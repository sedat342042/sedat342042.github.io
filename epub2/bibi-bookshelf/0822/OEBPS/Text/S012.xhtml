<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>8</h1>

  <p>Bu tür olaylar Werst sakinlerinin korkularını yatıştırmıyordu. <i>Kral Mathias</i>'ın müşterilerinin işittikleri tehditlerin, şairin deyişiyle, “gölgenin ağzından” çıkma boş tehditler olmadığına artık herkes emindi. Açıklanamaz bir şekilde çarpılmış olan Nic Deck, itaatsizliği ve cesareti yüzünden cezalandırılmıştı. Bu, onun peşinden gitmeye teşebbüs edecek herkese yönelik bir uyarı değil miydi? Karpatlar Şatosu'na girmeye çalışmak kesin olarak yasaktı; bu üzücü teşebbüsten çıkarılması gereken sonuç buydu. Kim yeniden teşebbüs ederse yaşamını tehlikeye atmış olurdu. Şu çok kesindi, eğer ormancı sur bedenini aşmayı başarsaydı, köye asla geri dönemeyecekti.</p>

  <p>Bu olayın ardından, Werst'te, hatta Vulkan'da ve Siret'in iki kolunun açtığı vadide yaşayanlar arasında korku görülmedik boyutlara ulaştı. Herkes bölgeyi terk etmekten söz ediyordu; birkaç Çingene ailesi, kalenin yakınında konaklamaktan vazgeçmiş, şimdiden göç hazırlığına başlamıştı. Bölgenin doğaüstü ve kötü yaratıkların barınağı olması, halkın mizacının kaldıramayacağı bir şeydi. Komitanın başka bir bölgesine gitmek tek çare gözüküyordu. Tabii eğer Macar yönetimi bu ulaşılmaz ini yerle bir etmeye karar vermezse. Fakat, Karpatlar Şatosu insanların sahip olduğu imkânlarla yıkılabilir miydi?</p>

  <p>Haziranın ilk haftası boyunca, tarla işleriyle ilgili olarak bile kimse köyün dışına çıkmadı. Toprağa vurulacak küçücük bir bel darbesiyle, toprağın derinliklerine gömülü bir hayalet ortaya çıkmaz mıydı?... Saban demiri toprakta iz bırakırken, bir sürü <i>staffii</i> ya da vampir havalanıp uçmaz mıydı?... Buğday tohumu ekilen yerde iblis tohumu bitmez miydi?</p>

  <p>“Başımıza bu da gelir!” diyordu Çoban Frik, inançlı bir ses tonuyla.</p>

  <p>O bile, koyunlarını Siret otlaklarında döndürmeye özen gösteriyordu.</p>

  <p>Kısacası, tüm köy korku içindeydi. Ekin işleri tamamen bir kenara bırakılmıştı. Herkes kapılarını pencerelerini sıkı sıkı kapatıp evde oturuyordu. Yargıç Koltz, kendisi güvensizken, idaresindeki kişilere nasıl güven vereceğini bilemiyordu. Tek çarenin, Kolozsvar'a gitmek ve yetkililerin müdahalesini istemek olduğundan artık kimsenin kuşkusu yoktu.</p>

  <p>Ya duman, ana burcun bacasından hâlâ çıkıyor muydu?... Evet, dürbün sayesinde, bu duman Orgall Yaylası'nın yüzeyinde gezinen sislerin ortasında defalarca görülmüştü.</p>

  <p>Peki ya bulutlar, gece olduğunda, yangın alevlerini yansıtır gibi, kırmızımtırak bir renk almıyorlar mıydı?... Evet, alevler içindeki kıvrımların şatonun üzerinde fır döndüğü söylenebilirdi.</p>

  <p>Peki ya Doktor Patak'ı pek korkutmuş olan o uğultular, Werst sakinlerini de korkutarak, Plesa sıradağları arasında yayılmaya devam ediyorlar mıydı?... Evet. En azından şu söylenebilirdi, aradaki onca mesafeye rağmen, güneybatı rüzgârlarının getirdiği korkunç gürlemelerin yankıları boğazda çınlıyordu.</p>

  <p>Ayrıca, çılgına dönmüş bu insanlara bakılırsa, yeraltından gelen sarsıntılar toprağı sallayıp duruyordu. Sanki sönmüş bir volkan, Karpat dağlarının ortasında yeniden canlanmıştı. Fakat, Werstlilerin gördüklerini, işittiklerini ve hissettiklerini sandıkları şeyde belki de önemli bir abartı payı vardı. Ne olursa olsun, gözle görülür, pozitif olgular meydana geldiğini kabul etmek gerekirdi ve bu kadar olağanüstü dalaverelerin çevrildiği bir ülkede yaşama imkânı artık kalmamıştı.</p>

  <p>Doğal olarak, <i>Kral Mathias</i> Hanı da boş kalmaya devam ediyordu. Salgın dönemindeki bir karantina yeri bile daha boş olamazdı. Kimse eşiğinden içeri adım atmaya cesaret edemiyordu. Jonas, müşteri yokluğundan işine son vermek durumunda kalabileceğini kara kara düşünürken, iki yolcunun gelişi bu durumu değiştirdi.</p>

  <p>9 Haziran akşamı, saat sekize doğru, kapının kolu dışardan kaldırıldı; ama kapı içerden kilitli olduğundan açılamadı.</p>

  <p>Çoktan çatı katına çekilmiş olan Jonas, alelacele aşağıya indi. Bir konukla karşılaşma ümidi, bu konuğun lanet suratlı bir hayalet olması çekincesiyle birleşiyordu. Bu durumda bir tas çorba ve barınacak yer vermeyi reddedip reddetmeyeceğini bilemiyordu.</p>

  <p>Bu nedenle Jonas, kapıyı açmadan, ihtiyatlı bir şekilde kapının arkasından konuşmaya koyuldu.</p>

  <p>“Kim var orada?” diye sordu.</p>

  <p>“İki yolcu.”</p>

  <p>“Canlı mısınız?...”</p>

  <p>“Capcanlı.”</p>

  <p>“Emin misiniz?...”</p>

  <p>“Bir insan ne kadar canlı olabilirse o kadar canlı, sayın bay hancı, ama onları dışarda bırakma gaddarlığını gösterirseniz açlıktan ölmekte gecikmeyecekler.”</p>

  <p>Jonas, kilitleri açmaya karar verdi ve iki adam salonun eşiğinden içeri girdiler.</p>

  <p>İçeri girer girmez ilk işleri birer oda istemek oldu. Werst'te yirmi dört saat kalma niyetindeydiler.</p>

  <p>Lambanın aydınlığı altında, Jonas yeni gelenleri son derece dikkatle inceledi ve karşısındakilerin insan olduğuna emin oldu. <i>Kral Mathias</i> için ne büyük şans!</p>

  <p>Bu iki yolcudan genç olanı, yaklaşık otuz iki yaşlarındaydı. Uzun boyluydu, soylu ve güzel bir yüzü vardı. Kara gözlü, koyu kahverengi saçlı, zarif bir biçimde tıraş edilmiş koyu renk sakallı bu adam biraz hüzünlü görünse de gururlu bir hali vardı. Tüm bunlar onun bir soylu olduğuna işaretti. Jonas kadar iyi gözlemci bir hancı yanılmazdı.</p>

  <p>İki yolcuyu hangi adla deftere kaydedebileceğini sorduğunda:</p>

  <p>“Kont Franz de Tèlek,” diye cevap verdi genç adam, “ve askeri Rotzko.”</p>

  <p>“Nereden geliyorsunuz?”</p>

  <p>“Krajowa'dan.”</p>

  <p>Krajowa, Rumen devletinin önemli kasabalarından biriydi. Karpatlar dağ zincirinin güneyine doğru uzanan Transilvanya eyaletlerine sınırdı. Franz de Tèlek, Rumen soyundandı - Jonas bunu ilk bakışta anlamıştı.</p>

  <p>Rotzko'ya gelince, kırk yaşlarında bir adamdı. İri yarı, sağlam yapılı, kalın bıyıklı, sert ve gür saçlı, tam bir asker havasındaydı. Hatta asker çantası bile vardı; askılarından sırtına asmıştı, elinde de oldukça hafif bir valiz taşıyordu.</p>

  <p>Genç kontun tüm eşyası bu kadardı. Turist olarak, çoğu zaman da yaya yolculuk ettiği, kılık kıyafetinden belliydi: Omzuna attığı paltosu, başında ensesini ve kulaklarını örten bir başlık, bir kemerle belden sıkılı kısa asker ceketi. Kemerinden, Eflak bıçağının deri kılıfı sarkıyordu. Ayağındaki kaba ökçeli ve geniş ayakkabıları tozluklarla sıkıca sarılmıştı.</p>

  <p>Bu iki yolcu, Çoban Frik'in on gün kadar önce, boğaz yolu üzerinde rastladığı kişilerin ta kendisiydi. O sırada Retyezat'a doğru gidiyorlardı. Bölgeyi Mureş'in sınırlarına kadar ziyaret etmişler, dağa tırmanmışlar ve Werst Köyü'nde biraz dinlenmeye gelmişlerdi. Daha sonra, Siret'in iki kolunun açtığı vadi boyunca tekrar tırmanacaklardı.</p>

  <p>“Bize verecek odanız var mı?” diye sordu Franz de Tèlek.</p>

  <p>“iki... üç... dört oda... sayın bay kontun canı ne kadar isterse,” diye cevapladı Jonas.</p>

  <p>“İki yeter,” dedi Rotzko; “yalnızca birbirlerine yakın olsunlar yeter.”</p>

  <p>“Bu ikisi size uygun mu?” dedi Jonas, büyük salonun ucundaki iki kapıyı açarak.</p>

  <p>“Gayet iyi,” dedi Franz de Tèlek.</p>

  <p>Jonas'ın bu yeni konuklarından çekinmesi gerekmediği ortadaydı. Onlar ne doğaüstü yaratıklardı, ne de insan kılığına girmiş ruhlar. Hayır! Bu soylu adam, bir hancının kabul etmekten her zaman onur duyacağı seçkin kişilerden biriydi. Nihayet, <i>Kral Mathias</i>'a itibar kazandıracak mutlu bir tesadüf!</p>

  <p>“Kolozsvar'dan ne kadar uzaktayız?” diye sordu genç kont.</p>

  <p>“Petroşani ve Karlsburg'dan geçen yolu izlerseniz yaklaşık elli mil kadar mesafede,” diye cevapladı Jonas.</p>

  <p>“Yorucu bir yol mu?”</p>

  <p>“Yayalar için çok yorucu. Eğer sayın bay kont şu gözlemde bulunmama izin verirlerse; birkaç gün dinlenmeye ihtiyacınız var gibi gözüküyor ...”</p>

  <p>“Yemek yiyebilir miyiz?” diye sordu Franz de Tèlek, hancının dolaylı davetini daha fazla uzatmasını engelleyerek.</p>

  <p>“Yarım saat sabrederseniz, sayın bay kontun ağzına layık bir yemek sunma onuruna ereceğim...”</p>

  <p>“Ekmek, şarap, yumurta ve söğüş et bize bu akşamlık yeter.”</p>

  <p>“Sizin için hazırlayacağım.”</p>

  <p>“Mümkün olduğunca çabuk.”</p>

  <p>“Hemen.”</p>

  <p>Jonas mutfağa girmeye hazırlanıyordu ki, bir soru onu durdurdu.</p>

  <p>“Hanınızda pek kimse yok, galiba...” dedi Franz de Tèlek.</p>

  <p>“Doğru... şu sıralar kimse yok, sayın bay kont.”</p>

  <p>“Demek ki bölge insanları çubuklarını tüttürerek içki içmeye bu saatte gelmiyorlar...”</p>

  <p>“Vakit geç oldu... sayın bay kont... çünkü Werst Köyü'nde tavuklarla birlikte yatılır.”</p>

  <p>Kral Mathias'ta niçin tek bir müşteri bile bulunmadığını asla söylemeyecekti.</p>

  <p>“Köyünüzde dört yüz beş yüz kişi yok mu?”</p>

  <p>“Aşağı yukarı, sayın bay kont.”</p>

  <p>“İyi de, ana yoldan inerken tek bir canlıya rastlamadık...”</p>

  <p>“Çünkü... bugün... cumartesi günü... pazarın arifesi...”</p>

  <p>Franz de Tèlek ısrar etmedi. Ne cevap vereceğini bilmeyen Jonas, bu duruma pek sevindi. Asla olup bitenleri itiraf etmeyecekti. Yabancılar er geç öğrenecekti. O zaman da, haklı olarak, zan altındaki bu köyden bir an önce kaçıp giderlerdi muhtemelen!</p>

  <p>Jonas, salonun ortasına sofrayı kurarken, “Yeter ki o ses yeniden gevezelik etmeye başlamasın, tam da onlar yemek yerken!” diye düşünüyordu.</p>

  <p>Bir süre sonra, genç kontun sipariş ettiği çok sade yemek, tertemiz bir masa örtüsünün üzerinde bir güzel hazırlanmış bekliyordu. Franz de Tèlek oturdu; Rotzko da, yolculuk boyunca hep yaptıkları gibi, onun karşısına geçti. Her ikisi de yemeklerini büyük bir iştahla yediler; sonra, yemek sona erdiğinde, odalarına çekildiler.</p>

  <p>Genç kont ve Rotzko, yemek sırasında on kelime bile etmediklerinden, Jonas, içi gitmesine rağmen, onların konuşmalarına hiç karışamadı. Zaten, Franz de Tèlek pek konuşkan birine benzemiyordu. Rotzko'ya gelince, hancı, onu iyice gözledikten sonra, efendisinin ailesiyle ilgili hiçbir şey öğrenemeyeceğini anladı.</p>

  <p>Jonas, konuklarına iyi akşamlar dilemekle yetinmek zorunda kalmıştı. Yine de, çatı katına çekilmeden önce, büyük salonun her tarafına göz attı, içerdeki ve dışardaki en ufak gürültüye kulak kabarttı ve “Aman şu iğrenç ses onları uykularından uyandırmasın!” diye kendi kendine tekrarlayıp durdu.</p>

  <p>Gece sakin geçti.</p>

  <p>Ertesi gün, güneş doğar doğmaz, <i>Kral Mathias</i>'a iki yolcunun geldiği haberi yayıldı ve çok sayıda köylü, hanın önüne koştu.</p>

  <p>Önceki günkü gezintilerinden çok yorgun düşmüş olan Franz de Tèlek ile Rotzko hâlâ uyuyorlardı. Sabahın yedisinden ya da sekizinden önce kalkmaya pek niyetleri yok gibiydi.</p>

  <p>Meraklılar ise çok sabırsızlanmalarına rağmen, yolcular odalarından çıkmadan büyük salona girmeye cesaret edemediler.</p>

  <p>Nihayet, saat sekizi çaldığında iki yolcu da görüldü.</p>

  <p>Başlarına can sıkıcı bir şey gelmediği belliydi. Hanın içinde gidip geldikleri görülüyordu. Sonra, sabah kahvaltısı için masaya oturdular. Ama bu bile, köylüleri sakinleştirmeye yetmiyordu.</p>

  <p>Kapının eşiğinde ayakta duran Jonas, sevimli sevimli gülümseyerek, eski müşterilerinin güvenini yeniden kazanmaya çalışıyordu. Değil mi ki, <i>Kral Mathias</i>'ı varlığıyla onurlandıran yolcu bir soyluydu -bir Rumen soylusu, dikkat edin, hem de en köklü Rumen ailelerinin birinden gelme- böylesine soylu kişilerin yanında bulunmakta çekinecek ne vardı?</p>

  <p>Sonunda, örnek olmanın görevi olduğunu düşünen Yargıç Koltz, handa hazır bulunmayı göze aldı.</p>

  <p>Saat dokuza doğru, <i>birô</i>, biraz çekinerek içeri girdi. Hemen ardından, Öğretmen Hermod, hanın üç dört müdavimi ve Çoban Frik de onu izlediler. Doktor Patak'a gelince, onu hana girmeye ikna etmek imkânsızdı.</p>

  <p>“Jonas'ın hanına ayağımı atmak mı, asla, viziteme on Florin ödense bile girmem!” demişti.</p>

  <p>Bu arada, önem taşıyan bir şeyi belirtmenin tam sırası: Yargıç Koltz, <i>Kral Mathias</i>'a yeniden girmeye razı olmuşsa, bu yalnızca merak duygusunu gidermek için değildi, ne de Kont Franz de Tèlek'le ilişkiye geçme arzusundandı. Hayır! Verdiği kararda kendi çıkarının önemli bir yeri vardı.</p>

  <p>Gerçekten de, genç kont ile askeri, yolcu olduklarından geçiş vergisi ödemek zorundaydılar. Şunu da asla unutmamalıyız ki, bu vergiler doğrudan doğruya Werst'in önde gelen memurunun cebine gidiyordu.</p>

  <p>Birô, dileğini pek nazik kelimelerle ifade etmişti. Franz de Tèlek, bu talep karşısında biraz şaşırmış olsa da, istenen parayı hemen ödedi.</p>

  <p>Hatta Yargıç Koltz'u ve öğretmeni masaya davet etti. Onlar da kabul ettiler, bu kadar nazikçe ifade edilmiş bir daveti reddedemezlerdi.</p>

  <p>Jonas, mahzenindeki en iyi likörlerden çeşit çeşit çıkararak hemen ikram etti. Werstli birkaç kişi de kendilerine içki söylediler. Bunu gören, <i>Kral Mathias</i>'ın bir süreliğine dağılmış olan eski müşterilerinin, hanın yolunu tutmakta gecikmeyeceklerine inanabilirdi.</p>

  <p>Franz de Tèlek, yol vergisini ödedikten sonra, bu verginin kâr getirip getirmediğini sordu.</p>

  <p>“Arzu ettiğimiz miktarda değil, sayın bay kont,” diye cevap verdi Yargıç Koltz.</p>

  <p>“Transilvanya'nın bu kesimine yabancılar pek sık gelmiyor herhalde.”</p>

  <p>“Pek ender gelirler, oysa bölgede keşfedilmeye değer pek çok şey var,” dedi birô.</p>

  <p>“Bence de,” diye karşılık verdi genç kont. “Gördüklerim yolcuların dikkatini çekmeye değer şeyler. Retyezat'ın zirvesinden baktığımda Siret vadilerine hayran kaldım, doğuda görülen kasabalara, Karpat sıradağlarının önündeki dağlara...”</p>

  <p>“Pek güzeldir buralar, sayın bay kont, pek güzeldir,” dedi öğretmen Hermod, “gezinizi tamamlamak için Paring'e tırmanmanızı salık veririz.”</p>

  <p>“Ne yazık ki yeterince zamanım yok,” diye cevap verdi Franz de Tèlek.</p>

  <p>“Bir gün yeter.”</p>

  <p>“Kuşkusuz, ama Karlsburg'a gideceğim ve yarın sabah yola çıkmayı düşünüyorum.”</p>

  <p>“Ne, sayın bay kont bizden bu kadar çabuk ayrılmayı mı düşünüyor?” dedi Jonas, en sevimli halini takınarak.</p>

  <p>İki konuğunun <i>Kral Mathias</i>'ta konaklamaya devam etmelerini görmeye can atıyordu.</p>

  <p>“Böyle gerekiyor,” cevabını verdi Tèlek kontu. “Hem, Werst'te kalmam ne işe yarayacak?...”</p>

  <p>“İnanın, köyümüzde bir süre turist olarak kalmaya değer!” diye düşüncesini belirtti Yargıç Koltz.</p>

  <p>“Yine de, pek az ziyaret ediliyor gibi bir havası var,” karşılığını verdi genç kont, “muhtemelen civarda ilginç bir şey olmamasından...”</p>

  <p>“Gerçekten de, ilginç bir şey yok...” dedi <i>birô</i>, kaleyi düşünerek.</p>

  <p>“Hayır... ilginç bir şey yok...” diye tekrarladı öğretmen.</p>

  <p>“Ah!... Ah!...” Çoban Frik, bu nidayı istemeden çıkarmıştı.</p>

  <p>Yargıç Koltz ve ötekiler -özellikle de hancı- çobana baktı! Bölgenin sırlarını bir yabancıya duyurmak şart mıydı? Orgall Yaylası'nda olup bitenleri bu yabancıya ifşa etmek, Karpatlar Şatosu'na onun dikkatini çekmek, onu korkutmak anlamına gelmez miydi? Bunu duyan yabancı, köyü bir an önce terk etmek istemez miydi? Hem bundan böyle, Transilvanya'ya gitmek için Vulkan Boğazı'ndan geçmeyi hangi yolcu isterdi?</p>

  <p>Doğrusu, bu çoban yeni doğan koyunu kadar bile zeki değildi.</p>

  <p>“Kes sesini, aptal, kes sesini!” dedi alçak sesle Yargıç Koltz.</p>

  <p>Yine de, genç kontun merakı uyandığından, doğrudan doğruya Frik'e hitap etti, bu ünlemli ah!, ah!'ların ne anlama geldiğini sordu.</p>

  <p>Çoban geri çekilecek adamlardan değildi. Aslında, belki de, Franz de Tèlek'in köyün yararına olacak iyi bir öğüt verebileceği kanısındaydı.</p>

  <p>“Ah!... Ah!... dedim, sayın bay kont,” diye karşılık verdi, “sözümü geri almam ben.”</p>

  <p>“Werst yakınlarında ziyaret edilecek harika bir şeyler mi var?” diye sözüne devam etti genç kont.</p>

  <p>“Harika bir şeyler...” diye karşılık verdi Yargıç Koltz.</p>

  <p>“Hayır!... hayır!...” diye haykırdı handa bulunanlar hep bir ağızdan.</p>

  <p>Kaleye girmek için ikinci bir teşebbüsün, yeni felaketler getireceğini düşünmek onları korkutuyordu.</p>

  <p>Şaşıran Franz de Tèlek, bu iyi insanlara baktı. Yüzlerinden korku, farklı biçimlerde de olsa, belirgin olarak okunuyordu.</p>

  <p>“Ne var peki?...” diye sordu.</p>

  <p>“Ne mi var, efendim?” dedi Rotzko. “Eh, göründüğü kadarıyla, Karpatlar Şatosu var.” “Karpatlar Şatosu mu?...”</p>

  <p>“Evet!... bu adı kulağıma çoban fısıldadı.” Bunu derken, Rotzko Frik'i gösterdi. Frik, <i>birô</i>'yla göz göze gelmeye pek cesaret edemeyerek başını sallıyordu.</p>

  <p>Batıl inançlı bu köyün mahrem yaşamının duvarında artık bir gedik açılmıştı ve köyün tüm hikâyesi bu gedikten geçmekte gecikmeyecekti.</p>

  <p>Yargıç Koltz, durumu genç konta kendi anlatmaya karar vermişti. Bunun üzerine, Karpatlar Şatosu'yla ilgili her şeyi aktardı.</p>

  <p>Franz de Tèlek'in, bu hikâyenin kendisinde yarattığı şaşkınlığı ve duyguları gizleyemediğini söylemeye gerek yok. Eflak kırlarının en ücra köşesindeki şatolarında yaşayan kendi konumundaki gençler gibi o da bilim hakkında pek az bilgi sahibiydi. Ama, sağduyulu bir insandı. Dolayısıyla, hayaletlere pek az inanır, efsanelere de gülüp geçerdi. Ruhların musallat olduğu bir kale! Bu, onun inançsızlığını kışkırtacak bir şeydi. Ona göre, Yargıç Koltz'un anlattıklarında olağanüstü hiçbir şey yoktu. Bunlar az çok açıklanabilir olaylardı, Werstliler onlara doğaüstü bir köken atfediyorlardı. Ana burçtan çıkan duman, var gücüyle çalan çan... bu gibi şeyler çok basitçe açıklanabilirdi. Surlardan çıkan şimşeklere ve uğultulara gelince, bunlar olsa olsa birer sanrıydı.</p>

  <p>Franz de Tèlek, dinleyenlerin büyük korkusuna rağmen, bunları söylemekten ve alay etmekten çekinmedi.</p>

  <p>“Fakat, sayın bay kont,” dedi Yargıç Koltz, “başka şeyler de var.”</p>

  <p>“Başka şeyler mi?...”</p>

  <p>“Evet! Karpatlar Şatosu'nun içine girmek imkânsız.”</p>

  <p>“Gerçektenim?...”</p>

  <p>“Ormancımız ve doktorumuz, şatonun surlarını aşmak istediler, birkaç gün önce, köy için kendilerini feda ettiler ve bu girişimi nerdeyse pahalıya ödeyeceklerdi.”</p>

  <p>“Ne geldi başlarına?...” diye sordu Franz de Tèlek, oldukça ironik bir ses tonuyla.</p>

  <p>Yargıç Koltz, Nic Deck'in ve Doktor Patak'ın maceralarını ayrıntılı olarak anlattı.</p>

  <p>“Demek ki,” dedi genç kont, “doktor hendekten çıkmak istediğinde, toprak ayaklarını öyle güçlü bir şekilde tutuyordu ki, öne doğru bir adım bile atamadı, öyle mi?...”</p>

  <p>“Ne bir adım öne, ne bir adım geriye!” diye ekledi Öğretmen Hermod.</p>

  <p>“Sizin doktorunuz öyle sanmıştır,” diye karşılık verdi Franz de Tèlek, “onu çivileyen korkudur... ta topuklarına kadar!”</p>

  <p>“Öyle olsun, sayın bay kont,” dedi Yargıç Koltz. “Peki ama, Nic Deck'in elini asma köprünün demirlerine koyduğunda hissettiği korkunç titremeyi nasıl açıklamalı?...”</p>

  <p>“Fena darbelere maruz kalmış olmalı...” “Hem de öyle fena ki,” diye karşılık verdi <i>birô</i>, “o günden beri yatakta...”</p>

  <p>“Ölüm tehlikesi yok umarım,” diye aceleyle karşılık verdi genç kont.</p>

  <p>“Neyse ki, yok.”</p>

  <p>Gerçekten de, burada somut, inkâr edilemez bir olgu vardı ve Yargıç Koltz, Franz de Tèlek'in açıklamasını bekliyordu.</p>

  <p>Franz de Tèlek açık seçik şu cevabı verdi. “Tekrar ediyorum, işittiğim her şey bence oldukça basit. Karpatlar Şatosu'nda şu an birilerinin olduğu bence su götürmez. Kim onlar?... Bunu bilmiyorum. Her halükârda, ruhlar olmadığı kesin. Bunlar, oraya sığındıktan sonra kendilerini gizlemekte çıkarları olan insanlar... kuşkusuz hırsız ursuz takımı...” “Hırsız ursuz mu?...” diye haykırdı Yargıç Koltz.</p>

  <p>“Bu muhtemel; peşlerine düşülmesini istemediklerinden, kaleye doğaüstü varlıkların musallat olduğuna sizleri inandırmak istiyorlar.”</p>

  <p>“Ne, sayın bay kont,” dedi Öğretmen Hermod, “siz böyle mi düşünüyorsunuz?...”</p>

  <p>“Bu bölgede batıl inançların çok güçlü olduğu kanısındayım. Şatonun konukları da bunu biliyor, böylece davetsiz misafirlerin ziyaretini engellemek istemiş olmalılar.”</p>

  <p>Olayların böyle cereyan etmiş olması muhtemeldi; ama Werst'te kimsenin bu açıklamayı kabul etmemesine de şaşmamalıyız.</p>

  <p>Genç kont, ikna olmak istemeyen bir dinleyici kitlesinin asla ikna edilemeyeceğini görmüştü. Şunu eklemekle yetindi:</p>

  <p>“Beyler, madem ki benim gerekçelerime katılmıyorsunuz, Karpatlar Şatosu hakkında neye inanmak istiyorsanız ona inanmaya devam edebilirsiniz.”</p>

  <p>“Biz gördüğümüze inanıyoruz, sayın bay kont,” diye cevap verdi Yargıç Koltz.</p>

  <p>“Ve olup bitene,” diye ekledi öğretmen.</p>

  <p>“Öyle olsun, gerçekten de, yirmi dört saat daha vaktim olmadığına üzgünüm. Vaktim olsaydı, Rotzko ve ben, sizin şu ünlü kalenizi ziyarete giderdik ve sizi temin ederim, bizi durduranın ne olduğunu kısa sürede anlardık...”</p>

  <p>“Kaleyi ziyaret etmek mi!...” diye haykırdı Yargıç Koltz.</p>

  <p>“Hiç tereddütsüz. Şeytanın kendisi gelse surları aşmamızı engelleyemez.”</p>

  <p>Franz de Tèlek'in bu kadar akılcı kelimelerle, hatta bunca alaylı konuştuğunu işitince, handa bulunanları başka bir korku sarmıştı. Bu patavatsızın şatodaki ruhları tehdit etmesi, köyün üzerine felaketleri çekmez miydi?... Bu cinler, <i>Kral Mathias</i> Hanı'nda konuşulan her şeyi işitmiyor muydu?... Ses, bu salonda ikinci kez çınlamaz mıydı?</p>

  <p>Bu konuda da Yargıç Koltz, genç kontu aydınlattı. Ormancının, kalenin sırlarını keşfetmeye can attığı takdirde ne müthiş bir cezaya çarptırılmakla nasıl tehdit edildiğini, hem de bizzat adıyla tehdit edildiğini anlattı.</p>

  <p>Franz de Tèlek omuz silkmekle yetindi; sonra ayağa kalktı, iddia edildiği gibi bir sesin, bu salonda asla işitilemeyeceğini söyledi. Tüm bunların, biraz fazla saf olan ve <i>Kral Mathias</i>'ın şnapsına pek dayanıklı olmayan müşterilerin hayal gücünün ürünü olduğunu belirtti.</p>

  <p>Bunun üzerine, handa bulunanlardan bazıları kapıya doğru yöneldiler. Bu genç kuşkucunun böyle şeyler ileri sürebildiği bir yerde daha fazla kalmaktan korkuyorlardı.</p>

  <p>Franz de Tèlek bir hareketiyle onları durdurdu.</p>

  <p>“Hiç kuşku yok ki, beyler, Werst Köyü korkunun egemenliğinde.”</p>

  <p>“Bu korku nedensiz sayılmaz, sayın bay kont,” diye cevap verdi Yargıç Koltz.</p>

  <p>“Eh, Karpatlar Şatosu'nda olup bittiğini söylediğiniz dalaverelere son vermenin yolu belli. Yarından sonra Karlsburg'da olacağım, eğer isterseniz şehrin yetkililerini uyarırım. Size bir manga jandarma ya da polis gönderirler ve bu yürekli insanlar kaleye girer. Sonuçta, ya sizin saflığınızla oyun oynayan soytarıları kovalarlar, ya da belki de kötü bir oyun tezgâhlayan hırsız ursuzu yakalarlar.”</p>

  <p>Bu öneri pek akla yatkın gözüküyordu, yine de Werst'in önde gelenlerinin isteğine uygun değildi. Onlara kalırsa, kendilerini savunmak için doğaüstü yöntemlere sahip bu insanüstü varlıkların hakkından ne jandarma, ne polis, ne de ordu gelebilirdi.</p>

  <p>“İyi de beyler,” diye tekrar sözü aldı genç kont, “Karpatlar'daki bu şatonun kimin olduğunu ya da zamanında kime ait olduğunu hâlâ söylemediniz bana.”</p>

  <p>“Bölgedeki eski bir aileye ait, Gortz baronları ailesine,” diye cevap verdi Yargıç Koltz.</p>

  <p>“Gortz ailesi mi?...” diye haykırdı Franz de Tèlek.</p>

  <p>“Ta kendisi!”</p>

  <p>“Baron Rodolphe'un ailesine mi?...”</p>

  <p>“Evet, sayın bay kont.”</p>

  <p>“Baronun ne olduğunu biliyor musunuz?...”</p>

  <p>“Hayır. Yıllar var ki Gortz baronu şatoda! görünmedi.”</p>

  <p>Franz de Tèlek'in benzi atmıştı. Bu adı, farkında olmadan, soğuk bir ses tonuyla tekrarlıyordu:</p>

  <p>“Rodolphe de Gortz!”</p>
</body>
</html>
