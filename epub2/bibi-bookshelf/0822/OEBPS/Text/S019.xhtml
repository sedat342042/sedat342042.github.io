<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>15</h1>

  <p>“Şapel de bağlandı mı,” Orfanik?</p>

  <p>“Şimdi bağladım.”</p>

  <p>“Burçların kazamatlarında her şey hazır mı?”</p>

  <p>“Hazır.”</p>

  <p>“Burçlar ve şapel, ana burca doğrudan bağlı artık, değil mi?”</p>

  <p>“Bağlı.”</p>

  <p>“Peki, akım verildikten sonra kaçmaya zamanımız olacak mı?”</p>

  <p>“Olacak.”</p>

  <p>“Vulkan Boğazı'na açılan tünelin serbest olup olmadığını gözden geçirdik mi?”</p>

  <p>“Serbest.”</p>

  <p>Bunun üzerine bir süre sustular; o sırada, feneri yeniden eline alan Orfanik ışığı şapelin derinliklerine yansıtıyordu.</p>

  <p>“Ah! Benim yaşlı kalem,” diye haykırdı baron, “senin surlarını aşmak isteyenlere pahalıya mal olacaksın!”</p>

  <p>Ve Rodolphe de Gortz bu sözcükleri, genç kontu titreten bir tonda söyledi.</p>

  <p>“Werst'te neler dediklerini işittiniz mi?” diye sordu Orfanik'e.</p>

  <p>“Elli dakika önce, kablo sayesinde <i>Kral Mathias</i> Hanı'ndaki konuşmaları işittim.” “Saldırı bu gece mi?”</p>

  <p>“Hayır, ancak gün doğumunda olabilir.” “Şu Rotzko, Werst'e ne zaman geri döndü?”</p>

  <p>“İki saat önce, Karlsburg'dan getirdiği polislerle birlikte.”</p>

  <p>“İyi! Şato kendini savunamayacağına göre, hiç olmazsa, Franz de Tèlek'i ve onun yardımına gelen herkesi kalıntıları altında ezecek.” Bir süre sonra:</p>

  <p>“Ya o kablo, Orfanik?” dedi baron. “Şato ile Werst Köyü arasında bir bağlantı kurulduğunu asla kimse bilmemeli...”</p>

  <p>“Bilmeyecekler; kabloyu imha edeceğim.” Bu hikâye boyunca olup biten ve pek yakında esrar perdesi üstünden kalkacak bazı olaylar hakkında açıklamada bulunmanın zamanı bizce artık geldi.</p>

  <p>O dönemde -bu hikâyenin on dokuzuncu yüzyılın son yıllarından birinde cereyan ettiğini özellikle belirtmeliyiz-, haklı olarak “evrenin ruhu” kabul edilen elektriğin kullanımı son derece mükemmelleştirilmişti. Ünlü Edison ve öğrencileri eserlerini tamamlamışlardı.</p>

  <p>Diğer elektrikli aletler arasında, telefon o dönemde öyle mükemmel bir kesinlikle işliyordu ki, madeni levhaların topladığı sesler, işitme kulaklığı olmaksızın kulağa serbestçe geliyordu. Konuşmalar, şarkılar, hatta mırıltılar, hangi mesafeden olursa olsun işitiliyordu ve binlerce fersah mesafedeki iki kişi, sanki karşılıklı oturuyormuş gibi, kendi aralarında söyleşebiliyordu.<a href="../Text/DiPNOTLAR.xhtml#a10" id="k10"><sup>[→]</sup></a></p>

  <p>Baron Rodolphe de Gortz'un ayrılmaz dostu Orfanik, yıllardan beri, elektriğin pratik kullanımı alanında önde gelen mucitlerden biriydi. Fakat, bilindiği gibi, Orfanik'in hayranlık verici icatları hak ettikleri ilgiyi görmemişti. Bilginler dünyası onu sanatında bir deha olarak değil, bir deli olarak görmek istemişti. Baştan savılan ve sevilmeyen mucitin hemcinslerine duyduğu dinmek bilmez kin buradan kaynaklanıyordu.</p>

  <p>Baron de Gortz, Orfanik'e bu koşullarda, sefalet yakasını bırakmazken rastlamıştı. Onun çalışmalarını desteklemiş, kesenin ağzını onun için açmıştı. Bilginin, icatlarından yalnızca kendisini yararlandırması, kendi tekelinde kalması koşuluyla onu desteklemişti.</p>

  <p>Kısacası, her biri kendince ilginç ve manyak bu iki şahsiyet, birbirleriyle anlaşacak yapıdaydı. Böylece, karşılaşmalarından beri hiç ayrılmadılar - Baron de Gortz, La Stilla'yı İtalya'nın tüm şehirleri boyunca takip ederken bile.</p>

  <p>Müzik tutkunu baron, eşsiz sanatçının şarkılarıyla kendinden geçerken, Orfanik ise son yıllarda elektrikçilerin icatlarını tamamlamakla, onların uygulamalarını mükemmelleştirmekle, en olağanüstü sonuçları çıkarmakla uğraşıyordu.</p>

  <p>La Stilla'nın sahne yaşamını sona erdiren olaylardan sonra, Gortz baronu, meçhul bir şekilde kayboldu. Oysa, Napoli'yi terk ederken, Orfanik'le birlikte Karpatlar Şatosu'na sığınmak üzere yola çıkmıştı; Orfanik, onunla birlikte buraya kapanmaktan pek mutluydu.</p>

  <p>Varlığını eski kalenin duvarları arasında gizlemeye karar verdiğinde, Baron de Gortz'un niyeti, bölge sakinlerinden hiçbirinin onun geri dönüşünden kuşkulanmaması ve kimsenin onu ziyaret etmeye teşebbüs etmemesiydi. Orfanik ile birlikte, şatonun içindeki maddi yaşamı gayet yeterli bir şekilde sağlayacak araçlara sahip olduklarını söylemeye gerek yok. Gerçekten de, Vulkan Boğazı yoluyla şatonun arasında gizli bir bağlantı vardı ve güvenilir bir adam, baronun, kimsenin tanımadığı yaşlı bir hizmetkârı, belirli tarihlerde bu yoldan çıkıp Baron Rodolphe'un ve arkadaşının yaşamı için gerekli her şeyi getiriyordu.</p>

  <p>Kaleden arta kalan kısım -ve özellikle merkez burcu- sanıldığından daha az haraptı ve hatta, konukların ihtiyacının gerektirdiğinden daha fazla oturmaya elverişliydi. Böylece, deneyleri için gerekli her şeye sahip olan Orfanik, fizik ve kimyanın yardımıyla mucizevi işler gerçekleştiriyordu. Bunun üzerine, yaptıklarını davetsiz misafirleri uzak tutmak için kullanma fikri aklına geldi.</p>

  <p>Baron de Gortz öneriyi içtenlikle kabul etti ve Orfanik, ancak şeytan işi olarak kabul edilebilecek olaylar yaratarak, bölgeye korku saçacak özel bir makine tasarladı.</p>

  <p>Ne var ki, Baron de Gortz için, öncelikle, en yakın köyde olup bitenden haberdar olmak önemliydi, insanların konuşmalarını, onların kuşkusunu uyandırmadan dinlemenin bir yolu var mıydı? Evet, Werst'in önde gelenlerinin her akşam toplandıkları <i>Kral Mathias</i> Hanı'nın büyük salonu ile şato arasında bir telefon bağlantısı kurmak başarılırsa...</p>

  <p>Orfanik bunu büyük ustalıkla ve gizlice, en basit koşullarda gerçekleştirdi. Üstü yalıtkan bir kılıfla örtülü ve bir ucu burcun birinci katına erişen bakır bir kablo, Nyad'ın sularından Werst Köyü'ne kadar uzatıldı. Bu ilk iş tamamlandığında, Orfanik, turist kılığına girerek, <i>Kral Mathias</i>'ta bir gece geçirmeye gitti. Böylece kabloyu hanın büyük salonuna bağladı. Sel yatağına gömülü olan ucu, hanın arka cephesindeki asla açılmayan o pencerenin yüksekliğine kadar çıkarmak güç olmadı. Sonra, yaprak yığınlarının içine bir telefon aygıtını yerleştirerek kabloyu oraya bağladı. Bu aygıt hem yayın yapmaya hem de sesleri toplamaya kusursuz biçimde hazır olduğundan, Baron de Gortz <i>Kral Mathias</i>'ta söylenen her şeyi dinleyebilir ve uygun gördüğü her şeyi de orada yayabilirdi.</p>

  <p>İlk yıllarda, kalenin sakinliği asla bozulmadı. Kötü ünü, Werst sakinlerinin ondan uzak durmasına yetiyordu. Zaten, ailenin son hizmetkârlarının ölümünden bu yana şatonun terk edildiği biliniyordu. Fakat, günün birinde, bu hikâyenin başladığı dönemde, Çoban Frik'in dürbünü, burcun bacalarından birinden çıkan bir dumanın görülmesine yol açtı. O andan itibaren, yorumlar birbirini izledi ve sonucun ne olduğunu biliyoruz.</p>

  <p>O zaman, telefon bağlantısı işe yaradı, çünkü Baron de Gortz ve Orfanik, Werst'te olup biten her şeyden haberdar olabiliyordu. Nic Deck'in kaleye gitme kararını, kablo sayesinde öğrendiler ve yine kablo aracılığıyla, tehditkâr bir ses, <i>Kral Mathias</i>'ın salonunda, onu vazgeçirmek üzere aniden işitildi. Ardından, bu tehdide rağmen genç ormancı kararında ısrar ettiğinden, Baron de Gortz ona öyle bir ders vermeye karar verdi ki, asla bir daha gelme arzusu duymasın... O gece, Orfanik'in işlemeye her zaman hazır olan aletleri, civar bölgede korkuya yol açacak türden, tamamen fiziksel bir dizi olay yarattı: Şapelin çan kulesindeki çanın çalması, deniz tuzuyla karışık yoğun alevlerin, tüm nesnelere hayaletimsi bir görünüm veren yansısı, sıkıştırılmış havanın korkunç iniltiler şeklinde çıktığı dehşetli sirenler, güçlü reflektörler yardımıyla yansıtılan canavarların fotografik siluetleri, sur hendeğinin otları arasına yerleştirilmiş ve pillerle işlemeye başlayan madeni levhalar (bunların yaydığı elektrik akımı doktorun demir ökçeli botlarını yakalamıştı), nihayet laboratuvardaki bataryalardan gelen elektrik akımının verilmesi yoluyla, elini asma köprünün demirlerine koyar koymaz genç ormancının çarpılması.</p>

  <p>Baron de Gortz'un düşündüğü gibi, bu açıklanamaz mucizelerin ve Nic Deck'in çok pahalıya mal olmuş teşebbüsünün ardından, korku doruğa çıktı. Doğaüstü varlıkların musallat olduğundan kimsenin kuşku duymadığı Karpatlar Şatosu'na, ne altın için ne de para için, kimse yaklaşmak istemedi - iki mil mesafesine bile.</p>

  <p>Rodolphe de Gortz tam her türlü davetsiz misafirin merakından korunduğuna inanmıştı ki, Franz de Tèlek, Werst Köyü'ne geldi.</p>

  <p>O Jonas'ı, Yargıç Koltz'u ve ötekileri sorguya çekerken, onun <i>Kral Mathias</i>'taki varlığı da Nyad'daki kablo aracılığıyla anında şatoya ulaştı. Baron de Gortz'un genç konta duyduğu kin, Napoli'de cereyan eden olayların anısıyla birlikte canlandı. Dahası, Franz de Tèlek bu köye, kaleden birkaç mil uzağa gelmekle kalmamış, köyün ileri gelenleri karşısında, onların saçma batıl inançlarını da alaya almıştı. Karpatlar Şatosu'nu koruyan fantastik şöhreti yıkıyor, hatta Karlsburg'daki yetkilileri uyarmaya bile kalkışıyordu, polis gelip de tüm bu efsanelere bir son versin diye!</p>

  <p>Böylece, Baron de Gortz, Franz de Tèlek'i kaleye çekmeye karar verdi. Bunu hangi yollarla başardığını biliyoruz. Telefon aygıtı aracılığıyla <i>Kral Mathias</i>'a yollanan La Stilla'nın sesi, genç kontu, yolunu değiştirip şatoya yaklaşmaya teşvik etmişti; şarkıcının burcun dolma toprağında belirmesi, kontta, karşı konulmaz bir şekilde içeri sızma isteği uyandırmıştı; burcun bir penceresindeki ışık onu, geçmesi için açılmış olan kapıya doğru yönlendirmişti. Elektrikle aydınlatılan o yeraltı mezarlığının dibinde, yine o içe işleyen sesi işitmişti kont. O hücrenin duvarları arasında, baygın uyurken ona yiyecekler getirilmişti. Kalenin derinliklerine gömülü, kapısı üzerine kapalı o hapishanede, Franz de Tèlek, Baron de Gortz'un hâkimiyeti altındaydı ve Baron de Gortz onun buradan asla çıkamayacağına emindi.</p>

  <p>Rodolphe de Gortz'un ve yardımcısı Orfanik'in esrarengiz işbirliğinin sonuçları bunlardı. Fakat, baron, şatonun içinde efendisini izlemek yerine, Karlsburg'daki yetkilileri uyarmaya gitmiş olan Rotzko'nun durumu bildirdiğini biliyordu ve son derece öfkelenmişti. Bir manga görevli, Werst Köyü'ne gelmişti. Baron de Gortz bu kez çetin cevize çatmıştı. Orfanik ile birlikte, kalabalık bir bölüğe karşı kendilerini nasıl savunabilirlerdi? Nic Deck'e ve Doktor Patak'a karşı kullanılmış önlemler yetersiz kalırdı, çünkü polis, şeytanın işe karıştığına inanmazdı. Dolayısıyla baron ile bilgin, şatoyu baştan aşağı yıkmaya karar vermişler, harekete geçme zamanını bekliyorlardı. Bir elektrik akımı, ana burcun, burçların, eski şapelin altına gömülmüş dinamitleri ateşe vermek için hazırlanmıştı ve bu akımı başlatacak olan aygıt, Baron de Gortz ile suç ortağına Vulkan Boğazı tünelinden kaçacak zamanı verecekti. Sonra, genç kontun ve suru tırmanmış olan çok sayıda kişinin telef olacağı patlamanın ardından, her ikisi de öyle uzağa kaçmış olacaklardı ki, asla izlerine rastlanmayacaktı.</p>

  <p>Bu konuşmaları işiten Franz, geçmişteki olayları kavramıştı. Karpatlar Şatosu ile Werst Köyü arasında bir telefon bağlantısı olduğunu artık biliyordu. Kalenin, kendi yaşamına mal olacak ve Rotzko'nun getirdiği polis memurlarının da sonu olacak bir felaketle yok olacağını da biliyordu. Nihayet, Baron de Gortz'un ve Orfanik'in kaçacak zamanları olacağını da biliyordu - aklı başında olmayan La Stilla'yı da peşlerinden sürükleyerek kaçacaklardı...</p>

  <p>Ah! Franz şapelin girişini niçin zorlayamıyor, bu iki adamın üstüne anlamıyordu!... Onları yere yıkar, üstlerine saldırır, onları zarar veremeyecek hale getirir, böylelikle korkunç yıkımı engelleyebilirdi!</p>

  <p>Fakat, şu an için imkânsız olan şey, baronun yola çıkışından sonra belki mümkün olabilirdi. Her ikisi de şapeli terk ettiğinde, Franz, onların izini sürer, burca kadar onları izler ve Tanrı'nın yardımıyla, adaleti yerine getirirdi!</p>

  <p>Baron de Gortz ile Orfanik, mihrabın dibine geçmişlerdi; Franz bakışlarını onlardan ayırmıyordu. Nereden çıkacaklardı? Surun avlularından birine açılan bir kapıdan mı, yoksa şapeli burçla birleştiren iç koridorlardan birinden mi? Çünkü öyle gözüküyordu ki, kalenin tüm yapıları kendi içinde birbirine bağlıydı. Genç kont aşamayacağı bir engelle karşılaşmazsa bunun önemi yoktu.</p>

  <p>O sırada, Baron de Gortz ile Orfanik arasında bir konuşma daha geçti:</p>

  <p>“Burada yapacak başka bir şey kaldı mı? “Hiçbir şey kalmadı.”</p>

  <p>“O halde ayrılalım.”</p>

  <p>“Sizi şatoda yalnız bırakmamı hâlâ istiyor musunuz?...”</p>

  <p>“Evet, Orfanik. Hemen Vulkan Boğazı tünelinden gidin.”</p>

  <p>“Ya siz?...”</p>

  <p>“Ben kaleyi son anda terk edeceğim.” “Kararlaştırdığımız gibi, Bistritz'de bekleyeceğim sizi, değil mi?”</p>

  <p>“Bistritz'de”.</p>

  <p>“Kalın o halde, Baron Rodolphe, tek başınıza kalın, madem ki bunu istiyorsunuz.” “Evet... çünkü onu dinlemek istiyorum... Karpatlar Şatosu'nda geçireceğim bu son gecede, onu bir kez daha dinlemek istiyorum!”</p>

  <p>Bir süre sonra, Baron de Gortz, Orfanik'le birlikte, şapeli terk etmişti.</p>

  <p>Bu konuşmada La Stilla'nın adı anılmamış olsa da, Rodolphe de Gortz'un ondan söz ettiğini Franz gayet iyi anlamıştı.</p>
</body>
</html>
