<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h2 class="block_25">Üç</h2>

  <p class="block_22"> </p>

  <p class="block_1">GÜMÜŞİ BİR DENİZDE KONUMLANMIŞ BİR TURİST MEKKESİ</p>

  <p class="block_3"> </p>

  <p class="block_18"><i class="calibre1">İki yıl önce, eğlence dünyası alanında çalışan girişimci bir grup, İngiltere’nin güney kıyılarının açığında yeni bir projeye önayak oldu. Burası çok geçmeden yüksek gelir gruplarından olan tatilciler için en çok aranan yerlerden birine dönüştü. Muhabirimiz</i> Kathleen Su <i class="calibre1">yeni ada devletinin salt eğlence endüstrisinin ötesinde bir role modellik edip edemeyeceğini sorguluyor.</i></p>

  <p class="block_3"> </p>

  <p class="block_18">Buckingham Sarayı önünde klasik bir bahar günü. Gökyüzünün ta tepesinde pamuğu andıran bulutlar var. William Wordsworth’ün fulyaları rüzgârda sallanıyor ve ayı postundan yapılma geleneksel şapkalarını giymiş kraliyet muhafızları nöbetçi kulübelerinin önünde hazırolda duruyorlar. Meraklı kalabalıklar İngiliz Kraliyet Ailesi’ni şöyle bir görebilmek için burunlarını demir parmaklıklara dayamışlar.</p>

  <p class="block_1">Saat tam 11.00’de, balkonun bulunduğu noktadaki uzun ikili kapı açılıyor. Popülerliklerini her zaman koruyan Kral’la Kraliçe görünüyorlar, el sallayıp gülümsüyorlar. Havayı on parelik bir top atışı sesi kaplıyor. Muhafızlar selam duruyor ve fotoğraf makineleri eski moda turnikeler gibi klik-klik sesler çıkarıyor. Bir çeyrek saat sonra, tam 11.15’te, uzun kapılar ertesi güne kadar yeniden kapanıyor.</p>

  <p class="block_1">Ancak, her şey göründüğü gibi değil. Kalabalıklar ve fotoğraf makineleri gerçek; bulutlar da öyle. Ne var ki kraliyet muhafızları birer aktör, Buckingham Sarayı yarı boyutlarına indirilmiş bir taklit ve top atışı da elektronik olarak gerçekleştiriliyor. Kral’la Kraliçe’nin gerçek olmadıklarına ve iki yıl önce Sir Jack Pitman’ın Pitco Grubu’yla imzaladıkları sözleşmenin onları bu gündelik ritüelden muaf tuttuğuna ilişkin dedikodular var. Saray mensupları kraliyet sözleşmesinde balkona çıkmama konusunda bir maddenin bulunduğunu, ancak Majesteleri’nin her balkona çıkışlarında aldıkları nakit ücrete itibar ettiklerini doğruluyor.</p>

  <p class="block_1">Bu bir şov, ama aynı zamanda da büyük bir iş. İlk ziyaretçilerle birlikte (buralarda turistlere öyle deniyor) Dünya Bankası ve IMF geldi. Onların verdikleri onaylar -Portland Üçüncü Binyıl Derin Düşünce Grubu’nun da coşkulu desteğiyle- bu çığır açıcı girişimin gelecek yıllarda ve onyıllarda da çok kopya edileceğinin muhtemel olduğu anlamına geliyor. Proje’nin fikir babalığını yapmış olan Sir Jack Pitman bugünlerde geri plana çekilmiş durumda, ancak vali olarak bulunduğu yüce konumdan -yüzyıllar öncesine uzanan bir unvan valilik- olup bitenleri hâlâ canlı bir ilgiyle gözlemliyor. Pitman Malikânesi’nin kamu önüne çıkan çehresi, şu sıralar grubun genel yöneticisi olan Martha Cochrane. Bayan Cochrane kırk yaşlarında, zarif, Oxford ya da Cambridge mezunu, parlak espri yeteneğine sahip biri; hep ünlü markaların etiketlerini taşıyan tayyörler giyiyor. Bayan Cochrane <i class="calibre1">Wall</i> <i class="calibre1">Street Journal</i>’a bir açıklama yaparak turizmin geleneksel problemlerden birinin, beş yıldızlı otel yerleşimlerinin birbirlerine pek ender olarak yakın konumda bulunmaları olduğunu belirtti. “A otelinden B’ye ve oradan da Z’ye gitmenin yol açtığı hayal kırıklıklarını anımsıyorsunuz, değil mi? Sıkışan trafikte arka arkaya yığılan turist otobüsü kuyruklarını anımsıyorsunuz, değil mi?” Amerika Birleşik Devletleri’nden Avrupa’nın başlıca turizm merkezlerine gelen ziyaretçiler her zamanki teraneyi bileceklerdir: kötü altyapı, yetersiz ziyaretçi potansiyeli, elverişsiz açılış saatleri -geziye çıkmış birinin ihtiyaç duymayacağı her şey. Burada kartpostallar bile önceden pullanmış olarak geliyor.</p>

  <p class="block_1">Burası bir zamanlar Wight Adası’ydı, ancak adanın günümüzdeki sakinleri daha basit ve daha görkemli bir adın kullanılmasını yeğliyorlar: Ona sadece Ada diyorlar. Bci yıl önce bağımsızlığını ilan edişinden beri resmi adresi tam da Sir Jack Pitman’ın oyunbaz ve serüvenci üslubuna yakışır bir adres. Pitman ona İngiltere, İngiltere adını verdi. Tıpkı bir şarkı sözü gibi.</p>

  <p class="block_1">Ayrıca, dört yüz elli iki metre karelik bir bölgede bizim eskiden İngiltere olarak bildiğimiz ve ziyaretçilerin görmek isteyebileceği her şeyi bir araya getiren de, onun bu orijinal düşünme tarzı oldu. Zaman fukarası çağımızda, Stonehenge’le Anne Hathaway’in kulübesini aynı sabah saatlerinde ziyaret edebilmek, Londra Kulesi’nin içinde yer alan devasa Harrods alışveriş merkezinde hoş bir öğle sonrası geçirmeden önce (alışveriş arabalarınızı sizin için Kule Muhafızları itiyor!) Dover’ın Ak Falezleri’nin tepesinde bir “çiftçi öğle yemeği” yemek, hiç kuşku yok ki, bir anlam ifade ediyor. Yerleşim yerleri arasındaki ulaşıma gelince: çevreye gaz savuran şu turist otobüsleri yerine midilli atlarının çektiği çevre dostu arabalar konuldu. Eğer hava çok yağışlıysa, Londra’nın şu ünlü siyah taksilerinden birine hatta çift katlı büyük bir kırmızı otobüse bile binebilirsiniz. Her ikisi de, güneş enerjisiyle çalıştığından çevreyi kirletmiyor.</p>

  <p class="block_1">Anımsatılmaya değer bir nokta var ki, bu büyük başarı hikâyesi bir eleştiri yağmuru altında başladı. Bazı kimseler Wight Adası’nın sonunda tümüyle tahrip edilmesi olarak niteledikleri şeye karşı protestolar yaptılar. Bunun bir abartma olduğu ortadaydı. Kıyı şeridinin çoğu ve merkezdeki engebeli arazilerin bir kısmıyla birlikte kültürel mirası temsil eden önemli binalar kurtulmuştu. Ancak, yerleşim yerlerinin neredeyse yüzde yüzü -bunlar, projenin en önde gelen eleştiricilerinden olan Sussex Üniversitesinden Profesör Ivan Fairchild tarafından şöyle betimlenmişti: “mimari değerden yoksunlukları, olağanüstü sahicilikleri ve içlerinin bölgesel özellikleriyle telafi edilen, iki büyük savaş arasına ve yüzyıl ortasına ait sevimli bungalovlar”- evet bu yerleşimler ortadan tümüyle kaldırılmıştı.</p>

  <p class="block_1">Ancak, eğer dilerseniz, bunları hâlâ görebilirsiniz. Bungalov Vadisi’nde ziyaretçiler, Ada’nın önceki dönemlerine ait bu tipik ve kusursuz şekilde yeniden yaratılmış sokaklarda dolaşabilirler. Burada pembe çiçekler açan kaya bitkileriyle alçıdan yapılma “yer cücesi” heykelciklerinin bir araya toplandığı taş döşeli ön bahçeler bulacaksınız. “Düzensiz döşeme taşlarıyla kaplı” bir yol (yeniden proses edilip dönüştürülmüş beton kalıplar) buzlu cam takılmış bir sokak kapısına götürmektedir. Cırtlak renkli halılarla kaplı bir oturma odasına girerken kulağınızda bir çanın ding-dong sesleri yankılanmaktadır. Çizgili duvar kâğıtlarının üzerinde uçan ördekler, yalın tasarımları olan “üç parçalı oda takımları” (kanepeler ve onlara uyan koltuklar) ve “düzensiz döşeme taşlarıyla kaplı” bir iç avluyu açılan balkon kapıları vardır. Buradan yine daha fazla pembe çiçekli kaya bitkileri, asılı sepetler, “yer cüceleri” ve antika uydu çanakları görülebilmektedir. Bütün bunlar gerçekten de hoştur ama bunun çoğunu istemeyeceksinizdir. Profesör Fairchild, Bungalov Vadisi’nin yeni bir yaratım olmaktan çok kendini doğrulayan bir parodi olduğunu ileri sürmektedir; ancak ona göre, savaş kaybedilmiştir.</p>

  <p class="block_1">İkinci yakınma gerekçesi, Ada’nın varlıklı ziyaretçileri hedeflediği noktasıydı. Çoğu tatil harcaması önceden ödenmiş olsa bile, göçmen bürosundaki görevliler gelenleri pasaport eksiklikleri ya da aşı evraklarından ötürü değil, kredilerini ödeme güçleri var mı yok mu diye incelemektedirler. Tatilcilerin kredi ödeme güçleri Ada yetkilerinin istedikleri düzeyde değilse, ilk uçakla geriye gönderilecekleri konusunda yolculuk acentelerine onları uyarmaları tavsiyesinde bulunulmuştur. Şayet uçaklarda yeterli yer yoksa, Ada’ya girmelerine izin verilmeyenler, Fransa’ya giden bir sonraki Dieppe feribotuna bindirileceklerdir.</p>

  <p class="block_1">Böylesi gözle görülür bir seçkincilik Martha Cochrane tarafından sadece “iyi ev ekonomisi” olarak savunulmaktadır. Bayan Cochrane ayrıca şunları söylemektedir: “Burada bir tatil yapmak masraflı görünebilir, ama insanın hayatta sadece bir kez yaşayabileceği bir deneyimdir bu. Zaten bizi ziyaret ettikten sonra, Eski İngiltere’yi görme ihtiyacını duymayacaksınız. Bizim maliyet hesaplamalarımız şunu göstermiştir: Eğer ‘orijinallerini’ görmeye girişecek olsanız bu, üç ya da dört kez daha uzun sürecektir. Bu yüzden bizim yüksek fiyatlarımız aslında daha ucuza gelmektedir.”</p>

  <p class="block_1">Martha Cochrane “orijinalleri” sözcüğünü telaffuz ederken sesinde küçümseyici bir ton vardır. Bu tavrıyla projeye getirilen üçüncü ana itirazı, başlangıçta çok tartışılan ama şimdi neredeyse unutulmuş olan itirazı ima etmektedir. Bu tavrın altında yatan inanca göre turistler, görülecek başlıca yerleri onların sadece antik oluşlarını değil aynı zamanda biricik oluşlarını göz önünde tutarak ziyaret etmektedirler. Ne var ki, Pitman Malikânesi tarafından yaptırılan ayrıntılı araştırmalar gerçeğin böyle olmadığını ortaya koymuştur. “Geçen yüzyılın sonuna doğru,” diye açıklamaktadır Bayan Cochrane, “Michelangelo’nun ünlü Davud Heykeli Floransa’daki Piazza della Signoria Müzesi’nde bulunan yerinden kaldırılmış ve yerine bir kopyası konulmuştur. Bu ise, ziyaretçiler arasında ‘orijinali’ kadar ilgi görmüştür. Üstelik, görüşlerine başvurulanların yüzde doksan üçü, bu mükemmel kopyayı gördüklerinden, bir müzede onun ‘orijinalini’ aramak için hiçbir ihtiyaç hissetmediklerini ifade etmişlerdir.”</p>

  <p class="block_1">Pitman Malikânesi bu araştırmalardan iki sonuç çıkarmıştır. Sonuçların birincisi, turistlerin şimdiye değin “orijinal” eserlerin bulundukları yerlere, bu konuda başka seçenekleri olmadığı için üşüş-lüklerini göstermektedir. Eski günlerde, Westminster Manastırı’nı görmek istiyor idiyseniz, Westminster Manastırı’na gitmeniz gerekiyordu. Karmaşık ve daha derin bir mantığın ürünü olan ikinci sonuçsa şudur: Kendilerine elverişsiz bir “orijinal” ile elverişli bir kopya arasında seçme yapma olanağı verilen turistlerin büyük bir bölümü ikincisini yeğleyeceklerini belirtmişlerdir. “Zaten,” diye eklemektedir Bayan Cochrane ironik bir gülümsemeyle, “kahvaltıda yenecek şeyler konusunda olsun, tarihi yerleri ziyaret etme konusunda olsun, insanlara daha geniş seçenekler önermenin güç aşılayıcı ve demokratik olduğunu düşünmüyor musunuz? Biz sadece piyasanın mantığını savunuyoruz.”</p>

  <p class="block_1">Projenin bundan daha fazla yankı uyandıran bir doğrulaması da olamazdı. Her iki havaalanı da -Tennyson Bir ve Tennyson İki- tam kapasiteye yakın çalışıyor. Ziyaretçi sayısı en iyimser tahminleri bile aşmış durumda. Ada hınca hınç insan dolu ama işlerini sakin bir etkililikle yürütüyor. Etrafta her zaman için yolunuzu sorabileceğiniz dost canlısı bir “bobby” (polis görevlisi) ya da bir “Beefeater” (Londra Kulesi muhafızı) var; “cabbies” (taksi sürücüleri) ise en azından başlıca turist dillerinden birini akıcı olarak konuşuyorlar. Çoğu İngilizce de konuşuyor!</p>

  <p class="block_1">Tennessee Franklin’den, burada ailesiyle birlikte tatil yapan Maisie Bransford, J<i class="calibre1">ournal’</i>a şunları söylemiş: “Biz İngiltere’nin bir hayli harap ve eski moda bir yer olduğunu ve aslına bakılırsa modern dünyanın yeniliklerine ayak uyduramamış bir ülke olduğunu duymuştuk. Oysa adamakıllı şaşırmış durumdayız. İnsan burada kendini ülkesindeymiş gibi hissediyor.” Martha Cochrane’in baş danışmanı ve gündelik stratejilerden sorumlu Paul Harrison buna şöyle bir açıklama getiriyor: “Burada başlıca iki ilke var. Birincisi, müşteri seçimi. İkincisiyse, suçluluk duygusundan kaçınma. Biz insanları hiçbir zaman iyi vakit geçirmeye zorlamıyoruz, gerçekte eğlenmiyorlarken eğlenmelerini düşünmelerini istemiyoruz. Biz sadece, şayet bu yerlerden hoşlanmadıysanız, bizde başka yerler de var diyoruz.”</p>

  <p class="block_1">Müşteri seçiminin iyi bir örneği de paranızı nasıl harcadığınızla ilgili bir husus -aynen böyle. Bayan Cochrane’in de belirttiği gibi, Pitman Malikânesi, her şeyi kapsayan ekonomik paketler açarak ya da para kalmamış hesapları anında kredilendirerek, parasal harcamalarla ilgili bir kaygıyı kolaylıkla ortadan kaldırabilirdi. Ancak araştırmalar şunu göstermiştir ki, tatile çıkanların çoğunluğu, harcama eyleminden ve en az bunun kadar önemli bir şey olan, harcarken görülmekten zevk almaktadırlar. Bu nedenle, plastik kredi kartı tutkunları için, eşkenar dörtgen değil de karo şeklinde bir Ada Harcama Kartı vardır ve bu kart sayesinde kredi limitiniz kendi ülkenizde olduğu kadar yükseltilmektedir.</p>

  <p class="block_1">Ama para konularında serüvenden hoşlananlar için, aynı zamanda, eski İngiliz parasının kafa karıştırıcı karmaşıklığı da söz konusudur. Emrinizde son derece zengin ve cep genişletici bir dizi bakır ve gümüş para bulacaksınız: metelikler, yarım peniler, peniler, altı peniler, şilinler, florinler, yarım kuronlar, kuronlar, eski İngiliz liraları ve gineler. Elbette, plastik bir jetonla, ‘shove-ha penny’ denilen geleneksel bir İngiliz pub’ı oyununu oynamanız mümkündür; gelgelelim, parmaklarınızın arasında parıldayan bakır bir madeni paranın ağırlığını hissetmek de kim bilir ne kadar tatmin edicidir. Las Vegas’tan Atlantic City’ye gelen kumarbazlar elde tutulan gümüş dolarların ağırlığını bilirler. Burada Ada cazinosunda, her biri yedi şilin ve altı peni değerinde ve Üzerlerinde ejderi öldüren Aziz Mihail’in figürü bulunan bir kadife kese dolusu parayla oynayabilirsiniz.</p>

  <p class="block_1">Ve Sir Jack Pitman’la ekibi Ada’da ne ejderler öldürmemişlerdi ki? Bu yere sadece bir eğlence işi olarak değil -ki bu işin başarısı ortadadır- aynı zamanda son iki yıldır varlığını koruyan minyatür bir devlet olarak bakarsak, acaba bizler için ondan alınacak ne gibi dersler vardır?</p>

  <p class="block_1">Bir kere, tam istihdam var, bu’ yüzden de zahmetli refah programlarına hiç ihtiyaç yok. Radikal eleştirmenler hâlâ, bu arzu edilir amacın arzu edilmeyen araçlarla yaratıldığı iddiasındalar; öyle ki buna, Pitco’nun yaşlıları, müzmin hastaları ve sosyal bakımdan bağımlıları anakaraya gönderme kararı almış olmasının yol açtığını söylüyorlar. Ancak Adalılar polis, sorgu yargıcı ve hapishane ihtiyacını ortadan kaldıran suç azlığından ne kadar az şikâyetçilerse bundan da o kadar az şikâyetçiler. Eski <sup class="calibre4">İ</sup>ngiltere’de bir zamanlar popüler olan sosyalleştirilmiş hekimlik sistemi yerine Amerikan modeli konmuş bulunuyor. Ziyaretçi ya da Ada sakini herkes sigorta yaptırmak zorunda; işin geri kalan kısmını Dieppe Hastanesi’nin Pitman kanadıyla bağlantı köprüsü kuran hava ambulansları tamamlıyor.</p>

  <p class="block_1">Birleşik <sup class="calibre4">İ</sup>sviçre Bankası’nin mali analisti olan Richard Poborsky, Wall <i class="calibre1">Street Journal’</i>e şöyle bir açıklamada bulundu: “Bu gelişmenin çok heyecan verici olduğunu düşünüyorum. Saf bir piyasa devleti söz konusu. Hükümetten gelen müdahale yok çünkü hiç hükümet yok. Bu yüzden dış ya da iç politika da yok, sadece ekonomik politika var. Piyasanın merkezi hükümetin karmaşık gündemi ve seçim vaatleriyle bozulmaksızın oluşan, alıcılar ve satıcılar arasındaki saf bir etkileşim söz konusu.</p>

  <p class="block_1">“Lisanlar yüzyıllardır yaşamak için yeni yollar bulmaya uğraşıyorlar. Bütün şu hippi komünlerini anımsıyor musunuz? Onlar hep başarısız oldular. Peki niçin? Çünkü iki şeyi anlamada yetersiz kaldılar: insan doğasını ve piyasanın nasıl işlediğini. Ada’da olup bitenler insanın, piyasanın yönlendirdiği bir hayvan olduğunu, bir balık denizde nasıl yüzerse onun da piyasada öyle yüzdüğünü ortaya koyuyor. Kehanette bulunmaksızın sadece şunu söylemekle yetinelim ki, sanırım ben geleceği gördüm ve her şey öngördüğüm gibi yürüyor.”</p>

  <p class="block_1">Ama bu, ileriye bakmak demek. Reklam panolarında da görüldüğü gibi, Ada deneyimi İngiltere’nin olmasını hayal ettiğiniz her şey anlamına geliyor, ama aynı zamanda daha uygun, daha temiz, daha dostça ve daha etkin. Arkeologlarla tarihçiler, bazı anıtların gelenekçilerin otantik diyebilecekleri türden anıtlar olmadığından şüphe duyabilirler. Ancak Pitman Malikânesi anketlerinin de doğruladığı gibi, buradaki çoğu insan Eski İngiltere ile ‘İngiltere, İngiltere” arasında bilinçli bir piyasa seçimi yapan ziyaretçilerden oluşuyor. Soruyorum, siz, eskinin kirli Londra’sında rüzgârlı bir kaldırımda dikilmiş ve kentin insanları yanı başınızda uğul uğul akarken kafanız karışmış bir halde yolunuzu bulmayı mı yeğlerdiniz (“Londra Kulesi mi? Hiç bilemeyeceğim, valla”), yoksa herkesin ilgi merkezi olmuş bir kişi muamelesi görmeyi mi? Şayet Ada’da kırmızı bir otobüse binmek isterseniz, daha cebinizdeki bozuk paraları çıkartıp önünüze bakmadan, durak görevlisi daha düdüğünü dudaklarına götürmeden iki üç tanesinin arka arkaya geldiğini görürsünüz.</p>

  <p class="block_1">Burada, geleneksel soğuk nevale İngiliz hoşgeldini yerine, uluslararası türden bir dostluk bulacaksınız. Peki geleneksel serin hava ne olacak? O hâlâ mevcut. Hatta, kızıl gerdan kuşlarının karın üstünde zıp zıp zıpladıkları sürekli bir kış bölgesi bile var; geçmişi yüzyıla uzanan ve yerel bir oyun olan, polis memurlarının miğferlerine kar topu atıp, polisin ayağı buzun üzerinde kayarken siz bir koşu kaçma oyununu da oynayabilirsiniz. Savaş zamanındaki gaz maskelerini takıp Londra’nın ünlü kesif sarı sislerini de deneyimlerinize katabilirsiniz. Ve yağmur yağacaksa, yağar. Ama sadece dışarıda. Zaten, “orijnal” ya da başka türlü, yağmursuz bir İngiltere İngiltere olur mu?</p>

  <p class="block_1">Demografik alandaki bütün değişikliklerimize karşın birçok Amerikalı hâlâ, William Shakespeare’in “gümüşi denizdeki şu değerli taş” diye nitelediği küçük toprak parçamız için bir yakınlık ve merak duyuyor. Ne de olsa burası, Mayflower’ın denize açıldığı ülkeydi (“Mayflower’in Denize Açılması” perşembe sabahları saat 10.30’da). Ada, bu merakın giderildiği yer. Bu satırların yazarı gitgide artan bir şekilde kendisinden “Eski <sup class="calibre4">İ</sup>ngiltere” diye söz edilen yeri birkaç kez gezdi. Bundan böyle, ancak rahatsızlıktan gerçekten hoşlananlar ya da antika şeylerden ölüsever bir haz duyanlar oraya gitme gereksinimi duyuyorlar. O <sup class="calibre4">İ</sup>ngiltere’yi bir zamanlar oluşturmuş olan ve hâlâ da oluşturan şeylerin en iyi yanları gösterişli ve son derece donanımlı bu pırlanta Ada’da güvenli ve elverişli bir şekilde yaşanabilir.</p>

  <p class="block_3"> </p>

  <p class="block_1">Kathleen Su <i class="calibre1">kimliğini gizleyerek ve harcamaları Wall Street Journal tarafından karşılanmak üzere yolculuk etti.</i></p>

  <p class="block_3"> </p>

  <p class="block_3"> </p>

  <p class="block_18">MARTHA OFİSİNDEN bütün Ada’yı gözlemleyebiliyordu. Çalışanlarının Yüz Bir Dalmaçyalı’ya yiyecek vermelerini seyredebiliyor, Hawort Papaz Evi’ndeki ziyaretçi girişlerini denetleyebiliyor ve saman çöpü çiğneyen bir köylüyle Pasifik Kuşağı’ndan kültürlü bir kişi arasında geçen bir bar sohbetine kulak misafiri olabiliyordu. Britanya Savaşı’nı, BBC’nin düzenlediği Promenad Konserlerinin Son Gecesi’ni, Oscar Wilde’in Duruşması’nı ve <span class="text_7">1.</span> Charles’ın infazı’nı izleyebiliyordu. Bir ekranda Kral Harold gözlerini trajik bir şekilde gökyüzüne doğru çeviriyor; bir başka ekrandaysa geniş kenarlı hasır şapkalar giymiş şık hanımefendiler aralıklı olarak fideler dikip çiçeklere konan kelebek çeşitlerini sayıyorlardı. Üçüncü bir ekranda, birtakım adamlar Lord Tennyson golf sahasına delikler açıyorlardı. Martha’nın Ada’da tam yüz kamera açısından görüp o kadar yakın olarak bildiği yerler vardı ki bunları gerçekten görüp görmediğini bile artık anımsayamıyordu.</p>

  <p class="block_1">Bazı günler ofisinden neredeyse hiç ayrılmıyor gibiydi. Ancak, kapısını bütün çalışanlarına açık tutma politikasını uygulamaya karar veriyorsa, bunun kabahati sadece kendisindeydi. Sir Jack hiç kuşkusuz Versailles tipi bir sistem kurardı; bu sistemde, bir bekleme odasına yığılan umutlu dilekçe sahipleri olur ve bunlar, duvar kâğıdının içine açılmış bir delikten gizlice gözetlenirlerdi. Mevkiinin elinden alınmasından beri, Sir Jack de dikkat çekmeye çalışan biri olmuştu. Kameralar onu kimi zamanlar, landosunun içinde, üç köşeli şapkasını şaşkın ziyaretçilere umutsuzca sallarken yakalıyordu. Neredeyse acınası bir hali vardı: Azar azar küçülüp, olması gereken kişi olmuştu -elinde gerçek iktidar bulunmayan mostralık biri. Martha, acımayla kinizmin karıştığı bir duyguyla, Sir Jack’in armagnac konyağı tahsisatını artırmıştı.</p>

  <p class="block_1">Martha ajandasında, saat 1ü.l5’te Nell Gwynn’la görüşmesi gerektiğini gördü. İnsanda anılar uyandıran bir addı bu. Konsept Geliştirme seanslarında yapılan şu tartışmalar şimdi gözüne ne kadar da uzak gözüküyordu. Dr Max o gün oyunbozanlık yapmış, ancak müdahalesi belki de onları ilerde sıkıntılı bir durumdan kurtarmıştı. Birçok rapordan sonra, Nell’in sonunda İngiliz Tarihi’ndeki yerini korumasına izin verilmişti; ancak Jeff’in İngilizliğin En Tepedeki Elli Özlü Niteliği listesinde yer alamaması Nell Gwynn mitinin önemini yitirmesini meşrulaştırmıştı.</p>

  <p class="block_1">Nell Gwynn bugünlerde, kendi halinde, hırstan uzak bir kızdı; Saray’ın demir parmaklıklarının birkaç yüz metre uzağında portakal suyu sattığı bir tezgâhı vardı. Ne var ki, Nell Gwynn’nin portakal suları gibi özü de konsantre olmuş ve bir zamanlar ne idiyse, ya da en azından ziyaretçiler -hatta aile gazeteleri okurları-onun ne olmasını ummuşlarsa öyle kalmıştı. Kuzguni siyahlıkta saçlar, pırıltılı gözler, değişik bir şekilde biçilmiş beyaz fırfırlı bir bluz, dudak boyası, altın mücevherler ve canlılık: Bir İngiliz Carmen’iydi o. Gelgelelim bu sabah, Martha’nın önünde, bluzunun bütün düğmeleri ilikli, edepli bir edayla oturuyor ve son derece farklı görünüyordu.</p>

  <p class="block_1">“Nell 2 Meyve Suyu Dükkânı mı işletiyor?” diye sordu Martha rutin bir şekilde.</p>

  <p class="block_1">“Nell 2 çok hasta,” diye yanıt verdi Nell, en azından öğrendiği aksanı koruyarak. “Dükkâna Connie bakıyor.”</p>

  <p class="block_1"><i class="calibre1">“Connie mi?</i> Tanrım!.. Ne <i class="calibre1">yapıyor...”</i> Martha çarçabuk telefonu yönetim ofisine bağlattı. “Paul, benim için şu meseleyi halledebilir misin? Nell Meyve Suyu Dükkânını Connie Chatterley işletiyor. Evet, soru sorma, biliyorum. Tamam. Personel Servisi aracılığıyla hemen bir Nell 3 bulabilir misin? Ne kadar zaman için bilemiyorum. Teşekkürler. Hoşçakal.”</p>

  <p class="block_1">Yeniden Nell 1’e döndü. “Kuralları <i class="calibre1">biliyorsunuz.</i> Son derece açık kurallar. Eğer Nell 2 hastalanırsa dosdoğru Personel Servisi’ne gidiyorsunuz.”</p>

  <p class="block_1">“Özür dilerim, Bayan Cochrane, şey, son zamanlarda keyfim pek yerinde değildi de. Hayır, daha doğrusu, biraz zor durumdaydım.” Nell, Nell olmaktan çıkmış ve Martha’nın önündeki ekran, onun orijinal soyadının iki addan oluştuğunu ve İsviçre’ de özel bir koleje gittiğini doğrulamıştı.</p>

  <p class="block_1">Martha bekledi, sonra “Ne çeşit zor bir durummuş bu?” diye sordu.</p>

  <p class="block_1">“Ah. Yalanlar uydurmak gibi bir şey. Ama durum daha da kötüye gitti. Bu işe gülüp geçeceğimi, anlıyorsunuz ya, işi şakaya vurabileceğimi sanıyordum, ama ne yazık ki...” Oturduğu yerde doğruldu ve omuzlarını dikleştirdi. Nell’liği üzerinden şimdi tamamen uçup gitmişti. “Resmi olarak bir şikâyette bulunmam gerekiyor. Connie de benimle aynı görüşte.”</p>

  <p class="block_1">Nell Gwynn’le Connie Chatterley’nin üzerinde görüş birliği ne vardıkları şey, Nell’in Meyve Suyu Dükkânı’nın şu anki kiracısının, her kimden olursa olsun, hatta İngiltere Kralı’ndan gelmiş bile olsa, şehvet uyandıran davranışlara ve cinsel tacize katlanmak zorunda kalmaması gerektiğiydi. Ne var ki söz konusu durumda sorumlu Kral’dı. Kral başlangıçta nazik davranmış ve ondan kendisine Kralcık-Mıralcık demesini istemişti, ama Nell bunu yapmaktan geri durmuştu. Derken Kral birtakım laflar etmiş, Nell’in nişanlılık yüzüğünü görmezden gelmiş ve mallarıyla imalı bir şekilde oynamıştı. Şimdiyse Kral, müşterilerinin önünde onu taciz etmeye başlamıştı. Müşteriler duruma gülüp geçiyorlar ve her şeyi şovun bir parçası olarak görüyorlardı. Katlanılır bir şey değildi.</p>

  <p class="block_1">Martha, Nell’e bir günlük izin verdi ve o öğle sonrası saat 3.00’te Kral Hazretleri’nin kendi ofisine teşrif etmelerini rica etti. Kral’ın günlük programını gözden geçirmişti Martha: Sabahleyin Tennyson Down’da hem profesyonelleri hem de amatörleri kapsayan bir turnuva vardı sadece, sonraysa saat 4.15’teki Britanya Savaşı kahramanlarının madalya törenine kadar hiçbir şey yoktu. Yine de, ofisine çıkageldiğinde, Kral’ın suratı asık görünüyordu. Ada</p>

  <p class="block_18">Karargâhı’na çağırılma fikrine hâlâ alışamamıştı. Önceleri, Martha’nın kendi makamına geleceğini umarak tahtında oturmaya uğraşmıştı. Ama onu ziyaret eden sadece Vali Yardımcısı Sir Percy Nutting olmuştu. Kraliçe’nin danışmanı olan eski parlamento üyesi Sir Percy Nutting, hem tarihsel dalkavukluk rolünü yerine getiriyor, hem de Kral’ın, sözleşme hukuku ve Ada’da şu sıralar egemen olan otorite karşısındaki yükümlülüklerine uymasını ısrarla dile getiriyordu. Martha Kral’ı birçok kez ofisine çağırmıştı ve karşısında yüzü kızarmış, yakınıp duran birini bulacağını biliyordu.</p>

  <p class="block_1">“Yine ne yapmışım?” diye sordu Kral, cezalandırılmak için çağrılmış bir çocuk gibi davranarak.</p>

  <p class="block_1">“Maalesef size karşı resmi bir şikâyette bulunuldu, Majesteleri.” Martha bu unvanı saygısından değil, tersine, ona kralın yükümlülüklerini anımsatmak için eklemişti.</p>

  <p class="block_1">“Bu kez kimden?” “Nell Gwynn.”</p>

  <p class="block_1">“Nell mi?” dedi Kral. “Hey Yüce Tanrım, birdenbire biraz fazla kibire kapılmıyor muyuz acaba?”</p>

  <p class="block_1">“Demek şikâyetin geçerliliğini kabul ediyorsunuz?”</p>

  <p class="block_1">“Bayan Cochrane, eğer bir insan marmelat hakkında bir-iki şaka yapamayacaksa... “</p>

  <p class="block_1">“Ondan çok daha ciddi bu iş.”</p>

  <p class="block_1">“Pekâlâ, pekâlâ, ben dedim ki...” Kral, suç ortaklığına davet edercesine Martha’ya doğru belli belirsiz gülümsedi. “Ne zaman isterse benim küçük portakallarımı sıkıp suyunu çıkarabileceğini söyledim ben.”</p>

  <p class="block_1">“Peki hangi senaryo yazarınız verdi bu repliği size?”</p>

  <p class="block_1">“Bu ne densizlik, Bayan Cochrane! Tamamı kendi eserim.” Bunu belirgin bir gururla söylemişti Kral.</p>

  <p class="block_1">“Size inanıyorum. Sadece, durumu daha mı iyi hale sokuyor, yoksa daha mı kötü, onu anlamaya çalışıyorum. Peki, müstehcen davranışlarınız da kendiliğinden miydi?”</p>

  <p class="block_1">“Ne kendiliğinden miydi?” Martha’nın bakışları sertleşti; Kral bunun karşısında başını öne eğdi. “Şey, bilirsiniz işte, sadece biraz eğlenmek içindi. Ahlâk polisi ağzı oluyor bu. Siz de Denise kadar kötüsünüz Bayan Cochrane. Keşke oraya dönmüş olsam dediğim zamanlar oluyor. Gerçekten kral olduğum zamanlara.”</p>

  <p class="block_1">“Bu bir ahlâk sorunu değil,” dedi Martha.</p>

  <p class="block_1">“Değil mi?” Belki de ümit vardı. Kral, o sözcük ve o sözcüğün kapsadığı şey konusunda öteden beri sıkıntı çekmişti.</p>

  <p class="block_1">“Hayır, bana kalırsa tümüyle sözleşmeyle ilgili bir nokta bu. Cinsel taciz, sözleşmenin ihlali demektir. Bu yüzden de Ada’nın saygınlığını yitirmesine yol açabilecek bir davranıştır.”</p>

  <p class="block_1">“Şey, yani <i class="calibre1">normal davranış</i> gibi mi demek istiyorsunuz?”</p>

  <p class="block_1">“Majesteleri, size Bayan Gwynn’le ilişki kurmaya kalkışmamanız konusunda talimat vereceğim. Onun sosyal yetişim tarzında oldukça... tartışmalı bir yan var.”</p>

  <p class="block_1">“Aman Tanrım! Belsoğukluğuna yakalandığını falan söyleyecek değilsiniz ya bana!”</p>

  <p class="block_1">“Yok, yok, bizim istediğimiz daha çok, insanların onun geçmişine çok yakından bakmamaları. Bazı müşteriler anlamayabilirler. Sanki on beş yaşındaymışçasına davranmanız gerekiyor ona.”</p>

  <p class="block_1">Kral meydan okuyan bir tavırla gözlerini kaldırdı. “On beş yaşında mı? Eğer o kız reşit olma yaşını çoktan geçmemişse o zaman ben de Saba Melikesi’yim.”</p>

  <p class="block_1">“Evet,” dedi Martha. “Doğum belgesi açısından. Diyelim ki, Ada’da, Ada’da, Nell on beş yaşında. Tıpkı sizin Ada’da... kral olmanız gibi.”</p>

  <p class="block_1">“Ben <i class="calibre1">zaten</i> kralım, be!” diye bağırdı kral. “Her yerde, her zaman.”</p>

  <p class="block_1">Ancak kral gibi davrandığınız sürece, diye aklından geçirdi Martha. Siz sözleşme gereği ve izinle kralsınız. Eğer bir emre itaatsizlik edecek olursanız ve biz de sizi sabahleyin Dieppe’e giden bir tekneye koyarsak, silahlı bir ayaklanma falan olacağını sanmam. Sadece bir organizasyon aksaması olur. Bir yerlerde, birisi tahta çıkmayı her zaman istemiştir ve eğer monarşi çok talepkâr davranacak olursa, Oliver Cromwell’i her zaman için yardıma çağırabilirler. Sahiden, niye olmasın?</p>

  <p class="block_1">“Mesele şu ki, Bayan Cochrane,” dedi Kral sızlanır bir tonda. “Gerçekten de hoşuma gidiyor o. Onun meyve suyu satan bir kızdan daha üstün olduğunu söyleyebilirim. Beni daha iyi tanısa anlaşabileceğimizden eminim. Ben sadece,” Kral kafasını eğip mühür yüzüğüyle oynadı, “sadece, yanlış bir adım atmış gibiyim.”</p>

  <p class="block_1">“Majesteleri,” dedi Martha daha yumuşak bir tonda, “orada ‘gerçekten hoşlanılacak’ bir sürü başka kadın var. Doğru yaşta kadınlar.”</p>

  <p class="block_1">“Aa, öyle mi? Sözgelimi?” “Ben bilmiyorum.”</p>

  <p class="block_1">“Evet bilmiyorsunuz. Benim konumumdaki biri için durumun ne kadar zor olduğunu hiç kimse bilmiyor. Herkes size hep dik dik bakıyor ve sizin, şu... proje mahkemesinin karşısına çıkmadan onların bakışlarına karşılık vermenize izin yok.”</p>

  <p class="block_1">“Şey, Connie Chatterley var.”</p>

  <p class="block_1">“Connie Chatterley mi?” Kral inanamamış gibiydi. “O kaba saba heriflerle düzüşüyor.” “Peki Lady Godiva?” “Onunla daha önce yaptım,” dedi Kral.</p>

  <p class="block_1">“Godiva I’i kastetmedim. Godiva 2 demek istedim. Sizi eleme sınavında görmemiş miydim?”</p>

  <p class="block_1">“Godiva 2 mi?” Kral’ın yüzü parladı ve Martha, <i class="calibre1">The Times</i> <i class="calibre1">of London’m</i> sözünü ettiği “efsanevi cazibeyi” kısacık bir an fark etti. “Biliyor musunuz, siz gerçek bir arkadaşsınız, Bayan Cochrane. Denise’in bir arkadaş olmadığını söylemek istemiyorum,” diye çabucak ekledi. “O benim hayat arkadaşım. Ama her zaman pek de anlayışlı davranmıyor Denise, bilmem anlatabildim mi? Godiva 2 mi? Evet, şeyi hatırlıyorum, şimdi Kralcık-Mıralcık’ın defterinde gözde bir kız olabilir, diye aklımdan geçmişti. Onu arasam iyi olur. Acaba bir kahve içmeye mi davet etsem? Siz şey...”</p>

  <p class="block_1">“Biggin Hill,” dedi Martha.</p>

  <p class="block_1">“Ha?”</p>

  <p class="block_1">“Önce Biggin Hill. Kahramanlara madalyaları verilecek.”</p>

  <p class="block_1">“Yeterince madalya almadı mı bu kahramanlar? Acaba bugün Denise’e yaptıramaz mısınız bunu?” Kral, Martha’ya yalvarırcasına bakıyordu. “Hayır, galiba bu mümkün değil. Sözleşmemde var, öyle değil mi? Her lanet olası şey lanet olası sözleşmemde var. Ama yine de. Godiva 2. Siz gerçek bir arkadaşsınız, Bayan Cochrane.”</p>

  <p class="block_1">Kral’ın gelişi ne kadar asık yüzlü idiyse gidişi de o kadar neşeli oldu. Martha Cochrane, Bigging Hill Kraliyet Hava Üssü’nün görüntülerini veren bir monitöre bağlandı. Her şey normal görünüyordu: Hurricane ve Spitfire uçaklarının oluşturduğu küçük filonun önünde toplaşmış ziyaretçiler vardı, bazı ziyaretçiler savaş simülatörleriyle oynuyor, bazıları uçak pistinin kenarı boyunca sıralanmış prefabrike barakalara girip çıkıyorlardı. Burada, koyun postundan ceketler giymiş kahramanların ellerini gaz sobaları üzerinde ısıtışlarını, iskambil oynayışlarını ve kollu bir gramofonda çalınan dans müziğinin “Uçağa bin!” emriyle kesintiye uğramasını beklediklerini görebiliyorlardı. Bu kahramanlara ilişkin sorular sorabiliyor ve karşılığında, sahicilik taşıyan, o döneme özgü kısa ve kesin yanıtlar alabiliyorlardı: “Çocuk oyuncağı bu. Kötü gösteriydi. Almanlar kendi bombalarının üstüne oturdular. Cesaretleri adamakıllı kırıldı. Hiçbir şey söyleme.”...Derken kahramanlar yeniden iskambil kâğıtlarına dönüyorlar ve kâğıtlarını karıştırıp dağıtırlarken, ziyaretçiler bu adamların yaşamlarını dolduran raslantılar üzerinde kafa yorabiliyorlardı: Kader bazen joker rolünü oynuyor, bazen de uğursuz Maça Kızı gibi ortaya çıkıyordu. Kral’ın bağışlamaya hazır olduğu şu madalyalar gerçekten hak edilmiş şeylerdi.</p>

  <p class="block_1">Martha telefonda çabucak özel sekreterine bağlandı. “Vicky, Majesteleri Godiva 2’nin numarasını aradığında, izin verin. Godiva 1 değil, Godiva 2. Teşekkürler.”</p>

  <p class="block_1">Vicky. Sir Jack’in hepsi de Susie adını taşıyan özel sekreterler dizisinde bir değişiklikti bu. Özel sekreterin gerçek adını öğrenmek konusunda ısrar etmek, Martha’nın Genel Yönetici olma yolunda attığı ilk adımlardan biri olmuştu. Martha aynı zamanda, çifte küp şeklindeki özel salonu da ikiye böldürmüş ve bunların birini kahve içilebilen bir bara ötekini de erkekler tuvaletine dönüştürmüştü. Vali’nin mobilyaları -ya da kişisel eşya olmaktan çok şirkete ait oldukları düşünülenler- dağıtılmıştı. Brancusi heykel konusunda bir tartışma patlak vermişti. Saray, Bavyera stili şöminelerle ilgilenir gözükmüştü, ancak bu şömineler şimdi spor salonunda hokey kaleleri olarak kullanılıyordu.</p>

  <p class="block_1">Martha, Vali’nin personel sayısını azaltmış, ulaşım aracını tek bir landoya indirmiş ve onu daha uygun bir yere yerleştirmişti. Paul, Martha’nın icraatlarından bazılarının -sözgelimi Sir Jack’in yeni özel sekreterinin erkek olmasında ısrar etmek gibi- sadece intikam amacı taşıdığını söyleyip durumu protesto etmişti. Kavgalar çıkmıştı. Sir Jack, Victor Bebek gibi dudak bükmüş, teatral bir edayla surat asmış, telefon faturalarıysa bir hayli yüklü olmuştu. Martha ona yetki vermeye yanaşmamıştı. Keza, görüşmeler yapmasını, hatta bu görüşmeleri hâlâ sahibi olduğu gazetelerle yapmasını bile reddetmişti. Sadece üniformasını, unvanını korumasına ve ritüel nitelikli bazı sosyal olaylarda boy göstermesine izin verilmişti. Martha’ya göre bu yeterliydi.</p>

  <p class="block_1">Sir Jack’in hakları ve ayrıcalıkları -ya da kendi yeğlediği biçimiyle söylenirse, dört duvar arasına kapatılıp aşağılanmaları- konusundaki çekişme, Martha’nın Genel Yönetici olarak atanmasının aslında pek az şeyi değiştirdiğini gizlemeye yaramıştı. Egomanyak bir otokrasinin yerine görece olarak kabul edilebilir bir oligarşiyi koymak gerekli bir öz savunma olmuştu; ancak Proje bundan pek az etkilenmişti. Mali yeniden yapılanmalar “Majestelerinin Hazine Bakanı” marka pantolon askıları takan bir uzmanın eseri olmuş; Konsept Geliştirme ve Ziyaretçi Hedefleri’ne getirilen düzenlemelerse minimal düzeyde kalmıştı. iriyarı Jeff’le parlak bakışlı Mark görevlerinde kalmışlardı. Önceki ve şimdiki Genel Yöneticiler arasındaki esas farksa, Sir Jack Pitman kendi ürününe şiddetle inanırken, Martha Cochrane’in, ruhunun derinliklerinde buna inanmamasında odaklanıyordu.</p>

  <p class="block_1">“Ancak, şayet rüşvetçi bir Papa Vatikan’ı yönetebildiyse...” Yorucu bir günün sonunda bu söz öylesine ağzından çıkıvermişti Martha’nın. Paul ona kızgın gözlerle bakmıştı. Ada konusunda hiçbir laubaliliği onaylamıyordu.</p>

  <p class="block_1">“Sanırım bu aptalca bir benzetme. Zaten, Vatikan’ın yoldan çıkmış bir Papa’yla daha iyi yönetilmiş olabileceğini de sanmam. Tam tersi söz konusu.”</p>

  <p class="block_1">Martha şöyle bir iç geçirmişti. “Umarım haklısındır.” Bir zamanlar Sir Jack’e karşı ortak bir dava yürütmüşlerdi. Gelgelelim bunun, aralarındaki bağı perçinlemesi gerekirken tam tersi bir etkisi olmuştu. Paul gerçekten de İngiltere, İngiltere’ye inanıyor muydu? Yoksa sadakati, içinde kalan bir suçluluk duygusunun mu işaretiydi?</p>

  <p class="block_1">“Demek istiyorum ki, şu işsiz kalan arkadaşın Dr Max’i çağırtıp, ona büyük siyasal ve dinsel örgütlenmelerin idealistler mi, kinikler mi, yoksa gerçekçi insanlar tarafından mı daha iyi yönetilebileceği konusundaki görüşlerini sorabiliriz. Eminim ki bu konuda uzun uzun dile getireceği görüşleri vardır.”</p>

  <p class="block_1">“Boşver. Sen haklısın. Burada Katolik Kilisesi’ni yönetmiyoruz.”</p>

  <p class="block_1">“Gün gibi ortada bu.”</p>

  <p class="block_1">Martha, onun bilgiççe ve haklılığından emin tavrına katlanamıyordu. “Bak, Paul, şimdiden bir tartışmaya döndü konuşmamız. Niçin böyle olduğunu bilemiyorum. Bugünlerde genellikle hiçbir şey bilmiyorum. Ama eğer kinizmi tartışıyorsak, Sir Jack’de güçlü bir kinizm damarı olmasıydı nereye kadar gidebileceğini kendine bir sor bakalım.”</p>

  <p class="block_1">“Bu da çok kinikçe bir görüş.”</p>

  <p class="block_1">“O zaman vazgeçiyorum.”</p>

  <p class="block_1">Martha şimdi ofisinde şöyle düşünüyordu: Paul bir bakıma haklı. Ben Ada’yı para kazanmanın akla yakın ve iyi planlanmış bir aracı olmaktan öte bir şey olarak görmüyorum. Ancak herhalde, onu Pitman’ın yönetebileceği kadar iyi yönetiyorum. Paul’ü rahatsız eden bu mu acaba?</p>

  <p class="block_1">Pencereye doğru yürüdü ve bir zamanlar Sir Jack’in bakmış olduğu manzaraya baktı. Aşağıda, duvarları ahşap kaplı evlerin bulunduğu, kaldırım taşı döşenmiş bir sokakta ziyaretçiler, sürüsünü pazara götüren bir çobanı seyretmek üzere kendilerine saygıyla davranan sokak satıcılarından ve işportacılardan uzaklaşıyorlardı. Orta yere yakın bir noktada, Stacpoole Anıt Gölü’nün yakınında park etmiş çift katlı bir otobüsün enerji panelleri üzerinde güneş ışınları parıldıyordu; arkadaki yeşil sahada, bir kriket maçı devam ediyor ve bir oyuncu sayı yapmak üzere koşuyordu. Yukarıda, manzaranın Pitco’nun mülkiyetine girmeyen yegâne kısmında, Islandair‘e ait bir uçak yolcularının yarısına son bir Tennyson Down görüntüsü olanağı yaratabilmek için bir kanadının üstüne yatıyordu.</p>

  <p class="block_1">Martha, kaşlarını çatıp çenesinde bir gerginlik hissederek, pencereden uzaklaştı. Niçin her şey tersyüz olmuştu? İnanmasa da Pro-je’yi yürütebiliyordu; sonra, günün sonunda, Paul’le birlikte eve dönüyordu; inandığı ya da inanmak istediği, inanmaya uğraştığı, ama görünüşe bakılırsa bir türlü yürütemediği bir şeye dönüyordu. Orada tek başınaydı, savunmasızdı, araya mesafe koyamıyordu, ironi yoktu, kinizm yoktu, orada tek başınaydı, basit bir temas içinde, arzu, endişe duyuyor, elinden geldiğince mutluluğu arıyordu. Mutluluk niçin gelmiyordu?</p>

  <p class="block_3"> </p>

  <p class="block_3"> </p>

  <p class="block_18">MARTHA AYLARDIR Dr Max’i kovmayı düşünüyordu. Sözleşme koşullarını gözle görülebilir bir şekilde çiğnediğinden değil: Aslına bakılırsa, Proje Tarihçisi’nin dakikliği ve pozitif tavırları her şirket denetçisini etkilerdi. Üstelik Martha ondan hoşlanıyordu ve onun alınganlığını ve ironisini uzun zaman önce anlamıştı. Şimdiyse onu basitlikten korkan biri olarak görüyor ve bu korku kendisine dokunuyordu.</p>

  <p class="block_1">Robin Hood mitinin “yeniden konumlandırılması” meselesindeki görüş ayrılığından ötürü Dr Max’in öfkeyle yanlarından ayrılışı, bereket versin ki, sadece bir alınganlık, Proje’ye sadakatini daha da güçlendiren bir isyan olarak değerlendirilmişti. Ancak bu sadakat şimdi bir problem olmuştu. Dr Max, Konsept’i geliştirmeye yardım etmek üzere işe alınmıştı ama Konsept bir kez geliştirilince ve Pitman Malikânesi de Ada’ya transfer edilince, Dr Max’in görevi sona ermişti. Tarla Faresi, gizli bir hamleyle, gazete sütununu <i class="calibre1">The Times of London’a</i> (Ryde’dan yayımlanıyordu) taşımıştı. Hiç kimse bunun farkına varmış gözükmüyor, itiraz eden de çıkmıyordu; Jeff bile karşı çıkmıyordu. Bu yüzden Tarihçi şu sıralar, Martha’nın iki kat aşağısındaki bir ofiste oturuyor ve cilalanmış ve hatta zaman zaman vernik sürülmüş tırnaklı parmak uçlarında tam bir araştırma kapasitesi taşıyordu. Pitman Grubu’ndan olsun, ziyaretçi olsun herkes herhangi bir tarihsel mesele konusunda onun rehberlik hizmetine başvurabilirdi. Dr Max’in mevcudiyeti ve görevinin amacı bütün otel odası broşürlerinde duyuruluyordu. Hafta sonunu en ucuz şekilde geçiren ve canı sıkılan herhangi bir müşteri Dr Max’in karşısına çıkabilir ve Hastings Savaşı’ndaki Sakson staratejisini onunla istediği kadar ve hiç ücret ödemeden tartışabilirdi.</p>

  <p class="block_1"><sup class="calibre4">İ</sup>şin güç yanı şuydu ki, şimdiye değin hiç kimse böyle şey yapmamıştı. Ada kendi dinamiğini kazanmıştı; ziyaretçilerle deneyimler arasındaki alışverişin teorik olmaktan çok pragmatik bir temel üzerinde ince ayara ihtiyacı vardı ve bu yüzden de Proje Tarihçisi’nin rolü sadece... tarihe karışmıştı. Ya da en azından bu, ofisine çağırdığında, Martha’nın Genel Yönetici olarak ona söylemeye hazırlandığı şeydi. Dr Max ofise, her zaman yaptığı gibi, bir gözüyle stüdyo seyircileri sayısını kestirmeye çalışarak girdi. Sadece Bayan Cochrane mi vardı? O zaman, yüksek düzeyde baş başa bir konuşma olacaktı demek. Dr Max’in tavrı yüze gülücü ve şen şakraktı; ona buradaki varlığının eğreti ve marjinal olduğunu anımsatmak terbiyesizlik olurdu.</p>

  <p class="block_1">“Dr Max,” diye söze başladı Martha, “bizimle birlikte olmaktan mutlu musunuz?”</p>

  <p class="block_1">Proje Tarihçisi kıkırdadı, bir profesör edasıyla oturdu, kareli yün ceketinin klapasından muhtemelen var olmayan bir kırıntıyı temizledi, başparmaklarını gri renkli süet yeleğinin ceplerine soktu ve koltuğunu Martha’nın düşündüğünden daha uzun süre işgal edeceğini düşündürecek tarzda bacak bacak üzerine attı. Sonra da, en sıradan bir figüran köylüden Vali Yardımcı Sir Percy Nutting’e kadar pek az Pitco çalışanının yapacağı bir şeyi yaptı: Soruyu görünüşteki anlamıyla aldı.</p>

  <p class="block_1">“Mut-luluk, Bayan Cochrane, ta-rihsel görüş açısından çok ilginç bir şey. Otuz yıllık çalışma hayatımda genç zihinlere biçim veren, çok seçkin demeye cesaret edemiyorum ama kesinlikle gözle görülür heykelcilerden biri olarak, içtenlikle ifade edeyim ki, çok büyük çeşitliliklerde entelektüel yanlış anlayışlarla, zihin toprağı sürülmeden önce yakılması gereken çalılıklarla, çerden çöpten saçma düşüncelerle içli dışlı oldum ben. Yanılgı kategorileri Yusuf’un abası kadar çok renklidir, ama bunların en büyükleri ve en kabaları şu safdil görüş altında toplanmaya yatkındır: Geçmiş aslında süslü giysiler giymiş şimdiden başka bir şey değildir. Şu eteklik yastıklarını ve çemberleri, şu vücuda iyice oturan ceketleri ve dizden bağlanan pantolonları, şu yüksek terzilik ürünü harmanileri hele bir sıyırıp atın. Altta ne keşfedersiniz? Tıpatıp bize benzeyen insanlar, tatlı kalpleri anne kalbi gibi çarpan insanlar. Pek de iyi aydınlanamamış beyinlerinin içine şöyle bir göz attınız mı, bir dizi yarı yarıya oluşmuş nosyon keşfedersiniz ki, bunlar tam olarak oluştuklarında bizim gururlu ve modern demokratik devletlerimizin temellerini meydana getirirler. Gelecek vizyonlarını bir inceleyin, umutlarını ve korkularını, ölümlerinden yüzyıllar sonra yaşamın nasıl olacağına ilişkin küçük düşlerini bir hayal edin, o zaman görürsünüz ki bu, bizim zevkli yaşamlarımızın bulanık bir şekilde algılanan bir versiyonudur. Kabaca söylemek gerekirse, onlar biz olmak istiyorlar. Elbette, saçma sapan bir yığın laf. Sizin için çok mu hızlı gidiyorum acaba?”</p>

  <p class="block_1">“Mükemmel. İmdi, güvenilir küçük orağımı elime alıp gelişen bir zihni saran bu çalılıkların bir kısmını kesip atmak benim için bü-yük bir zevk oldu -doğrusunu isterseniz zaman zaman oldukça haşin bir zevk, ama onu mahkûm etme konusunda aşırı ahlâkçı da olmayalım. Büyük yanılgılar otlağında hiçbir şey şu varsayımdan daha direngen, daha yok edilmez değildir -insanın aklına hemen, Uzakdoğu’nun şu her şeyi yiyen Kudzu asması geliyor. Modern insanın vücudunda pat-pat diye atan o küçük kalbimizin her zaman orada olduğu varsayımı. Duygusal olarak değişmez olduğumuz varsayımı. Şövalyece aşkın, otobüs duraklarında öpüşüp koklaşmanın -gençler hâlâ böyle yapıyorlar mı, bunu bana sormayın- bunun, sadece kaba bir öncüsü olduğu varsayımı.</p>

  <p class="block_1">“Şimdi, söylemeye bile gerek yok ki kendilerini or-ta olarak görmeyen şu Ortaçağı bir inceleyelim. Ve her şey daha kesin olsun diye, onuncu ve on üçüncü yüzyıllar arasındaki Fransa’yı ele alalım. Büyük katedraller inşa etmiş olan, şövalyelik ideallerini ortaya koyan, insan denen kötücül hayvanı bir süre için evcilleştiren, <i class="calibre1">chansons de geste’i</i><sup class="text_6"><sup class="noteref" id="back_note_42"><a class="calibre5" href="../Text/index_split_053.html#note_42" title="42">42</a></sup></sup> yaratan -dışarıda iyi bir gece geçirmek herkesin aklına gelmez ama yine de- uzun sözün kısası, ortaya bir inanç, politik bir sistem, görgü kuralları ve beğeni koymuş olan hoş ve unutulmuş bir uygarlığı ele alalım. Peki, çalılıklarda yaşayan küçük sakinlerime soruyorum, bütün bunlar ne amaçla yapılmıştır? Ne amaçla ticaret yapmışlar, evlenmişler, katedraller inşa etmişler ve eserler yaratmışlardır? <i class="calibre1">Mutlu</i> olmak istedikleri için mi? Onlar böylesi bir hırsın küçüklüğüne gülüp geçerlerdi. Onlar, mutluluğu değil, <i class="calibre1">kurtuluşu</i> arıyorlardı. Hatta onlar, bizim modern mutluluk fikrimizi günaha yaklaşan bir şey ve kurtuluş açısından kesinlikle bir engel olarak görürlerdi. Halbuki...”</p>

  <p class="block_1">“Dr Max...”</p>

  <p class="block_1">“Halbuki, bandı hızla ileriye alacak olursak... “</p>

  <p class="block_1">“Dr Max.” Martha bir elektrik ziline -hayır, bir klaksona, bir ambulans sirenine ihtiyaç duyduğunu hissediyordu. “Dr Max, korkarım, bandı tamamen ileriye almamız gerekecek. Öğrencilerinizden biri gibi görünmeyi arzu etmesem de, soruma yanıt vermenizi istiyorum.”</p>

  <p class="block_1">Dr Max başparmaklarını yeleğinin ceplerinden çıkardı, klapalarındaki hayalet bakterileri silip temizledi ve Martha’ya, TV haber programı yapımcılarıyla cebelleşirken mükemmelleştirdiği o stüdyo huysuzluğuyla -görünüşe bakılırsa keyifli gibiydi ama şiddetli bir <i class="calibre1">lése-majesté</i><sup class="text_6"><sup class="noteref" id="back_note_43"><a class="calibre5" href="../Text/index_split_054.html#note_43" title="43">43</a></sup></sup> de içeriyordu- baktı. “Sorma cüretimi bağışlayın, hangisiydi acaba?”</p>

  <p class="block_1">“Ben sadece, bizimle birlikte olmaktan mutlu olup olmadığınızı sordum, Dr Max.”</p>

  <p class="block_1">“Ben de la-fı tamı tamına o-raya getiriyordum. Size göre, biraz dolambaçlı olabilir. Temelde karmaşık olan bir konumu basitleştirmek için. Gerçi, şunu da anlıyorum ki, Bayan Cochrane, siz hiç de saman kafalı birine benzemiyorsunuz. Şöyle yanıt vereceğim: Otobüs duraklarında koklaşıp öpüşme anlamında ‘mutlu’ değilim. Modern dünyanın mutluluğu tanımladığı biçimiyle mutlu değilim. Aslına bakılırsa, mutlu olduğumu söylerdim çünkü o modern mutluluk anlayışıyla alay ediyorum. O kaçınılmaz terimi kullanmak gerekirse, tam da mutluluğu aramadığım için, mutluyum.”</p>

  <p class="block_1">Martha suskun kaldı. Böylesine taşkınca sözler ve hoş paradokslarla bunca ciddilik ve basitlik hissedebilmesi ne kadar tuhaftı! Sesinde bir nebze alayla, “Demek o zaman siz kurtuluşu arıyorsunuz, Dr Max, öyle mi?” diye sordu.</p>

  <p class="block_1">“Yüce Tanrım, hayır! Kurtuluşu aramayacak kadar pagan biriyim ben, Bayan Cochrane. Ben... hazzı arıyorum. Mutluluktan çok daha güvenilir haz. Mutluluktan çok daha iyi tanımlanmış, ancak, çok daha karmaşık. Verdiği hoşnutsuzluklar akla çok daha güzel bir şekilde kazınmış. Eğer arzu ederseniz, bana pragmatik bir pagan diyebilirsiniz.”</p>

  <p class="block_1">“Teşekkür ederim, Dr Max,” dedi Martha ayağa kalkarak. Dr Max sorusunun anlamını besbelli ki anlamamıştı; ama yine de verdiği yanıt Martha’nın bilmeden ihtiyaç duyduğu bir yanıt olmuştu.</p>

  <p class="block_1">“Küçük soh-betimizden hoşlandığınızı umuyorum,” dedi Dr Max, adeta ev sahibi kendisiymişçesine. En çok güven duyduğu zevklerinden biri de kendinden söz etmekti ve ayrıca zevklerin paylaşılabileceğine inanıyordu.</p>

  <p class="block_1">Martha, kapanan kapıya doğru gülümsedi. Dr Max’e neşesi için gıpta ediyordu. Kim olsa onu buraya niçin çağırdığını tahmin edebilirdi. Resmi Tarihçi kurtuluşu daha yüksek anlamında küçümseyebilirdi, ancak hiç bilmeden, onun daha sıradan ve daha geçici bir versiyonunu elde etmişti.</p>

  <p class="block_3"> </p>

  <p class="block_3"> </p>

  <p class="block_18">“OLDUKÇA ALIŞILMADIK BİR ŞEY, korkarım.” Ted Wagstaff, Martha Cochrane’in masasının önünde ayakta duruyordu. Martha o sabah, zeytin renginde bir döpiyesle boynundan altın bir düğmeyle tutturulan yakasız beyaz bir gömlek giymişti; küpeleri Baktriya altınından yapılma bir müze kopyasıydı, çorapları İsviçre’nin Fogal’inden, ayakkabıları Ferragamo’dandı. Hepsi de Londra Kulesindeki Harrods’tan satın alınmıştı. Ted Wagstaff su geçirmez yeşil bir şapka, balıkadam elbisesi ve kalçalara kadar uzanan üst kısmı aşağı dürülmüş çizmeler giymişti. Her nicelikte elektronik teçhizatı gizleyebilecek kadar bol bir giysiydi bu. Wagstaff’ın tenindeki pembelik hem bir çobanın tenine, hem de bir alkoliğin tenine benziyordu, gerçi bunun açık havadan mı, fazla içmekten mi, yoksa makyajcıların eseri mi olduğunu anlayamadı Martha.</p>

  <p class="block_1">Martha gülümsedi. “<sup class="calibre4">İ</sup>yi bir eğitim insanı nerelere getiriyor görüyorsunuz.”</p>

  <p class="block_1">“Anlayamadım, efendim?” Wagstaff’ın gerçekten kafası karışmış görünüyordu.</p>

  <p class="block_1">“Özür dilerim, Ted. Hayal kuruyor olmalıyım.” Martha kendine kızdı. Kızdı çünkü Ted’in özgeçmişini yazdığı kâğıdı anımsamıştı. Güvenlik Operasyonları Baş Yardımcısı ve Müşteri Tepkileri Koordinatörü Ted Wagstaff buraya bir sahil koruma muhafızı kıyafetinde gelmiş ve onunla öyle konuşmuşsa, o zaman kendisi de ona gerektiği gibi hitap etmeliydi. Profesyonel gizlenme maskesi birkaç dakika sonra ortadan kalkacaktı; Martha’nın sadece sabırlı olması gerekiyordu.</p>

  <p class="block_1">Bu kişilik parçalanması -ya da yeni bir kişiliğe bürünme- Proje’nin öngörmekte başarısız kaldığı bir şeydi. Ortaya çıkış biçimlerinin çoğu zararsızdı; hatta, ortaklaşa büyük çabaya tanıklık ettiği bile söylenebilirdi. Sözgelimi, Bağımsızlık’ın ilanından sonra birkaç ay içinde, figüranların bazılarına artık Pitco çalışanları olarak hitap etmek mümkün değildi, onlar sadece karşılığında para aldıkları cisimleştirdikleri karakterler olarak tanınıyorlardı. Durumları başlangıçta yanlış teşhis edilmişti. Hoşnutsuzluk belirtileri gösterdikleri düşünülüyordu, oysa tam tersi söz konusuydu: Hoşnutluk belirtileri gösteriyorlardı. Oldukları kişiler olmaktan mutluluk duyuyorlar ve bir başkası olmak istemiyorlardı.</p>

  <p class="block_1">Harman dövenler ve çobanlar -hatta bazı ıstakoz avcıları- şirketin lojmanlarını kullanmakta gitgide gönülsüz davranıyorlardı. Yeniden düzenlenmiş hapishanelerde mevcut olan modern donanımların yokluğuna karşın harap kulübelerde uyumayı yeğlediklerini söylüyorlardı. Hatta bazıları, anlaşılan, bütün gün oynayıp durdukları ağır bakır paralara alıştıklarından kendilerine Ada döviziyle ödeme yapılmasını istiyordu. Durum monitörlerden izleniyordu ve Pitco için uzun vadeli bir bakış açısı sağlayabilirdi -sözgelimi, konut yapma maliyetlerini azaltmak gibi; ancak bunun, duygusal bir disiplinsizliğe dönüşme olasılığı da vardı.</p>

  <p class="block_1">Ve şimdi bu, figüranların ötesine de yayılıyor gibiydi. Ted Wagstaff zararsız bir vakaydı, ‘Johnnie’ Johnson’la onun Britanya Savaşı filosu ise daha sorunluydu. Alarm zili her an çalıp da “Uçağa bin!” komutu verilebileceği için, pistin yanındaki prefabrike barakalara yerleşmenin daha makul bir şey olduğunu ileri sürüyorlardı. Hatta, onlara göre, bunu yapmamak korkakça ve yurtseverlikle bağdaşmayan bir şey olurdu. Bu yüzden gaz sobalarını yakacaklar, son bir el iskambil oynayacaklar ve yünlü uçuş ceketlerini hoşnutlukla üzerlerine geçireceklerdi. Hatta bir kısmı, ziyaretçiler Büyük İngiliz Kahvaltıları’nı bitirene değin Almanların bir şaşırtma saldırısına kalkışamayacağını bilmelerine karşın bu böyle olacaktı. Acaba Martha acilen, bu konuda bir yönetim kurul toplantısı mı yapsaydı? Yoksa, artan bu sahicilik için kendi kendilerini kutlamaları mı gerekiyordu sadece?</p>

  <p class="block_1">Martha, Ted’in onu sabırla izlediğinin farkındaydı.</p>

  <p class="block_1">“Alışılmadık bir şey mi var?”</p>

  <p class="block_1">“Evet, efendim.”</p>

  <p class="block_1">“Bana... sözünü etmek istediğiniz... bir şey mi?”</p>

  <p class="block_1">“Evet, efendim.”</p>

  <p class="block_1">Bir başka duraklama oldu.</p>

  <p class="block_1">“Belki de, şimdi söylemek istiyorsunuzdur, Ted?”</p>

  <p class="block_1">Güvenlikten sorumlu adam balıkadam elbisesini silkeledi. “Şey, açıkça konuşmak gerekirse, kaçakçılarla küçük bir sorun var.” “Ne sorunu?” “Kaçakçılık yapıyorlar.”</p>

  <p class="block_1">Martha, içinde yükselen aldırışsız, masum, saf ve gerçek kahkahayı büyük güçlükle bastırdı; bir esinti kadar bedendışı bir şeydi bu, doğanın tuhaf davrandığı bir andı, uzun süredir unutulmuş bir tazelikti; histeriye yol açacak kadar lekesiz bir şeydi.</p>

  <p class="block_1">Martha gülmek yerine, ağırbaşlı bir edayla ayrıntıları sordu. Ada’da üç tane kaçakçı köyü bulunuyordu ve gelen haberler, Proje ilkeleriyle bağdaşmayan Aşağı Thatcham köyünün etkinlikleriyle ilgiliydi. Aşağı, Yukarı ve Büyük Thatcham köylerine gelen ziyaretçiler Ada’nın geleneksel ticaretlerinin çeşitli yanlarını yakından gözlemleme fırsatı bulmuşlardı: Çifte dipli variller, giysi kenarlarına dikilen bozuk paralar, Jersey patatesi süsü verilmiş tütün topakları. Görünüşe bakılırsa her şey bir başka şeyin kılığına sokulabiliyordu: içki ve tütün, ipek ve tahıl. Bu gerçeğin bir kanıtlaması olarak, korsan görünüşlü biri, kılıcını eline alıp bir ceviz kabuğunu ikiye yarıyor ve sonra da içinden, tıpkı on sekizinci yüzyılda takılan türden bir kadın eldiveni çıkarıyordu. Daha sonraları ziyaretçiler, Ticaret Merkezi’nde, içeriği kabuğunun üzerine lazerle kodlanmış böylesi bir yemişi -ya da daha da iyisi, bir çift yemişi- satın alabiliyorlardı. Haftalar sonra ve binlerce kilometre ötede, fındıkkıranlar çıkarılıyor ve eldivenin, onu satın almış olan ele tıpatıp uyduğu hayretler içinde görülüyordu.</p>

  <p class="block_1">Görünüşe bakılırsa, son zamanlarda, Aşağı Thatcham’deki Ticaret Merkezi ürünlerini çeşitlendiriyordu. Önceleri, toplanan kanıtlar, tek tek olaylarla bağlantılıydı: bazı köylülerin üzerinden hiç beklenmedik bir şekilde altın mücevherlerin çıkması (sahici olmadıkları düşünüldüğünden önceleri pek kuşku uyandırmamıştı); oteldeki aygıtlardan birinin içinde bırakılmış bir porno video kaseti; içinde kesinlikle alkollü ve muhtemelen de toksik bir sıvı bulunan dörtte biri dolu, etiketsiz bir şişe. Ayrıca, sızma ve gözetim altında tutma etkinlikleri şunları ortaya çıkarmıştı: Ada bozuk parasının kalıbının çıkarılıp sahtesinin yapılması; yöre elmalarından renksiz, alkol oranı yüksek bir içkinin gizli gizli damıtılması; Ada rehber kitaplarının korsan baskılarının yapılıp Ada’nın resmi hediyelik eşyalarının sahtelerinin imal edilmesi; çeşitli biçimlerde pornografik yayınların ithali ve köy kızlarının para karşılığı peşkeş çekilmesi.</p>

  <p class="block_1">Martha, Adam Smith’in kaçakçılığı onaylamış olduğunu anımsadı. Adam Smith kaçakçılığı hiç kuşkusuz, serbest piyasa ekonomisinin haklı görülebilecek bir uzanımı, anormal vergi farklarından yarar sağlayan bir şey olarak görüyordu. Belki de kaçakçılığa aynı zamanda girişimci ruhun bir örneği olarak alkış tutuyordu. Doğrusu ya, bu tür ilke meselelerini, şimdi karşısında durmuş, bütün öteki çalışanlar gibi kendisinden tepki, övgü ve emir bekleyen Ted’le tartışacak değildi.</p>

  <p class="block_1">“Peki ne yapmamız gerektiğini düşünüyorsunuz, Ted?”</p>

  <p class="block_1">“Yapmak mı? Yapmak mı? Onları asmak az bile.”</p>

  <p class="block_1">Ted Wagstaff bu kötülükleri yapanların kırbaçlanmasını, Dieppe’e giden bir sonraki gemiye bindirilmesini ve gözleri martılar tarafından oyulsun diye de geminin kıçından aşağı atılmasını istiyordu. Ayrıca, Aşağı Thatcham kulübelerinin ateşe verilmesini istiyordu -kaçakçılara ceza verdirme konusunda duyduğu gayretkeşlik mülk sahibi olma anlayışını da bulandırıyordu.</p>

  <p class="block_1">Ada’daki adalet yargısal değil, yönetsel bir güce bağlıydı, bu da adaleti daha hızlı ve daha esnek kılıyordu. Ancak yine de, bunun doğru adalet olması gerekiyordu. Eski moda anlamında “doğru” değil, Proje’nin geleceği açısından doğru. Ted Wagstaff aşırı coşkulu biriydi ama aptal değildi: Martha’nın ağzından çıkan her cümlede bir caydırıcılık unsuru bulunması gerekiyordu.</p>

  <p class="block_1">“Çok iyi,” dedi Martha.</p>

  <p class="block_1">“O zaman ilk tekneyle gönderiyoruz onları? Köyü ateşe veriyoruz, tamam mı?”</p>

  <p class="block_1">“Hayır, Ted. Onlara geçici iş veriyoruz.”</p>

  <p class="block_1">“Ne? Beni bağışlayın ama, Bayan Cochrane, böylesi yumuşak yüzlülük oluyor. Karşımızdakiler eli kanlı katiller.”</p>

  <p class="block_1">“Aynen öyle. Bu yüzden sözleşmelerindeki 13b maddesini yürürlüğe sokacağım.”</p>

  <p class="block_1">Ted Martha’ya hâlâ, adeta acıma dolu, kadınsı bir uzlaşma öneriliyormuş gibi bakmaktaydı. 13b nolu maddede, özel koşullarda, ki bu koşullara Proje’nin yönetim kurulu yetkilileri karar verecekti, çalışanların söz konusu yetkililer tarafından gösterilen bir başka işe nakil edilebilecekleri belirtiliyordu sadece.</p>

  <p class="block_1">“Onları yeniden eğitmeyi mi kastediyorsunuz? Bence adalet değil bu, Bayan Cochrane.”</p>

  <p class="block_1">“Katil olduklarını söylememiş miydiniz siz. Ben de onları katil olarak eğiteceğim.”</p>

  <p class="block_1">Ertesi gün, birinci sınıf ziyaretçiler, ek bir ücret karşılığında, daha önce açıklanmayan bir yerde, Kültürel Varlık Mirası’nın otantik ama özellikleri ayrıntılarıyla açıklanmamış bir örneğine tanıklık etmeye davet edildiler. Yola daha güneş doğmadan çıkılacağının bildirilmesine karşın, biletler çabucak kapışıldı. Üç yüz birinci sınıf ziyaretçi, her birinin elinde, ücretsiz dağıtılan, alkol ve sıcak su karışımı içkilerle, gümrük görevlilerinin Aşağı Thatcham köyüne baskın düzenlemesini seyrettiler. Sahne, meşaleler yakılarak ve büyük spot ışıkları kullanılarak aydınlatıldı; o döneme özgü küfürler savruldu; pencerelerde klasik dizilere özgü yarı çıplak kıyafetleri içinde kaçakçıların metresleri göründü. Ortalığa yanan bir zift kokusu hâkim oldu ve gümrük memurlarının üniforma düğmelerinin pırıldadığı görüldü. İriyarı bir kaçakçı, elindeki büyük mutfak bıçağını yukarı doğru savurarak, tehditkâr bir edayla bir grup ziyaretçinin üzerine doğru koştu, derken gruptan biri, elindeki içkiyi yere attı, paltosunu çekip çıkarınca altından bir üniforma göründü ve sonra da bu adam kaçakçıyı yere serdi. Şafak sökerken, gecelik giymiş ve ayaklarına kelepçeler takılmış on iki elebaşı şamatalı alkışlar arasında, el konulmuş bir saman arabasına bindirildi. Adalet -ya da yeni eğitim görevi- ertesi gün Carisbrooka Kalesi’nde yerine getirilecekti, kaçakçıların bazıları kazıklara oturtulup çürük meyve yağmuruna tutulacak, bazılarıysa ayaklı değirmeni çalıştıracak ve ekmek somunlarının ambalajları üzerine imzalarını atacaklardı. Bu şekilde, tam yirmi altı hafta geçirip Martha Cochrane tarafından konulan cezaların bedelini ödemiş olacaklardı. Daha sıkı sözleşme koşullarına bağlı olarak çalışan Aşağı Thatcham köyünün yeni kaçakçıları, anakaraya nakledildiklerinde, adamakıllı eğitilmiş olacaklardı.</p>

  <p class="block_1">Bu iş yolunda gidecekti. Ada’da her şey yolunda gidiyordu, çünkü karışıklıkların çıkmasına izin verilmiyordu. <sup class="calibre4">İ</sup>şlerin altındaki yapılar basitti ve başlıca eylem ilkesi işleri yaparak yürütmekti. Bu yüzden hiç suç yoktu (bu tür bazı aksamalar dışında), dolayısıyla adli sistem ve hapishane de yoktu -en azından, gerçek hapishaneler yoktu. Hiç hükümet yoktu -sadece her türlü iktidardan yoksun bırakılmış bir vali vardı- dolayısıyla hiç seçim yoktu ve politikacı da yoktu. Pitco avukatları dışında hiç avukat yoktu. Pitco iktisatçıları dışında hiç iktisatçı yoktu. Pitco tarihi dışında hiç tarih yoktu. Ta eskilerde, Pitman Malikânesi (I)’ de, Savaş Masası üzerine yayılmış haritaya gözlerini dikip kahvenin kötülüğü konusunda şakalar yaparlarken, sonunda bilmeden yaratacakları şeyi kim tahmin edebilirdi ki! Arz ve talep yasasının hiç engellenmeden işlediği bir yer, Adam Smith’in kalbini sevinçle dolduracak bir yer. Zenginlik huzur dolu bir krallıkta yaratılıyordu: Filozof olsun, sıradan yurttaş olsun bir insan daha fazla ne isteyebilirdi ki?</p>

  <p class="block_3"> </p>

  <p class="block_3"> </p>

  <p class="block_18">BELKİ GERÇEKTEN DE barış dolu bir krallık, yeni tür bir devlet, gelecek için bir modeldi. Eğer Dünya Bankası ile IMF böyle düşünüyorlarsa, kendi reklamınızı yapmayı yadsımak niyeydi? <i class="calibre1">The Times</i>’ın eski moda okuyucuları olsun, elektronik ekran okuyucuları olsun Ada hakkında hep son derece iyi haberler, dünya hakkında genel olarak daha karışık haberler ve Eski İngiltere hakkında da sürekli olumsuz haberler alıyorlardı. Hemen hemen bütün makale yazarları Eski İngiltere’nin bir serbest düşüş halinde olduğunu, ekonomik ve ahlâki bir çöküşe uğradığını düşünüyordu. Azalan nüfusu, üçüncü binyılın genel kabul görmüş gerçeklerini sapkınca reddederek sadece beceriksizliği, yoksulluğu ve günahı tanıyordu; depresyon ve haset görünüşe bakılırsa başat duygularıydı.</p>

  <p class="block_1">Oysa Ada’da parlak ve modern bir yurtseverlik çabucak kök salmıştı: Fetih masalları ve duygusal anlatılar üzerine temellenen bir yurtseverlik değil, Sir Jack’in dile getirebileceği gibi, burada olan, güncel olan ve büyülü olan bir yurtseverlikti bu. Kendi başarılarından niye etkilenmesinlerdi ki? Bütün dünya etkilenmişti. Yeniden tanımlanan bu yurtseverlik gurur veren, yeni bir adalılık kavramına yol açmıştı. Yasal tehditlerin savrulup abluka söylentilerinin çıktığı Bağımsızlık’tan sonraki ilk aylarda, Adalılar için Dieppe’e gizlice feribotla gitmek ve yöneticiler için de Ada’yla anakara arasındaki mesafeyi bir Pitco helikopteriyle kat etmek cüret isteyen bir işmiş gibi görünmüştü. Ama çok geçmeden bunun yanlış bir şey olduğu anlaşılmıştı: hem yurtseverliğe sığmıyordu, hem de anlamsız bir şeydi bu. Toplumsal gerginliğin dikizcileri olmak niyeydi ki? Yasanların dünün, daha önceki günün ve ondan da önceki günün yükü altında ezildikleri bir zamanda yoksulu oynamak niyeydi? Tarih’in yükünü taşımak niyeydi? Burada, Ada’da, Tarih’le nasıl başa çıkacaklarını, onu şöyle tasasızca sırtlarına vurup, tatlı bir esinti yüzlerine çarpa çarpa nasıl yürüyüp gideceklerini öğrenmişlerdi. Üzerinizde az şey taşıyarak yolculuk etmek önemliydi: Gezintiye çıkanlar için olduğu kadar uluslar için de geçerliydi bu.</p>

  <p class="block_1">Bu yüzden Martha’yla Paul, Pitman Malikânesi (II)’de, birbirlerinden on beş metre uzakta çalışıyorlar ve boş zamanlarını -bunun bir kısmı nitelikli, bir kısmı değildi- haritaların hâlâ Manş adını verdikleri yere bakan, çok güzel manzaralı bir Pitco yönetim dairesinde geçiriyorlardı. Bazı kişiler, bu suyun yerini değiştirebilmek mümkün olmasa da, ona yeni bir ad verilmesi gerektiğini düşünüyorlardı.</p>

  <p class="block_1">“Kötü bir hafta oldu, öyle değil mi?” diye sordu Paul. Martha’nın bütün mesleki sırlarını paylaştığı için, aslında ritüel bir soru olmanın ötesinde bir anlam taşımıyordu.</p>

  <p class="block_1">“Eh, şöyle böyle. İngiltere Kralı için pezevenklik yaptım. Dr Max’i kovmaya uğraştım ama başarısızlığa uğradım. Bir de şu kaçakçılık işi. En azından bunu engelleyebildik.”</p>

  <p class="block_1">“Senin için Dr Max’i kov-kov-kovarım ben.” Paul bunu coşkuyla söylemişti.</p>

  <p class="block_1">“Hayır, ona ihtiyacımız var.”</p>

  <p class="block_1">‘İhtiyacımız mı var? Yanına hiç kimsenin yanaşmadığını kendin söylemiştin. Dr Max’in eski moda tarihini artık hiç kimse dinlemek istemiyor.”</p>

  <p class="block_1">“O masum. Sanırım Ada’daki tek masum kişi o.”</p>

  <p class="block_1">“Mar-tha. Aynı kişiden mi söz ediyoruz biz? Şu televizyon stüdyoları müdavimi -ya da daha doğrusu eski müdavim- şu bostan korkuluğu, yapmacık sesli, yapmacık tavırlı adam. O masum biri mi?”</p>

  <p class="block_1">“Evet,” diye yanıt verdi Martha, inatla. “Pekâlâ, pekâlâ, Martha Cochrane’in gayri resmi Fikir Avcısı olarak, Dr Max’in masum biri olduğu yolundaki görüşünü buraya kaydediyorum. Tarihlenmiş ve dosyalanmıştır.”</p>

  <p class="block_1">Martha uzunca bir süre suskun kaldı. “Eski işini özlüyor musun?” Bununla aynı zamanda şunu demek istemişti: eski patronunu, ben gelmeden önce olan bitenleri..</p>

  <p class="block_1">“Evet,” dedi Paul sadece.</p>

  <p class="block_1">Martha bekledi. Kasten bekledi. Bugünlerde Paul’ü öyle şeyler söylemeye zorluyordu ki bunlar onu daha da küçümsemesine yol açıyordu. Basit bir sapkınlık mı, yoksa bir çeşit ölüm arzusu muydu bu? Paul’le geçirdiği iki yıl niçin ona bazen yirmi yıl gibi geliyordu?</p>

  <p class="block_1">Bu yüzden Paul: “Sir Jack’in hâlâ büyük bir adam olduğunu düşünüyorum,” diye sözünü sürdürdüğünde, Martha’nın bir yanı bundan memnunluk duydu.</p>

  <p class="block_1">“Baba katlinin suçluluk duygusu mu?”</p>

  <p class="block_1">Paul’ün dudakları büzüldü, gözlerini Martha’dan kaçırdı ve sesi, ukala birinin keskin tonuna büründü. “Sen bazen kendi iyiliğini isteyemeyecek kadar akıllı oluyorsun, Martha. Sir Jack büyük bir adam. Bu proje baştan sona onun fikriydi. Gerçekte senin maaşını ödeyen kim? Seni <i class="calibre1">giydiren</i> o.”</p>

  <p class="block_1">Kendi iyiliğini isteyemeyecek kadar akıllı. Martha yeniden çocukluğuna dönmüştü. Küstahlaşıyor musun? Kinizmin yalnızlara özgü bir erdem olduğunu unutma. Paul’ü saman sarısı saç perçemiyle ilk fark ettiği zamanları anımsayarak ona doğru baktı. “Şey, belki de Dr Max Ada’daki tek masum kişi değil.”</p>

  <p class="block_1">“Benimle tepeden bakan bir tavır takınarak konuşma, Martha.”</p>

  <p class="block_1">“Konuşmuyorum. Hoşlandığım bir nitelik bu. Ortalıkta çok az var.”</p>

  <p class="block_1">“Benimle hâlâ tepeden bakan bir tavırla konuşuyorsun.”</p>

  <p class="block_1">“Sir Jack yine de büyük bir adam.”</p>

  <p class="block_1">“Siktir, Martha.”</p>

  <p class="block_1">“Keşke birisi bunu yapsa.”</p>

  <p class="block_1">“Şey, bu gece beni sayma, çok teşekkürler.”</p>

  <p class="block_1">Martha, başka bir zaman olsa, Paul ‘ün nazik konuşma alışkanlığından etkilenebilirdi: “Kusura bakma ama, senden nefret ediyorum.” Ya da “Ağzımı bozuyorum ama, cehennemin dibine git, seni adi karı.” Ama bu gece etkilenmeyecekti.</p>

  <p class="block_1">Daha sonra Paul, yatakta uyur gibi yaparken, baş edemediği düşüncelere yenik düştü: Sir Jack’e ihanet etmemi sağladın, şimdi de bana sen ihanet ediyorsun. Beni sevmeyerek. Ya da beni yeterince sevmeyerek. Ya da benden hoşlanmayarak. Her şeyi gerçekleştirdim Ama sadece bir süre için. Şimdi her şey daha önceki haline döndü.</p>

  <p class="block_1">Martha da uyurmuş gibi yapıyordu. Paul’ün uyanık olduğunu biliyordu ama vücudu da zihni de ondan uzaktı. Orada uzanmış kendi yaşamını düşünüyordu. Bunu normal bir şekilde yapıyordu: Aklından kınayış, sevecenlik ve pişmanlık dolu gelişigüzel düşünceler geçiyordu. İşteyken, bir problem ya da alınacak bir kararla karşı karşıya kaldığında, zihni berrak bir şekilde, mantıklı ve gerekirse, kinizmle işliyordu. Gece olunca, bu nitelikler buharlaşıyor gibiydi. Nasıl oluyor da, İngiltere Kralı’nın problemlerini kendi problemlerin den daha kolaylıkla halledebiliyordu?</p>

  <p class="block_1">Peki Paul’e niçin bu kadar katı davranıyordu? Kendisi için duyduğu bir düş kırıklığından ötürü müydü bu? Bugünlerde Paul’ün pasifliği onu kışkırtıyor gibiydi. Onu dürtmek, bütün bu olup bitenlerin dışına çıkarmak istiyordu. Hayır, “bütün bu olup bitenler”den çok, onu kendi dışına çıkarmak istiyordu- sanki (görünen bütün kanıtlara karşın) Paul’ün içinde gizlice barınan farklı biri varmış gibi. Bunların hiçbir anlama gelmediğini biliyordu. “Ofis mantığını dene, Martha,” diyordu kendi kendine. Pasif birini kışkırtıp kızdırır-san, ne elde edersin? Eskiden pasif olan, şimdi kızgınlığa kapılan ve yakında yeniden pasif olacak olan bir kişiyi. Bunun ne yararı olacaktı?</p>

  <p class="block_1">Paul’ün çekici yanlarından birinin de, ondaki söz konusu bu kibarlık, bu ego eksikliği -şimdi buna yeniden pasiflik adını veriyordu- olduğunu biliyordu. Düşünmüştü ki... tam olarak, ne düşünmüştü acaba? Şimdi, o zamanlar düşündüğü şeyi düşünüyordu ki, kendini ona zorla kabul ettirmeye çalışmayacak (doğruydu bu), onun kendi olarak kalmasına izin verecek bir adamdı Paul. Bunu gerçekten de düşünmüş müydü, yoksa bu, daha sonra aklına gelen bir şey miydi? Her iki şekilde de, doğru değildi bu. “Kendi olmak” -insanlar böyle diyorlardı, ama bunu kastetmiyorlardı. Onların kastettiği -onun kastettiği- “kendini var etmekti”, artık bu ne demekse ve nasıl erişilebiliyorsa. Gerçek şuydu ki, sen Martha -acaba böyle miydi gerçek?- Paul’ün salt varlığının bile kalbe bir büyüme hormonu gibi etki etmesini bekliyordun, öyle değil mi? Şuradaki kanapeye otur da bana sevgi ışıklarını saçıver, Paul; o zaman ben de her zaman olmak istediğim olgun, durmuş oturmuş kişiye dönüşeceğim.” Daha benbenci, daha naif olabilir misin? Ya da, daha pasif? Yasanların olgunlaştıklarını da kim söylemişti zaten? Belki de sadece yaşlanıyorlardı.</p>

  <p class="block_1">Bugünlerde daha sık sık olduğu gibi, aklı yeniden çocukluğuna gitti. Annesi ona domateslerin nasıl olgunlaştıklarını gösteriyordu. Daha doğrusu, insanın onları nasıl olgunlaştırdığını. Soğuk, yağmurlu bir yaz olmuştu ve yaprakların duvar kâğıdı gibi kıvrılıp don tahmini yapıldığı bir zamanda, sapın üzerindeki meyve hâlâ yeşildi. Annesi ürünü ikiye ayırmıştı. Bir kısmını doğal biçimde olgunlaşması için kendi başına bırakmış, ötekileriyse bir muzla birlikte bir kâsenin içine koymuştu. Birkaç gün içinde ikinci kâsedeki domatesler yenilebilir hale gelmişti, birinci kâsedekilerse ancak turşu yapmaya yararlardı. Martha annesine bunun açıklamasını sormuştu. Annesi, “Böyle işte,” diye yanıt vermişti.</p>

  <p class="block_1">Evet, Martha, ama Paul bir muz değil ve sen de bir kilo domates değilsin.</p>

  <p class="block_1">Proje’nin hatası mıydı bu? Dr Max’in deyişiyle, projenin kaba basitleştirmeleri -yıpratıcı mıydı bunlar? Hayır, insanın işine suç bulması, ana babasına suç bulması gibiydi, Martha. Yirmi beş yaşından sonra buna izin yoktu.</p>

  <p class="block_1">Seksin mükemmel olmamasından mıydı bu? Paul dikkatliydi; Martha bağırana kadar kolunun iç tarafını (ve daha fazlasını) okşuyordu; Paul, Martha’nın yatakta duymaya ihtiyaç duyduğu sözcükleri öğrenmişti. Ama Martha’nın özel kodunu kullanmak gerekirse, Carcassonne’daki şu olayda olduğu gibi de değildi. Yine de, bunda şaşırtıcı ne vardı? Carcassonne bir kereye özgü bir olaydı: Bütün mesele buydu. Bir başka mükemmel yatak arkadaşı ve bir başka El Greco gökgürültüsü bulmak amacıyla durmadan oraya dönmeyi düşünemezdiniz. Emil bile bunu yapmıyordu. Demek sorun belki seks de değildi.</p>

  <p class="block_1">Suçu her zaman talihte bulabilirsin, Martha. Ama suçu anne babanda bulamazsın, Sir Jack’ de ve Proje’sinde bulamazsın, Paul’de ya da ondan öncekilerde bulamazsın, İngiliz Tarihi’nde bulamazsın. Peki geriye suçlanacak ne kalıyor, Martha? Kendin ve talih. Bu gece kendini rahat bırak, Martha. Suçu talihte bul. Bir domates olarak doğmamış olman sadece talihsizlik. O zaman her şey daha basit olurdu. Bütün ihtiyaç duyacağın şey bir muz olurdu.</p>

  <p class="block_3"> </p>

  <p class="block_3"> </p>

  <p class="block_18">BATI RÜZGÂRLARININ DALGALARI KABARTTIĞI, yıldızların gizlendiği ve şiddetli bir yağmurun yağdığı fırtınalı bir gecede, Needles yakınlarındaki bir köyden gelen bir grup tekne yapımcısı, suyun kıyısında ellerindeki fenerleri erzak gemilerine sallarken yakalanmışlardı. Gemilerden biri, limandaki barın ışıklarını gördüğünü düşünerek rotasını değiştirmişti.</p>

  <p class="block_1">Birkaç gece sonra, bir kargo uçağının pilotu Tennyson II havaalanına son inişini yaparken sancak tarafının yaklaşık bir kilometre ötesinde, bir iniş pistinin ışıklarına benzeyen bir ışık şeridi gördüğünü rapor etmişti.</p>

  <p class="block_1">Martha ayrıntıları not almış, Teg Wagstaff’in soruşturmalarını onaylamış ve gitmesini beklemeye koyulmuştu. “Evet, Ted? Başka bir şey mi var?”</p>

  <p class="block_1">“Şey, efendim.”</p>

  <p class="block_1">“Güvenlik ya da ziyaretçi tepkileri mi?”</p>

  <p class="block_1">“Sözünü etmem gerektiğini düşündüğüm birkaç ziyaretçi tepkisi sadece, Bayan Cochrane. Konuyla ilgili olabilir diye. Yani beni alakadar etmediğini söylediğiniz Kraliçe Denise ve jimnastik hocası gibi bir şey değil.”</p>

  <p class="block_1">“Ben böyle bir şey söylemedim, Ted. Sadece yurda ihanet olmadığım söyledim. Olsa olsa sözleşmeyi ihlal etmek denebilir buna.”</p>

  <p class="block_1">“Doğru.”</p>

  <p class="block_1">“Bu kez kim?”‘</p>

  <p class="block_1">“Şu Dr Johnson. Cheshire Cheese’de ziyaretçilerle yemek yiyen adam. İriyarı, hantal bir adam, sarkık bir peruğu var. Bana sorarsanız, pejmürde biri.”</p>

  <p class="block_1">“Evet, Ted, Dr Johnson’ın kim olduğunu biliyorum.”</p>

  <p class="block_1">“Şey, şikâyetler olmuş. Ziyaretçilerden. Resmi ve gayri resmi.”</p>

  <p class="block_1">“Ne çeşit şikâyetler?”</p>

  <p class="block_1">“Yanındakilere sıkıntı verdiğini söylüyorlar. Huylu huyundan vazgeçmez, öyle değil mi? O sefil herifle niye yemek yemek isterler, hâlâ anlamış değilim.”</p>

  <p class="block_1">“Teşekkürler, Ted. Dosyayı bana bırak.”</p>

  <p class="block_1">Martha Dr Johnson’a, ofisine saat üçte gelmesini söylemişti. Dr Johnson beşte geldi ve ofise girerken kendi kendine bir şeyler mırıldanıyordu. Sarsak görünüşlü, iriyarı bir adamdı, yanaklarında derin yara izleri vardı ve gözleri Martha’yı hiç görmüyor gibiydi. Mırıldanmasını sürdürdü, birkaç gülünç jest yaptı, sonra da, hiç davet edilmediği halde, kendini bir koltuğun üzerine atıverdi. Dr Johnson ‘m deneme sınavına ve Cheshire Cheese’de yapılan çok başarılı bir ön seyire katılmış olan Martha, bu değişiklikten korkuya kapıldı. Adamı işe aldıklarında, güvensizlik duymak için hiçbir gerekçeleri yoktu. Aktör -adını artık anımsayamıyordu Martha- “Orta İngiltere’nin Bilgesi” adlı tek kişilik şovuyla turlara çıkarak birkaç yıl geçirmiş ve gerekli malzeme üzerinde tümüyle hâkimiyet kazanmıştı. Hatta Proje, Cheese’i inşa ederken ona danışmış ve Doktor’un ziyaretçilerle yalnız kalması durumunda oluşabilecek teke tek baskıyı hafifletmek için taverna arkadaşlarını da -Boswell, Reynolds, Garrick- işe almıştı. Proje Geliştirme Bölümü, Büyük Aktör’ün nükte yeteneğini ateşleyebilsin diye ona saygıda kusur etmeyen kitapsever bir çömez bile tutmuştu. Böylelikle Yemek Deneyimi’nin koreografisi, Johnsonvari kendi kendine konuşma, dönemdaşları arasında söz atışmaları ve XVII. yüzyılın İyi Doktor’uyla modern konukları arasında söz alışverişi olarak geliştirildi. Hatta, yazılan diyalogda, Ada Projesi incelikli bir şekilde desteklenmişti. Boswell konuşmayı Johnson’ın yolculuklarına getirip “Acaba İrlanda’daki Devler Yolu görülmeye değmez mi?” diye soruyor ve Johnson da buna, “Görülmeye değer mi? Evet. Ama <i class="calibre1">görmek için gitmeye</i> değmez,” diye yanıt veriyordu. Bu diyalog, ironiye duyarlı olan ziyaretçiler arasında sık sık hoşnut kıkırdaşmalara yol açıyordu.</p>

  <p class="block_1">Martha Cochrane, Johnson’a ilişkin şikâyetlerin özetlendiği dosyayı monitörün ekranında çabucak gözden geçirdi. Çok kötü giyindiği ve çok kötü koktuğu; yemeğini vahşi bir hayvan gibi yediği, ayrıca çok hızlı yediğinden ötürü ona ayak uydurmak zorunda kalan ziyaretçilerde hazımsızlığa neden olduğu; ya son derece zorbaca davrandığı ya da suskunluğa gömüldüğü; birçok kez, cümlesinin ortasında ansızın çömelip bir kadının ayakkabısını çekip çıkardığı; çevresinde bulunanlara sıkıntı verdiği; çoğu ziyaretçinin mensup olduğu ülkeler hakkında ırkçı laflar ettiği; yakın bir sorguya çekildiğinde kızgınlığa kapıldığı; konuşması ne denli parlak olursa olsun konuşmasına eşlik eden astımvari solumalardan ötürü müşterilerin dikkatinin dağıldığı ve koltuğunda kıpırdanıp durduğu başlıca şikâyet konularıydı.</p>

  <p class="block_1">“Dr Johnson,” diye söze başladı Martha. “Hakkınızda bazı şikâyetler olmuş.” Martha gözlerini yukarıya doğru kaldırdı, ama Johnson buna pek de dikkat etmiş görünmüyordu. Bir fil edasıyla ağır ağır kımıldandı ve dua kitabından alınma bir cümle gibi görünen bir şeyler mırıldandı. “Sofranızı paylaşan kişilere karşı gösterdiğiniz nezaketsizlikten ötürü bazı şikâyetler.”</p>

  <p class="block_1">Dr Johnson yine kıpırdandı. “Ben bütün insanlığı sevmeye hazırım,” diye yanıt verdi, <i class="calibre1">“Amerikalılar dışında.”</i></p>

  <p class="block_1">“Bana kalırsa, bunun çok talihsiz bir önyargı olduğunu anlayacaksınız,” dedi Martha. “Sırf şu sebeple ki, buraya gelenlerin yüzde otuz beşini Amerikalılar oluşturuyor.” Bir yanıt bekledi, ama Johnson, anlaşıldığı kadarıyla tartışma zevkini kaybetmiş gibiydi. “Sizi mutsuz eden bir şey mi var?”</p>

  <p class="block_1">“Babamdan çok kötü bir melankoli miras aldım ben,” diye yanıt verdi Johnson.</p>

  <p class="block_1">“ İnsanın yirmi beş yaşından sonra anne babasına suç bulmaya hakkı yoktur,” dedi Martha sertçe, sanki şirketin bir politikasını söylüyormuşçasına.</p>

  <p class="block_1">Johnson derin derin soludu, ağzından astımlılara özgü bir fıslama çıktı ve Martha’ ya doğru kükredi: “Zavallı beyinsiz kız!”</p>

  <p class="block_1">“Birlikte çalıştığınız insanlar mı sizi mutsuz ediyor? Aranızda sürtüşmeler mi var? Boswell’le iyi anlaşıyor musunuz?”</p>

  <p class="block_1">“Onun kürsüsü var,” diye yanıt verdi Johnson melankolik bir tavırla.</p>

  <p class="block_1">“Belki de yiyeceklerdir bunun nedeni?”</p>

  <p class="block_1">“Kötünün de kötüsü yiyecekler,” diye yanıt verdi Doktor başını ileri geri oynatarak. “Av hayvanları kötü besleniyor, kötü öldürülüyor, kötü muhafaza ediliyor ve kötü hazırlanıyor.”</p>

  <p class="block_1">Bütün bu lafların retorik bir abartma olduğunu düşündü Martha, tabii eğer daha iyi maaş ve çalışma koşullarına sahip olmak için girişilen bir ilk atağın ürünü değildiyseler. “Sadede gelelim,” dedi Martha. “Hakkınızda bir ekran dolusu şikâyet var. Sözgelimi, işte burada, Parisli Mösyö Daniel’in bir şikâyeti var. Yemek deneyimi için ilave parayı, sizden yüksek düzeyde geleneksel İngiliz mizahı duymak için ödediğini, ama sizin bütün akşam boyunca dişe dokunur iki çift lakırdı etmediğinizi söylüyor.”</p>

  <p class="block_1">Johnson, üfleyip püfledi, homurdandı ve birden, koltuğunda yer değiştirdi. “Bir Fransız, herhangi bir meseleyi ister bilsin isterse bilmesin, her zaman konuşmalıdır. Oysa bir İngilizin söyleyecek şeyi yoksa, hiçbir şey söylememekten memnunluk duyar.<i class="calibre1">”</i></p>

  <p class="block_1">“Teoride iyi hoş da,” diye yanıt verdi Martha, “size bunun için para vermiyoruz biz.” Martha ekrandaki bilgilere göz atmayı sürdürdü. “Ve Amsterdamlı Bay Schalker geçen ayın yirmisinde bir akşam yemeği sırasında size birçok soru sorduğunu ama bunların hiçbirine yanıt vermediğinizi söylüyor.”</p>

  <p class="block_1">“Soru sormak beyefendiler arasında bir sohbet tarzı değildir,” diye yanıt verdi Johnson iyice tepeden bakan bir tavırla.</p>

  <p class="block_1">Gerçekten de hiçbir yere götürmüyordu bu diyalog. Martha, ekrana Dr Johnson’ın iş sözleşmesini getirdi. Elbette: Bunun erken bir uyan olması gerekirdi. Aktörün gerçek adı ne olursa olsun, onu uzun zaman önce resmi olarak Samuel Johnson’a çevirmişti. Samuel Johnson’ı oynaması için Samuel Johnson’ı işe almışlardı. Belki de her şeyi açıklıyordu bu.</p>

  <p class="block_1">Derken birdenbire, Dr Johnson koltuğundan kalkarak güm diye dizüstü yere çöktü, birtakım mırıltılı sesler çıkardı, bir kolunu Martha’nın yazı masasının altına uzattı ve sonra da, bir ayının ağır ama ne yaptığını bilen jestiyle, Martha’nın sağ ayakkabısını çıkardı. Korkuya kapılan Martha yazı masasının üstüne doğru bakınca, Johnson’ın kirli peruğunu gördü.</p>

  <p class="block_1">“Siz ne yaptığınızı sanıyorsunuz, allahaşkına?” diye sordu Martha. Ancak Johns on hiç tınmadı. Gözlerini Martha’nın ayağına dikmiş, kendi kendine mırıldanıyordu. Martha bu sözcükleri tanıdı. “...baştan çıkmayalım, ama bizleri kötülükten kurtar...”</p>

  <p class="block_1">“Dr Johnson, <i class="calibre1">beyefendi!”</i></p>

  <p class="block_1">Martha’nın ses tonundaki keskinlik Johnson’ı düşlerinden uyandırdı. Dizleri üzerinde doğruldu, sallanıp soluyarak Martha’nın önünde ayakta durdu.</p>

  <p class="block_1">“Dr Johnson, kendinizi toparlamalısınız.”</p>

  <p class="block_1">“Şey, eğer kendimi toparlamam gerekiyorsa, Ham’fendi, hiçbir seçeneğim yok demek.”</p>

  <p class="block_1">“Sözleşme diye neye derler biliyor musunuz?”</p>

  <p class="block_1">“Tabii ki biliyorum, Ham’fendi,” diye yanıt verdi Johnson, dikkatini yeniden toplayarak. “<sup class="calibre4">İ</sup>lkin, iki tarafın bir araya getirildiği bir akittir; ikincisi, bir erkekle bir kadını evlilik bağıyla birbirlerine bağlayan bir akittir; ve üçüncüsü de, bir pazarlığın koşullarının dahil edildiği bir yazıdır.”</p>

  <p class="block_1">Martha afallayıp kalmıştı. “Tamam, bunu kabul ediyorum,” dedi. “Ama siz de şunu kabul etmelisiniz ki... bir dakikası bir dakikasını tutmamak, ya da melankoli, ya da adına ne derseniz deyin, birlikte yemek yediğiniz insanlar için hoş bir şey değil.”</p>

  <p class="block_1">“Ham’fendi, Batı Hint Adaları’nın sıcak güneşine, onun gökgürültüsü, şimşeği ve depremleri olmaksızın sahip olamazsınız.”</p>

  <p class="block_1">Tanrım! Acaba bu adama nasıl laf anlatabilecekti? Oynadığı oyunlara kendilerini tümüyle kaptıran birtakım aktörler duymuştu ama, galiba bu karşı karşıya geldiği en kötü vakaydı.</p>

  <p class="block_1">“Biz Dr Johnson’ı işe aldığımızda,” diye başladı söze ve sonra durdu. Dr Johnson’ın iri cüssesi Martha’nın masasını karanlığa doğru itiyor gibiydi. “Sizi işe aldığımızda...” Hayır, bu da iyi bir giriş değildi. Artık Martha bir genel yönetici, bir iş kadını ya da hatta kendi zamanının bir kişisi bile değildi. Bir başka insanoğluyla birlikte yalnızdı. İçinde garip ve yalın bir sızı hissetti. “Dr Johnson,” dedi, sesi hiç çaba harcamadan yumuşayarak. Gözlerini önce, ceketinin iri düğmelerine, sonra da, geniş, yara izleri taşıyan azap içindeki yüzüne doğru kaldırmıştı, “Biz sizin Dr Johnson olmanızı istiyoruz, anlamıyor musunuz?”</p>

  <p class="block_1">“Geçmiş hayatımı gözümün önüne getirdiğimde,” diye yanıt verdi Dr Johnson, gözleri Martha’nın arkasındaki duvarın üzerine doğru belli belirsiz kayarak, “kısır bir zaman yitiminden, bazı vücut rahatsızlıklarından ve deliliğe yakın ruhsal sıkıntılardan başka hiçbir şey bulmuyorum. Umarım ki beni yaratmış olan Tanrı birçok hatamın günahını hafifletip yetersizliklerimi bağışlayacaktır.” Derken, ayak bileklerine kelepçe takılmış birinin zorlanmalı hareketiyle dönüp ofisin kapısına doğru yöneldi.</p>

  <p class="block_1">“Dr Johnson.” Johnson durup döndü. Martha yazı masasının arkasında ayağa kalkmıştı, bir ayağı çıplak, bir ayağında ayakkabı, kendini dengesini yitirmiş hissediyordu. Kendini dünyanın garipliği karşısında tek başına kalmış bir kız gibi hissediyordu. Dr Johnson ondan sadece iki yüzyıl daha yaşlı değil, aynı zamanda iki yüzyıl daha bilgeydi. Martha şu soruyu sormaktan hiç sıkıntı duymadı: “Peki aşk ne olacak, efendim?”</p>

  <p class="block_1">Dr Johnson kaşlarını çattı ve bir kolunu çaprazlama olarak kalbinin üstüne koydu. “Gerçekten de dünyada, insanın hayatını hoş bir kadınla birlikte geçirmesi fikri kadar aklı çelen ve bulandıran bir şey yoktur. Ve eğer bir âşığın hayal ettiği her şey gerçekleşmiş olsa, bilmem başka hangi dünyevi mutluluğun ardında koşmaya değerdi.”</p>

  <p class="block_1">Dr Johnson’ın gözleri şimdi gerçekten de belli bir noktanın üzerinde odaklanmış gibiydi, bu nokta Martha’nın kendisiydi. Martha yüzünün kızardığını hissetti. Bu saçmaydı. Yıllardır yüzü kızarmamıştı. Ama yine de ona saçma olduğu duygusunu vermiyordu.</p>

  <p class="block_1">“Ama?”</p>

  <p class="block_1">“Ama aşk ve evlilik farklı durumlardır. Kötülüklerin ıstırabını birlikte çekecek olanlar ve çoğu kez birbirleri uğruna çekecek olanlar, çok geçmeden, bakışlardaki o sevecenliği, saf hazların ve art arda gelen eğlencelerin birbirine katılmasından doğan o iyicilliği yitiriyorlar.”</p>

  <p class="block_1">Martha, öteki ayakkabısına bir tekme vurup çıkardı ve şimdi Dr Johnson’a, ayakları aynı hizaya gelmiş olarak baktı. “Demek tümden umutsuz, öyle mi? Asla sürmez mi?”</p>

  <p class="block_1">“Şundan eminiz ki, bir kadın her zaman güzel olmayacaktır; ancak onun her zaman erdemli olacağından da emin değiliz.” Martha, mütevazı biri olmadığı sanki yüzyıllardır biliniyormuşçasına, gözlerini aşağı eğdi. “Ve bir erkek de bütün yaşamı boyunca, sayesinde bir gün ya da bir ay boyunca zevk duyduğu o saygıyı ve devamlılığı koruyamaz.”</p>

  <p class="block_1">Dr Johnson bunları söyler söylemez, ağır forsa adımlarıyla kapıdan çıkıp gitti.</p>

  <p class="block_1">Martha fena halde başarısızlığa uğradığını hissediyordu: Dr Johnson’ı pek fazla etkileyememişti ve Dr Johnson da, sanki Martha ondan daha az gerçekmiş gibi davranmıştı. Ancak Martha kendini aynı zamanda, uzun bir arayıştan sonra bir ruh kardeşi bulmuşçasına, son derece rahatlamış ve sakin hissediyordu.</p>

  <p class="block_1">Yerine oturdu, ayaklarını yeniden ayakkabılarına soktu ve yeniden genel yönetici oldu. Man tık geri dönmüştü. Dr Johnson’ın elbette gitmesi gerekecekti. Dünyanın bazı yerlerinde cinsel taciz vakaları, ırksal durumlarla ilgili kötü davranışlar ve sözleşmelerin ihlali yüzünden milyonlarca dolarlık davalarla karşı karşıya gelenler vardı ama söz konusu bu hukuk adamları müvekkillerinin yüzlerini güldüremiyorlar ve Tanrı bilir ya, daha neler oluyordu. Bereket versin ki, Ada’nın yasaları -bir başka deyişle, yönetim kurulu kararları- ziyaretçilerle Pitco arasında hiçbir özel sözleşmeyi tanımıyordu; bunun yerine, makul sayılabilecek şikayetlerle özel olarak ilgileniliyor ve genellikle de, suskunluk karşılığında parasal bir takım telafilerde bulunmak gerekiyordu. Pitman Malikânesi’ne özgü eski bir gelenek olan ağıza tıkaç vurma maddesi hala geçerliydi.</p>

  <p class="block_1">Yeni bir Johnson’ı mı işe alsınlardı acaba? Ya da bütün Yemek Deneyim i’ni farklı bir ev sahibiyle yeniden mi düşünsünlerdi? Yoksa Oscar Wilde’la bir akşam yemeği daha mı iyi olurdu? Burada da belirgin tehlikeler vardı. Noel Coward mı olsundu acaba? Gene aynı tür problemler söz konusuydu. Peki Bernard Shaw? Ah, ünlü bir nüdist ve vejetaryendi Shaw. Ya bütün bunları akşam sofrasında herkese kabul ettirmeye kalkışırsa ne olacaktı? Bunu düşünmek bile zordu. Eski İngiltere.... <i class="calibre1">aklı başında</i> bir deha yetiştirmemiş miydi yani?</p>

  <p class="block_3"> </p>

  <p class="block_3"> </p>

  <p class="block_18">SIR JACK YÖNETİM KURULU TOPLANTILARINDAN DIŞLANMIŞ, ancak yüksek kurulun aylık bir araya gelişlerinde kendisine göstermelik bir arzı endam etme olanağı tanınmıştı. Bu toplantılarda vali üniformasını giyiyordu: sırmalarla bezeli üç köşeli şapka; yaldızlı saç fırçalarını andıran apoletler; düğümlenmiş at kuyruğu kadar kalın ceket kordonları; göğsünde sıra sıra asılı duran kendisine verdiği ödüller; koltuk arasına sıkıştırılmış, havalara atılıp tutulan süslü püslü bir gösteri değneği; ve bir de, dizinin kenarına çarptıkça sıçrayıp duran bir kılıç. Martha için bu kıyafet en küçük bir iktidar fikri çağrıştırmıyordu, hatta bir cunta generali esintisi bile yoktu; kıyafetin komik ve abartılı yanı Vali’nin kendini bugünlerde bir operet figürü gibi kabul ettiğini doğruluyordu.</p>

  <p class="block_1">Martha’yla Paul tarafından görevine son verilmesinden sonraki ilk aylarda, hâlâ görevinin başında olan meşgul bir adam gibi, bu kurul toplantılarına geç geliyordu Sir Jack. Ancak toplantıları hep çoktan başlamış buluyor ve kendisine ayrılmış olan sandalyenin de çok aşağılayıcı bir şekilde yerleştirilmiş olduğunu fark ediyordu. Kurul odasında gezinip uzun konuşmalar yaparak kendini göstermeye uğraşıyor, hatta belli kişilere tutarlı talimatlar bile veriyordu. Ancak masanın etrafında şöyle bir dönünce, küstah enselerden başka bir şey görmüyordu. Şu korkuya kapılmış gözler, kendisine doğru dönen başlar, itaatle gıcırdayan kalemler ve bir dizüstü bilgisayarın usul tıklamaları şimdi neredeydi acaba? Hâlâ, güneşin ışık saçması gibi çevresine orijinal fikirler saçıyordu ama şimdi bu kıvılcımlar dosdoğru yere düşüyordu. Gitgide artan bir şekilde suskunluğa gömülüyor ve düşüncelerini kendine saklıyordu.</p>

  <p class="block_1">Martha yerini alırken, Sir Jack’in yanında hiç tanımadığı bir kişinin olduğunu fark etti. Hayır, tam olarak yanında da denemezdi: Sir Jack’de öyle bir cüsse vardı ki, ayrıca giydiği şatafatlı şeyler de çevresine öyle bir yayılıyordu ki adam daha çok onun gölgesinde gibi gözüküyordu. Doğrusu var ya, Vali’nin geçmişteki övüngenliklerinden biri de, kendini, altında oturanlara korunma olanağı sağlayan ulu bir meşe ağacına benzetmekti. Bugünse bir mantarı yağmurdan koruyordu: Falyan tarzı açık gri bir takım elbise, boyuna kadar düğmeli beyaz bir gömlek, yuvarlak bir kafatası üzerinde kısacık kesilmiş kır saçlar. Üzerindeki her şey tepeden tırnağa 90’lı yılların ortalarından kalmaydı; hatta gözlükleri bile aynı dönemdendi. Belki de, gönlü hâlâ hoş tutulan, ancak ilk kâr payı çeklerinin muhtemelen torunlarına ödenebileceğini henüz kavramamış olan, şu büyük yatırımcılardan biriydi.</p>

  <p class="block_1">“Dostum Jerry Batson,” diye takdim etti Sir Jack, herkesten çok da Martha’ya doğru. “Özür dilerim,” diye ekledi, başını abartılı bir şaşkınlık içinde sallayarak, “bundan böyle Sir Jerry.”</p>

  <p class="block_1">Jerry Batson. Cabot, Albertazzi ve Batson firmasından. Mantar, bu tanıştırmaya hafif bir gülümsemeyle karşılık verdi. Mevcudiyeti var mıydı yok muydu belli değildi, orada bir Zen müridi gibi kımıltısızca oturuyordu. Sürekli akıp duran ırmakta bir çakıltaşı gibiydi, susturulmuş bir çan gibiydi.</p>

  <p class="block_1">“Özür dilerim,” dedi Martha. “Ama burada ne sıfatla bulunduğunuzu anlayamadım. “</p>

  <p class="block_1">Jerry Batson bu soruya kendi başına yanıt vermesi gerekmediğini biliyordu. Sir Jack sallanan madalyalarının ding-dong sesleri arasında öfkeyle ayağa kalktı. Görünüşü bir operet oyuncusunu andırabilirdi ama, orada bulunanların bazılarını yeniden Pitman Malikânesi (I) yıllarına götürürken ses tonu bir Wagner oyuncusunun ses tonuydu: “Jerry’nin burada bulunma sebebi, Bayan Cochrane, Jerry’nin burada bulunma sebebi şu ki, o, bütün bu lanet olası Proje düşüncesini yarattı, bu düşünceye katkıda bulundu, bu düşüncenin yaratılmasında bir işlevi oldu. Her şey aynen böyle oldu. Paul bunu doğrulayacaktır.”</p>

  <p class="block_1">Martha Paul’e doğru döndü. Çok şaşırarak, Paul’ün gözlerini kendisinden kaçırmadığını fark etti. “Sen gelmeden önceydi. Sir Jerry’nin Proje Geliştirimi’nin hazırlık çalışmalarında temel bir rolü oldu. Kayıtlar bunu doğruluyor.”</p>

  <p class="block_1">“Eminim ki hepimiz de bundan ötürü minnettarız. Ama sorum aynı: Burada ne sıfatla bulunuyor? “</p>

  <p class="block_1">Jerry Batson tek bir sözcük söylemeden, avuçlarını barışçı bir tavırla yukarıya doğru kaldırarak ve büyük bir çaba harcamadan ayağa kalktı. Martha’ya doğru belli belirsiz bir baş selamı vererek odadan ayrıldı.</p>

  <p class="block_1">“Nezaketsizlik,” diye yorumda bulundu Sir Jack, “nezaketsizlik üzerine nezaketsizlik.”</p>

  <p class="block_1">O akşam Vali, üstünde basit görünüşlü bir üniforma, subay kayışı ve tozluklarıyla, Sir Jerry’nin karşısında oturmuştu. Bir elinde bir içki sürahisi vardı ve boştaki eliyle mütevazı oturma odasını işaret etti. Odanın beş penceresinden de çevrenin panoromik bir manzarası görünüyordu, ama Martha onun Bavyera stili şöminelerini çalmış, Brancusi heykelleriyse barın yanındaki bir köşeye atılmıştı. “Tıpkı bir amirale, alt rütbeden bir deniz subayının kamarasını vermek gibi bir şey bu,” diye yakındı. “Aşağılanma üzerine aşağılanma.”</p>

  <p class="block_1">“Armagnac yine de iyi. “</p>

  <p class="block_1">“Sözleşmemde var.” Sir Jack’in ses tonunda ilk kez bir belirsizlik vardı, böyle bir sözleşme maddesini kabul ettirmiş olmaktan duyulan gururla bunu yapmak zorunda kalmanın hüznü arasında yer alan bir tondu bu. “Günümüzde her şey lanet olasıca bir sözleşmede yer alıyor. Dünyanın gidişatı böyle, Jerry. Korkarım, eski korsanların günleri gerilerde kaldı. Bizler dinozor olduk. ‘Her şeyi yaparak yap’, benim düsturum her zaman bu olmuştur. Günümüzdeyse düstur, ‘Uzmanlara, piyasa araştırmacılarına ve araştırma bürolarına sahip olmadıkça hiçbir şey yapma,’ oldu. Eskilerin o atılımı, o sezme yeteneği, o cesaret ve cüreti nerede şimdi? Elveda eski günler, elveda sizlere serüvenci ruhlu girişimciler -hüzünlü bir gerçek değil mi bu?”</p>

  <p class="block_1">“Öyle diyorlar.” Batson, tarafsız bir tutumun, Sir Jack’i meselenin özüne her zaman aktif bir yorumdan daha çabuk getirdiğini gözlemlemişti.</p>

  <p class="block_1">“Ama ne demek istediğimi anlıyor musunuz?”</p>

  <p class="block_1">“Çıkış noktanızın ne olduğunu anlayabiliyorum.”</p>

  <p class="block_1">“Onu kastediyorum... Ham’fendiyi kastediyorum. İşleri oluruna bırakmış. Gözünü toptan uzak tutuyor. Vizyon gücünden tamamen yoksun bir kadın. Onu genel yönetici olarak atadığımda, itiraf edeyim ki, umutlarım vardı. Artık eskisi kadar genç olmayan bir adamın -Sir Jack aslında gelmeyen bir itiraza karşı elini yukarı doğru kaldırdı- evet, eskisi kadar genç olmayan bir adamın yorgun kemiklerini dinlendirebileceğine ilişkin umutlar. Geri plana çekilmek. Gençlere yol açmak, bu tür şeyler.”</p>

  <p class="block_1">“Ama.”</p>

  <p class="block_1">“Ama. Bilgi kaynaklarım var. Daha kararlı birinin hoş görmeyeceği ya da onaylamayacağı şeylerin olup bittiğini haber alıyorum. Uyarmaya çalışıyorum. Ancak yüksek kurul toplantısında bana ne kadar küstahça davrandıklarını kendi gözlerinizle gördünüz. Büyük Projemin, sırf hasetten ya da kötülük olsun diye baltalandığını hissettiğim zamanlar oluyor. Ve böyle zamanlarda, itiraf edeyim ki, kendimi kınıyorum. Mütevazı davranarak böyle yapıyorum.” Jerry Batson’a doğru baktı, Batson’ın kibar yüz ifadesinde, suçu böylesine üstüne almak fikrini gönülsüz de olsa paylaşma duygusu okunuyordu; ancak öte yandan, biraz derin düşünüldüğünde, bu fikri hiç de paylaşmıyor olabilirdi. “Pitco’nun hazırladığı hizmet sözleşmeleri de bazı bakımlardan çok kötü kaleme alınmışlardı. Bu şeylerin zorunlu olarak, göründükleri kadar bağlayıcı olduklarını söylemek istemiyorum.”</p>

  <p class="block_1">Jerry Batson şöyle hafifçe bir ürperdi; bu, başını onaylarcasına salladığı anlamında da yorumlanabilirdi. Demek oluyor ki Sir Jack’in iş felsefesinde bir kusur belirmişti. Her şeyi yaparak yapıyordunuz -tabii yapamadığınız zamanları dışta tutarsanız. Herhalde yapamadığınızdan böyle oluyordu. Sonunda, Jerry, “Bu, dışta tutmak istediğimiz şeylerle içe almak istediğimiz şeyler meselesi. Bir de parametreler var,” diye mırıldandı.</p>

  <p class="block_1">Sir Jack derin derin iç geçirdi ve gırtlağından gelen birtakım sesler arasında konyağını içti. Niçin bütün bu işleri hep Batson’la birlikte yapmak zorunda kalıyordu? Hiç kuşku yok ki Batson bir hayli zeki biriydi ve aldığı para göz önünde tutulursa öyle olması da gerekiyordu. Ama hararetli ve erkeksi bir tartışmadan zevk alacak bir adam değildi. Ya dut yemiş bülbül gibi sessiz kalıyor ya da bir papaz gibi konuşup duruyordu. Evet, şimdi sadede gelelim.</p>

  <p class="block_1">“Jerry, yeni bir hesabınız var.” Batson’ı hazırlıksız yakalayacak kadar uzun bir süre durakladı. “Biliyorum, biliyorum, bütün yeni hesaplarla Silvio ve Bob ilgileniyorlar. Varoluşsal gerçeklik diyebileceğiniz şeyden yoksun olduklarını göz önünde tutarsak onlar adına çok akıllıca bir şey bu. Tabii, Manş Adaları’ndaki banka hesaplarının varoluşsal gerçekliğinden hiç söz etmezsek.”</p>

  <p class="block_1">Batson’ın onaylayan gülümsemesi küçük bir kahkahaya dönüştü. Belki de ihtiyar hergele kendine özgü üslubunu yitirmemişti. Bütün bunları ta başından beri bilip kasten mi gizlemişti acaba, yoksa, eline daha fazla vakit geçtiğinde mi öğrenmişti? Sir Jack’in ona gerçeği söyleyeceğinden kuşku duyduğu için, bunları sormayı hiç düşünmüyordu.</p>

  <p class="block_1">“Bu yüzden,” diye konuşmasını sonuçlandırdı Vali, “bu kadar girizgâh yeterli. Bir müvekkiliniz var.”</p>

  <p class="block_1">“Peki bu müvekkil benim biraz daha düş kurmamı mı istiyor?”</p>

  <p class="block_1">Sir Jack ipucu vermekten kaçındı. “Hayır. Bu müvekkil eylem istiyor. Bu müvekkilin bir problemi var, altı harften oluşan, baş harfi Kolan bir sözcük, sondaki ‘cık’ hecesiyle başka bir sözcükle kafiye de yapıyor. Çözümü sizin bulmanız gerekiyor.”</p>

  <p class="block_1">“Çözümler,” diye yineledi Jerry Batson. “Biliyor musunuz, bazen bir ulus olarak en usta olduğumuz şeyin çözümler olduğunu düşünüyorum ben. Biz İngilizler pragmatizmimizle tanınırız, ama pozitif dehamızı problemleri çözmekte ortaya koyarız. Size en çok tuttuğum çözümü söyleyeyim. Kraliçe Anne’in tülümü. Bin yedi yüz bilmem kaç. Tahta çıkışta bunalım. Çocuğu yok. Parlamento tahtta bir başka Protestanı istiyor -buna ihtiyaç duyuyor. Büyük bir problem doğuyor. <i class="calibre1">Devasa</i> bir problem. Tahta çıkmaya hak sahibi herkes Katolik, ya da bir Katolikle evli ki bu, o zamanlar eş ölçüde kötü gözle görülüyor. Bu yüzden parlamento ne yapıyor? Çok daha iyi vasıfları olan, mükemmel adaylar denebilecek ellinin üzerinde -elliden <i class="calibre1">fazla-</i> kraliyet mensubunu bir kenara itiyor ve tutup kim olduğu bile bilenmeyen bir Hanover dükünü seçiyor; İngilizceyi bile konuşamayan, sıkıcı bir tip, ama yüzde yüz Protestan. Ve sonra da onu, suyun öteki tarafından gelen kurtarıcımız olarak ulusa satıyorlar. Parlak bir başarı. Tam bir pazarlama harikası. Aradan geçen bütün bu zamandan sonra hâlâ şaşıp kalıyoruz. <i class="calibre1">Evet.”</i></p>

  <p class="block_1">Sir Jack bu laf salatasına bir son vermek üzere hafifçe öksürdü. “Sanırım, benim kendi problemim bu denli saygıdeğer kişiler arasında çok sıradan bir mesele olarak kalacak.”</p>

  <p class="block_3"> </p>

  <p class="block_3"> </p>

  <p class="block_18">MARTHA’NIN BÜTÜN MESLEKİ DENEYİMİ Johnson olayındaki gerilemeyi tümüyle yönetimsel bir mesele olarak görmeyi söylüyordu kendisine. Sözleşmenin kurallarını ihlal etmiş olan bir çalışandı o: onu kovmak, ilk tekneyle Ada’nın dışına yollamak ve dosyada bulunan potansiyel işçi havuzundan yerine bir yenisini koymak söz konusuydu. Kaçakçılara uygulanan türden kamusal bir cezalandırma uygun değildi. Bu yüzden her şeyi eskisi gibi sürdürmeliydi.</p>

  <p class="block_1">Ama kalbi hâlâ direniyordu. Proje’nin yönetmeliği esnek değildi. Ya çalışıyordunuz, ya da hastaydınız. Hasta olursanız, Dieppe Hastanesi’ne naklediliyordunuz. Ama Johnson’ın durumu tıbbi bir vaka mıydı? Yoksa tümüyle farklı bir şey mi: tarihsel vaka gibi bir şey? Emin değildi Martha. “Dr Johnson”ı Dr Johnson’a dönüştürmekten, koruyucu tırnak işaretlerini kaldırıp onu incinir biri kılmaktan Ada’nın sorumlu olduğunu söylemek de yersizdi. Dr Johnson kendi üzerine eğilmiş, ağır ağır soluyup mırıldanırken, Martha’nın ansızın hissettiği gerçek, Dr Johnson’ın acısının gerçek olduğuydu. Acısı gerçekti çünkü dünyayla gerçek temastan kaynaklanıyordu. Martha bu sonucun bazılarına -ve kesinkes Paul’e- akıldışı, hatta delice geleceğini anlamıştı; ama hissettiği tam da buydu. Dr Johnson’ın, ansızın, ayakkabısını ayağından çekip alarak sanki kefaret ödüyormuşçasına <sup class="calibre4">İ</sup>ncil’den bir dua mırıldanmaya başlaması; sıkıntılarından ve yetersizliklerinden, kurtuluş ve bağışlanma umutlarından söz etmesi. Bu görüntü hangi araçla gözünün önüne getirilmiş olursa olsun, yeryüzünde tek başına kalmış, dünyayla çıplak temastan ürken, yalnız bir insanoğlu görmüştü Martha. Acaba böyle bir şeyi son kez ne zaman görmüş ya da hissetmişti?</p>

  <p class="block_1">St Aldwyn Kilisesi, Ada’nın, Proje tarafından hâlâ dokunulmamış az sayıdaki köşelerinden birinde, yarı yarıya yeşilliklerle kaplı bir yerde bulunuyordu. Martha’nın bu üçüncü ziyaretiydi. Anahtarı vardı; ama şimdi çalılıklarla kaplı bir araziye gömülmüş olan bina kilitli değildi ve her zaman da boştu. Küf ve pas kokuyordu; sıcak yüzlü bir tapınak değildi, hatta dışarıdaki soğuk ve rutubetli havanın bir devamı, bir yoğunlaşması olarak bile görülebilirdi. <sup class="calibre4">İ</sup>şlemeli diz yastıkları dize dokununca yapışır gibi oluyordu; sararıp solmuş ilahi defterleri sahaf dükkânları gibi kokuyordu; Victoria üslubu camın içinden zorlukla geçen ışık bile içeri girerken biraz ıslanırmış gibi oluyordu. Ve işte kendisi oradaydı, taş dipli ve yeşil duvarlı bir sarnıcın içinde, meraklı, yerinde duramayan bir balık gibiydi.</p>

  <p class="block_1">Kilise ona güzel gelmemişti: yapımında ne bir oran duygusu, ne de gözalıcılık vardı, hatta belli bir özelliği bile yoktu. Bu bir avantaj sayılırdı, çünkü kendisini binanın temsil ettiği şeyle yalnız başına bırakıyordu. Daha önceki ziyaretlerinde olduğu gibi, gözleri onüçüncü yüzyıla değin uzanan kilise bölge papazları listesine gitti. Bir bölge papazıyla bir mahalle papazı, ya da bir yöre papazı arasına ne fark vardı acaba? İmanın öteki karmaşık yanları ve incelikleri gibi bu gibi ayrımlar da onun için yok olup gidiyordu. Ayağı döşemenin düz olmayan bir noktasına takıldı, bir zamanlar orada bulunan pirinçten bir plaka yerinden çıkarılıp müzenin birine kaldırılmıştı. Dahi numaralarından oluşan aynı liste, sonsuz lotaryada sürekli kazanan numaraları gösteren bir şey misali, geçen sefer de olduğu gibi, ona hor gözle bakıyordu. Kuşaklar boyunca buraya gelip aynı ilahileri söylemiş, aynı şeylere inanmış köylüleri düşündü. Şimdiyse sanki, Stalin’in adamları buralardan geçmişler gibi, ilahiler ve köylüler ortadan kaybolmuşlardı. İlk tanıştıklarında Paul’ün sözünü ettiği şu besteciyi -bazı yeni ilahiler, bazı gerçek şarkılar uydurması için onu buraya göndermeleri gerekecekti.</p>

  <p class="block_1">Yaşayanlar uzaklara kovulmuşlar, ama ölüler oldukları yerde kalmışlardı: onlara güvenilebilirdi. Thomas Potter Efquire’ın sevgili eşi ve Esther, William, Benedict, Georgiana, Simon adlarındaki beş çocuğunun anası Anne Potter da yakınlarda gömülüydü. Deniz asteğmeni Robert Timothy Pettigrew, 23 Şubat 1849’da, on yedi yaşını bitirip de on sekiz yaşından sekiz ay almışken, Bengal Körfezi’nde hummadan ölmüştü. Kraliyet Hampshire Alayı’nın erleri olan James Thorogood’la William Petty, birbirlerinden iki gün arayla, Somme Savaşı’nda ölmüşlerdi. Guilliamus Trentinus, 1723’te ölmüştü, ölüm nedeni anlaşılamamış ve anısına uzun ağıtlar yakılmıştı. Christina Margaret Benson, cömert bağışlarıyla kilisenin 1875’te Hubert Doggett tarafından restore edilmesine olanak sağlamıştı ve adının baş harflerinin kenger yaprağı süslemeler içinde yer aldığı küçük bir apsid penceresinde anısı sürdürülüyordu.</p>

  <p class="block_1">Martha bu kez niçin çiçek getirdiğini bilmiyordu. Çiçekleri koymak için vazo, vazoyu doldurmak için de hiç su bulamayacağını tahmin etmeliydi. Çiçekleri sunağın üzerine koydu, döndü ve en öndeki sıraya beceriksizce ilişti.</p>

  <p class="block_3"> </p>

  <p class="block_1">Çünkü senindir çadır, çiçekler ve hikâye...</p>

  <p class="block_3"> </p>

  <p class="block_1">Dr Johnson’dan gelen bir mırıltıyla yeniden canlanana değin uzun süre unutulmuş olan çocukluk metnine yeniden göz attı. Metin artık gözüne, dine bir sövgü olarak gözükmüyordu, sadece paralel bir versiyon, alternatif bir şiirdi. Havadar, taşınabilir bir kızılderili çadırının, sağlam bir yere yapılmış rutubetli taş bir kilise kadar anlamı vardı. Çiçekler doğal bir insani sunuydu, kendi gelip geçiciliğimizin simgesiydi -vazoyla suyun eksikliği göz önünde tutulursa kendisininki daha da güçlü bir simgeydi. Ve hikâye: orijinaline oranla kabul edilebilir bir yorum, hatta bir gelişmeydi. Övünç kaynağı hikâyedir. Doğrusu şu ya, bütün her şey gerçek olsa, öyle olurdu.</p>

  <p class="block_1">Keşke gerçek olsaydı. Okuldayken sergilediği hırçın ve horgörü dolu tavırlar ve dinsel şeylere yönelttiği taşı gediğine koyan sövgüler tam da bu gerçekten, bu sonuçtan kaynaklanmıştı: Onun gerçek olmamasından, insanlığın kendine karşı sürdürdüğü büyük bir yalan olduğu noktasından. <i class="calibre1">Pis suların köpüklenir...</i> Yetişkinlik yıllarında din konularını bu denli az düşünmesi hep aynı kaygan zemini izlemişti: Gerçek değildi o, ölüm konusunda kendimizi daha iyi hissedebilelim diye uydurmuşlardı onu sadece, bir sistem kurmuşlar, sonra da bu sistemi toplumsal bir kontrol amacıyla kullanmışlardı. Hiç kuşku yok ki, kendileri buna inanıyordu, ama onlar imanı, çürütülmez bir şey olarak, yurtseverlik, kalıtımsal güç ve beyaz erkeğin zorunlu üstünlüğü gibi başat bir toplumsal gerçek olarak dayatmışlardı.</p>

  <p class="block_1">Tartışmanın sonu bu muydu, yoksa kendisi, beyinsiz, sefil bir kız mıydı sadece? Eğer sistem çökecek olsa, eğer Canterbury Başpiskoposluğu, diyelim Dr Max’ten daha az tanınmış ve daha az inanılır biri olmuş olsa, inanç varlığını özgürce sürdürebilir miydi? Eğer sürdürebilirse, bu onu daha mı gerçek yapardı? Yanıt evet miydi, yoksa hayır mı? Kendisini buraya getiren neydi? Negatif yanıtları biliyordu: Hayal kırıklığı, yaş, yaşamın ya da en azından bildiği, yahut seçtiği kadarıyla yaşamın kırılganlığından hoşnutsuzluk. Gerçi, başka bir şey daha vardı: kıskançlığa varan, dinginlikle dolu bir merak. Kendi müstakbel dostları, yani Anne Potter, Timothy Pettigrew, James Thorogood ve William Petty, Guilliamus Trentius, Christina Margaret Benson acaba ne biliyorlardı? Ondan daha mı çok, yoksa daha mı az biliyorlardı? Hiçbir şey bilmiyorlar mıydı? Bir şey biliyorlar mıydı? Her şeyi mi biliyorlardı?</p>

  <p class="block_1">Eve vardığında, Paul’ün tavrı yapmacık bir şekilde kayıtsızdı. Yiyip içerlerken, Paul’ün gitgide gerginleştiğini ve her şeyde haklı çıkmaya çalıştığını hissetti. Doğrusu, beklemeyi çok iyi biliyordu Martha. Söylemek istediği her ne idiyse üç keresinde de son anda çark ettiğini gözlemledi Paul’ün. Sonunda, önüne bir fincan kahve koyarken, sakin bir tavırla şöyle dedi Paul: “Aklıma geldi de soruyorum, bir gönül ilişkin mi var senin?”</p>

  <p class="block_1">“Hayır.” Martha gönül rahatlığıyla gülünce, Paul’ün kızıp ukalaca laflar etmeye başlamasına yol açtı. “Şey, belki de bir başkasına âşıksın sen, bir gönül serüveni yaşamayı aklından geçiriyorsun?” Hayır, sebep o da değildi. Artık kullanılmayan bir kiliseye gitmişti Martha. Hayır, daha önce nedeni bilinmeyen başka vesilelerle de orada bulunmuştu. Hayır, orada hiç kimseyle buluşmamıştı. Hayır, dini duyguları güçlenmiş değildi. Hayır, oraya yalnız kalmak için gitmişti.</p>

  <p class="block_1">Paul neredeyse hayal kırıklığına uğramış görünüyordu. Belki de, “Evet, başka biriyle görüşüyorum,” demek daha kolay ve daha usturuplu bir yanıt olabilirdi. Aralarında oluşan sıkıcılığı ve mesafeyi doğrulamış olurdu bu yanıt. Elbette, meseleyi çok daha iyi dile getirmişti Dr Johnson: Onlar bakış sevecenliğini, ruh iyilikseverliğini yitirmişlerdi. Evet, “Suç benim,” diyebilirdi. Başka kadınlar bu kaçamağı kullanıyorlardı; başka erkekler de. Gurur açısından, “Bir başkasına âşık oluyorum,” demek “Sana olan aşkımı yitiriyorum,” demekten her zaman daha kolaydı.</p>

  <p class="block_1">Daha sonra, karanlıkta, gözleri kapalı, başını yukarı kaldırınca, iri düğmeler, beyaz bir boyun bağı, geniş, sıkıntılı bir yüz gördü. “Doğru, Paul,” diyebilirdi, “cazibesine kapıldığım biri olduğu doğru. Nihayet benden büyük bir adam. Âşık olmayı hayal edebileceğim birisi. Adını söylemeyeceğim sana, gülersin. Bir bakıma gülünç, ama sevmeye çalıştığım bazı adamlardan daha gülünç değil. Sorun şu ki, o aslında yok. Daha doğrusu vardı, ama iki yüzyıl önce öldü.</p>

  <p class="block_1">Acaba Paul için durumu daha kolaylaştırır mıydı bu?</p>

  <p class="block_3"> </p>

  <p class="block_3"> </p>

  <p class="block_18">TED WAGSTAFF Martha’nın yazı masasının önünde tatil gününüzü berbat etmeye hazır bir hava durumu tahmincisi gibi duruyordu.</p>

  <p class="block_1">“Alışılmadık bir şey mi var?” diyerek, onu konuşmaya yüreklendirdi Martha.</p>

  <p class="block_1">“Korkarım öyle, Bayan Cochrane.”</p>

  <p class="block_1">“Bana sözünü edeceğiniz bir şey varsa, iyisi mi, şimdi sözünü edin.”</p>

  <p class="block_1">“Bay Hood’la Çetesi, maalesef.”</p>

  <p class="block_1">“Hayır olamaz!”</p>

  <p class="block_1">Robin Hood’la Çetesi... Şu öteki olaylar olağan birer pürüz olarak göz ardı edilebilirlerdi: Kendini beğenmiş tavırlar geliştiren şımarmış işçiler, sessiz sedasız ortaya çıkan kriminal olaylar, daha önce görülmemiş kişilik kaymaları. Kral’ın üzüntü duyarak birazcık eğlence konusu olarak niteleyebileceği türden vakalardı bunlar. Yönetimin adalet mekanizması tarafından kolaylıkla bastırılabilirdi. Ne var ki, ziyaretçi tepkilerinin de doğruladığı gibi, Bay Hood’un Çetesi Proje açısından temel bir önem taşıyordu. Birçok tartışmadan sonra yeniden güncelleştirilen asli bir mitti bu. Çete personeli büyük bir duyarlılıkla yeniden düzene sokulmuştu; senaryodaki saldırganca unsurlar -vahşi hayvanlara karşı eski usul tavırlar, aşırı kırmızı et tüketimi- tamamen çıkarılmış ya da hafifletilmişti. Bütün yıl boyunca yapılan promosyonlar Çete’ye en baştaki sıraları vermişti. Jeff’in Özlü Nitelikler listesinde 7. sırada yer alıyorlarsa, Ziyaretçi Başvuruları’nda 3. sıradaydılar ve gelecek altı ay için yerleri önceden ayırtılıyordu.</p>

  <p class="block_1">Daha iki gün önce Martha, Mağara görüntülerini ekrana getirmiş ve her şeyin normal gittiğini görmüştü. Üzeri kayayla kaplanmış yumurta biçimli tümülüs tamamen ortaçağa özgü bir hava taşıyordu; başka yerlerden getirilen Suudi meşeleri çiçeğe durmuşlardı; ayı kılığına bürünmüş adam tümüyle gerçekçiydi. Mağara’nın her bir tarafında seyir pencereleri için sakin kuyruklar oluşmuştu. Ziyaretçiler pencerelerden Çete’nin eviçi yaşam tarzını dikkatle inceleyebileceklerdi: Değirmencinin Oğlu Much on farklı tahıldan oluşan bir ekmek pişirirken; Will Scarlet iltihaplanmış cildine papatya losyonu sürerken; Ufak John’la onunla aynı cüssede olan kişiler minyatürleştirilmiş mekânlarında eğlenirlerken. Ziyaret, okçuluk gösterileriyle (katılım teşvik ediliyordu) Peder Tuck’ın şişe geçirilmiş “öküzü” sosla terbiye ederken görülebileceği Barbekü Ocağı’na bir turla sürüyordu. Sonunda ziyaretçiler esas tribünlere götürülüyorlar ve burada, çıngıraklar takmış bir İngiliz saray soytarısı onları bütün tarihsel dönemleri harmanladığı bir hicivle neşelendiriyordu. Ve en sonunda da, sıra esas gösteriye geliyordu: Bir yanda özgürlük yanlısı, serbest piyasacı Hoodcularla, öte yanda yoldan çıkmış bürokratları ve yüksek teknolojiye sahip ordusu tarafından desteklenen kötü yürekli Nottingham Şerifi arasında geçen bir savaş, daha doğrusu ahlâki bir ibret öyküsü.</p>

  <p class="block_1">Çete, sadece Ada’nın kendini tanıtması açısından temel bir öne- me sahip değildi; ona aynı zamanda maksimum ücret de ödeniyordu. Eleman toplayanlar tiyatro mesleği içinden çok sayıda kişi almışlardı; birçok Çete üyesi para konusunda belli bir yüzdenin pazarlığını yapmıştı. Adamların lüks apartman daireleri ve Stokholm’den Seul’a kadar uzanan fan-kulüpleri vardı. Acaba başka neden şikâyetçi olabilirlerdi?</p>

  <p class="block_1">“Anlatın.”</p>

  <p class="block_1">“Bir ay kadar önce başladı. Başlangıçta hiç de önemi olmayan bir şey diye düşündük. İyi bir dayağın yoluna koyamayacağı hiçbir şey yoktur.”</p>

  <p class="block_1">Martha mı daha çok sabırsızlanıyordu, yoksa Ted Wagstaff’in kişilik kayması mı daha kötüye gidiyordu, belli değildi.</p>

  <p class="block_1">“Sadede gelin, Ted.”</p>

  <p class="block_1">“Özür dilerim, Bayan Cochrane. Çete üyeleri, öküzün tadının hoşlarına gitmediğini söylediler. Tadının berbat olduğunu söylediler. Bizler elimizden geleni yapacağımızı söyledik. <sup class="calibre4">Ö</sup>küz etini kendimiz tattık. Çok harika değildi ama çok kötü de değildi. Bakın, dedik, öküzün etlerini koparıp beğendinizi göstermek üzere dudaklarınızı şapırdattığınız sahne o kadar da uzun değil, yalandan hoşunuza gitmiş gibi yapamaz mısınız yani? Ya böyle yapın ya da eti ağzınızda tutup daha sonra tükürün, olmaz mı? Sorunu çözeceğimizi söyledik. Sorunun üstünde <i class="calibre1">çalışıyorduk da,</i> Bayan Cochrane. İki aşamalı bir çözüm tasarladık. Birinci aşamada, acaba ete biraz daha lezzet verebilir mi diye, Rouen’dan uçakla en ustalarından Fransız bir şef getirtilecekti. Eğer bu mümkün olmazsa, ikinci aşamada senaryo, Peder Tuck çok boktan bir ahçıymış gibi yeniden yazılacak ve Çete üyelerinin eti ağızlarından tükürmeleri bir anlam kazanacaktı.”</p>

  <p class="block_1">Ted Wagstaff, bu girişimlerinden ötürü bir takdir bekliyormuşçasına Martha’ya baktı. Martha sadede gelmek istiyordu. “Ama?”</p>

  <p class="block_1">“Ama sonra şunu anladık ki, ocaktan gelen koku tamamen farklıydı, Çete elemanları tıka basa yiyorlar ve hiçbir şeyi de ağızlarından tükürmüyorlardı. Derken, Yünlü Öküz Dingle’ın Ulusal Hayvan Parkı’nda olmadığını fark ettik.”</p>

  <p class="block_1">“Ama o Ada’nın öteki yanında.”</p>

  <p class="block_1">“Biliyorum.”</p>

  <p class="block_1">“Bütün bu hayvanlar kulaklarına takılan bir aygıtla elektronik olarak kontrol edilmiyorlar mı?”</p>

  <p class="block_1">“Elektronik kontrol aygıtıyla kulağı, Dingle’ın bölmesinde bulduk.”</p>

  <p class="block_1">“Demek öküzlerini aldılar. Peki başka?”</p>

  <p class="block_1">“Uzun yünlü bir Devon koyunu, iki Gloucester domuzu ve üç de kuğu aldılar. Derken geçen hafta Stacpoole Anıt Havuzu’ndaki bütün ördekleri temizlediler. Gerçek şu ki, bizim dağıttıklarımızı dosdoğru çöpe atarak işe başladılar. Kendi yiyeceklerini kendileri buluyorlar.”</p>

  <p class="block_1">“Bizim ulusal parklarımızda.”</p>

  <p class="block_1">“Ve bizim eski İngiliz çiftliklerimizde. Ve korularımızda ve ormanlarımızda. Piçoğlu piçler önlerine çıkan her şeyi şu oklarla vurup öldürüyorlar galiba. Tabii, Bungalov Vadisi’nin bahçelerinden çaldıkları sebzeleri saymazsak.”</p>

  <p class="block_1">“Sadece yiyecekler mi söz konusu?”</p>

  <p class="block_1">“Hiç de değil, Bayan Cochrane. Şu Robin’de kol kadar uzun bir şikâyet listesi var. Çetesinde bazı özürlü kişiler bulunmasının, hem avcılıklarını hem de dövüşme becerilerini yavaşlattığını söylüyor. Onların yüzde yüz savaşçı adını verdiği kişilerle değiştirilmesini istiyor. Çete mensuplarının daha fazla mahremiyete sahip olma konusunda ısrar ettiğini ve herkesin içeriye bakmasını engellemek için seyir pencerelerini perdeyle kapatacaklarını söylüyor. Aynı zamanda da, Çete’de eşcinsel kişiler bulunmasının askeri disiplin açısından zararlı olduğunu ileri sürüyor. Sonra, sahnelenen bu dövüşlerin çok kötü olduğunu, Şerif’in adamlarına Çete’yi yakalamaları için fazladan bir parasal teşvik verilirse ve Çete’ye de Şerif’in adamlarına her yerde pusu kurma olanağı tanınırsa, acaba bu daha gerçekçi olmaz mıydı? diyor. Ve son şikâyet olarak da, şey, bunu söylememi şayet bağışlarsanız, Bayan Cochrane.”</p>

  <p class="block_1">“Bağışladım, Ted.”</p>

  <p class="block_1">“Şey, kamışının kullanılmaya kullanılmaya sönüp pörsüdüğünü ve onu ne diye bir seviciyle bir araya getirdiğinizi merak ettiğini söylüyor.”</p>

  <p class="block_1">Martha Ted’e inanmaz bir edayla bakakaldı. Buna ne yanıt vereceğini bilemiyordu. “Ama... Ted... Demek istiyorum ki, bir kere, Maid Marian, adı neydi onun, Vanessa, o sadece, Robin’in dile getirdiği gibi, bir sevici rolü <i class="calibre1">oynuyor</i>.”</p>

  <p class="block_1">“Biz ancak bu kadarını biliyoruz. Sanırım kendini rolüne tam anlamıyla veriyor olabilir. Bunu sadece bir mazeret olarak kullanıyor olması daha muhtemel. Deyim yerindeyse, Robin’in ona sulanmasını engellemek için.”</p>

  <p class="block_1">“Ama... ben demek istiyorum ki, her şeyi bir yana bırakırsak, Dr Max’ in tarihsel raporundan anımsadığım kadarıyla, Maid Marian zaten Robin’le yatmıyordu ki.”</p>

  <p class="block_1">“Şey, öyle de olabilir, Bayan Cochrane. Oyunun şu anki haliyle Robin bütün bunların haksız ve adaletsiz olduğundan şikâyet ediyor ve ifademi bağışlayın Bayan Cochrane -o öyle söylüyor- aylardır tek fişek atamamış olmasının, erkekliğine karşı işlenmiş bir suç olduğunu ileri sürüyor.”</p>

  <p class="block_1">Martha bir an için, Dr Max’i çağırtıp ona modern dünyadaki kırsal toplulukların davranışlarından söz etmek istedi. Ama bunu yapmak yerine, problemi göğüslemeye karar verdi. “Anlaşıldı. Sözleşmeyi birçok yönden çiğnemiş bulunuyor. Hepsi öyleler. Ama esas mesele bu değil. O başkaldırıyor, öyle değil mi? Proje’ye, miti yeniden düzenleyiş tarzımıza, onu görmeye gelen her tek ziyaretçiye. O... o...”</p>

  <p class="block_1">“Lanet olası bir haydut, öyle değil mi, efendim?”</p>

  <p class="block_1">Martha gülümsedi. “Teşekkür ederim, Ted.”</p>

  <p class="block_1">Başkaldıran Çete mi? Düşünülür şey değildi bu. İş ciddiydi. Birçok başka doğrultuda da etkisi oluyordu. Peki ya, hepsi de böyle davranmayı kafalarına koyarlarsa ne olacaktı? Ya Kral gerçekten de ülkeyi yönetmeye karar verirse ne olacaktı? Ya da bununla bağlantı olarak, Kraliçe Boadicea Kral’ın Kıta Avrupası’nın sonradan görme hanedan soylarının birinden olduğuna hükmederse ne olacaktı? Ya Almanlar Britanya Savaşı’nın kazanmaları gerektiğine karar verirlerse ne olacaktı? Bunların sonuçları hayal edilir gibi değildi. Ya kızıl gerdan kuşları kardan hoşlanmamaya karar verirlerse ne olacaktı?</p>

  <p class="block_3"> </p>

  <p class="block_3"> </p>

  <p class="block_18">“TARTIŞMAMIZ GEREKEN ŞEYLER VAR,” der demez, Paul’ün yanaklarının gerildiğini gördü Martha. Bir ilişkiyi tartışmaya çağrılan bir erkeğin kaygılı yüzüydü bu. Martha ona güven vermek istedi. Pekâlâ, artık bunları konuşup konuşmama meselesini geride bıraktık. Sana söyleyemediğim birçok şey var, zaten sen de bunları hiçbir şekilde duymak istemediğine göre, bir yana bırakabiliriz.</p>

  <p class="block_1">“Sorun, Çete.”</p>

  <p class="block_1">Paul’ün gevşediğini gördü. Alınacak yönetimsel önlemleri, ziyaretçilerin özgüvenini kazanmayı ve hızlı bir yeniden eğitim etkinliğini tartışırlarken Paul’ün keyfi daha da yerine geldi. Proje’ye yapılan temel tehdit konusunda görüş birliğine vardılar. Bunun, Gümrük ve Rüsumat Bakanlığı’nın işi olmadığı konusunda görüş birliğine vardılar. SAS fikrini ortaya atan, kırk sekiz saatlik bir mühlet tanınmasını salık veren, Çete’yle teknik koordinatör olarak işbirliğine gidilmesini öneren, onu daha sonra, belki çok daha sonra göreceğini söyleyen ve oradan heyecan dolu bir gönül rahatlığıyla ayrılan Paul oldu.</p>

  <p class="block_1"><sup class="calibre4">İ</sup>şteyken bu uyumlu birlikteliği hâlâ yürütebiliyorlardı; evde oldukları zamanlardaysa homurdanmalar ve sorunları nazikçe sineye çekmelerle dolu bir rutin içinde gelişiyordu ilişkileri. Paul bir keresinde, onun kendini gerçek hissetmesini sağladığını söylemişti. Acaba Martha şimdi, geçmişte kalan bu iltifata mı, yoksa geçmişte kalan gerçeğe mi ağlıyordu?</p>

  <p class="block_1">Martha’nın söyleyemediği bazı şeyler şunlardı:</p>

  <p class="block_1">- bunların hiçbirinin Paul’ün hatası olmadığı;</p>

  <p class="block_1">- Dr Max’in tarihsel kuşkuculuğuna karşın, Martha’nın mutluluğa inandığı;</p>

  <p class="block_1">- mutluluğa “inandığını” söylediğinde kastettiği, böyle bir durumun var olduğunu ve elde etmek için uğraşmaya değer olduğuydu;</p>

  <p class="block_1">- mutluluk ardında koşanlar genelde iki gruba ayrılıyorlardı: onu başkalarının koyduğu kriterleri yerine getirerek arayanlarla, onu kendi kriterlerini yerine getirerek arayanlar;</p>

  <p class="block_1">- bu yollardan hiçbiri bir diğerinden ahlâksal olarak daha üstün değildi;</p>

  <p class="block_1">- ama kendisi için mutluluk, insanın kendisine karşı dürüst olmasına bağlıydı;</p>

  <p class="block_1">- insanın doğasıyla uyumlu olmasına;</p>

  <p class="block_1">- yani, kalbiyle uyumlu olmasına;</p>

  <p class="block_1">- ama esas problem, yaşamın temeldeki güçlüğü, kendi kalbinizi nasıl bildiğiniz sorunuydu;</p>

  <p class="block_1">- ve bununla birlikte ortaya çıkan problem, kendi doğanızın ne olduğunu nasıl bildiğiniz sorunuydu.</p>

  <p class="block_1">- çoğu insan doğalarının gizini çocukluklarında buluyordu: Bu yüzden, kendilerine ilişkin coşkulu anılar, küçüklüklerine ilişkin olarak gösterdikleri fotoğraflar, o doğayı tanımlama biçimleriydi;</p>

  <p class="block_1">-işte küçükken çekilmiş bir fotoğrafı karşısındaydı, güneşe bakıp kaşlarını çatmış ve alt dudağını sarkıtmıştı: Acaba bu, onun doğası mıydı, yoksa annesinin kötü fotoğrafçılığından mı kaynaklanıyordu?</p>

  <p class="block_1">- ama ya bu doğa, Sir Jack’in kırlarda yaptığı bir yürüyüşten sonra yergili bir ifadeyle betimleyerek sınırlarını çizdiği doğadan daha doğal değilse ne olacaktı?</p>

  <p class="block_1">- çünkü doğanızın gizini anlayamıyorsanız, mutluluk şansınız kesinlikle azalıyordu;</p>

  <p class="block_1">- peki ya doğanızın gizini anlamak, biçimi gizemli ve etkinliği de anlaşılamayan bir bataklık parçasının yerini belirlemek gibi bir şeyse ne olacaktı?</p>

  <p class="block_1">- uygun koşullara, engellerin yokluğuna ve Paul’ü sevebileceğini düşünmesine karşın, kendini mutlu hissetmemişti;</p>

  <p class="block_1">- önceleri bunun, Paul’ün kendisini sıktığından olabileceğini düşünmüştü;</p>

  <p class="block_1">- ya da Paul’ün sevgisi kendisini sıkıyordu;</p>

  <p class="block_1">- ya da hatta kendi sevgisi kendisini sıkıyordu;</p>

  <p class="block_1">- ama gerçeğin bu olduğundan emin değildi (zaten doğasını bilmediği için nasıl emin olabilirdi ki?);</p>

  <p class="block_1">- belki de aşk kendisi için bir yanıt değildi;</p>

  <p class="block_1">- Dr Max’in onu inandırdığı gibi, ne de olsa tümüyle eksantrik bir tutum sayılmazdı bu;</p>

  <p class="block_1">- ya da belki de aşk kendisi için çok geç gelmişti, yalnızlığını ortadan kaldırmak için (eğer aşk böyle sınanıyorsa), onu mutlu kılmak için çok geç gelmişti;</p>

  <p class="block_1">Dr Max, Ortaçağda insanların aşk değil kurtuluş peşinde olduklarını söylediğinde, bu iki kavram zorunlu olarak birbirine karşıt değildi;</p>

  <p class="block_1">- sadece, daha sonraki yüzyılların daha küçük hırsları vardı;</p>

  <p class="block_1">- bizler mutluluğu aradığımızda, ona böyle bir ad vermeye cesaret edemesek de, belki de kurtuluşun daha aşağı bir biçimini aramaktayız;</p>

  <p class="block_1">- belki de kendi yaşamı, Dr Johnson’ın kendi yaşamı için söylediği ifadeyle, verimsiz bir zaman kaybı olmuştu;</p>

  <p class="block_1">- kurtuluşun en aşağı biçimine doğru bile çok az ilerleme kaydetmişti;</p>

  <p class="block_1">- bunların hiçbiri Paul’ün hatası değildi.</p>

  <p class="block_3"> </p>

  <p class="block_3"> </p>

  <p class="block_18">ROBIN’İN MAĞARASINA YAPILACAK BASKIN çifte ücret ödemeye hazır birinci sınıf ziyaretçilere yönelik, tarihsel dönem aşırı, son derece müstesna, uçuk gösterilerden biri olarak listeye alındı. Akşamın altısında U şeklindeki esas tribün dolmuştu ve batan güneş Mağara’nın ağzını doğal bir projektör gibi aydınlatıyordu.</p>

  <p class="block_1">Martha ile yönetim kurulu üyeleri tribünün en tepesinde oturmuşlardı. Bu, önemli bir kriz ve Proje felsefesinin ta kendisine bir meydan okumaydı; ama aynı zamanda da, eğer her şey arzuladıkları gibi giderse, Proje Geliştirme’ye ilişkin yararlı fikirler ortaya çıkabilirdi. Eğlence Kuramı durmadan gelişiyordu. Kendisi ve Paul daha önce, ulusun tarihine ilişkin eş zamanlı olmayan başka epi-zodları bir araya getirme konusunda bazı kuramlar oluşturmuşlardı. Paul neredeydi acaba? Herhalde, hâlâ sahnenin arka tarafında, Çete’nin koreografisine rötuşlar yapmakla meşguldü.</p>

  <p class="block_1">Martha, yanıbaşında oturan kişinin Sir Jack olduğunu fark edince rahatsız oldu. Törensel bir yanı yoktu bu gösterinin; hiç ilgisi yoktu. Dr Max’in yerini ele geçirmek için acaba kimin kolunu bükmüştü Sir Jack? Vali kıyafetinin üstünde yer alan şu öteki madalya dizisini de acaba kendi kendini ödüllendirmek için mi takmıştı? Sir Jack o keyifli sırıtmasıyla ona doğru dönüp başını oyunbaz bir edayla sallayınca, kaşlarındaki ağarmış kılların sonunda siyahlaşmış olduklarını fark etti Martha. “Eğlenceyi dünyada kaçırmam,” dedi Sir Jack. “Ama itiraf edeyim yerinizde olmak istemezdim.”</p>

  <p class="block_1">Martha onu duymazdan geldi. Bir zamanlar böyle şeylere tepki gösterebiliyordu; şimdiyse önemi yoktu. Önemli olan yönetimin kontrol altında tutulmasıydı. Eğer Sir Jack oyun oynamak istiyor idiyse... Eh, o zaman, Sir Jack’in bindiği landonun at sayısını yarıya indirebilir, sözleşmesindeki konyak tahsisatına kısıntı getirebilir ya da ona Yünlü Öküz Dingle’a taktırdığı gibi elektronik bir kontrol aygıtı taktırabilirdi. Sir Jack bir anakronizmaydı. Martha gösteriyi seyretmek üzere öne doğru eğildi.</p>

  <p class="block_1">Albay Michael ‘Deli Mike’ Michaelson, Ada’nın SAS birliğinin başına getirilmeden önce, dublörlük deneyimi de olan özel bir beden eğitimi hocasıydı. Birliğinin geriye kalan mensupları arasında jimnastikçiler, güvenlik elemanları, bar fedaileri, atletler ve bale dansçıları vardı. Askeri deneyim eksiklikleri, 1980’deki İran Elçiliği Kuşatması’nın iki haftada bir yeniden canlandırılış gösterisine hiçbir engel oluşturmuyordu ve bu kuşatma çeviklik, görüş yeteneği, ip tekniği, ayrıca ses bombaları havada uçuşurken seyircilerde heyecan uyandırma yeteneği gerektiriyordu. Ancak bu yeni bir sınavdı ve Deli Mike, ilk sıraların önünde buldozerle alelacele düzlenmiş bir arazi parçası üzerinde adamlarına talimat verirken, gerçekten de mesleki kaygılar duyuyordu. Kaygıları sonuçla ilgili değildi: Robin Hood’un Şen Adamları da İran Elçiliği işgalcileri gibi düzenli bir işbirliğine gideceklerdi. Onu kaygılandıran şey, hiç prova yapmadan gösterinin yeterince gerçek bir görüntüye sahip olup olamayacağıydı.</p>

  <p class="block_1">Hatta askeri açıdan, mağaranın ağzına yapılacak bir gündüz saldırısının saçma olduğunu da biliyordu. Hood’la çetesini dışarıya çıkarmanın en iyi yolu -yani eğer gerçekten başkalarının başına dert olmuşlarsa- gecenin ilerlemiş bir saatinde içeriye servis girişinden kalın sopalar ve fenerlerle girmekti. Herkes işbirliği ettiği takdirde, bu işi çok güzel yapabileceğini düşünüyordu.</p>

  <p class="block_1">Elçilik kuşatmasında olduğu gibi, bir endüksiyon halkası, seyircilere onları kulaklıkla gizlice dinleme olanağını veriyordu. Deli Mike, sözlerini heyecanlı jestlerle destekleyerek planını açıkladı. Yüzleri tamamen karalara boyanmış iki savaşçı grup hazırlıklarını sürdürürlerken birer oyuncu edasıyla onu dinliyorlardı: Biri, ucu iki kenarlı uzun bir bıçağı keskinleştiriyor, bir başkası bir ses bombasının pimini düzeltiyor, ikisi ise naylon bir kablonun sağlamlığını kontrol ediyordu. Albay verdiği talimatları, disipline ve soğukkanlılığa çağrı yapan, ancak içinde askeri yeminlerin yer almadığı veciz teşvik sözleriyle bitirdi. Sonra kolunu ileriye doğru uzatıp, “Haydi, haydi, HAYDİ!” diye bağırdı ve A-Grubu olarak tanınan altı kişiyi görevlerine gönderdi.</p>

  <p class="block_1">Esas tribün gösteriyi memnunluk ve gerçekte olup bitenleri anlamının verdiği hoş bir duyguyla izledi. A-Grubu ikiye ayrıldı, korularda gözden kayboldu, sonra da ağaçların tepelerinden Mağara’nın çatısına doğru kurulan, gerçeğe yakın bir makara ve ip sistemi kullanarak indi. Kaya yüzeyine dinleme aygıtları yerleştirildi, Mağara’nın ağzına bir mikrofon indirildi ve iki SAS adamı, Hood’un bulunduğu mağaranın her bir yanından aşağı doğru inmeye koyuldular.</p>

  <p class="block_1">A-Grubu konumunu tam doğrulamıştı ki, tribünlerdeki sıralardan birtakım kıkırdama sesleri işitildi. Mağara’nın içinden, elinde uzun saplı bir ağaç budama makasıyla Peder Tuck çıkıvermişti. Peder Tuck bir hayli soytarılık yaptıktan sonra, sarkan ipi kesti, yerden aldı ve seyircilere doğru fırlattı. Deli Mike, senaryoda olmayan bu kaba sahne çalma olayını görmezden gelerek, B-Grubu’nun üyelerini ileri sürdü ve onları yerde maymun gibi süründürerek yeni bir harekâta sevk etti. En iyi savaş filmlerinde görüldüğü üzere, yünlü başlıklarına yapraklı dallar takmışlardı.</p>

  <p class="block_1">“Burnham Korusu Dunsinane’e gelene kadar,” diye bağırdı Sir Jack önündeki birçok sıranın duyabilmesi için. “Kudretli William’ın belirttiği gibi.”</p>

  <p class="block_1">Başlarının üstünden üç tane ok vız diye geçip öndeki sıranın bir iki metre ötesinde yere saplandığında B-Grubu Mağara ağzının yirmi metre kadar uzağındaydı. Böylesine katıksız bir gerçekçiliğin ancak çifte ücret ödemekle yaratılabileceğini doğrulayan korkunç bir alkış koptu. Deli Mike, bir sinyal bekliyormuş ya da kafasında kulaklık olan Paul’den ek bir talimat gelmesini bekliyormuş gibi görünerek, jimnastikçileriyle güvenlik adamlarına ve sonra da esas tribüne doğru baktı. Hiçbiri gelmeyince, mikrofonuna doğru, “Kızıl gerdanlı kuş kuş. Haydi bakalım yuvaya uç uç. Kırk saniye, arkadaşlar,” diye mırıldandı. Mağara’nın tepesindeki A-Grubu’na doğru bir el işareti yaptı. Altı elemanından dördü şimdi pencerelerin üstüne gerilmiş iplere asılmışlardı ve her biri de kendi jimnastik yaylarının sağlayacağı sıçrama gücünü ve uzaklığını tartıyordu. Aşağıya bakınca, gerçek camın parlaklığına sahip gibi görünen bir şey onları şaşırttı. Elçilikte pencereler basınçlara karşı dayanıksız, kolaylıkla küçük parçalara ayrılabilen camdan yapılmıştı. Anlaşılan Teknik Gelişme daha da otantik bir şey üretmişti.</p>

  <p class="block_1">Deli Mike’la onun İki Numaralı adamı şimdi, diz üstü konumdan doğrulup, Mağara’nın içine doğru birer ses bombası fırlattılar. Otuz saniyelik özel fünyeler dramatik gerilimi uzatmak üzere tasarımlanmışlardı; patlamalar A-Grubu’nun pencerelerden içeri girmesi için bir sinyal olacaktı. B-Grubu yüzleri hâlâ yerde, toz toprağın içinde, kulaklarını kaparmış gibi yapıyorlardı ki, arka sıralardan bir başka kıkırdama sesi işittiler. Fünyelerinin son saniyelerine gelen iki el bombası, arkalarında üç okla birlikte, onların bulundukları doğrultuda gelip, yere gereksiz bir şekilde çok yakın düştüler. El bombaları B-Grubu arasında gökgürültüsü gibi sesler çıkararak patladı ve B-Grubu’ndakiler onların gerçek olmadıklarına sevindiler. “Hepsi de kuru sıkı osuruk,” diyerek kendi kendine yorum yaptı Deli Mike, sözlerinin dosdoğru esas tribünde oturan ekâbir turistlerin kulaklıklarına gittiğini unutarak.</p>

  <p class="block_1">Düştüğü güç durumu gizlemek için, ayağa kalkıp “Haydi, haydi, HAYDİ!” diye bağırdı ve geriye kalan yirmi metrelik mesafe boyunca saldırı başlattı. İplere asılmış olan dört SAS adamı, eş zamanlı olarak, kendilerini kayanın yanından aşağı sarkıttılar ve kabaralı çizmelerini pencere camlarına nişanladılar.</p>

  <p class="block_1">Daha sonra, ilk kimin çığlık attığına karar vermek zor oldu. Aralarında ayak bilekleri kırılmış iki kişiyle Mağara’nın sağlamlaştırılmış çift camlı pencerelerinde dizlerini fena halde inciten sekiz kişinin yer aldığı A-Grubu’nun adamları mı; yoksa, yarım düzine okun kendilerine doğru geldiğini görmüş olan B-Grubu’nun adamları mı? Oklardan biri Deli Mike’ın omzuna, bir diğeri de İki Numaralı adamının uyluğuna saplanmıştı.</p>

  <p class="block_1">“Haydi, haydi HAYDİ!” diye bağırdı yere serilmiş olan Albay. Atlet ve aktörlerden oluşan ekibiyse karşı yönde en gerçekçi şekilde kaçışıyorlardı.</p>

  <p class="block_1">“Siktir, siktir, SİKTİR!” diye homurdandı Sir Jack.</p>

  <p class="block_1">“Ambulans çağırın,” dedi Martha Cochrane Ted Wagstaff’e, görünmeyen birtakım eller Mağara pencerelerini çarçabuk açıp iplerden sarkan SAS adamlarını içeri alırken.</p>

  <p class="block_1">Maid Marian’ın sevici bodyguard’ı Mağara’dan koşarak geldi ve Deli Mike’ı öteye sürükledi. “Haydi, haydi HAYDİ!” diye bağırdı Deli Mike, sonuna değin yiğitlik sergileyerek.</p>

  <p class="block_1">“Siktir, siktir, SİKTİR!” diye Sir Jack’in sesi gene yankılandı. Sir Jack Martha Cochrane’e doğru döndü ve dedi ki: “Bu işi tamamen berbat ettiğinizi kendiniz bile itiraf etmelisiniz.”</p>

  <p class="block_1">Martha hemen yanıt vermedi. Paul’ün daha iyi bir iş yapacağı konusunda ona güvenmişti. Ya da belki de koreografi kararlaştırılmış ama sonradan Hood onu aldatmıştı. Saldırı amatörce bir felaket olmuştu. Ancak... ancak... Martha yeniden Vali’ye doğru döndü: “Alkışları dinleyin.” Gerçekten de alkışlar vardı. Islıklar ve el çırpmalar şimdi, tribünler için tehdit oluşturan ritmik bir ayak vurma sesine dönüşmekteydi. Gösteriyi sevmişlerdi, bu kesindi. Özel efektler müthiş olmuştu; yaralı kahramanlığı içinde Deli Mike son derece inandırıcıydı ve fark edilen kimi kusurlar da eylemin sahiciliğini doğruluyordu. Martha birdenbire şunu anladı ki, ne de olsa böyle bir durumda çoğu ziyaretçi Şen Adamlar’ın zafere ulaşmalarını isterdi. SAS adamları İran Elçiliği’nde Özgür Dünya kahramanları olabilirlerdi, ama burada kötü yürekli Nottingham Şerifi’nin emriyle iş gören bir kurtarma ekibiydiler.</p>

  <p class="block_1">Robin ‘in Çete mensupları, gönülsüz aktörler gibi seyirciler önünde sayısız reveransta bulunmak üzere, Mağara’nın içinden çıkarıldılar. Albay’ın İki Numaralı adamını dosdoğru Dieppe Hastanesi’ne götürmek üzere bir ambulans helikopter indirildi. Bu arada, kalın iplerle bağlanmış olan Deli Mike’ın kendisi bir rehine olarak teşhir edildi.</p>

  <p class="block_1">Alkış sürüyordu. Martha, bazı kesin olanaklar var, diye düşündü. Kendisi ve Paul’ün bu işi Jeff’le enine boyuna konuşmaları gerekecekti. Konseptin elbette daha fazla geliştirilmesi gerekiyordu; Çete mensuplarının rollerinde coşku göstermiş olması da biraz sorun yaratıyordu; ancak tarihsel dönemler arası çatışma, hiç kuşku yok ki, güçlü bir ziyaretçi yankısı bulmuştu.</p>

  <p class="block_1">Sir Jack hafifçe öksürüp Martha’ya doğru döndü. Törensi bir edayla, üç köşeli şapkasını başına koydu. “ Sabahleyin istifanızı bekleyeceğim.”</p>

  <p class="block_1">Gerçeklikle bütün bağını yitirmiş miydi acaba Sir Jack?</p>

  <p class="block_3"> </p>

  <p class="block_3"> </p>

  <p class="block_18">ERTESİ SABAH MARTHA ofisinin kapısını açtığında, Sir Jack Pitman’ı kendi koltuğunda, başparmağını yaldızlı sırma kordonunun arasından geçirmiş, kayıtsız bir tavırla otururken buldu. Telefonda konuşuyordu, ya da en azından, elindeki ahizeye doğru konuşuyor gibiydi. Arkasında Paul duruyordu. Sir Jack, masanın öteki yanına çekilmiş alçak bir koltuğa işaret etti. İlk iş görüşmesinde olduğu gibi, verdiği talimata uymayı geri çevirdi Martha.</p>

  <p class="block_1">Bir iki dakika sonra Sir Jack, telefonun öteki ucunda belki olan belki olmayan birine emirler verip bir düğmeye dokundu ve “Bana gelen telefonları bekletin,” dedi. Sonra gözlerini Martha’ya doğru kaldırdı. “Şaşırdınız mı?”</p>

  <p class="block_1">Martha yanıt vermedi.</p>

  <p class="block_1">“Pekâla, o zaman şaşırmamış da değilsiniz.” Anlaşılmaz bir şeye gönderme yapmış gibi kıkırdadı.</p>

  <p class="block_1">Sir Jack ağır ağır ayağa kalkıp da “Ama sevgili Paulcüğüm, unutmuşum. Bu şimdi <i class="calibre1">sizin</i> koltuğunuz. Tebrikler,” dediğinde Martha hemen hemen her şeyi anlamıştı. Sir Jack, bir saray mabeyincisini ya da parlamento teşrifatçısını taklit ederek, Paul’ün oturması için koltuğu sertçe tuttu, sonra da koltuğu uyluklarının altına itti. Paul’ün en azından sıkıntılı görünme mahcubiyetini duyuyor olması dikkatinden kaçmadı Martha’nın.</p>

  <p class="block_1">“Görüyorsunuz ya, Bayan Cochrane, en basit dersi bile öğrenmiş değilsiniz. Siz bana boz ayının ardından giden bir avcıyı hatırlatıyorsunuz. Hikâyeyi bilir misiniz?” Martha’nın yanıt vermesini beklemedi. “Yeniden anlatmaya da değer, zaten. Ayı mı yaman, Avcı Dayı mı yaman hikâyesi... Neşemi bağışlayın lütfen. Ruh halimin bir sonucu olmalı neşem. Hikâye şu: Avcının biri Alaska kıyıları açıklarındaki bir adada bir ayının olduğunu işitmiş. Onu getirebilmek için bir helikopter kiralamış. Adada etrafı arayıp taradıktan sonra ayıyı bulmuş, kocaman, yaşlı, bilge bir ayıymış bu. Ayıyı iyice görebileceği bir yere mevzilenmiş, silahını doğrultup çabucak ateşlemiş -vııııııın- ve sonuçta, ayıyı sadece yaralamak gibi korkunç, bağışlanmaz bir hata yapmış. Ayı ormanın içine kaçmış, avcı da peşine düşmüş. Avcı adanın çevresini dolaşmış, onu bir baştan bir başa kat etmiş, ayıyı dağda tepede her yerde arayıp durmuş. Belki de ayı sürünerek bir mağaraya sığınmış ve orada ölmüş. Her halükârda, ortalıkta ayı falan yokmuş. Hava kararmaya başlıyormuş, bu yüzden avcı bu kadar arayıp taramanın yeterli olduğunu düşünmüş ve yorgun argın, helikopterinin durduğu yere dönmek üzere yola koyulmuş. Helikopterin yüz metre kadar yakınına gelmiş ki pilotun ona heyecanlı heyecanlı el salladığını fark etmiş. Durmuş, o da elini sallamak için silahını yere bırakmış, ve işte o an ayı, olağanüstü pençesinin tek bir vuruşuyla” -Martha belki hayal edemez diye Sir Jack eliyle bir jest yaptı- “avcının kafasını koparıvermiş.”</p>

  <p class="block_1">“Ve ayı ermiş muradına öyle mi?” Espri yapmaktan kendini alamamıştı Martha.</p>

  <p class="block_1">“Şey, şu kadarını söyleyeyim size, Bayan Cochrane, lanet avcı erememiş... hiç erememiş.” Martha’nın önünde ayağa kalkmış olan Sir Jack şimdi bu haliyle gerçekten de bir ayıyı andırıyor, sallanıp duruyordu. Paul, eski görevine iade edilmiş bir dalkavuk gibi kıkırdadı.</p>

  <p class="block_1">Martha, Sir Jack’i görmezden gelerek yeni atanmış Genel Yönetici’ye, “Sana en fazla altı ay veriyorum,” dedi.</p>

  <p class="block_1">“Bu ustalıklı bir iltifat mı?” diye yanıt verdi Paul, soğuk bir tavırla.</p>

  <p class="block_1">“Düşündüm de...” Ah, unut gitsin, Martha. Durumu değerlendirdiğini düşünmüştün. Çeşitli durumları. Değerlendirememişsin. Hepsi bu.</p>

  <p class="block_1">“Mahrem bir keder anınıza müdahale ettiğim için beni bağışlayın.” Sir Jack’in acı alayında şehvet dolu bir yan vardı. “Ama sözleşmede açıklığa kavuşturulması gereken birkaç nokta var. Emeklilik haklarınız Hood Mağarası olayındaki o büyük hatanızdan ötürü sözleşme gereği feshedilmiş bulunuyor. Masanızı ve odanızı toplamanız için on iki saatiniz var. Ada’yı terk ederken size hediye olarak Dieppe’e kadar ucuz mevki tek gidiş bir feribot bileti veriyoruz. Kariyeriniz son buldu. Ancak şayet bunları kabul etmemeye kalkışırsanız, sahtecilik ve zimmet suçlamaları da gerekirse gelecekteki eylemler için kayıtlarda saklı kalacak.”</p>

  <p class="block_1">“May Teyze,” dedi Martha.</p>

  <p class="block_1">“Annemin sadece erkek kardeşleri vardır,” diye yanıt verdi Sir Jack kendinden emin bir tavırla.</p>

  <p class="block_1">Martha Paul’e baktı. Paul gözlerini ondan kaçırdı. “Hiçbir kanıt yok,” dedi. “ Artık yok. Ortalıktan kayboldu. Yandı ya da bir şey oldu.”</p>

  <p class="block_1">“Ya da bir ayı yedi.”</p>

  <p class="block_1">“Çok iyi, Bayan Cochrane. Olup biten her şeye karşın mizah duygunuzu kaybetmediğinizi gördüğüme sevindim. Elbette sizi şu konuda uyarırsam iyi olacak: Sevgili Proje’min çıkarlarına zarar verebilecek herhangi bir özel ya da kamusal iddiada bulunduğunuzu görecek olursam, cesaretinizi kırmak için elimde bulunan bütün güçleri kullanmakta tereddüt etmem, bilesiniz. <span class="text_4">Ve</span> beni tanıdığınıza göre, sadece çıkarlarımı savunmakla yetinmeyeceğimin de farkındasınızdır. Son <i class="calibre1">derece</i> sert bir tavır alırım, Bayan Cochrane. Eminim anlamışsınızdır.”</p>

  <p class="block_1">“Gary Desmond,” dedi Martha.</p>

  <p class="block_1">“Bayan Cochrane, sizin dünyadan haberiniz yok. Erken emeklilik zaten çoktandır gündemdeydi. Söyleyin ona haberleri, Paul.”</p>

  <p class="block_1">“Gary Desmond <i class="calibre1">The Times</i>’ın baş editörü olarak atanmış bulunuyor.”</p>

  <p class="block_1">“İyi bir maaşla mı?”</p>

  <p class="block_1">“Doğru, Bayan Cochrane. Kinikler herkesin bir fiyatının olduğunu söylerler. Ben adlarını söyleyebileceğim bazı kişilerden daha az kiniğim. Sanırım herkesin para almaktan hoşlanabileceği düzeye ilişkin doğru bir kavrayışı vardır. Olup bitenlere bakmanın daha onurlu bir yolu değil mi bu sizce? Hatırlıyorum da, siz kendiniz, benim için çalışmaya ilk gelişinizde bazı maaş koşulları talep etmiştiniz. İşi istemiş, ama fiyatınızı belirtmiştiniz. Bu yüzden, gazetecilik sicili hiç de kötü olmayan saygıdeğer Bay Desmond’ı eleştirmeniz tam bir ikiyüzlülük oluyor.”</p>

  <p class="block_1">“Ki bu ikiyüzlülük konusunda sizin...” Ah, unut bunları, Martha. Boşver gitsin.</p>

  <p class="block_1">“Bu sabah, birçok cümlenizi tamamlamadan bırakıyor gibisiniz, Bayan Cochrane. Stresten, sanıyorum. Bilinen en iyi çare uzun bir den iz yolcuğudur. Ne yazık ki size sadece kısa bir Manş yolculuğu sunabiliyoruz.” Sir Jack cebinden bir zarf çıkarıp onu Martha’nın önüne attı. “Ve şimdi,” dedi, üç köşeli şapkasını başına koyup önünde dikilen bir boz ayıdan çok bir isyancıya elindeki hükmü okuyan bir gemi kaptanı gibi, “Sizi bundan böyle Ada’da <i class="calibre1">persona non grata</i><sup class="calibre4"><sup class="noteref" id="back_note_44"><a class="calibre5" href="../Text/index_split_055.html#note_44" title="44">44</a></sup></sup> ilan ediyorum. Yaşam boyu.”</p>

  <p class="block_1">Yanıtlar Martha’nın dudaklarına değil de, zihnine geldi. Paul’e ifadesiz bir bakış attı, zarfı görmezden geldi ve son kez olarak ofisinden ayrıldı.</p>

  <p class="block_3"> </p>

  <p class="block_3"> </p>

  <p class="block_18">MARTHA, TARLA FARESİ, PRAGMATİK PAGAN Dr Max’e elveda dedi. Ne mutluluğu ne de kurtuluşu arayan Dr Max’e. Aşkı mı arıyordu acaba Dr Max? Aşkı aradığını sanmıyordu Martha, ama bunu tam olarak tartışmış da değ illerdi. İçerdiği derin hoşnutsuzluklarla sadece hazzı istediğini ileri sürüyordu Dr Max. Yanaktan öpüştüler ve Martha, bir kolonya esintisi aldı. Gitmek üzere döndüğünde, kendini birden sorumlu hissetti. Dr Max kendi parlak bağasını inşa etmiş olabilirdi, ama o an, onu kolay incinir, masum, bağası çıkarılmış bir şey olarak gördü Martha. Kendisi de gittiğine göre onu şimdi kim koruyacaktı? “Dr Max.”</p>

  <p class="block_1">“Bayan Cochrane?” Dr Max, karşılığını verebileceği bir başka öğrenci sorusunu bekliyormuş gibi, başparmaklarını okaliptüs rengi yeleğinin ceplerine sokmuş, önünde duruyordu.</p>

  <p class="block_1">“Bakın, sizi iki ay kadar önce ofisime çağırdığım zamanı anımsıyor musunuz?”</p>

  <p class="block_1">“Beni kovmayı planladığınız zamanı mı?”</p>

  <p class="block_1">“Dr <i class="calibre1">Max</i>!”</p>

  <p class="block_1">“Ama doğru bu, öyle değil mi? Bir ta-rihçi çalışmaları esnasında iktidar mekanizmasının nasıl işlediğine dair bazı koku alma yetenekleri geliştirir.”</p>

  <p class="block_1">“Sizin için her şey yolunda gidecek mi, Dr Max?”</p>

  <p class="block_1">“Öyle olacağını umarım. Pitman gazeteleri için çok sayıda tasnif çalışması gerekecek. Sonra elbette biyografi işi var.”</p>

  <p class="block_1">Martha ona gülümsedi ve başını sitem edercesine salladı. Sitem kendine yönelikti: Dr Max’ in onun ne tavsiyesine ne de himayesine ihtiyacı vardı.</p>

  <p class="block_1">St Aldwyn Kilisesi’nde lotarya numaraları gibi dizilmiş rakamlara uzun uzun bakmıştı. Bu hafta yine büyük ikramiye yok, Martha. Rutubetli, üzerinde bir adın baş harfleri okunan diz yastığının üstünde oturmuştu ve ıslak ışığı neredeyse burun deliklerinden içeri çeker gibiydi. Buraya niçin gelip duruyordu? Dua etmek için gelmiyordu. İçinde nedamet duygusu gibi bir şey falan yoktu. Hidayete eren kuşkucu, gözlerinin önündeki bağ kalkan zındık: Kendi durumunda din adamlarının hoşuna gidebilecek bir öykü yoktu. Ama bir paralellik var mıydı acaba? Dr Max kurtuluşa inanmıyordu, ama belki kendisi inanıyor ve onu daha büyük, gözden düşmüş bir kurtuluş sisteminin kalıntıları arasında bulabileceğini hissediyordu.</p>

  <p class="block_1">- Peki, Martha, siz neyin peşindesiniz? Bana söyleyebilirsiniz bunu.</p>

  <p class="block_1">- Neyin mi peşindeyim? Bilmiyorum. Belki de her şeye karşın yaşamın ciddi olabileceğinin kabul edilmesinin peşinde. Bu ciddiliğe ben sahip olamadım. Muhtemelen çoğu insan da sahip olamamıştır. Ama yine de.</p>

  <p class="block_1">- Devam edin.</p>

  <p class="block_1">- Sanıyorum ki eğer yaşamın bir yapısı varsa, eğer onda kendinizden daha büyük bir şey varsa daha ciddi olması gerekir yaşamın.</p>

  <p class="block_1">-Güzel ve diplomatik, Martha. Aynı zamanda da banal. Muzafferane şekilde anlamsız. Bir kez daha tanımlamayı deneyin.</p>

  <p class="block_1">- Pekala. Eğer yaşam önemsiz bir şeyse, o zaman tek seçenek umutsuzluktur.</p>

  <p class="block_1">- Daha iyi, Martha. Çok daha iyi. Tabii kastettiğiniz şey Tanrı’yı, anti-depresan almaktan kaçınmanın bir yolu olarak aramaya karar vermediğiniz sürece geçerli.</p>

  <p class="block_1">- Hayır, bu değil. Yanlış anlıyorsunuz. Kiliseye Tanrı yüzünden gitmiyorum ben. Problem şu ki, sözcükler, ciddi sözcükler yüzyıllar boyunca duvarda adları bulunan şu bölge papazı ya da yöre papazı gibi kişilerce kullanılıp tüketildiler. Günümüzde sözcükler düşüncelerle denk geliyormuş gibi gözükmüyor. Ama sanırım eskiden, aslında pek kıskanılır bir şey olmayan dünya konusunda kıskanılır bir şey vardı. Eğer daha geniş bir bağlam söz konusuysa yaşam daha ciddi, bu yüzden de daha iyi ve daha çok katlanılır bir şey.</p>

  <p class="block_1">-Ah, yapmayın Martha, sıkıyorsunuz beni. Dindar biri olmayabilirsiniz ama siz kesinlikle bir sofusunuz. Sizin eski halinizi daha çok beğeniyordum ben. Kırılgan kinizm modern dünyaya bu... duygusal özlemlerden çok daha gerçek bir tepkidir.</p>

  <p class="block_1">- Hayır, duygusal değil. Tam tersine. Bağlamı keyfi ve acımasızca olsa da, yasaları yanlış ve adaletsiz olsa da, yaşamın daha ciddi ve daha iyi olduğunu söylüyorum ben.</p>

  <p class="block_1">- İşte buna, her şey bittikten sonra gelen bilgelik lüksü denir. Siz bunu yüzyıllar boyunca dinsel işkencelerin kurbanı olmuş insanlara anlatın. Bir tekerleğe bağlanıp vücudunuzun paramparça olmasını mı yeğlerdiniz, yoksa Wight Adası’nda küçük güzel bir bungalova sahip olmayı mı? Vereceğiniz yanıtı tahmin edebiliyorum.</p>

  <p class="block_1">- Bir şey daha var...</p>

  <p class="block_1">- Ama son soruma yanıt vermediniz.</p>

  <p class="block_1">- Şey, yanılıyor olabilirsiniz. Bir şey daha var. Bir bireyin inancını yitirmesiyle bir ulusun inancını yitirmesi aynı şey değil midir? İngiltere’nin başına gelenlere bir bakın. Eski İngiltere. Hiçbir şeye inanmaz oldu. Tabii, yine de düşe kalka yürüdü. Pekâlâ da idare etti. Ama ciddiliğini yitirdi.</p>

  <p class="block_1">- Demek, şimdi bir ulusun inancını yitirmesi söz konusu, öyle mi? Sizin ağzından böyle bir şeyi duymak çok ironik, Martha. Keyfi ve acımasız olsalar da bir ulusun birtakım ciddi inançlara sahip olmasının daha iyi olacağını düşünüyorsunuz, öyle mi? Engizisyonu, Büyük Diktatörleri geri getirelim, Martha Cochrane gururla sunar...</p>

  <p class="block_1">- Kesin artık, kendimi alay konusu yapmadan açıklayamıyorum hiçbir şeyi. Sözcükler sadece kendi mantıklarının ardından giderler. Düğümü nasıl çözersiniz? Belki de sözcükleri unutarak. Sözcükler tükensinler, Martha...</p>

  <p class="block_1">Zihnine bir görüntü geldi, kilise sıralarında daha önce oturmuş olanların paylaştıkları bir görüntüydü bu. Elbette, Guilliamus Trentinus ya da Anne Potter’ın değil, ama belki de Deniz Asteğmeni Robert Timothy Pettigrew’un, Christina Margaret Benson’ın, James Thorogood’un ve William Petty’nin bildiği bir görüntü. Rüzgârla sürüklenip havada asılı kalmış, yarı yarıya bu dünyanın dışına düşmüş, dehşete kapılmış ve korkmuş, ancak sonunda sağ salim kurtulmuş bir kadının görüntüsü. Yaşamlarımızda her günü hissettiğimiz bir düşme, düşme, düşme duygusu ve sonra da, varlığından hiç kimsenin şüphe duymadığı görülmemiş bir hava akımıyla düşmenin daha yavaşladığını, hızının kesildiğini anlamanın bilinci. Saçma, ihtimal dışı, inanılmaz ve gerçek olan kısa ve sonsuz bir an. Yere inişin hafif sarsıntısından ötürü çatlamış yumurtalar, ama hepsi o kadar. O andan sonraki yaşamın zenginliği.</p>

  <p class="block_1">Daha sonraları o an, sahiplenilmiş, yeniden bulgulanmış, kopya edilmiş, bambaşka bir şekle sokulmuştu; buna kendisi yardım etmişti. Ama böylesi şekil değişiklikleri her zaman oluyordu. Ciddilik, başlangıçtaki görüntüyü kutlamakta yatıyordu: oraya geri dönmek, onu görmek, onu hissetmek. Dr Max’ten ayrıldığı nokta burasıydı. Bir yanınız o büyülü olayın hiçbir zaman meydana gelmediğinden, ya da en azından beklendiği gibi meydana gelmemiş olmasından şüphelenebiliyordu. Ama görüntüyü ve anı, hiç olmamış olsa bile kutlamalıydınız. Yaşamın küçük ciddiliği burada yatıyordu.</p>

  <p class="block_1">Sunağın üzerine yeni çiçekler yerleştirdi ve solup kırılganlaşmış olan geçen haftaki çiçekleri alıp götürdü. Ağır kapıyı arkasından beceriksizce çekti, ama başkaları da içeriye girebilirler diye kapatmadı. Çünkü senindir çadır, çiçekler ve hikâye.</p>

  <p class="block_26" id="calibre_pb_9"> </p>
</body>
</html>
