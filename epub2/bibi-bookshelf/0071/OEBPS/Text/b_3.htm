<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
</head>

<body>
  <div>
    <h1>28 Kasım 1935</h1>

    <h2 id="sigil_toc_id_3">I</h2>

    <p>Önce tıraş olmalıyım, dedi, hastaneye üç günlük sakalla gitmek istemiyorum, bana Berber Manaces’i çağırmanızı rica ediyorum, köşedeki evde oturur.</p>

    <p>Ama zamanımız yok, Bay Pessoa, diye karşılık verdi kapıcı, taksi geldi bile, dostlarınız da geldiler ve sizi girişte bekliyorlar.</p>

    <p>Fark etmez, diye karşılık verdi, zaman hep bulunur.</p>

    <p class="yildiz">*</p>

    <p>Bay Manaces içeri girip iyi akşamlar diledi. Bay Pessoa, dedi, kendinizi iyi hissetmediğinizi söylediler, umarım ciddi bir şey değildir.</p>

    <p>Boynuna önlüğü bağladı ve Bay Pessoa’nın yüzünü sabunlamaya girişti.</p>

    <p>Bana bir şey anlatın Bay Manaces, dedi Pessoa, siz bir sürü ilginç öykücük bilirsiniz, dükkânınızdan da bir dolu insan gelip geçiyor, haydi bir şeyler anlatın bana.</p>

    <p class="yildiz">*</p>

    <p>Pessoa yeni diktirdiği koyu renk takım elbiseyi giydi, papyonunu bağladı, gözlüğünü taktı. Hava soğuk değildi, ama yağmur yağıyordu. Bu yüzden sarı yağmurluğunu giydi, bir kalemle defter aldı ve merdivenlerden inmeye başladı.</p>

    <p>Merdivenin orta yerinde, dostları Francisco Gouveia ve Armando Teixeira Rebelo ile karşılaştı. Kaygılı bir halleri vardı, şıpır şıpır su damlatan şemsiyeleri ellerindeydi. Biz de seninle geliyoruz, dediler bir ağızdan. Pessoa dalgın dalgın gülümsedi, sağ yanına saplanan ağrıyı duyumsuyor, bu da içten davranmasını engelliyordu. İki dostu, inmesine yardım etmek için koluna girmeyi önerdiler ama o kabul etmeyip tırabzana tutundu. Giriş kapısında, taksi sürücüsüyle laflayan şefi Bay Moitinho de Almeida’yı gördü. Ben de geliyorum Bay Pessoa, dedi Moitinho de Almeida büyük bir kaygıyla, sizinle gelmeyi yeğlerim, böyle bırakamam sizi.</p>

    <p>Rahatsız olmayın Bay Moitinho de Almeida, diye karşılık verdi Pessoa mırıldanarak, iki dostum zaten bana eşlik ediyor, bari siz rahatsız olmayın.</p>

    <p>Ama Bay Moitinho de Almeida kararlı görünüyordu, arabanın kapısını açtı, Pessoa öne, sürücünün yanına oturdu, üç refakatçi de arka koltuğa yerleştiler.</p>

    <p class="yildiz">*</p>

    <p>Araba, Estrela Bazilikası’nın önünden geçti, Pessoa pencereden uzun uzun kubbeye baktı. Şu dev Barok kubbe ve süslemeli alnacıyla, güzeldi bazilika. Yıllar önce, karşısındaki parkta randevu veriyordu tek aşkı Ophelia Queiroz’a. Estrela Parkı’nın sıralarından birine oturup ürkek ürkek öpüşüyorlar ve sonsuza dek birbirlerini seveceklerine dair tumturaklı vaatlerde bulunuyorlardı.</p>

    <p>Ama yaşam benden ve aşkımdan daha güçlüydü, diye mırıldandı Pessoa, bağışla beni Ophelia, ama yazmam gerekiyordu, yalnızca yazmalıydım, başka bir şey yapamazdım, artık bitti.</p>

    <p>Taksi Parlamento’nun önünden geçip Calçada do Combro’ya saptı. Bir zamanlar, bundan yıllar önce bu mahallede kiraladığı bir odada oturmuştu. Ev sahibesi Dona Maria das Virtudes’i iyi anımsıyordu, altmış yaşlarında, iri göğüslü, saçlarını sarıya boyamış bir bayandı, akşamları onu kiraz likörü içmeye ve ispritizma seanslarına katılmaya çağırırdı. Ölen kocası Mareşal Pereira ile bağlantı kurar, onunla Afrika’daki savaşlar ve yeşil biber fiyatları üzerine uzun söyleşilere dalardı. Sonra birer küçük kadeh <i>ginjinha</i> içerler, votkaya bastırılmış birkaç kiraz yerlerdi, sonra da Pessoa iyi geceler Doha Maria das Virtudes, renkli rüyalar, deyip kalkardı. Odasına çekilirdi, o akşamlarda Bernardo Soares ile bağlantıya geçer, onun için <i>Huzursuzluğun Kitabı</i>"nı yazardı. Gün doğarken, Lizbon üzerinde ışığın adım adım değişimlerini görmek için kalkar, bunları annesinin Güney Afrika’dan gönderdiği deri kaplı defterine not ederdi.</p>

    <p class="yildiz">*</p>

    <p>Rua Luz Soriano’ya vardıklarında bir polis memuru onları durdurdu. Geçemezsiniz, dedi polis memuru, sokakta milliyetçilerin gösterisi var, bando mızıka, aklınıza ne gelirse, bütün kentte şenlik var bugün.</p>

    <p>Bay Moitinho de Almeida kapıdan uzandı. Ben Doktor Moitinho de Almeida’yım, dedi buyurgan bir ses tonuyla, Sao Luis dos Franceses Kliniği’ne gitmemiz gerekiyor, arabada hasta var.</p>

    <p>Polis memuru kepini çıkarıp başını kaşıdı. Bakın beyim, dedi, tek yönlü bir sokağa saptıracağım sizi, ancak böyle gidebilirsiniz, önce sağa, sonra sola dönün, böylece Bairro Alto’ya çıkarsınız. Pessoa gülümsedi, çünkü adamı tanımıştı. Coelho Pacheco’ydu, az kullandığı bir takma ad, sadece bir kez şiir yazmıştı, o da neogotik, karanlık ve tuhaftı. Polis kılığına girmiş Coelho Pacheco’nun burada ne işi vardı? Belki de Üstat geçmesi gereken yolu hazırlaması için göndermişti onu. Pessoa elini kaldırıp adamı gizemli bir işaretle selamladı. Coelho Pacheco da gizemli bir işaretle karşılık verdi ve taksi sağdaki ilk sokağa saptı.</p>

    <p class="yildiz">*</p>

    <p>Hastanenin kabul salonunda bir hemşire uyukluyordu. Bay Moitinho de Almeida onunla konuştu, nöbetçi doktoru sordu, durumun acil olduğunu söyledi.</p>

    <p>Pessoa bir koltuğa oturup düş görmeye başladı. Çocukluğundan kesitler görüyor, tımarhanede ölen büyükannesi Dionisia’nın sesini duyuyordu. Fernando, diyordu büyükannesi, sen de benim gibi olacaksın, çünkü iyi kan yalan söylemez, bütün yaşamın boyunca sana eşlik edeceğim, çünkü yaşam bir deliliktir, sen de deliliğin nasıl yaşanacağını öğreneceksin.</p>

    <p>Benimle gelin, dedi hekim ve destek olmak için koluna girdi. Küçük bir yatağın ve yoğun dezenfektan kokusunun bulunduğu bir muayene odasına götürdü onu. Soyunun, diye buyurdu hekim. Pessoa uzandı. Hekim vücudunu elle yoklayarak muayeneye başladı. Karaciğere dokununca Pessoa inledi. Ne zamandan beri kendinizi kötü hissediyorsunuz, diye sordu hekim. Bugün öğleden sonra başladı, diye yanıtladı Pessoa. Belirtiler neydi, diye sordu hekim. Şiddetli ağrılar, diye yanıtladı Pessoa ve yeşil kusmuk.</p>

    <p>Hekim, hemşireyi çağırıp hastayı dört numaralı odaya yerleştirmesini söyledi. Sonra kayıt defterini alıp muayene fişine ‘hepatit krizi’ yazdı.</p>

    <p>Pessoa dostlarıyla vedalaştı. Bay Moitinho de Almeida kalmak istedi ama Pessoa adamı nazik bir şekilde başından savdı. Ötekilerle çabucak kucaklaştı. Bırakın beni sevgili dostlarım, dedi, bu gece ve yarın belki ziyaretçilerim gelir, öbür gün tekrar görüşürüz.</p>

    <p class="yildiz">*</p>

    <p>Oda, demir yatağı, beyaz dolabı, küçük masasıyla ufak ve gösterişsizdi. Pessoa yattı, başucundaki masasının üzerinde duran lambayı yaktı, başını yastığa koydu ve sağ yanını sıvazladı. Neyse ki ağrılar azalmıştı, hemşire bir bardak suyla bir hap getirdi, sonra, kusura bakmayın ama bir iğne yapmam gerekiyor, doktor bey böyle buyurdu, dedi.</p>

    <p>Pessoa lavdanom istedi, Bernardo Soares olduğunda, uyuyamadığı zamanlar almaya alıştığı uyku ilacıydı bu. Hemşire gidip getirdi, Pessoa da içti.</p>

    <p>Benim adım Catarina, dedi hemşire, bana ihtiyacınız olursa zile basın, hemen gelirim.</p>

    <h2 id="sigil_toc_id_4">II</h2>

    <p>Saat kaç, diye sordu Pessoa.</p>

    <p>Gece yarısına geliyor, diye yanıtladı Alvaro de Campos, seninle buluşmak için uygun zaman hayaletler saatidir.</p>

    <p>Neden geldin, diye sordu Pessoa.</p>

    <p>Çünkü gidecek olursan, birbirimize söyleyeceğimiz birkaç şey var, diye yanıtladı Alvaro de Campos, ardından ben de sağ kalamam, ben de seninle gideceğim ve karanlığa dalmadan önce birbirimize söyleyeceklerimiz var.</p>

    <p>Pessoa yastığa dayanarak doğruldu, bir yudum su içtikten sonra sordu: Yine neler karıştırdın?</p>

    <p>Sevgili dostum, diye karşılık verdi Alvaro de Campos, bana mühendis bey demediğini, siz diye hitap etmediğini ve bana yakınlık gösterdiğini keyifle fark ediyorum.</p>

    <p>Elbette, diye yanıtladı Pessoa, yaşamıma girdin; benim yerime geçtin, Ophelia ile ilişkimin sona ermesine sen neden oldun.</p>

    <p>Senin iyiliğin için yaptım, diye karşılık verdi Alvaro de Campos, bu başına buyruk kız senin yaşındaki bir adama uygun düşmezdi, başarısız bir evlilik olurdu. Ayrıca ona yazdığın bütün aşk mektupları da gülünç, zaten tüm aşk mektuplarının gülünç olduğunu düşünüyorum, kısaca seni gülünç olmaktan kurtardım, minnet duyacağını umuyorum.</p>

    <p>Onu sevmiştim, diye mırıldandı Pessoa.</p>

    <p>Gülünç bir aşkla, diye karşılık verdi Aivaro de Campos.</p>

    <p>Olabilir, doğrudur, diye yanıtladı Pessoa, peki ya sen?</p>

    <p>Ben mi, dedi Campos. Benim, doğrusu, benim ironik bir yaklaşımım var, sana hiç göstermediğim bir sone yazdım, seni rahatsız edecek bir aşktan söz ediyor, çünkü bir delikanlıya ithaf ettim, İngiltere’de sevdiğim ve aşkıma karşılık veren bir delikanlıya. Kısaca, bu soneden senin bastırılmış aşklarının efsanesi doğacak ve bu kimi eleştirmenlerin ekmeğine yağ sürecek.</p>

    <p>Gerçekten birini sevdin mi, diye fısıldadı Pessoa.</p>

    <p>Gerçekten birini sevdim, diye yanıtladı Campos alçak sesle.</p>

    <p>Öyleyse suçunu bağışlıyorum, dedi Pessoa, suçunu bağışlıyorum, yaşamın boyunca kuramlardan başka şey sevmediğini sanıyordum.</p>

    <p>Hayır, dedi Campos yatağa yaklaşırken, yaşamı da sevdim, fütürist ve öfkeli şiirlerimde mizah kullanmış, nihilist şiirlerimde kendim dahil her şeyi yıkmış olsam da, benim de yaşamımda bilinçli bir acıyla âşık olduğumu bil.</p>

    <p>Pessoa elini kaldırıp gizemli bir işaret yaptı. Suçunu bağışlıyorum Alvaro, dedi, ebedi tanrılara git, aşkların olduysa, bir tek aşkın olduysa, suçun bağışlandı, çünkü insansın ve insanlığın suçunu bağışlatıyor.</p>

    <p>Sigara içebilir miyim, diye sordu Campos. Pessoa başıyla onayladı. Campos cebinden gümüş bir tabaka çıkarıp içinden sigarayı aldı, fildişi uzun bir ağızlığa taktı, sonra da yaktı. Biliyor musun Fernando, dedi, dekadan şair olduğum, Doğu denizlerinde posta vapuruyla yolculuk ettiğim zamanları özlüyorum, evet, o günlerde aya dizeler düzebilirdim ve inan, akşamları güvertede balo verilirken ay öylesine görkemli, öylesine bana aitti ki... Ama o zamanlar budalanın tekiydim, yaşama alaycı bir gözle bakardım, bana verilen yaşamdan zevk almasını bilmezdim, işte böylece fırsatı kaçırdım ve yaşam elimden kayıverdi.</p>

    <p>Ya sonra, diye sordu Pessoa.</p>

    <p>Sonra gerçeği çözme hevesine kapıldım, sanki gerçek çözülebilirmiş gibi, ardından cesaretimi yitirdim. Cesaretimi yitirince de nihilizm geldi. Daha sonra hiçbir şeye inanmaz oldum. Kendime bile. Bugün gereksiz bir paçavra gibi senin başucundayım, hiçbir yere gitmemek üzere topladım bavullarımı ve yüreğim artık boş bir saksıdan ibaret.</p>

    <p>Campos başucundaki masaya yöneldi, sigarasını küçük porselen bir tabakta söndürdü. Peki, sevgili Fernando, diye ekledi, belki de birbirimizden ayrılacağımız içindir, bütün bunları sana söylemem gerekiyordu, gitmeliyim artık, ötekiler de seni görmeye gelecekler, biliyorum, fazla zamanın kalmadı, elveda.</p>

    <p>Campos paltosunu omuzlarına attı, monoklünü sağ gözüne yerleştirdi, eliyle acele bir selam verdi, kapıyı açtı, bir an durup tekrar etti: Elveda Fernando. Sonra fısıldadı: Belki de aşk mektuplarının hepsi gülünç değildir. Ve kapıyı kapadı.</p>

    <h2 id="sigil_toc_id_5">III</h2>

    <p>Saat kaçtı? Pessoa bilmiyordu. Gece olmuş muydu? Gün ağarmış mıydı? Hemşire gelip bir iğne daha yaptı. Pessoa sağ yanındaki ağrıyı artık hissetmiyordu. Garip bir huzur duyuyordu, sanki üzerine sis çökmüştü.</p>

    <p>Ötekiler, diye düşündü, ötekiler şimdi gelirler. Gitmeden önce hepsiyle vedalaşmak istiyordu elbette. Ama biriyle, Üstadı Caeiro’yla karşılaşma fikri onu kaygılandırıyordu. Çünkü Caeiro, Ribatejo’dan geliyordu ve sağlığı pek iyi değildi. Lizbon’a nasıl gelecekti, faytonla mı acaba? Caeiro’nun ölmüş olduğu doğruydu, ama hâlâ yaşıyordu; mevsimlerin geçişini, kışın yağmurunu ve yazın büyük sıcaklarını doymak bilmez gözlerle seyrettiği Ribatejo’daki kireç boyalı küçük evde sonsuza dek yaşayacaktı.</p>

    <p>Kapının tıklatıldığını işitince, girin, dedi.</p>

    <p>Alberto Caeiro kürk yakalı bir kadife ceket giymişti. Kırsal kesimden geliyor, bu da giysilerinden belli oluyordu.</p>

    <p><i>Ave</i> Üstat, dedi Pessoa, <i>morituri</i> <i>te salutant.</i> Caeiro yatağın ayakucuna yaklaşıp kolarını kavuşturdu. Sevgili Pessoa, dedi, size bir şey söylemeye geldim, bir itirafta bulunmama izin verir misiniz?</p>

    <p>Rica ederim, diye karşılık verdi Pessoa.</p>

    <p>Peki öyleyse, dedi Caeiro, geceleyin size dizeler yazdıran, içinizde, ruhunuzda sizinle konuşan tanımadığınız bir üstat tarafından uyandırılıyordunuz ya, işte o üstadın ben olduğumu bilmenizi istiyorum, öbür dünyadan sizinle bağlantıya geçen bendim.</p>

    <p>Ben de öyle düşünüyordum, dedi Pessoa, sevgili Üstat, sizsiniz diye düşünüyordum.</p>

    <p>Buna karşın, bunca uykusuzluğa neden olduğum için beni bağışlamanızı rica ediyorum, dedi Caeiro, uyumaksızın ve transa geçmişçesine yazdığınız o geceler boyu, başınıza bu kadar sıkıntı açtığım ve ruhunuzu işgal ettiğim için vicdan azabı çekiyorum.</p>

    <p>Siz eserlerime katkıda bulundunuz, diye karşılık verdi Pessoa, elime yön verdiniz, uykusuzluk çektirdiğiniz doğru, ama benim için verimli gecelerdi, eserlerim gecenin içinden doğdu ve hepsi de gece eseridir.</p>

    <p>Caeiro ceketini çıkarıp yatağın ayakucuna koydu. Size söylemek istediğim bu kadarla kalmıyor, diye fısıldadı, yıldızlararası uzaklıklar bizi ayırmadan önce size açmayı arzuladığım bir sır var, ama söze nasıl dökeceğimi bilemiyorum.</p>

    <p>Basit bir şekilde söyleyin, dedi Pessoa, sıradan bir şeyler söyler gibi.</p>

    <p>Peki, diye karşılık verdi Caeiro, ben sizin babanızım. Bir an sustu, seyrek sarı saçlarını düzelttikten sonra devam etti: Siz daha çocukken veremden ölen gerçek babanız Joaquim de Saebra Pessoa’nın yerini ben doldurdum. İşte onun yerine ben geçtim.</p>

    <p>Pessao gülümsedi. Biliyordum, dedi, sizi her zaman babam olarak kabul ettim, düşlerimde bile her zaman babamdınız, kendinizi suçlu görmenizi gerektirecek bir şey yok, Üstat, inanın babalık ettiniz bana, iç âlemime hayat veren siz oldunuz.</p>

    <p>Oysa ben basit bir yaşam sürdüm, diye karşılık verdi Caeiro, ömrüm kısa sürdü ve bir köy evinde, bir büyük teyzenin yanı başında geçti, yalnızca akan zamandan, mevsimlerden, sürülerden söz ettim.</p>

    <p>Evet, diye doğruladı Pessoa, ama benim için bir göz, bir ses oldunuz, betimleyen bir göz ve Milarepa ya da Sokrates gibi öğrencilerine ders veren bir ses.</p>

    <p>Hemen hemen eğitimsiz bir insan sayılırım, dedi Caeiro, çok basit bir yaşam sürdüm, tekrar ediyorum, oysa siz tam tersine, yoğun bir şekilde yaşadınız, Avrupa avangardlarını yorumladınız, duyumculuğu ve kesişimciliği yarattınız, ben akşam yemeklerinden sonra gaz lambasının ışığında fal açarken, siz başkentin edebiyat kahvelerinde sohbet ettiniz, tüm bunlara karşın nasıl sizin babanız, üstadınız olabildim?</p>

    <p>Yaşamı çözmek mümkün değil, diye karşılık verdi Pessoa, asla soru sormamak, asla inanmamak gerekir, her şey giz içinde.</p>

    <p>Evet, diye sözlerini sürdürdü Caeiro, ama ısrar ediyorum, sizin babanız, üstadınız olmam nasıl mümkün oldu?</p>

    <p>Pessoa yastıkta doğruldu. Kesik kesik soluyordu ve oda gözlerinin önünde dalgalanıyordu. Söyleyeyim size, sevgili Caeiro, diye yanıtladı, işin doğrusu bir kılavuza ve bir pıhtılaştırıcı maddeye gereksinim duyuyordum, bilmem anlatabiliyor muyum, yoksa yaşamım bin parçaya bölünecekti, sayenizde bir bütünlük buldum, aslında baba ve Üstat olarak sizi ben seçtim.</p>

    <p>Bakın, size bir armağan getirdim, dedi Caeiro, asla yayınlamayacağım birkaç satır düzyazı şiir, beni terk ettiğinize göre, size sözlü olarak aktaracağım, bu dizeler size olan sevgimi ifade ediyor. Caeiro cebinden küçük bir kâğıt çıkardı, miyop olduğu için gözlerine iyice yaklaştırdı ve okudu: Geçen uzun yıllar boyunca hep aya baktım, ama duru bir bakışla izledim oğlumu ve öğrencimi, benim bakışım onun olsun, benim ufkumu ayıran tepe onun sade ve görkemli ufku olsun diye...</p>

    <p>Çok güzel bir şiir, dedi Pessoa, teşekkür ederim, Üstat Caeiro, öbür dünyaya yanımda götüreceğim.</p>

    <p>Benim yerime onca şiir yazdınız, diye sürdürdü konuşmasını Alberto Caeiro, sizi hep beğeniyle izleyen birinin sungusu olarak ben de sizi selamlamak istedim.</p>

    <p>Pessoa bir an gözlerini yumdu. Yeniden açtığında odada kimse yoktu. Hemşireyi çağırmak için zile bastı. Hangi gün bugün, diye sordu.</p>

    <p>28 Kasım 1935 gecesi, diye yanıtladı hemşire, bir ihtiyacınız var mı?</p>

    <p>Hayır, teşekkür ederim, diye karşılık verdi Pessoa, sadece dinlenmeye ihtiyaç duyuyorum.</p>
  </div>
</body>
</html>
