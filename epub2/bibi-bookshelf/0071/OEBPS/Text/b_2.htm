<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
</head>

<body>
  <div>
    <h1>29 Kasım 1935</h1>

    <h2 id="sigil_toc_id_1">I</h2>

    <p>Pessoa kapıya vurulduğunu işitti, girin, dedi. Kapı açıldı ama içeri kimse girmedi. Girebilir miyim, diye sordu titrek bir ses.</p>

    <p>Rica ederim, dedi Pessoa, buyrun.</p>

    <p>Kapıda bir adam belirdi ve ardından kapıyı dikkatlice kapattı. Pessoa adamı tanımadı ve sordu: Kimsiniz?</p>

    <p>Ben Ricardo Reis’im, diye yanıtladı adam odada ilerlerken, düşsel Brezilya’mdan döndüm.</p>

    <p>Görüşmeyeli yıllar oluyor, dedi Pessoa, kaç zaman olmuş, kusura bakmayın ama çok değişmişsiniz, tanıyamadım.</p>

    <p>Ricardo Reis bir sandalye alıp yatağın yanına çekti. Oturduğum için özür dilerim, dedi, ama arabalı vapurla yolculuk ettim, deniz tuttu, midem bulandı, kendimi pek iyi hissetmiyorum.</p>

    <p>Nerelerde gizlenmiştiniz, diye sordu Pessoa, sizinle bağlantıya geçmemem için Brezilya’nın hangi bucağında saklanıyordunuz?</p>

    <p>Ricardo Reis burnunu çekti. Size bir itirafta bulunmalıyım sevgili Pessoa, diye mırıldandı, Brezilya’ya hiç gitmedim, herkesi gittiğime inandırdım, sizi bile, aslında burada, Portekiz’de küçük bir köyde gizleniyordum.</p>

    <p>Pessoa yastığında doğrulmaya çalışırken sordu: Neredeydiniz peki?</p>

    <p>Ricardo Reis, Pessoa’dan başkasının işitmesini istemiyormuş gibi sesini alçalttı. Azeitao’da, diye fısıldadı, Azeitao’daydım.</p>

    <p>Azeitao... Azeitao... diye karşılık verdi Pessoa, bu isim yabancı gelmiyor, bir peyniri anımsatıyor.</p>

    <p>Doğru, dedi Ricardo Reis kibirle, Azeitao peyniri, Vila Nogueira de Azeitao, Lizbon’a birkaç kilometre uzaklıkta, Tago’dan hemen sonraki küçük bir köy, Alentejo’nun başladığı yerde. Ricado Reis bir kez daha burnunu çekti, sonra öksürdü. Orada saklandım, diye devam etti, arkadaşların küçük çiftliğindeydim, bütün bu yılları bir köy evinde geçirdim, evin önünde yüz yıllık bir dut ağacı vardı, Pindaros ve Horatius şiirlerimin hepsini o dut ağacının altında yazdım.</p>

    <p>Peki geçinmek için ne yaptınız, diye sordu Pessoa, nerede çalışıyordunuz?</p>

    <p>Ha, diye yanıtladı Ricardo Reis, hekimlerin geçinmesi kolaydır, işi bırakmamak yeter, köyün doktoruydum, bütün Serra da Arrabida'da hastalarım vardı.</p>

    <p>Gerçek adınızı mı kullanıyordunuz, diye sordu Pessoa.</p>

    <p>Elbette, diye doğruladı Ricardo Reis, üzerinde ‘Ricardo Reis, hekim’ yazan bir tabelam vardı ve bütün köy halkı adımı bilirdi.</p>

    <p>Ama siz kralcıydınız, dedi Pessoa, cumhuriyete karşıydınız, bu nedenle Brezilya’ya sürgüne gittiğinizi söylemiştiniz.</p>

    <p>Ricardo Reis çekingen ve sıkıntılı bir şekilde gülümsedi. Biliyor musunuz, bir şakaydı bu, diye yanıtladı, duyumcu ve neoklasik bir şairin cumhuriyeti ve cumhuriyetçilerin bayağılıklarını sevmemesi işime geliyordu. Dizelerimin değerini bilecek Sezar, Marcus Aurelius gibi büyük bir imparator hayal ettim hep; cumhuriyetçiler arasında yetkin kimse yoktu, onlar sadece Auguste Comte okumuş, her şeyi bildiklerini sanan insanlardı, Horatius ve Pindaros’un tadına nasıl varabilirlerdi?</p>

    <p>Sizi anlıyorum, dedi Pessoa iç geçirerek.</p>

    <p>Uzun bir sessizlik oldu. Koridordan ayak sesleri geldi ve biri kapının önünden geçti, ama kimse içeri girip onları rahatsız etmedi.</p>

    <p>Sonra, diye sordu Pessoa.</p>

    <p>Sonra, eh işte, diye yanıtladı Ricardo Reis, size bunu söylemek, sırrımı açmak istiyordum, biliyor musunuz, Azeitao’da olmama rağmen Stoacı bir yaşam sürdüm.</p>

    <p>Her yerde Stoacı bir yaşam sürülebilir, diye karşılık verdi Pessoa.</p>

    <p>Çiçeklerden taçlar yapıyorum, dedi Ricardo Reis.</p>

    <p>Ne anlama geliyor bu, diye sordu Pessoa.</p>

    <p>Anlamı, diye yanıtladı Ricardo Reis, bütün şiirlerimde Neera ve Lydia için çiçekten taçlar yaptım ve şimdi de yolculuğunuz için, buz gibi Styks’i geçtikten sonra yeniden buluşacağımız an için taç örüyorum.</p>

    <p>Tacınızı kabul ediyorum, sevgili Ricardo Reis, dedi Pessoa. Rica ediyorum, köyünüzde yaşamayı sürdürün ve bensiz de olsa Pindaros adlarınızı yazın, sırrınızı bana açtığınız için çok mutlu oldum, ama inanın, ta başından beri biliyordum.</p>

    <p>Gerçekten mi, diye sordu Ricardo Reis hayretler içinde.</p>

    <p>Evet, gerçekten, diye yanıtladı Pessoa, sizi Azeitao’da görmeye gelmememin nedeni, ilke olarak Lizbon’dan hiç ayrılmamış olmamdır, ilke olarak asla yolculuğa çıkmak istemedim, ama iki adım ötede yaşadığınızı biliyordum, bunu şiirlerim üzerine sevgi dolu şeyler yazan bir dostum da doğruladı bana.</p>

    <p>Ricardo Reis ayağa kalktı. Öyleyse izninizi isteyebilirim, dedi.</p>

    <p>Ben de sizi selamlıyorum, diye karşılık verdi Pessoa, selamlıyorum ve ben burada yokken de şiir yazmaya davet ediyorum sizi.</p>

    <p>Ama düzmece olur benim yazacağım şiirler, diye karşılık verdi Ricardo Reis.</p>

    <p>Önemi yok, dedi Pessoa, düzmeceler şiire zarar vermez, eserim öylesine geniş ki, düzmece olanlara bile yer var içinde. Hoşça kalın, sevgili Ricardo Reis, Averno’nun çevresini saran kara nehrin ötesinde tekrar görüşeceğiz.</p>

    <p>Pessoa başını yastığa koydu ve uykuya daldı. Bir saniye mi, yoksa saatler boyu mu uyudu, bilemiyordu.</p>

    <h2 id="sigil_toc_id_2">II</h2>

    <p>Pessoa uyandı, küçük abajuru yaktı, başucundaki masanın üzerinde saatini aradı. Saat üçü gösteriyordu, ama durmuştu. Pessoa zaman kavramını yitirdiğinin farkına vardı. Zile basmak geçti aklından, ama aynı anda kapıya vurulduğu için vazgeçti.</p>

    <p>Girebilir miyim, Bay Pessoa, diye sordu bir ses.</p>

    <p>Pessoa girin, dedi ve bir adam içeri girdi. Elinde bir tepsi vardı, bir an kapının eşiğinde durdu, ama Pessoa gözlüğünü takmadığı için odanın alacakaranlığında onu tanıyamadı.</p>

    <p>Kimsiniz, diye sordu Pessoa.</p>

    <p>Dostunuz Bernardo Soares’im, diye yanıtladı adam, hastanede olduğunuzu duydum ve ziyaretinize gelmeye karar verdim.</p>

    <p>Bernardo Soares yatağa yaklaştı ve tepsiyi masaya bıraktı. Akşam yemeğinizi getirdim, dedi, her zaman buluştuğumuz lokantadan aldım, eski günlerde olduğu gibi bir ziyafet çekmek isteyeceğinizi düşündüm, üstelik yemek seçimini de üstlendim.</p>

    <p>Aslına bakarsanız, karnım pek aç değil, diye karşılık verdi Pessoa, ama hatırınız için birkaç lokma bir şey yerim, ne getirdiniz bana?</p>

    <p>Doğrulun, tepsiyi önünüze koyacağım, diye karşılık verdi Bernardo Soares, mutfağımızın basit ama nefis geleneksel yemekleri bunlar.</p>

    <p>Pessoa doğruldu, Bernardo Soares’in uzattığı tertemiz peçeteyi boynuna bağladı ve yemeklerin üstündeki metal kapakları kaldırdı.</p>

    <p>İşte bir caldo <i>verde</i>, dedi Bernardo Soares, en sevdiğiniz çorba, beğeneceğinizden eminim, sonra Oporto usulü işkembe, neden derseniz, bir keresinde soğuk getirmişlerdi de, siz de şiirlerinizden birinde soğuk bir aşk gibi, diye yazmıştınız, ama sıcağı sıcağına tadına bakmanızı istiyorum, bakın, dumanı tütüyor hâlâ.</p>

    <p>Pessoa gülümsedi. Hepatit krizi geçiriyorum, dedi, işkembe yemem doğru olmayabilir, ama hatırınız için tadına bakacağım, soğuk getirdikleri günü hâlâ anımsıyorum, ama biliyorsunuz sevgili Soares, o an ben yoktum, yerimi Alvaro de Campos almıştı,</p>

    <p>Pessoa çorbayı bitirdi ve bir parça işkembenin tadına baktı. Enfes, dedi, ama rica ederim, siz buyrun, bu öğlen bir şey yemediğinize eminim.</p>

    <p>Yemek yemediğim doğru, diye karşılık verdi Bernardo Soares, iki yemek parası verecek durumda değilim, param sadece sizinkine yetti, seve seve yerim.</p>

    <p>Bernardo Soares tepsiyi önüne çekti ve işkembeyi afiyetle yedi. Bunları yerken, dedi, Pessoa Lokantasında beraber yemek yediğimiz akşamları özlüyorum. İddiaya girerim sizin adınızı taşıdığı için o lokantayı seçmiştiniz, aslında sizin gibi insanların asla uğramadığı oldukça gösterişsiz bir lokantaydı.</p>

    <p>Doğru değil, diye karşılık verdi Pessoa, ben gösterişsiz lokantaları severim, hep alçakgönüllü bir yaşam sürmüşümdür, boşverin bunu şimdi, söyleyin bana, hâlâ Semerkant’ı düşünüyor musunuz?</p>

    <p>Biraz Özbekçe öğrendim, dedi Bernardo Soares, eğlence olsun diye, asla Semerkant’a gidemeyeceğimi bile bile, ama yörenin dilini bilmek yaşam boyu düşünü kurduğum kente daha yakın hissetmemi sağlıyor.</p>

    <p>Ya patronunuz Bay Vasques, o nasıl, diye sordu Pessoa.</p>

    <p>Ha, o mu, dedi Bernardo Soares, iyi adam. Sizin ‘metafiziği olmayan’ dediğiniz cinsten, ama hoş bir adam, hatta bir hafta tatil geçirmem için villasını bile verdi bana.</p>

    <p>Nerede, diye sordu Pessoa.</p>

    <p>Cascais’de, diye yanıtladı Soares, Guincho’ya giden yolun üzerinde bir yerde.</p>

    <p>Cascais, dedi Pessoa, Cascais ne güzel yerdir, ben de orada birkaç gün geçirdim, olsa olsa iki hafta, bundan ilk kez birine bahsediyorum ve sevgili Soares, yakın dostum olduğunuz için size Cascais Psikiyatri Kliniği’nde kontrolden geçtiğimi seve seve itiraf ediyorum; panteist filozof Antonio Mora ile orada tanıştım, bu küçük kentte yaşamımın en huzurlu günlerini geçirdiğimi de söylemeliyim; çünkü kara bir dalga üzerime çullanmış, beni önüne katıp sürüklemişti, tek arzum ölmekti, ama Antonio Mora ile tanıştım ve bana doğaya güven duymayı aşıladı.</p>

    <p>Antonio Mora mı, diye sordu Bernardo Soares, hiç söz etmemiştiniz, onun hakkında bir şeyler öğrenmek isterdim.</p>

    <p>Olur, dedi Pessoa, Antonio Mora delidir, en azından resmi kayıtlar öyle söyler. Ama çoktanrıcılık ve Hıristiyanlık üzerine epey kafa yormuş aklı başında bir delidir. Eski Romalılar gibi beyaz bir elbiseyle gezdiğini söyleyebilirim, yerlere kadar inen bir elbise, ayağında da antik çağ sandaletleri vardır ve çok seyrek konuşur, ama benimle konuştu.</p>

    <p>Peki ne söyledi size, diye sordu Bernardo Soares.</p>

    <p>Çok şey söyledi, diye yanıtladı Pessoa. Öncelikle tanrıların geri geleceklerini, çünkü tek bir ruh ve tek bir tanrı hikâyesinin geçici olduğunu ve tarihin bu kısa sürecinin yakında sona ereceğini söyledi. Tanrılar dönünce de, ruhun biricikliğini yitireceğiz ve doğanın buyurduğu gibi, ruhumuz yeniden çoğul olabilecek.</p>

    <p>Biliyor musunuz sevgili Pessoa, dedi Bernardo Soares konuyu değiştirerek, geçtiğimiz yıl fena halde uykusuzluk çektim; her sabah, tansökümünde pencereye oturup kentin üzerinde ışığın renkten renge girmesini seyrediyordum, Lizbon üzerinde tansökümünü birçok kez kaleme aldım, bundan da gurur duyuyorum, ışığın tonlamaları üzerine yazmak güçtür, ama başarabildiğimi sanıyorum, sözcüklerle tablolar yaptım.</p>

    <p>Hopkins gibi mi, diye sordu Pessoa.</p>

    <p>Evet, diye yanıtladı Bernardo Soares, ama fikir Keats’in günlüğünden geldi aklıma, ayrıca Ruskin’in <i>Word-painting</i> kuramı da var,</p>

    <p>Ruskin’in Turner’in şövalyesi olması bir rastlantı sayılamaz; kısaca, sözcükleri tuval boyayan fırçalar gibi kullandım, paletim de Lizbon’un tansökümü ve günbatımıydı.</p>

    <p>Cascais’deki günbatımları da güzeldir, dedi Pessoa.</p>

    <p>Sözünü etmek istediğim de buydu, diye sürdürdü konuşmasını Bernardo Soares, Cascais’de estetik bir deneyim yaşadım, bunu da <i>Huzursuzluğun</i> Kitabın’nda betimledim.</p>

    <p>Anlatın bana, dedi Pessoa.</p>

    <p>İşte, dedi Bernardo Soares, Vasques&amp;Modica, yani patronum Vasques’in şirketi, deniz kenarındaki bir villayı onun kullanımına açmıştı, o da incelik gösterip bana villada birkaç gün geçirme olanağı sağladı, hatta oraya kadar kendi arabasıyla gönderdi beni; otuz odalı bir villada bir hafta boyunca tek başıma yaşadım, ah, harika bir şeydi.</p>

    <p>Bana her şeyi tek tek anlatın, diye üsteledi Pessoa.</p>

    <p>Yola çıktığımızda hava güneşli ve aydınlıktı, dedi Bernardo Soares, soğuk vardı ama gün çok güzeldi. Köşedeki kömürcüyü bilirsiniz, onun papağanı Sebastiao’yu da beraberimde götürmüştüm, bu papağan birkaç sözcük, hatta birkaç cümle bilir; bana eşlik edebileceğini düşünüyordum. Evin Okyanus’a bakan harika bir terası var. Sebastiao’nun tüneğini oraya yerleştirdim, ama zincirini çözüp onu özgür bıraktım. Gündüzleri parktaki ağaçların üzerine tünüyor, günbatımında da terasa dönüyordu, ben de tam o sırada oturup sözcüklerle resim yapıyordum, yazarken bir yandan da Sebastiao'yla konuşuyordum, ona bazı dizelerinizi öğrettim, <i>Tütüncü Dükkânımın</i> ilk dizelerini, “Hiç değilim ben, asla hiç olmayacağım, hiç olmak isteyemem.” Hemencecik öğrendi, işte böyle söyleşiyorduk, ben kayalarda ve Okyanus’ta günbatımını betimliyordum ve haydi Sebastiao, diyordum. Ve ben arzuyu çağıran saatteki pembemsi ışığı, ufuktaki mora çalan bulutları betimlerken o da <i>Tütüncü Dükkânımın</i> dizelerini tekrarlıyordu.</p>

    <p>Ne garip, dedi Pessoa, yeryüzündeki insanlar için kaleme aldığım dizeleri sadece bir papağan tekrarlayabiliyor.</p>

    <p>Öyle demeyin, diye karşılık verdi Bernardo Soares, gün gelecek yüce bir ruha sahip bütün insanlar dizelerinizi bütün dillerde ezbere bilecekler, hem ayrıca Sebastiao’da insan ruhu var, papağan değil o, kâhin, onda Pythia’nın ruhunun yaşadığından eminim, geleceği önceden sezdiğini duyumsuyorum.</p>

    <p>Daha sonra, diye sordu Pessoa.</p>

    <p>Daha sonra çok güzel günler geçirdiğimi söylemeliyim. Villada pek kolay olmadı, çünkü ısıtma yoktu, ayrıca gaz lambası da bulunmuyordu, akşamları, özellikle akşamları, fena halde melankoliye kapılıyordum. Ama çok harika bir insanla, Cascaisli Don Pedro ile dostluk kurdum, banka müdürlüğü yapan bekâr bir bey, çeşitli konularda söyleşebilen bir kişi, özellikle Portekiz boğa güreşlerini seviyor, bir keresinde görmem için beni de götürdü. Önce karşı koydum, çünkü kanlı bir gösteriden çekiniyordum, ama sonunda fikrimi değiştirdim, hiç de kanlı değildi biliyor musunuz sevgili Pessoa; boğa öldürülmüyor, boğa güreşçisi baletiyle hayvanı serseme çevirdikten sonra, koluyla simgesel bir hareket yapıyor ve tam o anda arenaya inek sürüsü giriyor, boğa da onlara katılıp gidiyor. On sekizinci yüzyıl giysilerine bürünmüş atlıların zarafeti, atların koşumları ve boğanın çevresinde gösterdikleri hüner görülmeye değer doğrusu, unutulmaz bir gösteriydi. Ama sizi sıkmak istemem.</p>

    <p>Bir şeyler daha anlatın, dedi Pessoa.</p>

    <p>Peki, dedi Bernardo Soares, bir akşam Don Pedro beni yemeğe davet etti. Arabasıyla gelip aldı. Alvaro de Campos’un Sintra yolunda gitmek için kullandığı arabaya benzeyen, bütün metal akşamı krom kaplı siyah bir Chevrolet’si var. Rüzgârlı bir geceydi, parkta dallar çıtırdıyordu, ben pazar giysilerime bürünmüştüm, Don Pedro da İngiliz stili bir ceket giymişti, sizi Cascais’in en iyi lokantasına götürüyorum, dedi, terasından bakınca bütün köy ayaklarınızın altında, böylece koyun tüm ışıklarını ve balıkçı kayıklarını betimleyebilirsiniz, inanın, sevgili Pessoa, lokanta harikaydı, hiç böyle şey görmedim hayatımda; geldiğimizde bizi şef garson karşıladı ve gerçek Fransız şampanyasıyla istiridye sundu, biliyor musunuz sevgili Pessoa, istiridyenin tadına hiç bakmamıştım, oysa siz bu tadı bilirsiniz, Tavares’de ya da Brasileira do Chiado’da yemiş olmalısınız, nefisti, insan denizi yutar gibi oluyor, ben ki sadece manzara üzerine metinler yazarım, istiridyenin tadı ve kokusu üzerine ufak bir metin yazmak bile geçti aklımdan, sonra Don Pedro şef garsona, bize <i>lagosta şuada</i> verin, dedi, ama bunu Peniche gibi Fransızca söyledi, <i>homard</i> <i>sué</i>, ben de o güne kadar kabukluları ağzıma bile koymamışım, ama Don Pedro bana nasıl hazırlandığını anlattı, ben de size vereceğim bu tarifi, kendinizi daha iyi hissettiğinizde kız kardeşinize yaptırırsınız. Tereyağı, üç soğan, domates, biraz sarımsak, zeytinyağı, beyaz şarap, biraz da sizin çok sevdiğiniz aguárdente, iki kadeh sek porto, biraz kırmızıbiber, karabiber ve küçük hindistancevizi rendesi gerekiyor. Önce ıstakoz buharda pişiriliyor, ama kısa bir süre sonra saydığım malzemeler katılıp fırınlanıyor. Neden <i>şuada</i>, <i>terli</i> dendiğini bilmiyorum, belki de çok leziz bir su bıraktığı içindir. Ağızlarının tadını iyi bilen Penicheli balıkçılarımız böyle hazırlıyorlar, ben hiç bu kadar lezzetli bir yemek yememiştim. Sonra Don Pedro nefis bir porto ısmarladı ve içmek için terasa çıktık. Altımızda Cascais Koyu’nun ışıkları vardı. Ah! Sevgili Pessoa, çok güzeldi, Don Pedro Sevilla’ya yaptığı yolculukları anlatıyordu, ben de hep düşlediğim Semerkant yolculuğundan söz ettim ve Özbekçe kitabımı ödünç vermeyi önerdim. Sevimli bir gülümsemeyle şöyle dedi: Semerkant ne güzel bir fikir, Sayın Bernardo Soares, ama ben Iber Yarımadasından dışarı adımımı atmayacağım, bildiğim biraz İspanyolca ve Londra’dan dostlarım gelince, onları Lizbon’da Casa do Alentejo’ya bilardo oynamaya götürdüğümde konuştuğum İngilizce bana yeter. Sonra sahil boyu süren yoldaki ışıklar büyü yapılmış gibi sönüverdi, koyda zayıf ışıltılardan başka şey kalmadı, bunlar balıkçı kayıklarından gelen ışıklardı. Don Pedro bana, Sayın Bernardo Soares, sizi evinize kadar geçireyim, dedi. Yol boyunca tansökümünden ve günbatımından söz ettim, coşmuştum, coşkusuz günlüğüme coşkulu bir bölüm yazacağım, diye düşündüm. Don Pedro kibarlık gösterip hiç lafımı kesmedi. Parkta rüzgârla salınan ağaçların önünde indim ve teşekkür ederim, Sayın Don Pedro, hayatımın en güzel akşamlarından birini geçirdim, dedim. Şöyle yanıtladı: Ben teşekkür ederim, sevgili Bernardo Soares, günlüğünüzü ilk okuyanlardan biri olmak benim için büyük şeref olacak, ayrıca Fernando Pessoa’nın büyük hayranı olduğumu unutmayın, benim adıma siz iletin kendisine, insan içine çıkmadığı için bizzat söylemem olanaksız. Ben de size iletiyorum, sevgili Fernando Pessoa, size Don Pedro’nun selamlarını ve hayranlığını getirdim.</p>

    <p>Teşekkür ederim, dedi Fernando Pessoa yorgun bir gülümsemeyle.</p>

    <p>Bernardo Soares üstünü örterken, Bay Pessoa, dedi, korkarım gevezeliklerimle sizi yordum, kusura bakmayın, rahatsız ettim.</p>

    <p>Kesinlikle öyle değil, diye karşılık verdi Pessoa alçak bir sesle, sizinle konuşmak bir zevkti ama sanırım başka bir ziyaretçim daha var, son zamanlarda biraz ihmal ettiğim bir kişi, teşekkürler sevgili Soares, eseriniz <i>Huzursuzluğun Kitabı</i> için en iyi dileklerimi sunarım.</p>
  </div>
</body>
</html>
