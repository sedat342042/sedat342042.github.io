<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3 class="buyuk">20<br /></h3>
  <hr />

  <h3 id="sigil_toc_id_20">KAPTAN BOYTON'IN AYGITLARINI KULLANAN İNSANLARIN NASIL TEHLİKELERLE KARŞILAŞTIĞINI GÖRECEĞİZ</h3>
  <hr />

  <p>Üç saat sonra, şafağın ilk ışınları ufukta belirmeye başladı. Çok geçmeden, gün doğdu ve deniz boylu boyunca gözlemlenebildi.</p>

  <p>Jonk artık ortalarda yoktu. Hız bakımından onunla baş edemeyecek olan dalgıçlarla hemen arayı açmıştı. Batıya doğru, aynı rüzgarı alarak jonkla birlikte aynı rotayı izliyorlardı. Fakat rüzgarı arkasına alan Sam-Yep, beş kilometre ileride olsa gerekti. Şu halde, gemidekilerden korkmaya gerek kalmamıştı.</p>

  <p>Bununla beraber, bu tehlikeyi atlatmalarına rağmen durum hala ciddiyetini koruyordu.</p>

  <p>Gerçekten, denizde in cin top oynuyordu. Görünürde ne bir gemi ne balıkçı teknesi vardı. Ne kuzeyde ne doğuda kara parçası göze çarpıyordu. Herhangi bir kıyı şeridini belirten hiçbir işaret yoktu. Acaba bu sular Sarı Deniz'in mi, yoksa Pe-Çe-Li Körfezi'nin suları mıydı? Tam bir belirsizlik söz konusuydu.</p>

  <p>Bu arada, dalgaların yüzeyinde biraz kıpırdanma görünüyordu. O hareketi gözden kaçırmamak lazımdı. Jonkun izlediği yön karanın batıya doğru daha yakın olduğunu hissettiriyordu. Demek ki karayı o yönde aramak uygun olurdu.</p>

  <p>Dalgıçlar yeniden yelken açmayı kararlaştırdılar. Ancak mideleri zil çaldığından önce karınlarını doyurmaları lazımdı. Zira on saattir denizdeydiler ve bu koşullarda açlığı gidermek şarttı.</p>

  <p>"Yemek yiyelim," dedi Craig.</p>

  <p>"Hem de tıka basa" diye ekledi Fry.</p>

  <p>Kin-Fo bir onama işareti yaptı, Sun ağzını şaplattı. Bu hareketi istem dışı yapmıştı. Açlıktan karnı zil çalıyordu ama, şu anda köpekbalıklarına yem olmaktan başka şey düşünmüyordu.</p>

  <p>Su geçirmez çanta açıldı. Fry çantanın içinden iyi kaliteli, çeşitli yiyecekler çıkardı: Ekmek, konserveler, birkaç sofra takımı... Açlığı ve susuzluğu giderecek her şey. Tabii olağan Çin mutfağını oluşturan yüz yemek çeşidinden seksen sekizi eksikti. Ama dört kişiyi doyurmaya yetecekti şeylerdi. Üstelik böylesi koşullarda buna da şükürdü.</p>

  <p>Doyasıya yediler. Çantada iki günlük erzak vardı. Yani iki gün içinde ya karaya çıkacaklar ya da asla çıkamayacaklardı.</p>

  <p>"İyi, umudumuz çoğaldı," dedi Craig.</p>

  <p>Kin-Fo biraz alaycı bir sesle, "Nedenmiş o?" diye sordu.</p>

  <p>"Çünkü şans yüzümüze gülüyor" diye cevap verdi Fry.</p>

  <p>"Yaa! Öyle mi sanıyorsunuz?"</p>

  <p>"Kuşkusuz," dedi Craig. "En büyük tehlike jonktu, ondan kurtulduk."</p>

  <p>Fry, "Mösyö, sizi korumak onurunu taşıdığımızdan beri hiç bu kadar güvenlikte olmadınız!" diye ekledi.</p>

  <p>"Dünyanın bütün Tay-pingleri bir araya gelse..." dedi Craig.</p>

  <p>"Size ulaşamazlar," dedi Fry.</p>

  <p>"Şimdi keyifli keyifli yüzüyorsunuz..." diye ekledi Craig.</p>

  <p>"Hem de iki yüz bin dolar ağırlığında bir adam olarak!" diye ekledi Fry.</p>

  <p>Kin-Fo gülmekten kendini alamadı.</p>

  <p>"Şimdi yüzüyorsam beyler," dedi, "sizin sayenizde! Yardımınız olmasaydı, Kaptan Yin'in gittiği yerde olacaktım!"</p>

  <p>"Biz de!" dedi Fry-Craig.</p>

  <p>Kocaman bir ekmek dilimini midesine indiren Sun, "Ben de!" diye bağırdı.</p>

  <p>Kin-Fo devam etti:</p>

  <p>"Neyse, size neyi borçlu olduğumu biliyorum!"</p>

  <p>Fry karşılık verdi:</p>

  <p>"Hiçbir şey borçlu değilsiniz, madem ki La Centenaire müşterisisiniz..."</p>

  <p>"Hayat sigortası şirketi..."</p>

  <p>"Teminat: yirmi milyon dolar..."</p>

  <p>"Ve umut ediyoruz ki..."</p>

  <p>"Size hiç borçlu olmayacak!"</p>

  <p>Aslında, Kin-Fo iki sigorta ajanının kendisine gösterdiği sadakatten dolayı çok duygulanmıştı. Nitekim onlara yönelik duygularını gizlemiyordu.</p>

  <p>"Wang'ın uğursuzca elinden çıkardığı mektubu Lao-Shen bana iade ettiği zaman bunları konuşuruz!" diye ekledi.</p>

  <p>Craig ve Fry bakıştılar. Dudaklarında hafif bir gülümseme belirdi. Tabii onlar da aynı şeyi düşünüyorlardı.</p>

  <p>"Sun!" dedi Kin-Fo.</p>

  <p>"Efendim?"</p>

  <p>"Çay!"</p>

  <p>Fry, "işte!" dedi.</p>

  <p>Fry, Sun'un yerine cevap vermek zorundaydı. Zira bu koşullarda çay ne arasındı? Sun doğal olarak çay içmenin olanaksız olduğunu söyleyecekti.</p>

  <p>Fakat iki ajanın böyle bir istek karşısında canının sıkıldığını düşünmek, onları tanımamak demekti.</p>

  <p>Fry çantasından küçük bir alet çıkardı. Bu alet Boyton aygıtının tamamlayıcı bir parçasıydı. Karanlıkta fener, soğukta ısınma aracı, sıcak içecekler için ocak işlevini görüyordu.</p>

  <p>Gerçekten, çok basit bir şeydi. Üstten ve alttan musluğu olan metalik bir kaba bağlı beş altı parmak boyunda bir boru; bütün sistem mantar bir plaka içine monte edilmişti. Hamamlarda kullanılan yüzer termometreler biçimindeydi.</p>

  <p>Fry aleti bütünüyle su yüzeyine bıraktı.</p>

  <p>Bir eliyle üst musluğu, öteki eliyle alt musluğu açtı ve kabı suya daldırdı. Çok geçmeden, üst taraftan çok olumlu bir sıcaklık yayan güzel bir alev fışkırdı.</p>

  <p>"İşte ocak!" dedi Fry.</p>

  <p>Sun gözlerine inanamıyordu.</p>

  <p>"Suyla ateş mi yakıyorsunuz?" diye bağırdı.</p>

  <p>Craig, "Suyla ve kalsiyum fosfürle!" karşılığını verdi.</p>

  <p>Gerçekten, bu alet kalsiyum fosfürün tuhaf bir özelliğini kullanıyordu. Fosforun bu bileşeni, suyun fosforlu hidrojenle temas etmesiyle elde edilir. Meydana çıkan gaz havada kendiliğinden yanar; ne rüzgar ne yağmur ne deniz onu söndürebilir. Nitekim şimdi kurtarma amacıyla şamandıraları ışıklandırmada kullanılıyor. Şamandıra atılınca, kalsiyum fosfür suyla temas eder.</p>

  <p>Çok geçmeden, uzun bir alev fışkırdı. Böyle bir olay, gece karanlıkta suya düşen bir adamın ve onu kurtarmaya gelen tayfanın çok işine yarardı.</p>

  <p>Tübün ucundaki hidrojen yanarken, Craig tatlı suyla dolu bir ibriği ateşin üstünde tutuyordu. Tatlı suyu çantasında bulunan küçük fıçıdan doldurmuştu. Su birkaç dakika içinde kaynama noktasına geldi. Craig onu içinde nefis bir çaydan birkaç tutam bulunan bir demliğin içine döktü. Amerikan tarzı bu çayı, Kin-Fo ve Sun bir güzel içtiler; bu defa hiç şikayetçi olmadılar; çay hiç fena değildi doğrusu.</p>

  <p>Deniz üstünde açılan sofrada yenen yemek "herhangi bir" enlemde ve "herhangi bir" boylamda bu sıcak içeceğin ardından sona erdi. Aslında bulundukları mevkiyi birkaç saniyelik bir hatayla belirlemek için bir sekstant ve bir kronometre yeterli olacaktı. Günün birinde, Boyton aygıtının çantası bu araçlarla tamamlanacak ve kazazedeler denizin ortasında kaybolma riskini yaşamayacaklardı.</p>

  <p>Kin-Fo ile arkadaşları iyice dinlenmiş, karınları doymuştu. Sabah yemeğiyle verilen bu hoşça aradan sonra küçük yelkenleri açtılar ve batıya doğru yola devam ettiler.</p>

  <p>Arkadan gelen rüzgar on iki saat boyunca iyi yol almalarına yardımcı oldu. Sadece yönlerini düzeltmek için birkaç kürek darbesi gerekti.</p>

  <p>Yatay pozisyonda tatlı tatlı ilerlerken uyku eğilimi baş gösteriyordu. Ne var ki uykusuzluğa direnmeleri gerekiyordu, çünkü bu koşullarda uyumak hiç de iyi olmazdı. Craig ve Fry, uyanık kalmak amacıyla birer sigara yaktılar. Sigaralarını içerken bir yüzme okulunun havuzundaki züppe yüzücülere benziyorlardı.</p>

  <p>Dalgıçlar defalarca deniz hayvanlarının zıplayıp oynamalarıyla karşılaştılar. Tabii bu olay, zavallı Sun'u dehşet içinde bırakıyordu.</p>

  <p>Bereket versin ki insana saldırmayan domuzbalıklarıydı bunlar.</p>

  <p>Bu deniz "soytarıları denizde," yüzen tuhaf yaratıkları merak etmişlerdi. Kendileri gibi memeli hayvanlardı, ama deniz yaratıklarına benzemiyorlardı.</p>

  <p>İlginç manzara! Domuzbalıkları gruplar halinde yaklaşıyorlar, suları zümrüt yeşili renkleriyle yararak ok gibi uzaklaşıyorlardı. Dalgaların iki üç metre üstüne sıçrıyorlar, kaslarının gücünü ve esnekliğini kanıtlayan perendeler atıyorlardı. Ah! Dalgıçlar da onlar gibi suları yara yara aynı hızla gidebilselerdi, herhalde çoktan bir kara parçasına ayak basarlardı. Bu hayvanlardan birine ip bağlayarak ardına takılıp sürüklenmek fena olmazdı. Ne taklalar, ne dalıp çıkışlar! Ama en iyisi yine rüzgarla ilerlemekti; gerçi daha yavaş hareket ederlerdi ama daha pratik olurdu.</p>

  <p>Bu arada, öğleye doğru rüzgar tamamen kesildi. Sonunda, kaprisli çırpınışlara dönüştü; bir an için küçük yelkenleri şişiriyor, sonra hemen söndürüyordu. Ellerde tutulan seren artık kıpırdamıyordu. Dümen suyu ne dalgıçların başlarında ne de ayaklarında iz bırakıyordu.</p>

  <p>"Durum karışık..." dedi Craig.</p>

  <p>"Ciddi!" dedi Fry.</p>

  <p>Bir an durdular. Direkler söküldü, yelkenler katlandı. Herkes yatay pozisyona geçerek ufku gözlemledi.</p>

  <p>Deniz hâlâ ıssızdı. Görünürde ne bir yelkenli, ne de buharlı gemiden havaya yükselen duman vardı. Kızgın güneş bütün buharları yutmuştu. Sanki bütün hava akımları kesilmişti. Suyun ısısı yüksekti. Çift katlı kauçuk giysisi olmayanlara da sıcak gelirdi.</p>

  <p>Bu arada, bu serüven sonucu Fry-Craig ne denli rahatlamış olsa da endişelenmekten geri kalmıyorlardı. Gerçekten, on altı saatten bu yana katettikleri mesafe az sayılmazdı; gelgelelim yakınlarda hiçbir bir kıyı şeridi göze çarpmıyordu. Ortalıkta ne ticaret gemisi ne de balıkçı teknesi vardı. Durum belirsizliğini koruyordu.</p>

  <p>Bereket versin, Kin-Fo, Craig ve Fry kolay kolay umutsuzluğa kapılacak insanlar değillerdi. Bir gün daha erzakları vardı ve havanın kötüleşeceğine dair hiçbir işaret yoktu!</p>

  <p>"Küreklere!" dedi Kin-Fo.</p>

  <p>Bu, hareket sinyaliydi. Bazen sırtüstü, bazen yüzükoyun ilerleyen dalgıçlar, batıya yöneldiler.</p>

  <p>Hızlı gidemiyorlardı. Kürek çekme alışkanlığı olmayan kollar çabuk yoruluyordu. Sık sık durarak Sun'u beklemek zorunda kalıyorlardı. Sun arkada kalıyor, bitmez tükenmez yakınmalarına başlıyordu. Efendisi onu yüksek sesle çağırıyor, azarlıyor, tehdit ediyordu; ama Sun atkuyruğunun geri kalanından artık endişe etmiyordu, kalın kauçuk kaputunun altında onu korumaya almıştı. Efendinin azarlamalarına aldırış etmiyordu. Ancak terk edilip tek başına kalma korkusu ona yetiyordu; bu bakımdan arayı açmamaya dikkat ediyordu.</p>

  <p>Saat ikiye doğru uçan birkaç kuş göründü.</p>

  <p>Bunlar martıydı. Hızlı uçan bu kanatlılar karadan çok uzaklara giderler. Onlara bakıp da kıyının yakınlarda olduğu sonucu çıkarılamazdı. Bununla beraber, elverişli bir işaret sayılabilirdi.</p>

  <p>Bir saat sonra, dalgıçlar yoğun bir denizyosunu kümesinin içine düştüler. Yosunlardan kurtulmak için çok uğraştılar. Deniz dibinden çekilen balık ağına takılan balıklara benziyorlardı. Bıçaklarına davranıp bütün deniz çalılarını kesmek zorunda kaldılar.</p>

  <p>Yarım saat kaybetmişler, epey çabalamışlardı. Oysa boşa giden bu çaba, başka yerde daha iyi kullanılabilirdi.</p>

  <p>Saat dörtte, küçük yüzer ekip tekrar durdu. Doğrusunu söylemek gerekirse, çok yorulmuşlardı. Hayli sert bir rüzgar esmeye başlıyordu, ama güneyden geliyordu.</p>

  <p>Çok endişe verici bir durumdu bu. Gerçekten, akıntıya karşı direnen bir tekne gibi dalgıçlar açığa doğru yol alamazlardı. Yelkenleri açarlarsa, kuzeye doğru sürüklenme riski taşıyacaklar, batıya doğru kazandıkları mesafeyi yeniden kaybedeceklerdi. Üstelik, dalganın çalkantısı şiddetini artırıyordu. Dipteki uzun dalgaların yüzeyi çalkalanıyor, durum daha ağırlaşıyordu.</p>

  <p>Bu durumda, verilen mola uzun sürdü. Bu arayı salt dinlenmek yerine güçlerini toplamak için kullandılar, yiyeceklere saldırdılar. Bu akşam yemeği, öğlen yemeğine nazaran daha tatsız geçti. Birkaç saat sonra, karanlık bastıracaktı. Rüzgar sertleşiyordu... Ne yapacaklardı?</p>

  <p>Küreğine yaslanan Kin-Fo'nun kaşları çatılmıştı. Bu şanssızlık karşısında, endişelenmekten çok öfkeye kapılmıştı. Tek kelime etmiyordu. Sun durmadan inleyip sızlanıyor, dehşetli bir burun nezlesine yakalanmış gibi aksırıyordu.</p>

  <p>Craig ve Fry, iki arkadaşları tarafından sorguya çekildiklerini hissediyor, ama ne cevap vereceklerini bilemiyorlardı.</p>

  <p>Sonunda, çok güzel bir tesadüf cevap vermelerini sağladı.</p>

  <p>Saat beşten az önce, Craig ve Fry ellerini aynı anda güneye doğru uzatarak haykırdılar: "Yelkenli!" Gerçekten, beş kilometre ötede, yelkenleriyle ilerlemeye çalışan bir tekne görünüyordu. Nitekim, rüzgarı arkaya alarak izlediği yönde devam ediyordu. Büyük olasılıkla, Kin-Fo ve arkadaşlarının bulunduğu yerin yakınından geçecekti.</p>

  <p>Şu halde, yapılacak tek şey vardı: Doğrudan teknenin rotasıyla kesişmek.</p>

  <p>Dalgıçlar hemen o yöne doğru harekete geçtiler. Şimdi, kurtulmaları kendi ellerindeydi. Bu fırsatı kaçıramazlardı.</p>

  <p>Rüzgarın yönü küçük yelkenleri kullanmalarına izin vermiyordu, ama kürekler yeterdi; aşılacak mesafe epey kısaydı.</p>

  <p>Teknenin sertleşen rüzgarla birlikte hızla yaklaştığı görülüyordu. Bir balıkçı teknesiydi bu. Bulunduğu yere göre kıyının pek uzakta olmadığı anlaşılıyordu. Zira Çinli balıkçılar nadiren açığa çıkıp tehlikeye atılırlardı.</p>

  <p>Küreklere vargücüyle asılan Fry-Craig, "Ha gayret! Ha gayret!" diye bağırdı.</p>

  <p>Aslında, arkadaşlarını aşırı biçimde gayrete getirmelerine gerek yoktu. Kin-Fo iyice su yüzeyine uzanmış, bir yarış kayığı gibi ilerliyordu. Sun'a gelince, arkada kalmaktan korktuğundan, herkesi geçerek en önde gidiyordu.</p>

  <p>Teknenin izlediği sulara ulaşmak için, yaklaşık bir kilometre gerekiyordu. Zaten, ortalık apaydınlıktı ve dalgıçlar kendileri görünmese de seslerini duyurabileceklerdi. Gelgelelim, balıkçılar kendilerine seslenen bu acayip deniz hayvanlarını görünce kaçmayacaklar mıydı? Bu hayli ciddi bir olasılıktı.</p>

  <p>Ne olursa olsun, kaybedilecek bir saniye bile yoktu.</p>

  <p>Kollar açıldı, kürekler sulara dalıp çıkmaya başladı. Mesafe göz kararıyla kapanıyordu. Hâlâ önde giden Sun, dehşetli bir çığlık attı:</p>

  <p>"Köpekbalığı! Köpekbalığı!"</p>

  <p>Sun bu kez yanılmıyordu.</p>

  <p>Yaklaşık yedi metrelik bir uzaklıkta, iki kanat ucunun dalıp çıktığı görülüyordu. Bunlar, bu sularda yaşayan yırtıcı hayvanın yüzgeçleriydi. Adına yaraşacak şekilde bu türe kaplan-köpekbalığı denirdi. Zira doğa ona hem o vahşi hayvanın hem de köpekbalığının canavarlığını vermişti.</p>

  <p>"Bıçaklara!" diye bağırdı Fry ve Craig.</p>

  <p>Yanlarında bulunan biricik silahlardı bunlar. Belki de yetersiz kalacaklardı.</p>

  <p>Sun malum, aniden durmuş ve hızla geri dönüyordu.</p>

  <p>Köpekbalığı dalgıçları fark etmiş, onlara doğru yaklaşıyordu.</p>

  <p>Kocaman gövdesi bir anda sularda belirdi. Derisi çizgi çizgi, yeşil lekelerle kaplıydı. Uzunluğu altı yedi metre boyundaydı. Bir canavar!</p>

  <p>Kin-Fo'yu kapmak için yan ters dönerek ilkin ona saldırdı.</p>

  <p>Kin-Fo hiç soğukkanlılığını yitirmedi. Tam kendisine ulaşacağı sırada, kürekle sırtına vurup kuvvetli bir itişle onu uzaklaştırdı.</p>

  <p>Craig ve Fry, gerek saldırmak için, gerekse kendilerini savunmak için hazır beklediler.</p>

  <p>Köpekbalığı bir an daldı çıktı. Ağzı açıktı; bir tür budama makasına benziyordu. Diken diken dişleri seçiliyordu.</p>

  <p>Kin-Fo az önce başarılı olduğu hamleyi tekrar yapmak istedi; fakat kürek hayvanın çenesine yakalandı ve parçalara ayrıldı.</p>

  <p>O sırada, köpekbalığı avının üzerine saldırdı.</p>

  <p>O anda, ortalığa kanlar fışkırdı ve deniz kırmızıya boyandı.</p>

  <p>Craig ve Fry, ikisi birden hayvanı vurmuşlardı. Derisi çok sert olmasına rağmen, uzun Amerikan bıçakları onu parçalamayı başarmıştı.</p>

  <p>Canavarın ağzı açıldı ve şiddetli bir gürültüyle kapandı. O sırada, kuyruk yüzgeci suları sert sert dövüyordu. Fry bu kuyruktan bir darbe aldı. Kuyruk ona çarparak dört metre öteye savurdu.</p>

  <p>Craig, sanki kendisi darbe yemiş gibi acıyla haykırdı:</p>

  <p>"Fry!"</p>

  <p>Su yüzüne çıkan Fry, "Hurra!" diye seslendi.</p>

  <p>Yaralanmamıştı. Kauçuk zırhı, şiddetli kuyruk darbesinden onu korumuştu.</p>

  <p>Çılgına dönen köpekbalığı tekrar saldırdı. Döne döne hücum ediyordu. Kin-Fo kırılan küreğinin sapını onun gözüne sapladı. Parçalanmak pahasına onu hareketsiz tutmaya çalışıyordu. Fry ve Craig hayvanı kalbinden vurmak için fırsat arıyorlardı.</p>

  <p>Gerçekten, iki koruma bunu başardı. Canavar son bir kez debelendikten sonra, kanlı sularda kayboldu.</p>

  <p>Craig ve Fry bıçaklarını sallayarak bir ağızdan, "Hurra! Hurra! Hurra!" diye haykırdılar.</p>

  <p>Kin-Fo, "Sağolun!" dedi.</p>

  <p>"Bir şey değil!" karşılığını verdi Craig. "İki yüz bin doların bir lokması bile bu yaratığa verilmez!"</p>

  <p>"Asla!" diye ekledi Fry.</p>

  <p>Peki Sun! Sun neredeydi? Bu kez ilerdeydi ve tekneye çok yaklaşmıştı. Tekneyle aralarında altı yüz metre bile kalmamıştı.</p>

  <p>Korkak, küreklere asılıp kaçmıştı. Ama az kalsın, başına bir felaket geliyordu.</p>

  <p>Gerçekten, balıkçılar onu fark etmişlerdi. Fakat bir insanın bu gülünç camgöz balığı kıyafetine büründüğünü hayal bile edemiyorlardı. Sanki bir yunus ya da fok avlarmış gibi onu yakalamaya hazırlandılar. Sahte balık menzile girince, tekneden ucuna sağlam bir çengel takılı uzun bir ip fırlatıldı.</p>

  <p>Çengel Sun'u kemerinden yakaladı ve giysisini sırtından ensesine kadar yırttı.</p>

  <p>Çift kat pantolonunun boşluğunda kalan hava, suya batmasını engelledi, ama ters dönmesine neden oldu. Başı suyun içinde, bacakları yukarda kalmıştı.</p>

  <p>O sırada, tekneye ulaşan Kin-Fo, Craig ve Fry tedbirli davranıp balıkçılarla Çince konuştular.</p>

  <p>Yiğit adamlar dehşete kapıldı! Foklar konuşuyordu! Hemen yelkenleri açarak kaçmaya hazırlandılar.</p>

  <p>Ama Kin-Fo onları ikna etti. Kendileri gibi insan ve Çinli olduklarını açıkladı.</p>

  <p>Bir saniye sonra, üç memeli kara yaratığı tekneye çıkarılmıştı.</p>

  <p>Geriye Sun kalıyordu. Kancayla çekilip başı sudan kurtarıldı. Balıkçılardan biri onu atkuyruğundan yakalayıp yukarı kaldırdı...</p>

  <p>Sun'un atkuyruğu bütünüyle balıkçının elinde kalmıştı, bunun üzerine zavallı adam bir daha sulara gömüldü.</p>

  <p>Balıkçılar etrafına bir ip doladılar ve onu zar zor tekneye çekmeyi başardılar.</p>

  <p>Yuttuğu deniz suyunu dışarı çıkarıp tam güverteye çıkmıştı ki, Kin-Fo yanına yaklaştı ve sert bir sesle, "Demek takma saçmış, ha!" dedi.</p>

  <p>Sun, "Öyle olmasa," dedi, "hizmetinize girer miydim? Huyunuzu biliyorum."</p>

  <p>Bu sözleri öyle tuhaf söylemişti ki herkes bir kahkaha kopardı.</p>

  <p>Balıkçılar Fu-Ning'den geliyorlardı. Kin-Fo'nun ulaşmak istediği limandan üç kilometre uzaktaydılar.</p>

  <p>Aynı akşam, saat sekize doğru, Kin-Fo arkadaşlarıyla birlikte oradan karaya çıkıyordu. Dördü birden Kaptan Boyton'un giysilerini çıkarıp atmışlar, insan şekline bürünmüşlerdi.</p>
</body>
</html>
