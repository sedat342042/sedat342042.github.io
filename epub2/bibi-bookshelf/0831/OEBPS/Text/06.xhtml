<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3 class="buyuk">6<br /></h3>
  <hr />

  <h3 id="sigil_toc_id_6">BU DURUM BELKİ DE OKURDA "LA CENTENAİRE" BÜROLARINDA BİR TUR ATMA ARZUSU UYANDIRACAKTIR</h3>
  <hr />

  <p>Ertesi gün, kendisini yalancı çıkarmayan şu dünya işlerini küçümseyen Kin-Fo, tek başına evden ayrıldı. Tekdüze adımlarla Creek'in sağ kıyısından ilerledi. İngiliz kolonisini Amerikan kolonisinden ayıran ahşap köprüye varınca, nehrin üzerinden geçti, Missions Kilisesi ile ABD konsolosluğu arasında yükselen güzel görünümlü bir eve yöneldi.</p>

  <p>Evin ön yüzüne bakırdan büyük bir tabela asılmıştı; tabelanın üzerine mezar taşına yazılan harflerle şunlar yazılıydı: LA CENTENAIRE, Hayat Sigorta Şirketi.</p>

  <p>Teminat: 20 milyon dolar.</p>

  <p>Ana Acente: WILLIAM J. BIDULPH</p>

  <p>Kin-Fo, ikinci bir kapitone kanadı olan kapıyı itti ve kendini bir büroda buldu. Büro, yaslanacak yükseklikte parmaklıklı bir korkulukla iki bölüme ayrılmıştı. Birkaç klasör dolabı, nikel kapamaçlı kitaplar, acente elemanlarının çalıştığı iki üç masa, saygıdeğer William J. Bidulph'a ayrılan komplike bir yazı masası... Odanın içinde bulunan eşya işte bunlardı. Bu ev, Wousung kıyılarındaki bir konuttan çok Broadway şirketine ait olan bir yapıya benziyordu.</p>

  <p>William J. Bidulph, Çin'de hayat ve yangın sigortası hizmeti gören şirketin ana acentesiydi. Şirketin merkezi Şikago'daydı. La Centenaire<a id="footnote1"></a><sup><a href="../Text/06.xhtml#bookmark1">1</a></sup> -müşterileri kendine çeken güzel bir isim- ABD'de çok tanınmıştı. Dünyanın dört bir yanında şubeleri ve temsilcileri bulunuyordu. Bütün riskleri sigorta etmeyi göze alarak korkusuzca büyük işler yapıyordu.</p>

  <p>Nitekim bu türden işler yaparak kasalarını dolduran şirketlerin çalışmalarını Çinliler de benimsemeye başlamıştı. Çin'de evlerin büyük çoğunluğu yangına karşı sigorta edilmiş, ölüme ilişkin sigorta sözleşmeleri düzenlenmişti. Çinli imzalar bu sözleşmelerin altından eksik olmuyordu. La Centenaire afişleri Şanghay kapılarına asılmaya başlamış, Kin-Fo'nun zengin yameninin duvarlarında da görünmüştü.</p>

  <p>Wang'ın öğrencisi, saygıdeğer William J. Bidulph'u ziyarete gelirken yangına karşı sigortayı düşünmüyordu.</p>

  <p>İçeri girerken, "Mösyö Bidulph?" diye sordu.</p>

  <p>William J. Bidulph, her zaman herkesin hizmetine hazır bir makina gibi oradaydı. Elli yaşlarında bir adamdı. Düzgün biçimde siyahlar giymiş, beyaz kravatlı, top sakallı, bıyıksız, Amerikan tipli biri.</p>

  <p>William J. Bidulph, "Kiminle konuşma onuruna eriyorum?" diye sordu.</p>

  <p>"Şanghay'dan Mösyö Kin-Fo."</p>

  <p>"Mösyö Kin-Fo!.. La Centenaire'in müşterilerinden... Poliçe numarası yirmi yedi bin iki yüz..."</p>

  <p>'Ta kendisi."</p>

  <p>"Mösyö, size ne gibi bir yardımda bulunabilirim?"</p>

  <p>Kin-Fo, "Sizinle özel konuşmak istiyorum," karşılığını verdi.</p>

  <p>İki kişi arasındaki görüşme çok kolay geçecek olsa gerekti. Zira William J. Bidulph Çinceyi ne denli güzel konuşuyorsa, Kin-Fo da İngilizceyi aynı güzellikte konuşuyordu.</p>

  <p>Zengin müşteri kendisine yaraşan özel bir odaya kabul edildi. Odaya çift kapıdan geçiliyordu, yere kalın halılar serilmişti, öyle ki Tsing hanedanının devrilmesi için burada bir komplo bile hazırlanabilirdi. Çin'in en hassas hafiyeleri bile içerde ne konuşulduğunu duyamazlardı; yani birilerinin kendilerini dinlemesinden korkmaya hiç gerek yoktu.</p>

  <p>Gazla ısıtılan bir şöminenin önünde bulunan sallanmalı bir iskemleye oturan Kin-Fo, "Mösyö," dedi, "sizin şirketinizle bir anlaşma yapmak istiyorum, bir kapital karşılığında hayat sigortası yaptırmak istiyorum. Toplam bedeli birazdan belirtirim."</p>

  <p>William J. Bidulph, "Mösyö," diye cevap verdi, "bundan daha basit bir şey olamaz. Bir poliçenin altına atılan iki imza, yani sizinkiyle benimki, bu iş için yeterli. Geriye birkaç formalite kalıyor. Fakat mösyö... Şu soruyu sormama izin verin... Çok ileri yaşlarda ölmeye niyetiniz olduğu anlaşılıyor... Ama şey?"</p>

  <p>Kin-Fo, "Neden?" dedi. "Hayat sigortası gayet olağan bir şey; kendini sigorta ettirene yakında öleceğini hatırlatıyor..."</p>

  <p>William J. Bidulph son derece ciddi cevap verdi:</p>

  <p>"Oh! Mösyö! La Centenaire müşterilerinde böyle bir ölüm korkusu olamaz! Zaten isminden de anlaşılmıyor mu? Kendini bize sigorta ettirmek, uzun bir ömrü belgelemek demektir! Beni bağışlayın, bizim müşterilerimiz arasında yüz yaşını geçmeyen yoktur... çok az... nadiren!.. Sırf onların yararı için ömürlerini kısaltmalıyız! Yani muazzam işler yapıyoruz! Sizi uyarıyorum mösyö, La Centenaire'e kendini sigorta ettirmek kendi hayatını güvence altına almak demektir!"</p>

  <p>Kin-Fo soguk bir bakış atarak, "Ah!" dedi.</p>

  <p>Bir devlet bakanı kadar ciddi olan sigortacının hiç şaka eder bir havası yoktu.</p>

  <p>Kin-Fo devam etti:</p>

  <p>"Her neyse, iki yüz bin dolar karşılığında kendimi sigorta ettirmek istiyorum."</p>

  <p>William J. Bidulph, "Yani iki yüz bin dolarlık bir kapital," dedi.</p>

  <p>Bu rakamı bir deftere kaydetti. Rakamın büyüklüğü onu hiç şaşırtmamıştı.</p>

  <p>"Bilirsiniz," diye ekledi, "bu sözleşmeden yararlanan kimse, yani kendini sigorta ettiren kişi hayatını kaybederse, sigorta sözleşmesinin hiçbir hükmü kalmaz ve meblağ ne kadar olursa olsun, Şirkete ödenen primler iade edilmez."</p>

  <p>"Biliyorum."</p>

  <p>"Peki hangi riskler karşılığında bu sigortayı düşünüyorsunuz?"</p>

  <p>"Hepsi."</p>

  <p>"Kara ya da deniz yolculuğuna ilişkin riskler mi? Çin'in sınırları dışında yaşayacağınız olaylar için mi?"</p>

  <p>"Evet."</p>

  <p>"Bir mahkumiyet kararına ilişkin riskler mı?"</p>

  <p>"Evet."</p>

  <p>"Düello riskleri mi?</p>

  <p>"Evet."</p>

  <p>"Askerlik görevi sırasındaki riskler mi?"</p>

  <p>"Evet."</p>

  <p>"Ancak ödeyeceğiniz primler çok yükselecek!"</p>

  <p>"Ne gerekiyorsa öderim."</p>

  <p>"Pekala!"</p>

  <p>Kin-Fo ekledi:</p>

  <p>"Siz sözünü etmediniz ama, çok daha önemli bir risk var."</p>

  <p>"Hangisi?"</p>

  <p>"İntihar. Sanırım, La Centenaire'in sözleşme şartları içinde o da vardır!"</p>

  <p>Ellerini ovuşturan William J. Bidulph, "Elbette, mösyö, elbette," diye cevap verdi. "Hattâ o olay bizim için büyük bir kazanç kapısıdır! Şunu iyice anlayın, bizim müşterilerimiz hayata tutunan insanlardır; intihar sigortası yaptıranlar bile asla kendilerini öldürmezler."</p>

  <p>Kin-Fo, "Önemli değil," dedi, "kişisel nedenlerim var, o riski de sigorta ettirmek istiyorum."</p>

  <p>"Nasıl isterseniz, ama hatırı sayılır bir prim olacak!"</p>

  <p>"Az önce söyledim ya, ne gerekirse öderim.</p>

  <p>Bir yandan defterine notlar alan William J. Bidulph, "Anlaştık," dedi. "Ne diyorduk, deniz, yolculuk, intihar riskleri..."</p>

  <p>Kin-Fo, "Bu koşullarda, ödenmesi gereken toplam prim miktarı ne olacak?" diye sordu.</p>

  <p>Sigortacı, "Sevgili mösyö," cevabını verdi, "primlerimiz şirketin saygınlığına yaraşan şekilde matematiksel bir doğrulukla hesaplanmıştır. Eskiden olduğu gibi, artık Duvillars'ın ödeme tarifesi esas alınmıyor. Duvillars'ı tanır mısınız?"</p>

  <p>"Tanımam."</p>

  <p>"İlginç bir istatistikçidir, ama eskimiştir... Çok eskimiştir zira ölmüştür. Onun düzenlediği ünlü tarifeler hâlâ birçok Avrupa şirketinde kullanılıyor. Ancak modası geçmiş tarifelerdir. Çünkü bugün ortalama ömür, yeni gelişmelerle uzamıştır. Nitekim bugün daha uzun bir ortalamayı göz önüne alıyoruz, sonuçta sigortalıya daha elverişli olanaklar sağlanıyor, primler ucuzluyor ve daha uzun yaşıyor..."</p>

  <p>Fırsat bu fırsattır diyerek La Centenaire lehine her şeyi yutturmaya çalışan ağzı kalabalık sigortacıyı susturan Kin-Fo tekrar sordu:</p>

  <p>"Toplam prim miktarı ne olacak?"</p>

  <p>William J. Bidulph, "Mösyö," dedi, "affınıza sığınarak yaşınızı öğrenmek isteyecektim!"</p>

  <p>"Otuz bir."</p>

  <p>"Otuz bir yaş için olağan riskleri göz önüne alırsak, yıllık ödemeniz iki yüz bin dolarlık bir kapital için beş bin dört yüz dolar olacak."</p>

  <p>Kin-Fo, "Benim ileri sürdüğüm koşullarda ne olacak?" diye sordu.</p>

  <p>"İntihar dahil, bütün riskleri sigorta ettirirken mi?.."</p>

  <p>"Özellikle intihar."</p>

  <p>Defterinin son sayfasındaki tarifeye bir göz atan William J. Bidulph sevimli bir ses tonuyla, "Mösyö," dedi, "bu bakımdan en az yüzde yirmi beş olur."</p>

  <p>"Yani?.."</p>

  <p>"Elli bin dolar."</p>

  <p>"Prim ödeme koşulu nasıl oluyor?"</p>

  <p>"Sigortalının isteğine bağlı; ya tamamını ya da aydan aya."</p>

  <p>"Ya ilk iki aylık ödeme?.."</p>

  <p>"Sekiz bin üç yüz otuz iki dolar. Sevgili mösyö, bugün Nisan ayının 30'u; bu tarihte yapılan ödemeler 30 Haziran'a kadar geçerli olacak."</p>

  <p>Kin-Fo, "Mösyö," dedi, "bu koşullar bana uygun, buyrun ilk iki aylık primi ödüyorum."</p>

  <p>Cebinden dolar cinsinden bir tomar kâğıt para çıkarıp masanın üzerine koydu.</p>

  <p>William J. Bidulph, "Tamam... Mösyö... Çok iyi!" karşılığını verdi. "Yalnız poliçeyi imzalamadan önce bir formaliteyi yerine getirmemiz gerekiyor."</p>

  <p>"Nedir o?"</p>

  <p>"Şirket doktoruna muayene olmanız lazım.</p>

  <p>"Ne için bu muayene?"</p>

  <p>"Sağlık kontrolünden geçeceksiniz. Ömrünüzü kısaltan herhangi bir hastalığınız olup olmadığı anlaşılacak. Uzun yaşayacağınıza dair kesin kanıtlar vermeniz gerekiyor."</p>

  <p>Kin-Fo itiraz ederek, "Ne gereği var!" dedi. "Düelloyu, intiharı bile sigorta ettiriyorum ya!"</p>

  <p>William J. Bidulph daima gülümseyerek, "Ama mösyö!" diye cevap yerdi. "içinizde yuvalanan ve birkaç ay içinde sizi götürecek olan bir hastalık bize nereden baksanız iki yüz bin dolara mal olabilir!"</p>

  <p>"Sanırım, intihar etmem de buna mal olacak!"</p>

  <p>Nazik sigortacı Kin-Fo'nun elini tutup yavaşça okşadı.</p>

  <p>"Aziz mösyö," dedi, "şunu söylemekten onur duyarım, intihar riskini sigorta ettiren pek çok müşterimiz asla kendilerini öldürmez. Kaldı ki onlara göz kulak olmamız bize yasaklanmamıştır... Oh! Bu konuda son derece ketum davranırız!"</p>

  <p>Kin-Fo, "Yaa!" dedi.</p>

  <p>"Kişisel görüşümü söylememe izin verin, La Centenaire müşterileri arasında en uzun süre prim ödeyenler onlardır. Hem söyler misiniz, varsıl mösyö Kin-Fo ne diye intihar etsin ki?"</p>

  <p>"Peki varsıl mösyö Kin-Fo neden kendini sigorta ettiriyor?"</p>

  <p>William J. Bidulph, "Oh! La Centenaire müşterisi sıfatıyla çok yaşayacağına emin olmak için!" diye cevap verdi.</p>

  <p>Ünlü şirketin adamıyla daha uzun süre tartışmak gereksizdi. Söylediklerinden o denli emindi ki!</p>

  <p>Sözlerine devam ederek, "Peki şimdi, iki yüz bin dolarlık sigorta kimin yararına yapılıyor? Sözleşmeden kim çıkar sağlayacak?" dedi.</p>

  <p>Kin-Fo, "İki kişi var!" dedi.</p>

  <p>"Payları eşit mi?"</p>

  <p>"Hayır değil, birinin payı elli bin dolar, ötekinin yüz elli bin."</p>

  <p>"Elli bin dolar kime ayrılıyor mösyö?.."</p>

  <p>"Wang'a."</p>

  <p>"Filozof Wang mı?"</p>

  <p>"Ta kendisi."</p>

  <p>"Geriye kalan yüz elli bin?</p>

  <p>"Pekin'den Madam Le-u'ya."</p>

  <p>William J. Bidulph hak sahiplerini defterine kaydederken son kelime olarak "Pekin'den" diye ekledi. Sonra, "Madam Le-u'nun yaşı kaç?" diye sordu.</p>

  <p>Kin-Fo, "Yirmi bir," diye cevap verdi.</p>

  <p>Sigortacı, "Oh!" dedi, "genç kadın sigorta edilmiş kapital miktarına ulaşana kadar iyice yaşlanmış olacak!"</p>

  <p>"Niçin yaşlanacak, söyler misiniz?"</p>

  <p>"Çünkü siz yüz yılı aşkın bir süre yaşayacaksınız sevgili mösyö. Filozof Wang'a gelince?.."</p>

  <p>"Elli beş yaşında!"</p>

  <p>"Öyleyse bu sevimli adamın hiçbir şeye ulaşamayacağı kesin, ömrü yetmez!"</p>

  <p>"Onu görürüz mösyö!"</p>

  <p>William J. Bidulph, "Mösyö, elli beş yaşına gelmiş biri olarak yüz yaşında ölecek olan otuz bir yaşındaki bir adamın mirasçısı olsaydım, onun mirasına konmayı hiç düşünmezdim" diye cevap verdi.</p>

  <p>Kapıya doğru yönelen Kin-Fo, "Müsaadenizle mösyö!" dedi.</p>

  <p>William J. Bidulph, "Müsaade sizin!" cevabını verdi ve La Centenaire'in yeni müşterisi önünde saygıyla eğildi.</p>

  <p>Ertesi gün, şirket doktoru kural gereği Kin-Fo'yu muayene etti. Sağlık raporunda şöyle yazıyordu: "Demirden beden, çelik kaslar, tertemiz ciğerler".</p>

  <p>Şirketin bu denli sağlam yapılı bir sigortalıya itirazı olamazdı. Poliçenin bir tarafını filozof Wang ve genç dul adına Kin-Fo, öteki tarafını da şirket temsilcisi William J. Bidulph imzaladı. Ne Le-u ne de Wang'ın olasılık dışı koşullar hariç, Kin-Fo'nun kendileri yararına düzenlediği sözleşmeden haberi olacaktı. Bu gizlilik, La Centenaire'in söz konusu kapitali kendilerine teslim edeceği güne kadar devam edecekti. Sabık milyonerin son hayırseverliği böyleydi.</p>

  <p><a id="bookmark1"></a><a href="../Text/06.xhtml#footnote1">1</a>&nbsp;&nbsp;Fransızca sözcük. Yüz yıl ya da daha fazla anlamına geliyor. -çn</p>
</body>
</html>
