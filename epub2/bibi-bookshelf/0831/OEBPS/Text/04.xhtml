<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3 class="buyuk">4<br /></h3>
  <hr />

  <h3 id="sigil_toc_id_4">KİN-FO SEKİZ GÜN GECİKMELİ ÖNEMLİ BİR MEKTUP ALIYOR</h3>
  <hr />

  <p>Bir yamen, küçük evler ve köşklerden meydana gelen çeşitli yapılar bütünüdür. Genellikle yüksek mevkideki mandarinlerin ve imparatorun konutudur; ancak zengin kişilerin de böyle konaklara malik olması yasak değildir. Nitekim bolluk içinde yüzen Kin-Fo, o görkemli konaklardan birinde oturuyordu.</p>

  <p>Wang ile öğrencisi ana kapıda durdular; bu kapı, yamenin çeşitli yapılarını, bahçeleri ve avluları kuşatan geniş surların ön cephesine açılıyordu.</p>

  <p>Eğer burası sıradan bir kişiye değil de mandarin bir yargıca ait olsaydı, kapı sundurmasının altında kocaman bir davul bulunacaktı. Adalet arayan insanlar gece gündüz gelerek yargıca başvurmak için bu davula vuracaklardı. Oysa bu yamenin girişinde, "şikayetler davulunun" yerini porselen geniş küpler süslüyordu. Küpler soğuk çayla doluydu ve kahyanın gösterdiği özenle aralıksız yenileniyorlardı. Küplerdeki çayı yoldan geçenler dilediği gibi tüketebilirlerdi. Böylesi bir cömertlik Kin-Fo'yu onurlandırıyordu. Nitekim, "Batı'daki ve Doğu'daki komşuları" ona hayrandılar.</p>

  <p>Efendinin gelişi üzerine, konut insanları onu karşılamak için kapıya koştular. Oda hizmetkarları, ayak işlerine bakan uşaklar, giriş çıkışları denetleyen görevliler, seyisler, arabacılar, hizmetçiler, gece bekçileri, aşçılar, yani Çinli konutunun hizmetini gören herkes kahyanın emirleriyle sıra halinde dizildi. Büyük işler için aylık tutulan bir düzine kuli de arka sırada yer aldı.</p>

  <p>Kahya, konağın efendisini saygıyla karşıladı.</p>

  <p>Efendi uluorta bir el işareti yaparak hızla geçti.</p>

  <p>Sadece, "Sun?" diye sordu.</p>

  <p>Wang gülümseyerek, "Sun!" dedi. "Kimbilir nerede?"</p>

  <p>Kin-Fo yineledi, "Sun nerede?"</p>

  <p>Kahya itiraf etmek zorunda kaldı. Sun'un nerede olduğunu kimse bilmiyordu.</p>

  <p>Sun özellikle Kin-Fo'nun işlerini gören, alelade bir oda hizmetkarıydı. Yani efendisinin yanından asla ayrılamazdı.</p>

  <p>Örnek gösterilecek bir uşak mıydı? Hayır.</p>

  <p>Onun servisi kadar kötü bir şey olamazdı. Dikkatsiz, tutarsız, elleri ve dili beceriksiz, son derece obur, az çok ödlek bir adam. Gerçek bir Çinli. Ama ne de olsa sadıktı ve efendisine heyecan veren biricik insandı.</p>

  <p>Kin-Fo günde yirmi kez Sun'u azarlama fırsatı buluyordu. Hatasını düzeltmezse, on kez daha azar işitiyordu. Her zamanki uyuşuk tutumu, efendinin bütün öfkesini onun üzerine boşaltmasına neden olurdu. Görüldüğü gibi, sağlığa yararlı bir uşak.</p>

  <p>Zaten Sun, Çinli hizmetkarların pek çoğu gibi azar işitmeyi hak ediyordu. Efendisi de kendisini azarlamaktan onu yoksun bırakmazdı.</p>

  <p>Fırlatılan mangır darbeleri omuzlarına yağar, ama Sun bu darbelere pek aldırış etmezdi. Ciddi bir hata işlediği zaman onu asıl duyarlı kılan şey, Kin-Fo'nun sırtına kadar sarkan örgülü atkuyruğu saçını ardı ardına kesmesiydi.</p>

  <p>Gerçekten, bir Çinli'nin bu tuhaf saç ekine ne denli tutkun olduğunu bilmeyen yoktur. Atkuyruğunun kesilmesi suçlulara uygulanan ilk cezadır. Yaşam için onur kaybıdır. Nitekim zavallı uşak bu cezaya çarptırılmak kadar hiçbir şeyden korkmazdı. Dört yıl önce, Sun, Kin-Fo'nun hizmetine girdiği zaman, atkuyruğu -Çin'in en güzel atkuyruklarından biri- bir metre yirmi beş santim boyundaydı. Şimdiyse, geriye elli yedi santim saç kalmıştı.</p>

  <p>Böyle devam ederse, Sun'un başı iki yıl içinde saçsız bir kelleye dönüşecekti!</p>

  <p>Bu arada, Wang ve Kin-Fo bahçede saygıyla kendilerini izleyen ev insanlarının önünden ilerlediler. Bahçede bulunan ağaçların çoğunluğu pişmiş topraktan yapılmış kocaman saksıların içine konmuştu; şaşırtıcı, ama hüzün verici bir sanat yapıtı oluşturuyorlardı. Fantastik hayvan şekillerini canlandıracak biçimde yontulmuşlardı. Sonra, kırmızı balıklar ve "gurami"lerle dolu havuzun etrafından dolandılar; Çin'in en güzel nilüfer türlerinden biri olan "nelumbo"nun soluk kırmızı geniş çiçekleri berrak havuz suyunu görünmez kılıyordu. Simgesel bir freski andıran, koyu renklerle duvara resmedilmiş gizemli bir dört ayaklıyı selamladılar. Nihayet yamenin ana konutuna vardılar.</p>

  <p>Bir zemin katı ile üst kattan oluşan bir evdi burası. Mermerden altı basamaklı bir girişi olan taraçası vardı. Kapıların ve pencerelerin önüne bambu ağaçlarından siperlikler takılmıştı; bu şekilde içerdeki hava serinletiliyor, aşın sıcağın etkisi azaltılmaya çalışılıyordu. Yassı çatı, yamenin surlarında sağa sola dağılmış küçük yapıların sivri damlarıyla tezat oluşturuyordu. Bu yapılardaki mazgallar, rengarenk tuğlalar, ince arabesklerle süslü kiremitler gözü okşuyordu.</p>

  <p>İçerde, Wang ve Kin-Fo'ya ayrılan odalar hariç, saydam duvarlarla çevrili küçük odalardan oluşan salonlar bulunuyordu; bu bölme duvarlarda renk renk çiçekli kordanlar ve ahlaki vecize yazıları yer alıyordu. Aydın kişiler bu vecizeleri dışa vururken cömert davranırlardı. Her yer, pişmiş toprak, porselen, ahşap ya da mermerden yapılmış tuhaf iskemlelerle doluydu; birkaç düzine yumuşak yastığın etrafa saçıldığını da unutmamak gerekiyordu. Her yanda, lambalar ya da türlü çeşitli fenerler göze çarpıyordu; lambaların camları sevecen renklere bürünmüştü; püskülleri, perçemleri bir İspanyol katırından daha gözalıcıydı. Etraf, "ça-ki" adı verilen küçük çay masalarıyla kaplıydı. Bunlar, Çin döşeme eşyasının olmazsa olmaz bir parçasıydı. Fildişinden ve yumuşakça kabuklarından oyma işlemeler, savatlanmış bronzlar, buhurdanlar, kabartmalı altın telkarilerle süslü lakalar, süt beyazı ve zümrüt yeşili yeşimtaşları, Ming ve Tsing hanedanından kalma yuvarlak ve prizmatik vazolar, Yen hanedanının çok aranan porselenleri, pembe ve sarı bölmeli yarısaydam emayeler... Bugün hâlâ gizemi çözülemeyen, bereket versin ki ortadan kaybolmamış bir sürü eşya. Onları izlemeye saatler yetmez.</p>

  <p>Bu görkemli yapı, Avrupa konforoyla bütünleşen Çinli fanteziyi bütün boyutlarıyla sergiliyordu.</p>

  <p>Gerçekten, Kin-Fo dendiği gibi -zevkleri de bunu kanıtlıyordu- bir terakki adamıydı. Batılıların hiçbir modern buluşunu gözden kaçırmaz; ona karşı gelmediğinden ithal etmek isterdi.</p>

  <p>Fizik ve kimya bilimleriyle çok ilgilenen ve artık çok nadir bulunan o Tanrı'nın Oğulları kategorisine aitti.</p>

  <p>Reynolds Şirketi'nin Wousung'a kadar döşemek istediği telgraf tellerini kesen o barbarlardan değildi; oysa şirket İngiliz ve Amerikan mallarının varışını daha hızlı şekilde bildirmeyi amaçlıyordu. Kin-Fo o geri kafalı mandarinlerden de değildi; zira bu adamlar Hong-Kong'la Şanghay arasına döşenen sualtı kablosunun karada herhangi bir noktaya bağlanmasına razı olmamışlar, bu yüzden elektrisyenler kabloyu yüzer bir gemiye sabitlemek zorunda kalmışlardı!</p>

  <p>Evet! Fransız mühendislerin yönetiminde, Fu-Şao şantiyelerini ve askeri tersaneleri kuran hükümeti onaylayan yurttaşlarıyla aynı kanıdaydı. Nitekim, Çinli buharlı gemileri işleten şirketin hisselerini satın almıştı. Doğrudan ulusal çıkar sağlayan bu gemiler Şanghay ve Tien-Tsin arasında işletiliyordu. Aşırı hızlı gemilere de ilgi duyuyordu. Bu gemiler, İngiliz postasından üç dört gün önce Singapur'a ulaşabiliyorlardı.</p>

  <p>Teknolojik gelişmenin konutun içine kadar girdiği söylenebilirdi. Gerçekten, telefon aygıtları yamenin çeşitli yapıları arasında iletişim kuruyorlardı. Elektrikli ziller odalar arasında irtibatı sağlıyordu. Soğuk mevsimde, elektrik enerjisinden yararlanarak ısınıyor, kat kat giyinerek ocak ateşiyle ısınmaya çalışıp soğuktan donan hemşerileri karşısında bu bakımdan hiç utanmıyor, onlardan daha uyanık olduğu belli oluyordu. Tıpkı Pekin gümrükler genel müfettişi gibi, tıpkı Çin'in tanrısal tepelerinden belli başlı birinin sahibi olan çok zengin M.Yang gibi, odalarını gaz lambalarıyla aydınlatıyordu. Nihayet, özel mektuplaşmalarında yazının bayatlamış kullanımını küçümsediğinden ilerlemeci Kin-Fo -birazdan görüleceği gibi- fonografı tercih etmişti. Bu icat son günlerde, Edison tarafından mükemmelleştirilmişti.</p>

  <p>Sonuçta, filozof Wang'ın öğrencisinin, manevi yaşamda olduğu gibi maddi yaşamda da mutlu olmak bakımından her şeyi vardı! Ama mutlu olamıyordu! Güncel sıkıntılarını bir tek Sun gideriyor, gelgelelim Sun bile onu mutlu kılmaya yetmiyordu!</p>

  <p>Gerçekten şu anda, hiçbir zaman olması gereken yerde bulunmayan Sun, ortalıkta görünmüyordu! Herhalde yine efendisinin yokluğunda ciddi bir yanlış yapmış, kötü bir beceriksizliğe sebep olmuştu; azar işitmekten korkuyordu. Sırtına yağacak mangırlara pek aldırış etmese de özellikle atkuyruğunu kaybetmekten korktuğu besbelliydi.</p>

  <p>Sağda ve solda sıralanan salonlara açılan avluya girerken Kin-Fo, "Sun!" diye seslendi.</p>

  <p>Sesinin tonundan sabrının taştığı belli oluyordu.</p>

  <p>Bir türlü iflah olmayan bu uşağa verdiği öğütler ve paylamalar her zaman havada kalan Wang, "Sun!" dedi.</p>

  <p>Kin-Fo kahyaya dönerek, "Hemen Sun'u bulun ve bana getirin!" diye emir verdi.</p>

  <p>Kahya herkesi seferber etti.</p>

  <p>Wang ve Kin-Fo baş başa kaldılar.</p>

  <p>Filozof, "Sağduyu," dedi, "yuvasına dönen yolcuya biraz dinlenmesini önerir."</p>

  <p>Wang'ın öğrencisi, "Evet, aklımızı başımıza toplayalım!" cevabını verdi.</p>

  <p>Filozofun elini sıktıktan sonra odasına doğru yöneldi. Wang da kendi odasına dönüyordu.</p>

  <p>Kin-Fo yalnız başına kalınca, Çinli bir döşemecinin kapitonesini yapmayı bir türlü beceremediği Avrupa yapımı yumuşak divanlardan birinin üstüne uzandı. Orada düşünmeye koyuldu. Kendine hayat arkadaşı olacak o sevimli ve hoş kadınla evliliğini mi düşünüyordu? Tabii, bunda şaşılacak bir şey yoktu, madem ki çok yakında onunla yaşamını birleştirecekti. Aslında, o güzel insan Şanghay'da oturmuyor, Pekin'de yaşıyordu. Kin-Fo, o kişiye durumu bildirmenin uygun olacağını düşündü. Şimdi Şanghay'a geldiğini bildirecek, yakın gelecekte Çin'in başkentine geri döneceğini söyleyecekti. Üstelik onu görmek için biraz sabırsızlık gösteriyor, belirli bir arzu duyuyordu. Bundan doğal bir şey olamazdı. Ona karşı derinden bir sevgi hissediyordu! Wang mantık biliminin en tartışmasız kurallarına dayanarak yaşamına giren bu yeni unsurun belki kendisini bilinmeyen'den kurtaracağını kanıtlamıştı... O bilinmeyen, mutluluktu... Kin-Fo gözleri kapalı bunu düşlüyordu. Sağ elinde bir gıdıklanma hissetti ama, yavaş yavaş uykuya daldı.</p>

  <p>Parmakları içgüdüsel olarak kapandılar ve hafifçe düğümlenmiş silindir bir cismi tuttular. Parmaklar olağan irilikte cismi yokladı.</p>

  <p>Kin-Fo yanılmıyordu; sağ eline kayan metal bir paraydı. O anda, boyun eğen bir ses tonuyla şu sözcükler duyuldu: "Efendim ne zaman dilerse!" Kin-Fo doğruldu, doğal bir hareketle metal parayı salladı.</p>

  <p>Sun karşısında duruyordu. Yere diz çökmüştü. Bir eliyle odanın halısına yaslanmış, öteki eliyle bir mektubu tutuyordu.</p>

  <p>Kin-Fo, "Hah! İşte sen!" dedi.</p>

  <p>Sun, "Ay ay ya!" diye karşılık verdi. "Efendimin uyanmasını bekliyordum. Efendim ne zaman dilerse!"</p>

  <p>Kin-Fo mangırı yere fırlattı. Hayli sarı tenli olan Sun sapsan kesildi!.</p>

  <p>Efendi, "Hiç itiraz etmeden sırtını döndüğüne göre, bundan daha beter bir cezayı hak ediyorsun!" dedi. "Ne var?"</p>

  <p>"Şu mektup!.."</p>

  <p>Kin-Fo, Sun'un kendisine uzattığı mektubu yakalayarak, "Konuşsana!" diye bağırdı.</p>

  <p>"Kanton'a yola çıkışınızdan önce size vermeyi unutmuşum!"</p>

  <p>"Sekiz günlük gecikme, salak!"</p>

  <p>"Yanlış yaptım efendim!"</p>

  <p>"Gel buraya!"</p>

  <p>"Yürüyemeyen, ayakları kopmuş zavallı bir yengeç gibiyim! Ay ay ya!"</p>

  <p>Sonuncu ses, bir umutsuzluk haykırışıydı. Kin-Fo, Sun'un saç örgüsünü yakaladı ve iyi bilenmiş bir makas darbesiyle son kalan kısmı kesti.</p>

  <p>İşleri ters giden yengecin ayakları yeniden bir anda dirildi. Kaşla göz arasında, çabucak oradan tüydü. Kıymetli saç ekinin parçasını halının üzerinden toplamaya fırsat bulamamıştı.</p>

  <p>Elli yedi santim gelen Sun'un atkuyruğu şimdi kısalarak elli dört santime inmişti.</p>

  <p>Tekrar sakinleşen Kin-Fo divanın üzerine uzandı, hiç telaşa kapılmayan bir adam haliyle sekiz gün önce gelen mektubu incelemeye başladı. Sun'a gecikmeden dolayı değil, ihmalinden ötürü kızmıştı. Herhangi bir mektup onu ne diye ilgilendirsindi? Ancak kendisinde bir heyecan uyandırırsa, hoş gelmiş sayılırdı! Kendisinde bir heyecan!</p>

  <p>Dalgın dalgın mektuba göz atıyordu.</p>

  <p>Kolalı bezden yapılmış zarfın üzerinde adres yazılıydı. Zarfın arka tarafına çikolata ve şarap renkli posta pulları yapıştırılmıştı. Başlık olarak bir erkek portresinin altında iki ve "altı yüz" rakamları görünüyordu.</p>

  <p>Bu özelliklerden mektubun Birleşik Amerika Devletleri'nden gönderildiği anlaşılıyordu.</p>

  <p>Kin-Fo omuzlarını silkerek, "İyi canım!" dedi. "San Fransisco'daki muhabirimden gelmiş!"</p>

  <p>Mektubu divanın bir köşesine fırlattı.</p>

  <p>Gerçekten, muhabir ona neyi haber verebilirdi?</p>

  <p>Neredeyse servetinin tamamını oluşturan tahvilat, Kaliforniya Merkez Bankası kasalarında rahat rahat uyuyordu, hisse senetleri yüzde on beş, yüzde yirmi değer kazanmıştı, temettüler geçen yılı haydi haydi aşacaktı, vb.!</p>

  <p>İster artmış, ister azalmış olsun, birkaç bin dolar onu heyecanlandıracak değildi!</p>

  <p>Ne var ki, birkaç dakika sonra, Kin-Fo mektubu yeniden kavradı, istem dışı bir hareketle zarfı açtı; ancak okumak yerine, gözleri önce imzayı aradı.</p>

  <p>"Gerçekten muhabirimin mektubu," dedi. "İşlerden söz etmiştir. İşler yarına kalsın!"</p>

  <p>Kin-Fo ikinci kez mektubu fırlatmak üzereydi ki gözleri birden altı çizilmiş bir sözcüğe ilişti. Aynı sözcüğün altı ikinci sayfada defalarca çizilmişti. Pasif (ödenecek borç toplamı) sözcüğüydü bu. Anlaşılan San Fransisco muhabiri, Şanghay'daki müşterisinin dikkatini çekmek istemişti.</p>

  <p>Kin-Fo mektubu yeniden aldı ve hiç meraka kapılmadan ilk satırından son satırına kadar okudu.</p>

  <p>Bir an, kaşları çatıldı; fakat okumasını bitirdiği zaman dudaklarında küçümseyici bir gülümseme belirdi.</p>

  <p>Ayağa kalktı, odasında yirmi adım kadar attı, bir an Wang'la doğrudan irtibat kurmasını sağlayan ses borusuna yaklaştı. Kornoyu ağzına götürdü, ıslıkla üflemek üzereydi; ama düşüncesinden caydı, kornoyu elinden düşürdü ve yeniden divana uzandı.</p>

  <p>"Pöh!" dedi.</p>

  <p>Bütün Kin-Fo bu sözcüğün içindeydi.</p>

  <p>"Ya o! diye mırıldandı. O olsa bütün bunlarla benden çok ilgilenirdi!"</p>

  <p>Sonra, küçük lake masaya yaklaştı; masanın üzerinde özenle oyularak işlenmiş, boyu eninden aşkın bir kutu duruyordu</p>

  <p>Tam eliyle açmak üzereyken durdu.</p>

  <p>"Son mektubunda bana ne diyordu?" diye mırıldandı.</p>

  <p>Kutunun kapağını açacağına, köşelerinden birindeki zembereği itti. Tatlı bir ses duyuldu!</p>

  <p>"Benim büyük kardeşim! Ben artık sizin için ne ilk ayda açan Mei-hua çiçeği, ne ikinci aydaki kayısı ağacı çiçeği, ne de üçüncü ayın şeftali ağacı çiçeğiyim! Sevgili yüreğim, kıymetli mücevherim, binlerce, on binlerce sevgiler!.."</p>

  <p>Bu, bir genç kadının sesiydi; o sevecen sözler fonograftan çıkıyordu.</p>

  <p>Kin-Fo, "Benim zavallı ortanca küçük kız kardeşim!" dedi.</p>

  <p>Sonra kutuyu açarak çiziklenmiş kâğıdı aygıtın içinden çekti. Uzaktaki sesin bütün değişik tonları bu kâğıtta kayıtlıydı. Onu bir başkasıyla değiştirdi.</p>

  <p>Fonograf öyle gelişmişti ki yüksek sesle telaffuz edilen konuşmaları aygıttaki kâğıt kaydediyor, aygıt mekanik bir yöntemle o sesleri okuyordu.</p>

  <p>Kin-Fo yaklaşık bir dakika konuştu. Sesi o denli sakindi ki düşüncesini dile getirirken sevinç mi duyuyor, hüzün mü duyuyor belli değildi.</p>

  <p>Üç dört cümle, Kin-Fo'nun söylediği her şey bu kadardı. İş bitince, fonografı durdurdu. Az önceki konuşmaları kaydeden çiziklenmiş kağıdı aygıttan çıkardı, sonra bir zarfın içine koyarak kapattı. Zarfın üzerine şu adresi yazdı: "Madam Le-u, Şa-Kua Caddesi, Pekin." Çalan elektrikli zil sesine mektupları almakla yükümlü uşaklardan biri hemen koştu. Mektubun derhal postaya verilmesi için kendisine emir verildi.</p>

  <p>Bir saat sonra, Kin-Fo örgülü bambudan yapılmış bir çeşit yastık olan "çu-fu-jen"ini kollarının arasına almış, mışıl mışıl uyuyordu. Çu-fu-jen Çinli yataklarında havanın sıcaklığını düşüren ve sıcak iklimlerde çok rağbet gören bir yastık türüydü.</p>
</body>
</html>
