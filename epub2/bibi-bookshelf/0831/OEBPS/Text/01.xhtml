<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3 class="buyuk">1<br /></h3>
  <hr />

  <h3 id="sigil_toc_id_1">KİŞİLERİN UYRUKLARI VE KİŞİLİĞİ YAVAŞ YAVAŞ BELLİ OLUYOR</h3>
  <hr />

  <p>Mermer arkalıklı iskemlesinin koluna dirseğini yaslamış olan davetlilerden biri, şekerli nilüfer kökünü kemirerek, "Kabul etmeli ki hayatın güzel tarafı var!" diye bağırdı.</p>

  <p>Bir köpekbalığının nefis etli kanat ucunun kılçığı az kalsın boğazını tıkayacak olan bir başkası, boğuk boğuk öksürerek, "Kötü tarafı da var!" dedi.</p>

  <p>Daha yaşlı olanı, burnunun taşımak zorunda kaldığı kocaman gözlüklü biri, "Filozof olalım!" dedi. "Bugün boğazımızın tıkanması riskini yaşıyoruz, ama yarın her şey şu nektarın pek hoş yudumlarını tadar gibi geçebilir! Ne de olsa yaşam bu!"</p>

  <p>Uysal mizaçlı bu Epikürosçu bunları söyledikten sonra, bir kadeh nefis ılık şarabı yudumladı. Şarabın çıkardığı hafif buhar, yavaş yavaş metal bir çaydanlığın içinden yükseliyordu.</p>

  <p>Dördüncü davetli, "Bana sorarsanız," dedi, "yaşam hiçbir şey yapmazken ve hiçbir şey yapmama olanağı varken daha anlamlı geliyor!"</p>

  <p>Beşincisi, "Yanlışınız var!" diye ekledi. "Mutluluk araştırmak ve çalışmaktır. Mümkün olduğu kadar çok bilgi edinmek, insanı mutlu kılar!.."</p>

  <p>"Ve sonunda insan, hiçbir şey bilmediğini anlar!"</p>

  <p>"Bilgeliğin başlangıcı bu değil mi?"</p>

  <p>"Peki sonu ne?"</p>

  <p>Gözlüklü adam filozofça cevap verdi: "Bilgeliğin sonu yoktur! Yine de yüce bir doyuma ulaşılabilir!"</p>

  <p>O zaman, birinci konuk doğrudan ev sahibine yöneldi. Adam masanın bir ucunda, yani en kötü yerinde oturuyordu. Zira saygı kuralları bunu gerekli kılıyordu. Ev sahibi kayıtsız ve dalgındı; hiç lafa karışmadan konuşmaları dinliyordu.</p>

  <p>"Görelim bakalım! Bu saçmalıklar hakkında ev sahibimiz ne düşünüyor? Yaşam iyi midir kötü müdür? Yaşamın lehinde mi, aleyhinde mi?"</p>

  <p>Ev sahibi kıtır kıtır ses çıkararak uyuşuk uyuşuk karpuz dilimlerini yiyordu; hiçbir şeyden zevk almayan bir adam tavrı vardı; küçümseyici bir havayla dudaklarını uzatıp cevap olarak, "Pöh!" demekle yetindi.</p>

  <p>Bu, özellikle kayıtsız insanların kullandığı sözcüktü. Her şeyi söylüyor, hiçbir şey söylemiyordu. Bu kelime bütün dillerde bulunur ve dünyanın bütün sözlüklerinde yer alsa gerektir. Kısaca "hoşnutsuzluk" ifadesidir.</p>

  <p>Bunun üzerine beş davetli sıkılgan adamı kendi kanıtlarıyla sıkıştırdılar. Her biri kendi tezini savundu. Adamın görüşünü almak istiyorlardı. Ev sahibi önce cevap vermekten kaçındı, sonunda hayatın ne iyi, ne kötü olduğunu ileri sürdü. Ona göre, pek sevinçli olmayan, anlamsız bir şeydi.</p>

  <p>"İşte dostumuz!"</p>

  <p>"Bir gül dikeni onun huzurunu hâlâ bozmamış; yoksa böyle konuşabilir mi?"</p>

  <p>"Hem de genç olduğu zaman!"</p>

  <p>"Genç ve çok sağlıklı!"</p>

  <p>"Çok sağlıklı ve zengin!"</p>

  <p>"Çok zengin!"</p>

  <p>"Çok, çok zengin!"</p>

  <p>"Galiba fazla zengin!"</p>

  <p>Bu yorumlar bir maytapın çatpatları gibi sesler çıkarıyor, evsahibinin tasasız yüzünde gülümsemeye bile neden olmuyordu. Kendi yaşam sayfalarını bir kez olsun karıştırmamış, ilk sayfalara bile göz atmamış bir adam haliyle hafifçe omuzlarını silkmekle yetiniyordu.</p>

  <p>Kayıtsız adam olsa olsa otuz yaşlarında, son derece sağlıklıydı. Büyük bir servetin üzerinde oturuyordu. Kültürlü, zekâsı ortanın üzerindeydi; şu dünyanın mutlularından biri olabilmek için çoğu kimsenin yoksun kaldığı her şey onun elindeydi! Ama neden mutlu değildi?</p>

  <p>Neden?</p>

  <p>O sırada, filozofun ağırbaşlı sesi işitildi. Antik koronun başoyuncusu gibi konuşarak, "Dostum," dedi, "şu ölümlü dünyada mutlu değilsin, yani şu ana kadar mutluluğun tadına varamamışsın. Mutluluk sağlık gibidir. Onun tadını almak için ara sıra yoksun kalmak gerekir. Oysa şimdiye dek hiç hastalanmamışsın... Yani hiç mutsuz olmamışsın! Yaşamında eksik olan şey bu. Bir an için olsun mutsuzluğu yaşamayan kişi, mutluluğun kıymetini nasıl anlayabilir?"</p>

  <p>Bilgelik dolu bu gözlemi yaptıktan sonra filozof, en iyi marka şampanyayla dolu kadehini kaldırarak, "Dilerim, ev sahibimizin güneşine biraz gölge düşer!" dedi. "Yaşamında biraz acı görmeli!"</p>

  <p>Ardından bir yudumda kadehini boşalttı.</p>

  <p>Ev sahibi bu sözleri kabullenir gibi bir jest yaptı ve her zamanki uyuşukluğuna geri döndü.</p>

  <p>Konuşmalar nerede geçiyordu? Paris'te, Londra'da, Viyana'da, Petersburg'ta bir yemek salonunda mı? Altı davetli Eski Kıta ya da Yeni Dünya'nın bir restoranında mı söyleşiyorlardı? Yemeğin ortasında, fazla içmemiş olmalarına rağmen, bu konuları tartışan bu insanlar kimdir?</p>

  <p>Aslında, Fransız değillerdi, zira politikadan konuşmuyorlardı!</p>

  <p>Altı konuk şatafatlı biçimde dekore edilmiş, orta büyüklükte salonda bir masaya oturmuştu. O saatte, camların arasından günün son ışıkları sızıyordu. Dışarıda, pencere boşluklarında, akşam rüzgarı çiçekleri kımıldatıyor, birkaç sokak fenerinin solgun ışıkları günün ölgün ışıklarına karışıyordu. Yukarıda, pencerelerdeki boşlukların üstünü sıra sıra arabeskler süslüyor; bunlar çeşitli heykelciklerden oluşuyordu. Heykelcikler göksel ya da dünyevi güzellikleri temsil eden, bir fauna ve bir floraya ait olan hayvanları ve bitkileri şekillendiren fantezi dolu objelerdi.</p>

  <p>İpek halıların süslediği salonun duvarlarında geniş aynalar parlıyordu. Tavanda bir punka,<a id="footnote1"></a><sup><a href="#bookmark1">1</a></sup> rengarenk perkalden oluşan kanatlarıyla içerinin havasını serinletiyordu.</p>

  <p>Siyah laka ile cilalanmış masa geniş bir dörtgenden ibaretti. Üstünde örtü yoktu; porselen ve gümüş takımları, saf kristalden yapılmış bir ayna gibi yansıtıyordu. Havlu peçete gibi şeyler de yoktu; ama kısa ve özlü yazılarla süslü dört köşeli basit kağıtlar vardı. Bunlardan her davetlinin yanında yeterli miktarda bulunuyordu. Masanın etrafına mermer arkalıklı iskemleler dizilmişti; çağdaş mobilyanın yünlü pamuklu minderlerle süslü iskemlelerine oranla bu bölgede sıcaklık bakımından tercih edilebilir eşyalardı bunlar.</p>

  <p>Yemek servisine gelince, genç kızlar tarafından yapılıyordu. Sevimli şeylerdi, kara saçlarının arasına zambak ve kasımpatı çiçekleri karışmıştı; kollarını zarif biçimde süsleyen, altından ya da yeşimtaşından bilezikler takmışlardı. Gülümsüyorlar, neşe saçıyorlardı; bir elleriyle servis yapıp sofrayı toplarken, öteki elleriyle nazik nazik geniş bir yelpazeyi sallıyorlardı; yelpaze tavandaki punkayla birlikte havayı serinletip canlandırıyordu.</p>

  <p>Yemekte her şey vardı. Hem temiz hem çok ustalıklı bir yemekten daha nefis ne olabilir? Akşam mönüsü yüz elli tabak yemekten oluşuyordu.</p>

  <p>Servisin başında ve girişte, şekerli pastalar, havyar, kızarmış çekirgeler, kuru meyveler ve Ning-Po'nun istiridyeleri yer alıyordu. Bunların ardından kısa aralıklarla, haşlanmış dişi ördek, güvercin ve kızkuşu yumurtaları, kırlangıç yuvalarından toplanan yumurtalar, gin-seng yahnileri, dilimlenmiş mersinbalığı, soslu ya da şekerlenmiş balina sinirleri, tatlı su iskorpitleri, yengeç yahnileri, serçe taşlıkları ve sarmısak sokulmuş koyun gözleri, kayısı çekirdeklerinin sütüyle süslü börekler, denizhıyarı yahnileri, bambu tomurcuk suyu, tatlandırılmış körpe kökçüklerden salatalar vb. ikram edildi. Singapur ananasları, yerfıstıklarından yapılmış bademşekerleri, tuzlu bademler, tadı güzel hintkirazları, beyaz etli "long-yen" meyveleri, solgun etli litchi<a id="footnote2"></a><sup><a href="#bookmark2">2</a></sup> meyveleri, su kestaneleri, şekerlemesi yapılmış Kanton portakalları üç saattir devam eden yemeğin son bölümünü oluşturuyordu. İçeceklere gelince, bol miktarda bira, şampanya ve Şao-Şiyn şarabı bulunuyordu. Olmazsa olmaz pirinci, davetliler küçük çubukların yardımıyla dudaklarına götürüyor, böylece tatlı servisinden önceki son servis bitmiş oluyordu.</p>

  <p>Nihayet genç garson kızlar Avrupa'da moda olan parfümlü mendiller değil de sıcak suya batırılmış havlular getirdiler. Davetliler büyük bir memnuniyetle bunları yüzlerine sürdü.</p>

  <p>Aslında bu, yemekte verilen kısa bir ara, bir saatlik tatlı bir gevşeklikti. Bundan sonraki anlar müzikle dolacaktı.</p>

  <p>Gerçekten bir grup çalgıcı ve şantöz salona girdi. Şantözler genç ve güzeldi; davranışları mütevazı ve nazikti. Ama ne müzikti o öyle! İşitme duyusunun sınırlarını zorlayan keskin notalar! Bu notalardan yükselen ölçüsüz makamsız viyaklamalar, gıdaklamalar! Enstrümanlara gelince, yaylarından çıkan sesler birbirine karışan kemanlar, akordsuz gitarlar, çığırtkan klarnetler, taşınabilir küçük piyanolara benzeyen armonikalar... Gerçi büyük bir gürültüyle enstrümanlara eşlik eden şarkılara ve şantözlere layık şeylerdi bunlar.</p>

  <p>Gürültülü patırtılı orkestranın şefi sahneye çıkarken repertuvarındaki programı sunmuştu. Dilediğini çalmasına izin veren ev sahibinin bir işareti üzerine müzisyenler On Çiçekli Demet şarkısın çalmaya başladılar. O zamanlar pek moda olan, kibar âlemin aklını başından alan bir parçaydı bu.</p>

  <p>Sonra, kendilerine avans olarak iyi bir ödeme yapılmış olan grup, şarkı söyleyerek ve ilerleyerek uzaklaştı. Bravo seslerini de arkalarından götürüyorlardı. Bitişik salonlara geçtiler; oralarda da iyi bir hasılat yapacaklarını umuyorlardı.</p>

  <p>Altı davetli iskemlelerinden kalktı; ama sırf başka masaya geçmek için bu hareketi yaptılar. Bu arada birbirlerine büyük bir nezaketle davranıyorlar, iltifatlar ediyorlardı.</p>

  <p>Bu ikinci masada, her konuğun önünde kapaklı bir kase duruyordu. Kaseler ünlü Budist rahip Bodhidharma'nın portresiyle süslüydü. Efsanevi salının üstünde ayakta duruyordu. Herkese bir tutam çay ikram edildi, her konuk bu çayı şeker katmadan kasesindeki kaynar suyun içine attı ve neredeyse hemen içti.</p>

  <p>Ne çaydı ama! Onu tedarik eden Gibb-Gibb&amp;Co. firmasıydı; o yüzden korkmaya hiç gerek yoktu; yani çayın içine sahtekarlık sonucu acayip otlar karıştırılmamış, demlenirken tadı acımamıştı. Üstelik nezaketsiz bir hazırlayıcı, zerdeçal katarak onu sarartmamış ya da Prusya mavisiyle sapsan kurutmamıştı!</p>

  <p>Bütün arılığıyla üstün nitelikli bir çaydı. Çay çiçeğinin kendisine tıpatıp benzeyen kıymetli yaprakların ürünüydü. Bu yapraklar bir ağacın çok nadir bulunan ve ölmek üzere olan bitkileriydi. Küçük çocuklar tarafından mart ayının ilk hasat döneminde toplanırlardı. Bu yaprakları salt eldiven giyen çocukların özenle toplama hakkı vardı!</p>

  <p>Altı davetlinin kendinden geçmeden küçük yudumlarla tattığı bu çayı, bir Avrupalı hayret nidaları çıkararak övmekten geri kalmazdı; ne var ki onun yabancısı olmayan konukların bu çaya aşinalıkları vardı.</p>

  <p>Şunu söylemek gerekir ki bu insanlar o nefis içkinin inceliklerini değerlendirecek düzeyi çoktan aşmışlar, onu kanıksamışlardı. Düzeyli bir toplumun insanlarıydılar; üzerlerinde hafif kısa kollu gömlek "han-şaol", kısa bir yelek "ma-kual", kenardan ilikli uzun entari "ha-ol" gibi varsıl giysiler vardı. Ayaklarında sarı şıpıtıklar, kabartmalı pamuklu kumaştan çoraplar göze çarpıyordu. Beli püsküllü bir eşarpla saran ipekli pantolonlar giymişlerdi, göğüslerini incelikle dokunmuş ipekli plastron süslüyordu. Bu sevimli kişiler o ağaçtan üretilen çayın yılda bir kez kokulu yapraklar verdiği ülkede doğmuşlardı. Kırlangıç yuvalarından toplanan yumurtaların, denizhıyarlarının, balina sinirlerinin, köpekbalığı kanat ucu etlerinin yer aldığı bir yemekti bu; konuklar tadını çıkara çıkara yesin diye son derece incelikle hazırlanmıştı. Tabii bir yabancıyı hayretler içinde bırakacak bu mönü onları hiç şaşırtmamıştı.</p>

  <p>Öte yandan masadan ayrılırken, içlerinden hiçbiri ev sahibinin kendilerini niçin çağırdığını bilmiyordu. Gerçekten o gün, kendilerini neden davet etmişti? Birazdan öğreneceklerdi.</p>

  <p>Kaselerdeki çay hâlâ bitmemişti. Kayıtsız ev sahibi son yudumunu içtiği anda, dirseklerini masaya yasladı, dalgın bakışlarla şu sözleri söyledi:</p>

  <p>"Dostlarım hiç alay etmeden beni dinleyin! Kader böyle istedi. Hayatıma yeni bir şey katacağım; böylece belki monotonluktan kurtulurum! İyi mi, kötü mü olacak? Bunu gelecek gösterecek. Sizi davet etmiş olduğum bu akşam yemeği benim bekarlık hayatıma veda yemeğidir. On beş gün sonra evleniyorum, ve..."</p>

  <p>Optimist, "insanların en mutlusu olacaksın!" diye haykırdı. "Bak, görüyor musun! Talihin açık!"</p>

  <p>Gerçekten, lambalar soluk ışınlar fırlatarak çıtırdarken, pencerelerin arabesklerinde saksağanlar ötüyor, çayın küçük yaprakları kaselerde dikine yüzüyordu. İnsanı kandırmayan mutlu kehanetlerdi bunlar!</p>

  <p>Nitekim herkes ev sahibini kutladı, o da büyük bir soğuklukla iltifatları kabul etti. Ancak kendisinin seçtiği ve hayatına "yeni bir şey" katacak olan kişinin adını vermedi. Konuklardan hiçbiri bu konuda onu sorgulamak saygısızlığında bulunmadı.</p>

  <p>Bu arada, filozof tebriklere karışmamıştı. Kollarını kavuşturmuş, gözleri aralık, dudaklarında alaycı bir gülümseme, ne iltifat edenleri ne iltifat edileni onaylar gibi görünüyordu.</p>

  <p>Ev sahibi ayağa kalktı, elini onun omuzuna koyarak her zamankinden daha az sakin bir sesle, "Evlenmek için çok mu yaşlıyım?" diye sordu.</p>

  <p>"Hayır."</p>

  <p>"Çok mu gencim?"</p>

  <p>"Pek sayılmaz."</p>

  <p>"Beni hatalı mı buluyorsun?"</p>

  <p>"Olabilir!"</p>

  <p>"Seçtiğim insanı tanıyorsun; beni her bakımdan mutlu edebilir."</p>

  <p>"Biliyorum."</p>

  <p>"O halde?.."</p>

  <p>"Onu mutlu edemeyecek olan sensin! Hayatta tek başına sıkılmak iyi değildir! Ama iki kişi birden sıkılmak daha beter!"</p>

  <p>"Demek asla mutlu olamayacağım, öyle mi?.."</p>

  <p>"Evet, mutsuzluğu öğrenmedikçe bu böyle!"</p>

  <p>"Mutsuzluk bana ulaşamaz!"</p>

  <p>"Daha kötü, bir türlü düzelemezsin!</p>

  <p>Konukların en genci, "Ah şu filozoflar!" diye bağırdı. "Onlara kulak asmamak lazım. Teori üreten aygıtlar bunlar! Her türden teori üretirler! Hiçbir işe yaramayan uyduruk laflar! Evlen, evlen dostum! Hiç evlenmemeyi dilemiş olmasaydım, inan ben de aynısını yapardım! Evlen, şairlerimizin dediği gibi, yeter ki sevgi dolu iki Zümrüdüanka birleşsin! Dostlarım, ev sahibimizin mutluluğu için kadeh kaldırıyorum!"</p>

  <p>Filozof, "Ben de gelecekte onu mutlu kılacak koruyucu tanrıçanın onuruna içiyorum," dedi. "Ancak dostumuzu mutsuzluk deneyiminden geçirmeli!"</p>

  <p>Biraz tuhaf bu kadeh tokuşturmanın ardından, davetliler kalktı, tam dövüşe başlayacak olan boksörler gibi yumruklarını havaya kaldırdılar, sonra onları aşağıya indirip başlarını eğerek ayrılmak için izin istediler.</p>

  <p>Okur yemeğin verildiği salonun tasvirinden, sofradaki başka iklimlere özgü mönüden, davetlilerin giyim kuşamından, kendilerini ifade etme biçiminden, hatta teorilerinin tuhaflığından, Çinliler'den söz edildiğini sezmiştir. Gerçekten bu insanlar araştırmaları, seyahatleri ve Batı'nın uygarlaşmış kişileriyle sık sık temas etmeleri sonucunda çoktan "Avrupalılaşmış" olan Çin'in modern sakinleridir.</p>

  <p>Kanton'da Perles nehrinde dolaşan tenezzüh gemilerinden birinin içindeki bir salondu burası. Varsıl Kin-Fo, yanından ayrılmayan filozof Wang'ın eşliğinde, gençliğinin en iyi dostlarından dördünü ağırlıyordu. Pao-Shen mavi düğmeli dördüncü sınıf bir mandarindi, Yin-Pang, Pharmaciens Sokağı'nda ipekli kumaş ticareti yapan zengin bir tüccar, Tim zevk düşkünü duygusuz biri ve Hual bir entelektüeldi.</p>

  <p>Olay, Çin gecesinin saatlerini şiirsel biçimde paylaşan beş arifeden birincisinde, dördüncü ay'ın yirmi yedinci gününde geçiyordu.</p>

  <p><a id="bookmark1"></a><a href="#footnote1">1</a>&nbsp;&nbsp;Tavana asılan ve vantilatör işlevini gören bir çeşit sıcaklık siperi. Sıcak ülkelerde kullanılırdı. Siperden sarkan ipler küçük bir uşak tarafından döndürülür, mekan serinletilirdi. -çn</p>

  <p><a id="bookmark2"></a><a href="#footnote2">2</a>&nbsp;&nbsp;Uzakdoğu'ya özgü bir ağaç. Kerestesi ve meyvesinden yararlanılır. Bu ağacın meyvesi. -çn</p>
</body>
</html>
