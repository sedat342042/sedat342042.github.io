<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3 class="buyuk">11<br /></h3>
  <hr />

  <h3 id="sigil_toc_id_11">KİN-FO ÇİN'İN EN ÜNLÜ ADAMI OLMAYA BAŞLIYOR</h3>
  <hr />

  <p>Bu sırada, Wang hala ortalarda görünmüyordu. Kin-Fo köpürmeye başlamıştı. Elinden hiçbir şey gelmiyordu. Filozofun peşinden de gidememişti. Zaten ne yapabilirdi! Wang, hiçbir iz bırakmadan sırra kadem basmıştı!</p>

  <p>Aynı belirsizlik La Centenaire sigortacısını da endişelendiriyordu. İlk başta, bunların ciddiye alınacak şeyler olmadığına inanmış, Wang'ın sözünü tutacağına kulak asmamıştı. Gariplikler ülkesi Amerika'da bile buna benzer fantezilerin yaşanmadığını biliyordu. Gelgelelim, şu tuhaf ülke Çin'de her şeyin mümkün olabileceği sonucunu çıkarıyordu. Çok geçmeden Kin-Fo'yla aynı kanıya vardı. Şöyle ki filozofu bulmayı başarsalar bile, adam verdiği sözü yerine getirecekti. Kayboluşundan da bir plan tasarladığı anlaşılıyordu; öğrencisini vurmak için en elverişli anı kollayacak, ani ve bitirici bir darbeyle kalbinden vuracaktı. Mektubu kurbanının cesedi üzerine bıraktıktan sonra, rahat rahat La Centenaire bürolarına gelip kapitalden kendi adına sigorta edilen payı talep edecekti.</p>

  <p>Şu halde, Wang'ı uyarmak gerekiyordu; ama onu doğrudan uyarmak mümkün değildi.</p>

  <p>Nitekim saygıdeğer William J. Bidulph dolaylı yolları kullanmayı denedi. Birkaç gün boyunca Çinli gazetelere ilanlar verildi, yabancı gazetelere telgraflar çekildi.</p>

  <p>Pekin gazetesi Çing-Pao, Çince yazılan sayfalarında Şanghay ve Hong-Kong'da bu ilanları yayımladı. Amerika ve Avrupa'nın en çok okunan gazeteleri de aynı ilanı bastı. İlanda şunlar yazılıydı: "Şanghay'dan adresi belli olmayan Mösyö Wang'ın, kendisiyle Mösyö Kin-Fo arasında, geçen 2 Mayıs tarihinde imzalanan anlaşmayı yeniden gözden geçirmesi rica olunur. Adı geçen Mösyö Kin-Fo'nun bundan böyle tek ve biricik arzusu yüz yaşında ölmektir". Bu acayip ilanı çok geçmeden kesinlikle daha pratik olan bir ikincisi izledi: "Mösyö Wang'ın Şanghay'da ikamet ettiği yeri William J. Bidulph'a kim bildirirse, kendisine La Centenaire sigortacısı tarafından iki bin dolar ya da bin üç yüz Çin parası ödenecektir". Zaten filozofun sözünü yerine getirmek için elli beş günlük süre içinde bütün dünyayı dolaşmasının anlamı yoktu. Bunu düşünmek bile gereksizdi.</p>

  <p>Bütün fırsatlardan yararlanmak için olsa olsa Şanghay dolaylarında bir yerde gizleniyordu. Bu yüzden, WillamJ. Bidulph aşın önlem alınmasını gereksiz buluyordu.</p>

  <p>Günler geldi geçti. Durum hiç değişmiyordu. Öte yandan söz konusu ilanlar Amerikalılar'a özgü bir yankı uyandırdı: WANG! WANG!! WANG!!!, KIN-FO! KIN-FO!! KIN-FO!!! Bu sözcükler dilden dile dolaşarak herkesin dikkatini çekti ve eğlence kaynağı oldu.</p>

  <p>Oyun Çin'in en ücra köşelerine kadar yayıldı.</p>

  <p>"Wang nerede?"</p>

  <p>"Wang'ı kim gördü?"</p>

  <p>"Wang nerede oturuyor?"</p>

  <p>"Wang ne yapıyor?"</p>

  <p>Küçük Çinliler sokaklarda, "Wang! Wang! Wang!" diye bağırıyorlardı.</p>

  <p>Bu sorular çok geçmeden bütün ağızlarda dolaştı.</p>

  <p>Ve Kin-Fo, "en büyük arzusu yüz yıl yaşamak olan" o seçkin Çinli, uzun ömür bakımından ünlü olan fille yarışacağını iddia ediyordu. O fil ki Pekin Hayvanat Bahçesi'nde yüzüncü yaşını doldurmak üzereydi. Bu olay da yeni bir modanın çıkmasına neden oldu.</p>

  <p>"Pekala Mösyö Kin-Fo'nun yaşı ilerliyor mu?"</p>

  <p>"Sağlığı nasıl?"</p>

  <p>"Her yediği şey yarıyor mu?"</p>

  <p>"İhtiyarların sarı cüppesini giydiğini görecek miyiz?"</p>

  <p>İşte böyle. Sivil ve asker mandarinler, tüccarlar, satıcılar, sokaklarda ve meydanlardaki insanlar, rıhtımlarda kayıkçılar, yani herkesin ağzında böyle alaycı laflar dolaşıyordu.</p>

  <p>Çinliler çok neşeli, çok alaycı insanlardır, mutlaka eğlenecek bir konu bulurlar. Özel hayatın dışına taşan her çeşit şakaya bayılırlar.</p>

  <p>Ne var ki Kin-Fo bu durumdan hiç hoşnut değildi. Bu tuhaf şöhretin olumsuzluklarına katlanmak zorundaydı, Hattâ söğüt ağaçlarından esen rüzgar anlamında bir "Mançiang-hung" şarkısı bestelenecek kadar ileriye gidilmişti. Onu alaya alan yanık bir halk türküsüydü bu. Yüz yıl Önceki Beş Gün! Çok ilgi çekici bir türkü ismi! Öyle satışı oldu ki üç Çin parasına dinleniyordu!</p>

  <p>Kin-Fo, adı etrafında koparılan gürültüden bunaldıkça, William J. Bidulph'un ağzı kulaklarına varıyordu. Çünkü Wang'ın adı da gözlerden uzak kalmıyordu.</p>

  <p>İşler öyle ileri gitti ki çok geçmeden Kin-Fo için dayanılır olmaktan çıktı. Dışarı mı çıkıyordu? Her yaştan, her cinsiyetten bir Çinli alayı peşine takılıyor, sokaklarda, rıhtımlarda, hattâ imtiyazlı topraklarda, hattâ kırsal alanda ona eşlik ediyordu. İçeri mi giriyordu? En kötü cinsinden bir şakacılar takımı yamenin kapısında toplanıyordu.</p>

  <p>Her sabah, odasının balkonunda görünmek zorunda kalıyordu; bunun anlamı, adamlarının henüz vakti dolmadan onu Uzun Ömür köşkünde bulunan tabutun içine yatırmadıklarını kanıtlamak içindi. Sanki iktidardaki Tsing'ler hanedanın bir ferdiymiş gibi, gazeteler sağlığı hakkında alaycı yorumlar yayımlıyordu. Sözün kısası, tam anlamıyla gülünçleşmişti.</p>

  <p>Bir gün, 21 Mayıs'ta, iş o hale geldi ki küplere binen Kin-Fo, saygıdeğer William J. Bidulph'u görmeye gitti. Hemen burayı terk etmeye karar verdiğini bildirdi. Şanghay'dan da, Şanghaylılar'dan da bıkıp usanmıştı.</p>

  <p>Sigortacı dikkatini çekerek, "Daha çok risk alabilirsiniz!" dedi.</p>

  <p>Kin-Fo, "Vız gelir!" diye cevap verdi. "Sonucuna katlanırsınız. Önleminizi alın!"</p>

  <p>"Nereye- gideceksiniz?"</p>

  <p>"Aklımın estiği yere!"</p>

  <p>"Nereye kadar?"</p>

  <p>"Neresi olursa!"</p>

  <p>"Peki ne zaman döneceksiniz?"</p>

  <p>"Hiçbir zaman."</p>

  <p>"Ya Wang'ın haberlerini alırsam?"</p>

  <p>"Şeytan görsün yüzünü! Ah! Ne budalalık yaptım da o mektubu ona verdim!"</p>

  <p>Aslında Kin-Fo filozofu bulmak için yanıp tutuşuyordu. Hayatının bir başkasının ellerinde olması... Bu düşünce onu çileden çıkarıyordu.</p>

  <p>Kafasında saplantı haline gelmişti bu. Aynı koşullarda bir ay daha beklemek... Asla dayanamazdı! Kudurmak üzereydi!</p>

  <p>William J. Bidulph, "Pekala, yolunuz açık olsun!" dedi. "Craig ve Fry adım adım sizi izleyecek!"</p>

  <p>Kin-Fo, "Bildiğiniz gibi yapın!" cevabını verdi. "Yalnız şunu bilin ki peşimden koşmak zorunda kalacaklar."</p>

  <p>"Koşarlar sevgili mösyö, koşarlar, bacaklarından tasarruf edecek insan değillerdir!"</p>

  <p>Kin-Fo yamene döndü ve bir dakika yitirmeden yol hazırlığına başladı.</p>

  <p>Sun'un bu durumdan çok canı sıkılmıştı. Yer değiştirmelerden hoşlanmazdı. Ne var ki efendisine refakat edecekti. Ama çenesini tuttu; atkuyruğundan bir parçanın daha kesilmesini istemiyordu.</p>

  <p>Hakiki Amerikalılar Craig ve Fry'a gelince, dünyanın bir ucuna da gitseler, her an yola çıkmaya hazırdılar.</p>

  <p>Bir tek şey sordular:</p>

  <p>"Mösyö nereye ..." dedi Craig.</p>

  <p>"Gidiyor?" diye ekledi Fry.</p>

  <p>"Önce Nankin'e, sonrasını şeytan bilir!"</p>

  <p>Craig-Fry'ın dudaklarında aynı anda bir gülümseme belirdi. İkisi de büyülenmişti. Şeytan mı! Bundan daha hoşlarına giden bir şey olamazdı! William J. Bidulph'dan izin alma fırsatını bulduktan sonra, Çinli kıyafetleri giydiler. Bu durumda Çin'de yolculuk esnasında, kimsenin dikkatini çekmeyeceklerdi.</p>

  <p>Bir saat sonra, Craig ve Fry çantaları yanlarında, tabancaları bellerinde yamene geri döndüler.</p>

  <p>Karanlık basarken, Kin-Fo ile arkadaşları gizlice Amerikan kolonisi rıhtımını terk ediyorlardı. Şanghay'dan Nankin'e sefer yapan buharlı gemiye binmişlerdi.</p>

  <p>Yolculuk gezinti sayılırdı. Akıntıyı arkasına alan bir buharlı gemi, Mavi nehirde yol alarak on iki saat içinde Güney Çin'in eski merkezine ulaşabilirdi.</p>

  <p>Bu kısa yolculuk esnasında, Craig-Fry ilk iş olarak bütün yolcuları dikkatle gözden geçirdiler, sonra kıymetli Kin-Fo'ları için ufak tefek önlemler aldılar. Filozofu tanıyorlardı -zaten üç koloniden birinde yaşayan herhangi bir insan bu iyi ve sempatik simayı hiç tanımaz olur muydu! -onun güvertede peşlerine takılmadığından emin oldular. Bu önlemi de aldıktan sonra, bütün dikkatlerini La Centenaire müşterisinin üzerine topladılar. Onun yaslandığı güverte parmaklıklarını elleriyle yokladılar, iskeleyi ayaklarıyla kontrol ettiler, kazanların bulunduğu bölüm onlara kuşkulu geldiğinden genç adamı kazan dairesine yaklaştırmadılar, akşamın sert rüzgarına çıkarmayarak gecenin rutubetli havasından soğuk almasını önlediler, kamarasındaki lumbozların sımsıkı kapalı tutulmasına dikkat ettiler. Sun'u terslediler. İhmalkar uşak efendisi ne zaman çağırsa ortalıkta görünmüyordu. Onun yerini alarak pasta ve çay servisini üstlendiler. Nihayet giyinik halde Kin-Fo'nun kamarasının kapısında yattılar. Bellerine can kurtaran simitleri bağlamışlardı. Herhangi bir çarpışma ve patlama sonucu, buharlı gemi nehrin derin sularına gömülürken genç adamı kurtarmaya hazırdılar. Bereket versin, Fry-Craig'in sınırsız sadakatini, yiğitçe davranışını sınayacak hiçbir kaza meydana gelmedi. Buharlı gemi hızla Wousung akıntısında ilerledi, Mavi nehrin boğazından geçti, Tsong-Ming Adası'nın yanına geldi, U-Song ve Langşan fenerlerini arkada bıraktı, suların gelgit olayıyla Kiang-Su eyaletine ulaştı. 22 Mayıs sabahı, yolcular eski imparatorluk kentinin rıhtımında sağ salim karaya çıktılar.</p>

  <p>İki koruma sayesinde Sun'un atkuyruğu bir milim dahi kısalmamıştı. Tembel uşak haline şükredebilirdi.</p>

  <p>Şanghay'ı terk eden Kin-Fo'nun, ilkin Nankin'de kalması boşuna değildi. Orada filozofu bulacağına inanıyordu.</p>

  <p>Gerçekten Wang kendine acı anılar yaşatan bu kente gelmiş olabilirdi. Zira burası Çang-Mao ayaklanmasının başlıca merkeziydi. Tay-pingler'in imparatoru olan Rong-Sieu-Tsien tarafından işgal edilmiş ve savunulmuştu. İmparator "Büyük Barış" çağının başladığını bu kentte ilan etmiş, düşmanlarının eline diri diri geçmemek için 1864'te kendini zehirlemişti. Saraydan kaçan genç oğlunun başı düşmanlarca koparılmıştı.</p>

  <p>Ateşe verilen kentte, yıkıntıların arasında imparatorun mezarı bulunmuş, mezar açılarak kemikleri vahşi hayvanlara atılmıştı. Nihayet, Wang'ın yüz bin silah arkadaşı aynı bölgede üç gün içinde katledilmişti.</p>

  <p>Yaşamında meydana gelen değişiklikten sonra, filozofun eski günlerine özlem duyması mümkündü. Kişisel anılarıyla dolu bu yerlere sığınmış olabilirdi. Birkaç saat sonra, buradan ayrılarak öldürmeye hazır vaziyette Şanghay'a dönebilirdi.</p>

  <p>İşte bu nedenlerden ötürü, Kin-Fo ilkin Nankin'e yöneldi ve yolculuğunun ilk etabını burada geçirmeye karar verdi. Wang'la karşılaşırsa her şeyi açıklayacak, bu saçmalığa bir son vereceklerdi. Wang ortalıkta görünmezse, Çin'de yolculuğuna devam edecek, vade dolduğu gün dostu hocasından korkacak bir şey kalmayacaktı.</p>

  <p>Kin-Fo yanında Craig ve Fry, peşinde Sun'la bir otel buldu. Otel, eski başkentin dörtte üçünün etrafında çöl gibi uzandığı az kalabalık mahallelerden birinde bulunuyordu.</p>

  <p>Kin-Fo arkadaşlarına, "Ki-Nan adı altında yolculuk yapıyorum" demekle yetindi. "Şuna da dikkatinizi çekerim, hangi bahaneyle olursa olsun, gerçek adım asla telaffuz edilmeyecek."</p>

  <p>"Ki..." dedi Craig.</p>

  <p>"Nan" diye ekledi Fry.</p>

  <p>"Ki-Nan" diye yineledi Sun.</p>

  <p>Bilindiği gibi, Şanghay'daki şöhretinin olumsuzluklarından kaçan Kin-Fo, aynı şeyleri bir daha yaşamak istemiyordu. Filozofun Nankin'de bulunma olasılığından da Fry-Craig'e hiç söz etmemişti. Aksi halde, bu çok titiz ajanlar müşterilerinin parasal değerine uygun düşen önlemleri bir kat daha artıracaklardı. Fakat Kin-Fo bu durumdan çok sıkılacaktı. Gerçekten ceplerinde bir milyon parayla kuşkulu bir ülkede seyahat etmeye kalksalar, alacakları önlemler bundan daha sıkı olamazdı.</p>

  <p>Zaten La Centenaire bir milyonun korunmasını onlara emanet etmemiş miydi?</p>

  <p>Bütün gün, Nankin sokaklarını, meydanlarını, mahallelerini dolaşmakla geçti. Eski görkeminden çok şey kaybeden kent, Batı kapısından Doğu kapısına, kuzeyden güneye hızlı hızlı katedildi. Kin-Fo düzenli adımlar atıyor, az konuşuyor, bol bol etrafa bakıyordu.</p>

  <p>Ne halkın büyük çoğunluğunun sık sık dolaştığı kanalların üzerinde, ne de yabani bitkilerce istila edilen ve yıkıntıların arasında gözden kaybolan sokaklarda aşina bir yüze rastlayabildi. İmparatorluk sarayından artakalan az çok harabeye dönmüş mermer revakların altında ve kireç haline gelmiş duvar parçalarının yanında kimsecikler yoktu. Wang şimdi kalıntılardan ibaret olan o korkunç sahnenin içinde yaşamış, direnerek son ana kadar çarpışmıştı. Kin-Fo ve adamlarının gözünden hiçbir şey kaçmıyordu. 1870'de, Nankinliler'in toplu kırımdan geçirmek istediği Katolik misyonerlerin yameni etrafında ve Tay-pingler'in yerle bir ettiği, sonradan yeniden inşa edilen silah fabrikasının dolaylarında dikkat çeken birine rastlamadılar.</p>

  <p>Yorgunluğa aldırış etmeyen Kin-Fo hâlâ yürüyordu. Hiç zayıflık göstermeyen iki korumasını da peşinden sürüklüyordu. Böyle dolaşmaya pek alışkın olmadığından, zavallı Sun geride kalıyordu. Kin-Fo, Doğu kapısının dışına çıktı ve tehlikelerle dolu ıssız kırsala daldı.</p>

  <p>Kapı surlarının biraz ötesinde, kenarlarında granitten hayvan heykellerinin dizildiği, ucu bucağı olmayan bir sokak uzanıyordu.</p>

  <p>Kin-Fo adımlarını çabuklaştırarak sokağı izledi.</p>

  <p>Sokağın sonunda küçük bir tapınak görünüyordu. Tapınağın arkasında, tepe yüksekliğinde bir "tümülüs" göze çarpıyordu. Bu tümseğin altında, imparator olan Buda papazı Rong-U yatıyordu. Rong-U bir yurtseverdi; beş yüz yıl önce yabancı istilasına karşı mertçe dövüşmüştü. Acaba filozof, o onurlu anıları gözünde canlandırmak için buraya gelmiş olamaz mıydı? Belki de Ming hanedanı kurucusunun mezarını ziyaret etmek istemişti!</p>

  <p>Tapınak terk edilmiş, tümülüs ıssızdı. Upuzun yolda dizilen o fantastik hayvan heykellerinden başka görünürde bir şey yoktu.</p>

  <p>Fakat biraz heyecanlanan Kin-Fo tapınağın kapısında elle çizilmiş birkaç işaret fark etti. Yaklaştı ve şu üç harfi okudu: W.K-F.</p>

  <p>Wang! Kin-Fo! Filozof mutlaka az önce buradan geçmişti!</p>

  <p>Genç adam hiçbir şey söylemeden etrafa bakındı, arandı...</p>

  <p>Akşam, Kin-Fo, Craig, Fry, Sun güçlükle yürüyerek otele döndüler. Ertesi sabah, Nankin'i terk etmişlerdi.</p>
</body>
</html>
