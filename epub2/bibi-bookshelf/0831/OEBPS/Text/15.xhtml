<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3>15<br /></h3>
  <hr />

  <h3 class="buyuk" id="sigil_toc_id_15">KİN-FO'YU DA OKURU DA BİR SÜRPRİZ BEKLİYOR</h3>
  <hr />

  <p>Pekin'den sevimli Le-u ile Şanghay'dan varsıl Kin-Fo'nun evlenmeleri için artık hiçbir engel kalmamıştı. Wang'ın verdiği sözü yerine getirmesi için sadece altı günlük süre kalmıştı. Gelgelelim, talihsiz filozof anlaşılmaz kaçışını hayatıyla ödemişti. Artık korkacak bir şey kalmamıştı. Evlilik gerçekleşebilirdi. Nikah için Kin-Fo'nun hayatının son günü olarak belirlediği Haziran'ın yirmi beşinci günü kararlaştırıldı.</p>

  <p>Genç kadın bütün durumu öğrendi. Sevgilisinin önce kendisini yoksulluğa terk etmek istemediğini, sonra evlenirse öldürülme olasılığı olduğundan onu dul bırakacağını dinledi. Ama sonra geri dönerek sonunda mutlu kılacağını anladı.</p>

  <p>Ne var ki filozofun ölümünü öğrenen Le-u gözyaşlarını tutamadı. Onu tanıyor, seviyordu. O ilk sırdaşıydı; Kin-Fo'ya yönelik duygularını ilkin ona açmıştı.</p>

  <p>"Zavallı Wang!" dedi. "Bizim nikahımızı göremeyecek!"</p>

  <p>Kin-Fo da yirmi yıllık dostunun, gençlik arkadaşının kaybından dolayı üzülüyordu.</p>

  <p>"Zavallı Wang!" dedi. "Ama kafasına koymuştu; beni vuracaktı!" diye ekledi.</p>

  <p>Le-u güzel başını sallayarak, "Hayır! Hayır!" dedi. "Belki de o korkunç vaadini yerine getirmemek için kendini Pey-ho sularına attı!"</p>

  <p>Gerçekten bu varsayım çok yerindeydi; Wang sözünü tutma yükümlülüğünden kurtulmak için kendini sulara gömmüştü. Bu bakımdan, Kin-Fo genç kadının düşüncesini paylaşıyordu. Filozofun hayali, iki yürekten de silinmeyecekti.</p>

  <p>Palikao Köprüsü'ndeki felaketin ardından Çinli gazeteler saygıdeğer William J. Bidulph'un komik fikirlerini yayımlamaktan vazgeçmişlerdi. Ancak Kin-Fo'yu rahatsız eden şöhreti, hızla yayılıyordu.</p>

  <p>Şimdi Craig ve Fry ne yapacaklardı? 30 Haziran'a kadar La Centenaire'in menfaatlerini savunmakla yükümlüydüler. Yani daha on günlük bir süre vardı. Gerçi Kin-Fo'nun onlara ihtiyacı kalmamıştı. Wang'dan korkmasına artık gerek yoktu. Evet, madem ki yaşamıyordu. Müşterilerinin intihar etmesinden korkabilirler miydi? Hiç değil. Kin-Fo şimdi yaşamaktan başka şey düşünmüyordu. Mümkün olduğu kadar uzun yaşamak istiyordu. Dolayısıyla Craig-Fry'ın onu kollayıp korumasına artık ihtiyaç yoktu.</p>

  <p>Fakat bu orijinal tipler ne de olsa namuslu adamlardı. Sadakatleri salt La Centenaire müşterisine yöneliyordu ama, hiçbir zaman ciddiyeti elden bırakmıyorlardı. Kin-Fo onları düğününe davet etti, onlar da daveti kabul ettiler.</p>

  <p>Fry, Craig'in şaka yollu dikkatini çekerek, "Zaten evlilik bazen intihar sayılır!" dedi.</p>

  <p>Craig tatlı bir gülümsemeyle, "Ölmezsin ama, hayatını verirsin!" cevabını verdi.</p>

  <p>Hemen ertesi gün, Şa-Kua Caddesi'ndeki eve, Nan'ın yerine daha uygun bir hizmetçi alındı.</p>

  <p>Teyzesi Madam Lutalu genç kadının yanına geldi. Düğüne kadar annesinin yerini tutacaktı. Madam Lutalu bir mandarin eşiydi; kocası, Han-Lin Akademisi üyesi olan eski bir okutmandı; bu önemli görevi yerine getirmek için fiziksel ve ahlaki bütün niteliklere sahipti.</p>

  <p>Kin-Fo'ya gelince, nikah töreninden sonra Pekin'i terk etmeyi düşünüyordu. Genç karısını Şanghay'daki yamene yerleştirdiği zaman mutlu olacağına inanıyordu.</p>

  <p>Bir daire kiralamak zorunda kaldı. Daire, Tatar ve Çin kentlerinin arasında bulunan Ti-en-Men Bulvarı'nın yanındaki "Tanrısal Mutluluk" otelindeydi. Restoranı zengin sayılırdı. Craig ve Fry da oraya yerleştiler. Müşterilerini terk etmeye bir türlü karar veremiyorlardı. Sun'a gelince, sövüp sayarak yeniden hizmete başlamıştı. Yalnız herhangi bir fonografın yanında konuşmamaya dikkat ediyordu. Nan'ın başına gelenlerden ders almıştı.</p>

  <p>Kin-Fo, Kanton'daki dostlarından ikisini Pekin'de bulunca sevindi. Tüccar Yin-Pang ve entelektüel Hual'la karşılaşmıştı. Ayrıca, başkentin bazı tüccarlarını ve görevlilerini tanıyordu; onlar da düğüne hep birlikte katılmayı bir borç bildiler.</p>

  <p>Eskiden kayıtsız ve duygusuz olan filozof Wang'ın öğrencisi, şimdi gerçekten mutluydu. İki ay, üzüntüler, endişeler, şüpheler içinde geçmişti. Bütün bu dönemde yaşamın değerini anlamış, şu ölümlü dünyada mutluluğun ne olduğunu öğrenmişti. Evet! Bilge filozofun hakkı vardı!</p>

  <p>Felsefesinin mükemmelliğine bir kez daha tanık oluyordu.</p>

  <p>Kin-Fo düğün hazırlıklarına ayırdığı zamanın dışında kalan süreyi genç karısının yanında geçiriyordu. Dostu yanında olduğu için Le-u mutluluk duyuyordu.</p>

  <p>Başkentin en zengin mağazalarını dolaşıp kendisine görkemli hediyeler almasına ne gerek vardı! Genç kadın salt onu düşünüyordu. Ünlü Pan-Hoei-Pan'ın bilgelik dolu özdeyişlerini tekrarladı, "Eğer bir kadının kalbine göre bir kocası varsa, bu tüm bir yaşamdır!"</p>

  <p>"Kadın adını taşıdığı adama karşı sınırsız saygı duymalı ve sürekli kendine dikkat etmelidir."</p>

  <p>"Kadın evde tertemiz bir gölge ve basit bir ses gibi yaşamalıdır."</p>

  <p>"Koca karının tanrısıdır."</p>

  <p>Bu arada, Kin-Fo'nun muhteşem geçmesini istediği evlilik töreni için hazırlıklar ilerliyordu.</p>

  <p>Bir Çinli kadının çeyizi olması gereken işlemeli otuz çift ayakkabı, şimdiden Şa-Kua Caddesi'ndeki eve dizilmişti. Mutfak, Sinuyane şekerci dükkanının reçelleri, kuru yemişleri, bademşekerleri, şerbetleri, erik, portakal, zencefil, greyfurt şurupları ile dolup taşıyordu. Olağanüstü ipekli kumaşlar, özenle işlenmiş altından ve kıymetli taşlardan yapılmış mücevherler, yüzükler, bilezikler, saç tokaları, vb... Yani Pekin kuyumculuğunun bütün hoş fantezileri Le-u'nun yatak odasına yığılmıştı.</p>

  <p>Şu tuhaf Çin ülkesinde, bir genç kız evlendiği zaman hiç drahoma getirmez. Bütün masrafları kocasının akrabaları ya da bizzat koca karşılar. Erkek kardeşleri yoksa, babadan gelen malvarlığının ancak bir kısmından miras hakkı kazanabilir. Bu hakkı da baba açıkça beyan ettiği takdirde elde eder. Söz konusu koşullara ilişkin kurallar "mei-jin" denilen aracılar tarafından düzenlenir. Evlilik bu bakımdan her şey ayarlandığı zaman kararlaştırılır.</p>

  <p>Genç nişanlı kocanın akrabalarına takdim edilir.</p>

  <p>Erkek genç kızı hiç görmez. Onu ancak evlilerin oturacağı eve, kapısı kilitli bir tahtırevanda geldiği zaman görecektir. Kapının kilidi kocanın üzerindedir. Kapıyı açar. Nişanlısı kabul ederse, ona elini uzatır; kabul etmezse kapıyı hemen kapatır. Nişan bozulmuştur. Hediyeler genç kızın akrabalarına bırakılır.</p>

  <p>Kin-Fo'nun evliliğinde buna benzer bir şey olamazdı. Genç kadını tanıyordu, onu kimseden satın almasına gerek yoktu. Bu durum her şeyi kolaylaştırıyordu.</p>

  <p>Sonunda 25 Haziran geldi. Her şey hazırdı.</p>

  <p>Adet üzere, Le-u'nun evinde üç günden beri ışıklar yanıyordu. Müstakbel aileyi temsil eden Madam Lutalu, üç geceyi uykusuz geçirmek zorunda kalmıştı. Gelin baba evini terk ederken hüzünlü görünmenin bir biçimiydi bu. Eğer Kin-Fo'nun ailesi hâlâ hayatta olsaydı, onun evinde de matem işareti olarak bütün ışıklar yanacaktı; zira Hao-Kieu-Çuen şöyle diyor: "Oğulun evliliğine babanın ölümü gibi bakılmalıdır; oğul ne de olsa onun yerine geçecektir".</p>

  <p>Bu âdetler tam anlamıyla özgür olan bu iki insanın beraberliği için pek önemli sayılmazdı ama, başkaları bu âdetlere uymak zorundaydı.</p>

  <p>Öte yandan, hiçbir astrolojik formalite ihmal edilmedi. Bütün kuralları yerine getirilerek bakılan yıldız falı, yazgı ve mizaç bakımından kusursuz bir uyuma işaret ediyordu. Sene ve ay elverişli görünüyordu. Böylesine uygun koşullarda açılan fala göre evlilikte hiçbir aksilik yaşanmaması gerekirdi.</p>

  <p>Gelin, akşam sekizde 'Tanrısal Mutluluk" oteline kabul edilecekti. Yani büyük bir tantanayla kocanın konutuna götürülecekti. Çin'de, evlenecek çiftlerin ne nikah memuru, ne papaz, ne Buda rahibi ne de Lama önünde hazır bulunması söz konusuydu.</p>

  <p>Saat yedide, Kin-Fo yanından hiç ayrılmayan Craig ve Fry'la birlikte konuklarını kabul ediyordu. Craig ve Fry, Avrupalı bir düğünün tanıklarıymış gibi ışık saçıyorlardı.</p>

  <p>Olağanüstü bir saygı gösterisi! Önemli kişiler kırmızı kâğıttan davetiyelerle çağırılmıştı. Kâğıtların üzerine mikroskobik harflerle şu satırlar yazılıydı: "Şanghay'dan Möysö Kin-Fo, mösyö ... 'yı saygıyla selamlar... ve nikah törenine katılmasını yine saygıyla rica eder..." vb.</p>

  <p>Herkes evlenecek çifti onurlandırmak için gelmişti. Erkeklere görkemli bir ziyafet verilecek; kadınlarsa sırf kendilerine ayrılan bir masada toplanacaklardı.</p>

  <p>Tüccar Yin-Pang ve entelektüel Hual oradaydı. Sonra, resmi şapkalarının üzerindeki kırmızı şeritten yüksek rütbeli oldukları anlaşılan birkaç mandarin de oradaydı.</p>

  <p>Ötekiler, daha alt rütbeliler, mavi veya beyaz düğmeliydi. Çoğunluk Çinli kökenli sivil memurlardı. Zaten Tatar ırkına düşman olan bir Şanghaylı'nın dostları da onlar olsa gerekti. Herkes güzel giyinmişti. Parlak elbiseler, bayramlık başlıklar, kortejin gözkamaştırıcı görüntülerini oluşturuyordu.</p>

  <p>Kin-Fo -saygı geregi- onları konutun girişinde bekliyordu. Konuklar içeri girer girmez, kabul salonuna götürdü. Onlara "soylu" adlarıyla hitap ediyor, "soylu" sağlıklarıyla ilgileniyor, "soylu" ailelerinin hatırını soruyordu. Açıkçası, herhangi bir titiz gözlemci, genç adamın davranışlarında en küçük bir gaf yaptığını dahi yakalayamazdı.</p>

  <p>Craig ve Fry bu saygı gösterisine hayran kalıyorlardı; fakat bu arada, kusursuz müşterilerini de gözden kaybetmiyorlardı.</p>

  <p>İkisi de aynı şeyi düşünüyordu. Bu, mümkün değildi ama, ya sulara gömülen Wang ölmediyse!.. Ya şu davetli grubunun arasına karışmışsa!.. Yirmi dördüncü saat -Haziran'ın yirmi beşinci günü- daha bitmemişti! Tay-ping'in elinde hâlâ koz vardı!</p>

  <p>Ya son anda?..</p>

  <p>Hayır! Bu, olası değildi, ama olabilirdi. Nitekim, ihtiyatı elden bırakmayan Craig ve Fry dikkatle herkesi gözlüyorlardı... Sonunda, hiçbir kuşkulu yüz dikkatlerini çekmedi.</p>

  <p>Bu arada, müstakbel gelin Şa-Kua Caddesi'ndeki evinden ayrılıyor ve etrafı kapalı bir tahtırevanda yerini alıyordu.</p>

  <p>Kin-Fo her nişanlının giymeye hakkı olan mandarin kıyafetini giymek istemedi. Buna karşılık Le-u yüksek sosyetenin kurallarına uydu. Hayranlık uyandıran ipek işlemeli kumaştan yapılmış kıpkırmızı tuvaletiyle göz kamaştırıyordu. Yüzü nazik incilerle bezeli bir duvağın altına gizleniyor, inciler alnını çevreleyen varsıl tacın altın halkasından sızan sulara benziyordu. Mücevherler ve çok zevkli yapay çiçekler, uzun siyah saç örgülerini süslüyordu. Kin-Fo, tahtırevandan inerken onun çok daha güzelleştiğini fark etmekten kendini alamayacaktı.</p>

  <p>Kortej yola koyuldu. Grande-Avenue'ye girmek için köşeyi dönüp Tien-Men Bulvarı'nı izleyecekti. İşin aslı bu bir düğün yerine cenaze alayı olsaydı, ilgi daha büyük olurdu; ama yine de insanlar durup bakıyorlardı, çünkü kortejin güzelliği bunu hak ediyordu.</p>

  <p>Le-u'nun kadın dostları, arkadaşları, gelin çeyizinin şatafatlı parçalarını taşıyarak tahtırevanı izliyordu. Yirmi kişilik bir müzisyen grubu, bakır enstrümanlardan büyük gürültü çıkara çıkara önde ilerliyordu. Bunların arasında en tumturaklı gürültü gongdan çıkıyordu. Tahtırevanın etrafında, ellerinde rengarenk meşaleler ve fenerlerle bir topluluk yürüyordu. Müstakbel gelin halkın gözünden hâlâ gizleniyordu. Onunla göz göze gelecek ilk bakışlar kocasına ait olmalıydı.</p>

  <p>Bu koşullar altında, gürültülü patırtılı bir kalabalığın ortasında, gelin alayı akşam sekize doğru 'Tanrısal Mutluluk" oteline vardı.</p>

  <p>Kin-Fo gözalıcı biçimde dekore edilmiş girişte bekliyordu. Tahtırevan gelince kapısını açacaktı.</p>

  <p>Kapıyı açtıktan sonra, müstakbel karısının aşağıya inmesine yardım edecek, onu salona götürecekti. Orada, ikisi birlikte dört kez göğü selamlayacaklardı. Sonra yine birlikte düğün yemeğine katılacaklardı. Müstakbel gelin kocasının önünde dört kez diz çökecek, erkek de onun önünde iki kez diz çökecekti. Sonra, tanrılar onuruna iki üç damla şarap dökecekler, aracı ruhlara biraz yiyecek sunacaklardı. Daha sonra, onlara iki kadeh dolusu şarap getirilecek, şarabı yarısına kadar boşaltacaklar, geri kalanı tek kadehte birleştirerek sırayla içeceklerdi. Böylece birleşme kutsanmış olacaktı.</p>

  <p>Tahtırevan gelmişti. Kin-Fo ilerledi. Tören başkanı ona kapının anahtarını verdi. Kin-Fo Anahtarı alarak tahtırevanın kapısını açtı ve heyecan içinde olan güzel Le-u'ya elini uzattı. Genç kadın hafifçe aşağı indi ve davetliler grubunun yanından geçti, davetliler ellerini saygıyla omuzlarına kadar kaldırarak eğildiler.</p>

  <p>Genç kadın otelin kapısını aşmak üzereydi ki o sırada bir işaret verildi. Kocaman ışık saçan uçurtmalar göğe doğru yükseldiler; rüzgarla birlikte uçurtmalardaki rengarenk resimler dalgalanmaya başladı. Bu resimler, evliliği simgeleyen Anka kuşu, ejderha gibi şekillerden oluşuyordu. Kuyruklarına ses çıkaran küçük çıngırakların bağlandığı güvercinler uçuruldu, bunlar tanrısal bir ahenk içinde havayı kapladı. Binbir çeşit renkte ıslık çalan havai fişekler atıldı; onların göz kamaştırıcı demetlerinden havaya altın sarısı ışıklar saçıldı.</p>

  <p>Ansızın, uzaklardan, Tien-Men Bulvarı'ndan bir gürültü duyuldu. Bunlar bir trompetin tiz seslerine karışan haykırışlardı. Bir sessizlik oldu, birkaç saniye sonra sesler yine başladı.</p>

  <p>Bütün bu gürültü patırtı yaklaşıyordu. Çok geçmeden, sokakta kortejin durduğu yere ulaştı.</p>

  <p>Kin-Fo etrafı dinliyordu. Dostları kararsız, genç kadının otele girmesini bekliyorlardı.</p>

  <p>Fakat birdenbire sokak tuhaf bir çalkanlanmayla karıştı. Yaklaşan trompetin sesleri iki katına çıktı.</p>

  <p>Kin-Fo, "Ne oluyor?" diye sordu.</p>

  <p>Le-u'nun yüzü kırıştı. Gizli bir önsezi kalbinin atışlarını hızlandırıyordu.</p>

  <p>Birdenbire sokağı bir kalabalık bastı. Kalabalık, birçok muhafızın eşlik ettiği kraliyet giysileri içindeki bir adamın etrafını sarmıştı.</p>

  <p>Adam bir şeyler söyledi, kalabalıktan çıkan uğultu bu sözlere şöyle cevap verdi: "Dul imparatoriçe öldü! Yasak! Yasak!" Kin-Fo anlamıştı. Doğrudan kendisine yönelik bir yasaktı bu. Öfkelenmekten kendini alamadı!</p>

  <p>Son imparatorun dul karısı ölmüş, yas ilan edilmişti. Bu yas süresi kanunla belirlendiğinden, aynı süre boyunca kamusal eğlenceler, tiyatro temsilleri, mahkemelerin çalışması, düğün şenlikleri yasaktı.</p>

  <p>Le-u çok üzgündü, ama metanetini bozmadı. Nişanlısının acısını arttırmak istemiyordu. Sevgili Kin-Fo'sunun elini tutarak aşırı heyecanını gizlemeye çalışan bir sesle, "Bekleyelim," dedi.</p>

  <p>Ve genç kadın tahtırevana binerek Şa-Kua Caddesi'ndeki eve geri döndü. Eğlenceler askıya alınmış, sofralar kaldırılmış, müzisyenler gönderilmişti. Üzüntülerini dile getiren kederli Kin-Fo'nun dostları ayrıldılar.</p>

  <p>Bu emredici yasak kararına karşı gelmek tehlikeliydi.</p>

  <p>Açıkçası, Kin-Fo'nun talihsizliği peşini bırakmıyordu. Eski hocasından aldığı felsefe derslerinden yararlanacakken bir fırsat daha kaçmıştı!</p>

  <p>Kin-Fo "Tanrısal Mutluluk" otelinin ıssız dairesinde Craig ve Fry'la baş başa kalmıştı. Bu otelin ismi şimdi ona acı bir alay gibi geliyordu. Yasak süresi, Çin imparatorunun keyfine göre uzatılabilirdi. Oysa genç adam hemen Şanghay'a dönecek, genç karısını varsıl yamene yerleştirecekti. Yeni koşullarda yepyeni bir hayata başlamaya hazırlanacaktı.</p>

  <p>Bir saat sonra, uşak içeri girdi ve bir mektup verdi. Mektubu bir saniye önce bir ulak getirmişti.</p>

  <p>Adresteki yazıyı tanıyan Kin-Fo, çığlık atmaktan kendini alamadı. Mektup Wang'dan geliyordu. İşte şunlar yazılıydı:</p>

  <p>"Dostum, ölmedim, ama bu mektubu aldığın zaman ölmüş olacağım!</p>

  <p>Ölüyorum, çünkü vaadimi yerine getirmeye cesaret edemedim; fakat sakin ol, her şeyi planladım.</p>

  <p>Bir Tay-ping lideri olan eski arkadaşım La-o-Shen senin mektubunu aldı. Benden istediğin zor görevi yerine getirecek. Eli ve yüreği sağlamdır. Benim başıma konan kapitali o alacak, ona devrettim; sen dünyayı terk ettiğin zaman parayı almaya hak kazanacak!..</p>

  <p>Elveda! Senden önce ölüme gidiyorum! Elveda dostum! Elveda!</p>

  <p>WANG!"</p>
</body>
</html>
