<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3 class="buyuk">8<br /></h3>
  <hr />

  <h3 id="sigil_toc_id_8">KİN-FO WANG'A CİDDİ BİR ÖNERİDE BULUNUYOR VE WANG BUNU CİDDİYETLE KABUL EDİYOR</h3>
  <hr />

  <p>Filozof henüz yatmamıştı. Divana uzanmış, Pekin gazetesinin son sayısını okuyordu.</p>

  <p>Gazetenin iktidarda olan Tsing hanedanına övgüler düzdüğü, kaşlarının çatılmasından anlaşılıyordu.</p>

  <p>Kin-Fo kapıyı iterek odaya girdi. Kendini bir koltuğa bırakarak, "Wang," dedi, "senden bir yardım istiyorum."</p>

  <p>Gazeteyi elinden bırakan filozof, "On bin kez yardım ederim," diye cevap verdi. "Söyle, söyle oğlum, hiç çekinme, ne olursa olsun yaparım!"</p>

  <p>Kin-Fo, "Senden beklediğim yardımı bir dost ancak bir defa yapabilir," dedi. "Bu yardımdan sonra, geri kalan dokuz bin dokuz yüz doksan dokuzunu da senden bağışık tutacağım. Şunu da ekleyeyim, bunun için benden teşekkür dahi beklememelisin."</p>

  <p>"Anlaşılmaz şeylerin en iyi açıklamasını beceren adam dahi bunu anlayamaz. Söz konusu olan nedir?"</p>

  <p>Kin-Fo, "Wang," dedi, "ben battım."</p>

  <p>Filozof, kötüden ziyade güzel haber alan bir adamın ses tonuyla, "Ah! Ah!" dedi.</p>

  <p>Kin-Fo devam etti:</p>

  <p>"Kanton'dan dönüşümüzde burada bulduğum mektup Kaliforniya Merkez Bankası'nın iflas ettiğini bildiriyordu. Şu yamenle birkaç bin dolar dışında artık hiçbir şeyim kalmadı. Bu durumda, bir iki ay daha yaşayabilirim."</p>

  <p>Öğrencisine dikkatle gözlerini diken Wang, "Öyleyse, benimle konuşan artık varsıl Kin-Fo değil!" dedi.</p>

  <p>"Yoksul Kin-Fo, yoksulluk beni asla korkutmaz."</p>

  <p>Filozof ayağa kalkarak, "Güzel konuştun oğlum," dedi. "Anlaşılan felsefeyi sana öğretirken boş yere zaman harcamamışım, emeklerim boşa gitmemiş. Şimdiye dek, zevksiz, arzusuz ve mücadelesiz bir ot gibi yaşam sürdün! Artık gerçek yaşamın başlıyor! Gelecek değişti! Ne önemi var! Konfüçyüs böyle diyor. Talmud'a göreyse, her zaman korkuları kadar felaket yaşanmaz! Nihayet her günkü ekmeğimizi kazanabiliriz. Nun-Schun bize şunu öğretir: 'Hayatta doruklar ve çukurlar vardır! Şans tekerleği aralıksız döner ve ilkbahar rüzgarı değişkendir! Zengin ya da yoksul, ödevini yerine getirmeyi bil!' Gidelim mi?"</p>

  <p>Gerçekten, Wang pratik bir filozoftu; görkemli konutu terk etmeye hazırdı.</p>

  <p>Kin-Fo onu durdurdu.</p>

  <p>"Söylemiştim," dedi, "yoksulluk beni korkutmaz, ama ona katlanmamaya karar verdim."</p>

  <p>Wang, "Ya!" dedi, "o zaman!.."</p>

  <p>"Ölmeli."</p>

  <p>Filozof kaygısızca cevap verdi:</p>

  <p>"Ölmek mi! Yaşamına son vermeye karar veren adam bunu kimseye söylemez."</p>

  <p>Kin-Fo filozofun kayıtsızlığından aşağı kalmayan bir sakinlik içinde, "Ölmeden önce ilk ve son olarak bir heyecan yaşamak istemeseydim, çoktan ölmüş olacaktım," dedi, "o bildiğin uyuşturucudan bir miktar yutacaktım ki kalbim biraz çarptı, zehri yere fırlattım ve seni görmeye geldim!"</p>

  <p>Wang gülümseyerek, "Birlikte ölmemizi ister misin dostum?" diye sordu.</p>

  <p>Kin-Fo, "Hayır," dedi, "senin yaşaman gerek!"</p>

  <p>"Niçin?"</p>

  <p>"Beni kendi elinle vurman için!"</p>

  <p>Bu beklenmedik öneri karşısında, Wang irkilmedi bile. Ona tam karşıdan bakan Kin-Fo gözlerinde bir kıvılcım, parladığını fark etti. Eski Tay-ping ruhu canlanıyordu galiba!</p>

  <p>Öğrencisinin kendisine yüklediği bu görev, kararsızlık geçirmesine mi neden olmuştu? Gençliğinin kan dökücü içgüdülerini bastıramamıştı; oysa o içgüdüleri bastırabilmek için on sekiz yıl mücadele etmişti! Kendi canını kurtaran kişinin oğlu için de hiç duraksamazdı! Artık istemediği bu yaşamdan onu kurtarmak için hiç itiraz etmez, önerisini kabul ederdi! Bunu yapardı, o, filozof Wang!</p>

  <p>Ancak gözlerindeki kıvılcım hemencecik söndü. Wang namuslu adam fizyonomisine geri döndü, biraz daha ciddileşmişti.</p>

  <p>Sonra yerine oturarak sordu:</p>

  <p>"Benden istediğin yardım bu mu?"</p>

  <p>Kin-Fo, "Evet," dedi, "bu yardım Çung-Heu ve oğluna karşı duyduğun bütün minnet borcunu yerine getirecek."</p>

  <p>Filozof safça, "Ne yapmam gerekir?" diye sordu.</p>

  <p>"25 Haziran'da, altıncı ayın yirmi sekizinci günü, iyi dinle Wang, o gün otuzbirinci yılım sona erecek, yaşamaktan vazgeçmek zorundayım! Senin tarafından öldürülmem gerekiyor; önden, arkadan, gündüz veya gece, nerede olursa olsun, nasıl olursa olsun, ayakta, oturarak, yatakta, uyanıkken, uykuya dalarken; ister hançer kullan, ister zehir! Hayatımın son elli beş gününü oluşturan seksen bin dakikanın her birinde varlığımın yok olacağını düşünmem ve korku duymam gerekiyor! Yaşarken seksen bin heyecan geçirmem lazım, öyle ki ruhumun yedi elemanı birbirinden ayrılacağı anda, şöyle haykırabileyim: İşte yaşadım!"</p>

  <p>Kin-Fo her zamanki halinden farklı bir canlılıkla konuşmuştu. Dikkat edilirse, hayatının son günü olarak poliçenin süre bitimi olan altıncı günü belirlemişti. İhtiyatlı davranması gerekiyordu; zira yeni bir prim ödemesi yanlış güne rastlarsa, gecikmeden dolayı sigortadan doğan haklarını yitirebilirdi.</p>

  <p>Filozof onu ciddi ciddi dinlemişti. Odayı süsleyen Kral Tay-ping portresine ara sıra kaçamak bakışlar atıyordu. Henüz bilmiyordu ama, bu portrenin mirasçısı olacaktı.</p>

  <p>Kin-Fo, "Beni öldürme kararından caymazsın değil mi?" diye sordu.</p>

  <p>Wang bir jest yaparak o iş için henüz hazır olmadığını belirtti.</p>

  <p>Tay-pingler'in saflarında isyan ettiği zaman, böyle şeyleri çok görmüştü. Ama burada, taahhüt altına girmek için erken olduğunu, henüz her şeyin gözden geçirilmediğini sözlerine ekledi.</p>

  <p>"O zaman, yaşlılığının son zamanlarında Buda efendimizin sana sunacağı şanslardan vazgeçiyorsun!"</p>

  <p>"Vazgeçiyorum."</p>

  <p>"Pişmanlıkların?"</p>

  <p>Kin-Fo, "Pişmanlıklarım yok!" dedi. "İhtiyar yaşamak! Artık işe yaramayan bir tahta parçası gibidir! Zenginken hiç arzu etmiyordum. Yoksulken de aynı öyle."</p>

  <p>Wang, "Ya Pekin'deki genç dul?" dedi. "Atasözünü unutma: 'Çiçek çiçekle, söğüt söğütle! İki kalbin anlaşması ilkbaharı yüz yıl uzatır!.."</p>

  <p>Kin-Fo omuzlarını silkerek, "Sonbahar, yaz ve kışın üç yüz yılına karşı!" cevabını verdi. "Hayır! Yoksul Le-u benimle. mahvolur! Tam tersi, ölümüm onun servetini garanti ediyor."</p>

  <p>"Böyle bir şey yaptın mı?"</p>

  <p>"Evet, sen de Wang, benim başım üstüne konmuş elli bin doların var."</p>

  <p>Filozof saf saf, "Ha!" dedi, "her şeye bir cevap buluyorsun."</p>

  <p>"Her şeye, hattâ hâlâ vermediğin karara bile."</p>

  <p>"Onun cevabı ne?"</p>

  <p>"Yani... başın derde girebilir, ölümümden sonra adam öldürmekle suçlanabilirsin."</p>

  <p>Wang, "Oh!" dedi, "kendini ele verenler ödlek ve beceriksizdir! Her riski göze alarak sana bu son yardımı nasıl yapacağım."</p>

  <p>"Olur mu öyle şey Wang! Seni bu bakımdan güvence altına alacağım. Kimse senden kuşkulanmayı aklına bile getirmeyecek!"</p>

  <p>Bunları söyledikten sonra, Kin-Fo masaya yaklaştı, bir kâğıt parçası alarak net bir yazıyla şu satırları yazdı:</p>

  <p>"Hayattan bıkıp usandım. Kendi isteğimle yaşamıma son veriyorum.</p>

  <p>KIN-FO."</p>

  <p>Sonra kâğıdı Wang'a verdi.</p>

  <p>Filozof önce içinden okudu; sonra yüksek sesle tekrarladı. Okuması bitince kâğıdı özenle katlayarak her zaman yanında taşıdığı not defterinin arasına soktu.</p>

  <p>Gözlerinde ikinci bir kıvılcım parlamıştı.</p>

  <p>Öğrencisine dik dik bakarak, "Bütün bu söylediklerin ciddi mi?" dedi.</p>

  <p>"Çok ciddi."</p>

  <p>"Benimki de senden aşağı değil."</p>

  <p>"Sözünü aldım mı?</p>

  <p>"Aldın."</p>

  <p>"Şu halde en geç 25 Haziran'da ölmüş olacak mıyım?.."</p>

  <p>Filozof son derece ağırbaşlı cevap verdi:</p>

  <p>"Söylediğin şeyleri o anlamda yaşar mısın bilmem ama, kararım kesin, öleceksin!"</p>

  <p>"Teşekkür ederim Wang, elveda."</p>

  <p>"Elveda Kin-Fo."</p>

  <p>Vedalaşmanın ardından, Kin-Fo filozofun odasından sessizce ayrıldı.</p>
</body>
</html>
