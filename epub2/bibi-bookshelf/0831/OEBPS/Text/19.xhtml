<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3 class="buyuk">19<br /></h3>
  <hr />

  <h3 id="sigil_toc_id_19">"SAM-YEP"İN KAPTANI YİN VE MÜRETTEBATININ SONU KÖTÜ OLUYOR</h3>
  <hr />

  <p>Kaptan Boyton'un giyim eşyası sadece kauçuk bir giysiydi; bu eşya pantolon, ceket ve kaputtan ibaretti. Yapımında kullanılan kumaşın özelliğinden dolayı su geçmez şeylerdi. Suyu geçirmiyorlardı; soğuğu değil. Belirli bir önlem alınmazsa, uzun süreli bir dalış esnasında soğuğa dayanıksız olurlardı. Soğuğa karşı bulunan formül şöyleydi: Giysi üst üste konmuş iki kumaştan yapılmıştı. Dolayısıyla iki kumaş arasından belirli miktar hava geçiyordu.</p>

  <p>Bu havanın iki özelliği vardı: l° Giysiyi su yüzeyinde tutmak; 2° Giysinin suyla her türlü temasını önlemek, sonuçta soğuktan etkilenmemesini sağlamak. Nitekim bu tür giysiyi giyen biri, neredeyse sonsuza dek suyun içinde kalabilirdi.</p>

  <p>Denebilir ki giysinin su geçirmezlik özelliği mükemmeldi. Paçalarında ağır tabanlıklarla birleşen pantolon, belde metalik bir kemerle kopçalanıyor, bedenin rahat hareket edebilmesi için hayli bol görünüyordu. Metalik kemere sabitlenen ceket, boyunda sağlam bir yakalıkla birleşiyor, o yakalığın üzerine kaput oturuyordu. Başı saran kaput, aynı şekilde elastik bir şeritle alnı, yanakları, çeneyi de sımsıkı sarmalıyordu. Artık yüzde sadece burun, gözler ve ağız açıkta kalıyordu.</p>

  <p>Cekete hava girişini sağlayan kauçuk borular sabitlenmişti; aynı borular özgül ağırlık derecesine göre havanın ayarlanmasını sağlıyorlardı. Dolayısıyla kişi ister boynuna, ister yan beline kadar suya dalabilir, hattâ yatay pozisyonda kalabilirdi. Sonuçta, tam anlamıyla hareket serbestliği ve mutlak, sağlam bir güvenlik.</p>

  <p>İşte bu buluş, cüretkar mucidine büyük başarı sağladı. Deniz kazalarına çok olumlu yaraı dokundu.</p>

  <p>Çeşitli aksesuarlar onu tamamlıyordu: içinde birkaç malzeme bulunan omuzdan geçmeli, su geçirmez bir çanta, küçük yassı bir tahtanın ayağına sabitlenen ve fok derisinden küçük bir yelken taşıyan sağlam bir sırık, duruma göre kürek ya da dümen işlevi görecek hafif bir kürek.</p>

  <p>Bu şekilde donanımlarını tamamlayan Kin-Fo, Craig-Fry ve Sun şimdi dalgalarda yüzüyorlardı. Korumalardan biri tarafından itilen Sun, bu duruma razı oluyordu. Birkaç kürek hamlesinin ardından dört kişi jonkdan uzaklaşmıştı.</p>

  <p>Hâlâ koyu karanlık olan gece, kaçışı kolaylaştırıyordu.</p>

  <p>Kaptan Yin ve tayfalarından birkaçı güverteye çıkarlarsa, kaçakları fark edemeyeceklerdi. Kaldı ki böylesi koşullarda geminin terk edilmesi kimsenin aklından geçmezdi. Ambarda saklanan haydutlar, bu olayı son anda öğreneceklerdi.</p>

  <p>Son tabuttaki sahte ölü "geceyarısına doğru", demişti.</p>

  <p>Nitekim, Kin-Fo ile arkadaşları kaçmak için birkaç saat kazanmışlardı. Böylece, Sam-Yep'in rüzgarı altında bir buçuk kilometrelik bir mesafe almayı umut ediyorlardı. Gerçekten, hafif bir esinti suları kırıştırmaya başlıyordu. Ama hâlâ çok hafifti. Bu durumda, jonk-dan uzaklaşmak için küreğe asılmaktan başka çare yoktu.</p>

  <p>Birkaç dakika sonra, Kin-Fo, Craig ve Fry aygıtlarına alışmışlardı. Hiç duraksamadan kürek çekiyorlardı. Sun bile çok geçmeden kendine gelmiş; jonkun güvertesinden kurtulduğu için rahatlamıştı. Deniz tutması hemen kesilmişti. Geminin yalpalarına ya da dalganın sarsıntılarına maruz kalmaktansa, yarı beline kadar suyun içinde olmak çok daha iyiydi. Halinden memnundu.</p>

  <p>Gerçi Sun'u artık deniz tutmuyordu ama, şiddetli biçimde korku geçiriyordu. Bu korkuya sebep olan köpekbalıklarıydı. Bacaklarını koparacaklarından korkarak, onları ikiye katlıyordu.</p>

  <p>Böyle endişelenmekte biraz hakkı vardı doğrusu! Koşulların ne getireceği bilinemezdi!</p>

  <p>Kin-Fo ve arkadaşları böyle kaçıyorlardı. Kötü talihleri onları olağandışı durumlara sürüklemeye devam ediyordu. Kürek çekerek yatay pozisyon alıyorlar, yatay durumda kalırken yeniden dikey pozisyona dönüyorlardı.</p>

  <p>Sam-Yep'i terk etmelerinden bir saat sonra durdular ve birbirlerine danıştılar. Alçak sesle konuşmaya dikkat ediyorlardı.</p>

  <p>Konuya girmek amacıyla Craig, "O namussuz kaptan!" diye söylendi.</p>

  <p>"O haydut Lao-Shen!" diye ekledi Fry.</p>

  <p>Hiçbir şeye şaşırmamış görünen Kin-Fo, "Bunda şaşılacak ne var?" dedi.</p>

  <p>Craig, "Doğru!" dedi. "Ama bu alçakların bizim gemiye bindiğimizi nasıl öğrendiğini anlayamıyorum!"</p>

  <p>"Anlaşılmıyor" diye ekledi Fry.</p>

  <p>Kin-Fo, "Boş verin!" dedi. "Onlar biliyordu, biz de kaçtık!"</p>

  <p>Craig, "Kaçtık mı?" diye seslendi.</p>

  <p>"Hiç değil! Sam-Yep gözden kaybolana kadar tehlikedeyiz demektir!"</p>

  <p>Kin-Fo, "Peki, ne yapmalı?" diye sordu.</p>

  <p>Fry, "Gücümüzü toplayıp uzaklaşmalıyız. Gün ışırken gözden kaybolmak zorundayız." diye cevap verdi.</p>

  <p>Sonra, aygıtın içine bir miktar hava üfleyerek yarı beline kadar suyun üstüne çıktı. Çantasını omuzundan göğsüne çekip açtı, içinden bir bardak çıkarıp içki doldurdu. Bardağı müşterisine uzattı.</p>

  <p>Kin-Fo ikramı ikiletmedi, bardağı bir dikişte boşalttı. Craig-Fry onu taklit etti. Tabii Sun da unutulmadı.</p>

  <p>Craig, "Nasıl iyi mi?" diye sordu.</p>

  <p>Bardağı kafasına diken Sun, "Harika!" cevabını verdi. "Biraz da bir şeyler yesek!"</p>

  <p>Craig, "Yarın," dedi, "gün ışırken yiyeceğiz, birkaç kase çay..."</p>

  <p>Yüzünü buruşturan Sun, "Hava soğuk!" dedi.</p>

  <p>Craig, "Sıcak!" karşılığını verdi.</p>

  <p>"Ateş mi yakacaksınız?"</p>

  <p>"Ateş yakacağım."</p>

  <p>Sun, "Yarını ne diye bekleyelim?" diye sordu.</p>

  <p>"Ateş, Kaptan Yin'le suç ortaklarına bizi ele mi versin?"</p>

  <p>"Yoo, hayır!"</p>

  <p>"O zaman, yarını bekleyelim!"</p>

  <p>Gerçekten, bu korkusuz insanlar sanki evlerindeymiş gibi konuşuyorlardı!</p>

  <p>Yalnız, hafif bir dalga yukarıdan aşağı doğru hareket etmelerine neden oluyordu. Bu hareket gülünç bir görünüm sergiliyordu.</p>

  <p>Dalganın kaprisine göre, bir piyanistin eliyle dokunduğu tuşlar gibi bir iniyor, bir çıkıyorlardı.</p>

  <p>Kin-Fo uyardı:</p>

  <p>"Rüzgar esmeye başlıyor."</p>

  <p>"Harekete geçelim!" dedi Fry-Craig.</p>

  <p>Sırığın üstüne küçük yelkeni açmaya hazırlandılar. O sırada, Sun bir dehşet çığlığı attı.</p>

  <p>Efendisi, "Susacak mısın budala?" diye seslendi. "Bizi ele vermek mi istiyorsun?"</p>

  <p>Sun, "Bir şey görür gibi oldum!" diye mırıldandı.</p>

  <p>"Neyi?"</p>

  <p>"Kocaman bir hayvan... yaklaşıyordu!.. Galiba köpekbalığı!.."</p>

  <p>Deniz yüzeyini dikkatlice gözleyen Craig, "Yanlışın var Sun!" dedi.</p>

  <p>Kin-Fo bir elini uşağının omuzuna koyarak, "Susacak mısın ödlek herif?" dedi. "Bacağını kaptırsan da yaygara yapmayı sana yasak ediyorum. Yoksa..."</p>

  <p>Fry, "Yoksa" diye ekledi. "Aygıtına bir bıçak saplanır, suyun dibini boylarsın! Orada dilediğin gibi bağır!"</p>

  <p>Görüldüğü gibi, zavallı Sun'un başına gelenler bir türlü bitmiyordu. Korku içini kemiriyor, ama ağzını açmaya cesaret edemiyordu. Jonktan, deniz tutmasından, ambardaki yolculardan kurtulduğuna şükrediyor, gelgelelim başı beladan kurtulamıyordu.</p>

  <p>Kin-Fo'nun söylediği gibi rüzgar şiddetleniyordu. Ancak bu, çoğu kez gün doğarken kesilen geçici ve hafif bir fırtınaydı. Yine de ondan yararlanıp Sam-Yep'ten mümkün olduğu kadar uzaklaşmak lazımdı. Lao-Shen'in adamları Kin-Foyu güverte köşkünde bulamayınca, aramaya koyulacaklar, pirog onlara büyük kolaylık sağlayacaktı. Yani her ne pahasına olursa olsun, şafak sökmeden önce uzaklara gitmek gerekiyordu.</p>

  <p>Rüzgar doğudan esiyordu. Fırtına jonku doğuya doğru herhangi bir noktaya sürüklemiş olabilirdi. Belki Leao-Tong Körfezi'nde ya da Pe-Çe-Li Körfezi'nde bir yerdeydi, belki Sarı Deniz'deydi. Şu halde, batıya yönelmek doğal olarak kıyı şeridine ulaştırabilirdi. Orada, Pey-ho'nun ağzına yol alan ticaret gemilerinden birine rastlayabilirlerdi. Balıkçı tekneleri orada gece gündüz dolaşırlardı. Dolayısıyla kurtulma şansları yüksekti Bunun tersine, rüzgar batıya döner ve Sam-Yep Kore kıyı şeridinden daha güneye sürüklenirse, Kin-Fo ve arkadaşlarının hiçbir kurtulma şansı kalmazdı. O zaman karşılarında uçsuz bucaksız deniz uzanacak ve Japon kıyılarına ancak cesetleri ulaşacaktı.</p>

  <p>Fakat gün doğarken fırtına büyük olasılıkla kesilecekti. Gözden kaybolmak için şimdi ondan yararlanmak gerekiyordu.</p>

  <p>Şöyle böyle akşamın saat onu olmuştu. Ay geceyarısından az önce ufukta görünecekti. Yitirecek bir saniye bile yoktu.</p>

  <p>"Yelken açalım!" dedi Craig-Fry.</p>

  <p>Hemen hazırlandılar. Aslında, bundan daha kolay bir şey olamazdı. Giysinin sağ ayağındaki her tabanlık direk işlevini gören bir parça taşıyordu.</p>

  <p>Kin-Fo, Sun ve iki koruma, önce sırtüstü uzandılar, sonra ayaklarını kaldırıp dizlerini katlayarak küçük yelkenin ipini, sırığın ucuna geçirdiler. Yatay pozisyona geçer geçmez, sırık vücudun durumuyla dik açı oluşturdu ve dikey olarak yükseldi.</p>

  <p>"Yelkeni çekin!" dedi Craig-Fry.</p>

  <p>Herkes sağ eliyle yelken ipine asıldı, direğin ucuna doğru çekti. Yelken üçgen şeklini aldı.</p>

  <p>İp metalik kemere bağlandı, eller sereni tuttu. Rüzgar yelkeni şişirdi ve küçük dalgıç filosu hafifçe kımıldayarak yol aldı.</p>

  <p>Bu adamlar dalgıç sıfatını sualtı çalışanlarından daha çok hak etmiyorlar mıydı?</p>

  <p>On dakika sonra, herkes mükemmel bir güvenlik ve kolaylıkla manevra yapıyordu. Birbirlerinden uzaklaşmadan su üstünde yan yana gidiyorlardı. Rüzgara kanatlarını açmış, sularda hafifçe süzülen kocaman martılara benziyorlardı. Denizin durumundan yararlanan çok rahat bir yolculuktu bu. Dingin suların yüzeyini en ufak bir dalga kırıştırmıyordu. Ne çalkantı, ne dalgaların gidip gelmesi söz konusuydu.</p>

  <p>Yalnız iki üç kez, Fry-Craig'in uyarılarını unutan beceriksiz Sun, başını kımıldattığından su yuttu. Bir iki kez bulantı geçirerek durumu atlattı. Fakat bundan şikayetçi değildi; onu asıl endişelendiren şey, yırtıcı köpekbalıklarıyla karşılaşmaktı! Bu arada, risk almamak için dikey pozisyon yerine yatay pozisyon' alması gerektiği ona anlatıldı. Gerçekten, köpekbalığı, ağzıyla avını kapmak için ters dönmek zorunda kalır; yatay pozisyonda yüzen bir nesneyi yakalamak isterse, bu hareketi kolay yapamaz. Öte yandan, bu yırtıcı hayvanların bir özelliği de hareketsiz cisimlere saldırmasıdır; hareket halindeki cisimlere saldırmakta kararsız kalırlar. Şu halde, Sun sürekli kımıldamak zorundaydı; o zaman onu rahat bırakırlardı.</p>

  <p>Dalgıçlar yaklaşık bir saat boyunca böyle ilerlediler. Ne bundan hızlı ne yavaş gitmek Kin-Fo ve arkadaşlarının işine yarardı. Yavaş giderlerse, jonkdan hızla uzaklaşmamış olurlardı. Hızlı giderlerse, çok yorulurlardı; zira dalgaların çalkantısına maruz kalacaklar ve küçük yelkeni gererken zorlanacaklardı.</p>

  <p>Craig ve Fry "stop" etmelerini söylediler. Serenler gevşetildi, küçük filo durdu.</p>

  <p>Craig, Kin-Fo'ya danışarak, "Beş dakika mola versek, nasıl olur mösyö?" dedi.</p>

  <p>"Memnuniyetle."</p>

  <p>Sun dışında herkes dikey pozisyona geçti. Sun "korkudan" pozisyonunu değiştirmedi, debelenmeye devam etti.</p>

  <p>Fry, "Bir ikinci içkiye ne dersiniz?" diye sordu.</p>

  <p>Kin-Fo, 'Tabii zevkle," karşılığını verdi.</p>

  <p>Birkaç yudum içtiler, şimdilik fazlası gerekmiyordu. Henüz açlık hissetmiyorlardı, jonktan ayrılmadan bir saat önce yemek yemişlerdi, ertesi sabaha kadar durabilirlerdi. Isınmaya gelince, gereksizdi. Vücutlarıyla su arasına giren hava akımı, üşümelerini önlüyordu. Öyle ki vücutlarının normal ısısı yola çıkıştan beri bir derece azalmamıştı.</p>

  <p>Peki Sam-Yep hâlâ görünüyor muydu?</p>

  <p>Craig ve Fry başlarını çevirdiler. Fry çantasından bir gece dürbünü çıkardı ve dikkatle doğu ufkunu taradı.</p>

  <p>Hiçbir şey yoktu! Göğün karanlık göğsünde, gemilerin şekillendirdiği o gölgelerden biri bile seçilmiyordu.</p>

  <p>Üstelik, biraz puslu olan koyu karanlık, yıldızları da yutuyordu.</p>

  <p>Gökyüzündeki gezegenler salt bir bulutsu oluşturuyorlardı. Fakat büyük olasılıkla, ay yarım disk şeklinde çok geçmeden kendini gösterecek, pek saydam olmayan pusları dağıtarak ortalığı aydınlatacaktı.</p>

  <p>"Jonk uzakta!" dedi Fry.</p>

  <p>"Bu serseriler hâlâ uyuyorlar," dedi Craig. "Rüzgarı kullanmak akıllarına gelmemiş!"</p>

  <p>Serenini kavrayıp yelkeni rüzgara doğru yeniden geren Kin-Fo, "Haydi bakalım!" dedi.</p>

  <p>Arkadaşları onu taklit ettiler. Biraz çoğalan rüzgarın etkisiyle aynı yönü tuttular.</p>

  <p>Böyle, batıya gidiyorlardı. Öte yandan, doğudan yükselen ay, görüş zaviyelerini engellemeyecek, ilk ışıklarıyla birlikte karşı ufku aydınlatacaktı. Zaten, bu ufkun özenle gözlemlenmesi önemliydi. Belki de bu ufuk, gök ve deniz tarafından net biçimde çizilen düz bir çizgi yerine engebeli ve kıvrım kıvrım bir profil sergileyecekti. O zaman dalgıçlar tahminlerinde yanılmayacaklar, gördükleri profil Çin'in kıyı şeridi olacak, orada herhangi bir noktadan karaya ayak basacaklar ve kurtulacaklardı. Kıyı serbest, dalgalar etkisiz kalacaktı. Karaya çıkmak hiçbir tehlike doğurmayacak, bir kere ayak bastıktan sonra, duruma göre hareket edeceklerdi.</p>

  <p>Şöyle böyle on bir kırk beşe doğru, pusların arasından belli belirsiz beyazlıklar belirdi. Ay ışığı sulara yansımaya başlıyordu.</p>

  <p>Ne Kin-Fo ne de arkadaşları geriye dönmedi.</p>

  <p>Yukarıda bulutları dağıtarak çoğalan rüzgar, belirli bir hızla onları sürüklüyordu. Fakat ortalığın da yavaş yavaş aydınlandığını hissediyorlardı.</p>

  <p>Aynı zamanda, yıldızlar daha net göründüler. Hızlanan rüzgar pusları süpürüyor, belirginleşen dümen suyu dalgıçların başında titreşiyordu.</p>

  <p>Bakır kırmızısından gümüş beyazı bir renge bürünen ay ışığı, çok geçmeden bütün göğü ışığa boğdu.</p>

  <p>Ansızın Craig'in ağzından Amerikanvari iyi bir küfür çıktı.</p>

  <p>"Jonk!" dedi.</p>

  <p>Herkes durdu.</p>

  <p>"Yelkenler aşağı!" diye bağırdı Fry.</p>

  <p>Bir anda, dört yelken birden indirildi, direkler aşağı çekildi.</p>

  <p>Dikey pozisyona geçen Kin-Fo ile arkadaşları arkalarına baktılar.</p>

  <p>Sam-Yep, bir buçuk kilometre var yok bir mesafede, oradaydı. Bütün yelkenlerini açmış, aydınlanan ufukta siyah bir profil çiziyordu.</p>

  <p>Gerçekten bu jonktu! Hareket halindeydi, şimdi rüzgardan yararlanıyordu. Herhalde, Kaptan Yin nasıl kaçtığını anlayamamıştı ama, Kin-Fo'nun ortadan kaybolduğunu fark etmişti. Ambardaki suç ortaklarıyla anlaşarak genç adamı takibe koyulmuştu. On beş dakika sonra, Kin-Fo, Sun, Craig ve Fry onun eline düşecekti!</p>

  <p>Ay ışığı bütün deniz yüzeyini aydınlatıyordu. Acaba kaptan onları görmüş müydü? Evet! Olabilir!</p>

  <p>Craig son bir umutla, "Başlar aşağı!" dedi.</p>

  <p>Anlamışlardı. Giysilerin boruları biraz hava tutuyordu. Dört dalgıç suya daldı. Yalnız başlarının üstündeki kukuleta su yüzeyinde kalmıştı. Mutlak sessizlik içinde, kıpırdamadan beklemekten başka çare yoktu.</p>

  <p>Jonk hızla yaklaşıyordu. Büyük yelkenleri sularda iki kocaman gölge çiziyordu.</p>

  <p>Beş dakika sonra, Sam-Yep ancak yarım kilometre mesafedeydi. Tayfalar küpeştelerde gidip geliyorlardı. Kaptan kıç tarafta dümen yekesindeydi.</p>

  <p>Kaçaklara ulaşmak için mi manevra yapıyor, yoksa rüzgarın estiği yönde mi gidiyordu? Anlaşılır gibi değildi.</p>

  <p>Birdenbire haykırışlar yükseldi. Sam-Yep'in güvertesinde bir yığın adam belirdi. Bağırtılar çağırtılar iki katına çıktı.</p>

  <p>Anlaşılan, ambardan çıkan sahte ölülerle jonk mürettebatı arasında çatışma çıkmıştı.</p>

  <p>Ama çatışma nedendi? Bütün serseriler, tayfalar, korsanlar işbirliği yapmıyorlar mıydı?</p>

  <p>Kin-Fo ve arkadaşları gayet net işitiyorlardı. Bir yandan şiddetli haykırışlar, diğer yandan umutsuz, acı dolu feryatlar yükseliyordu. Sesler birkaç dakika sonra kesildi. Jonkun çevresinde şiddetle sular çatırdadı. Bunlar denize atılan cesetlerin çıkardığı seslerdi.</p>

  <p>Hayır! Kaptan Yin'le mürettebatı haydutların suç ortağı değildi! Tam tersine, zavallı adamlar boş bulunup baskına uğramışlar ve katledilmişlerdi. Gemide saklanan serseriler -herhalde Taku hamallarından da yardım alarak- Tay-ping hesabına gemiyi ele geçirmeyi tasarlamışlardı. Tabii Kin-Fo'nun Sam-Yep yolcusu olduğunu bilmiyorlardı.</p>

  <p>Zaten o ve arkadaşlarını teşhis etselerdi, bu alçaklar hiçbirinin gözünün yaşına bakmazdı.</p>

  <p>Jonk hâlâ ilerliyordu. Dalgıçlara yaklaştı ve büyük bir şans eseri yelkenlerin gölgesi onların üzerine düştü.</p>

  <p>Hemen daldılar.</p>

  <p>Tekrar su yüzüne çıktılar. Jonk onları görmemiş, geçip gidiyor, hızla uzaklaşıyordu.</p>

  <p>Arkasında bir ceset yüzüyordu. Dalga cesedi yavaş yavaş dalgıçlara yaklaştırdı.</p>

  <p>Kaptanın cesediydi bu, göğsüne bir hançer saplanmıştı. Elbisesinin geniş kanatları onu hâlâ su üstünde tutuyordu.</p>

  <p>Sonra battı, derinlerde kayboldu.</p>

  <p>Sam-Yep'in kaptanı, güleç yüzlü Yin böyle öldü.</p>

  <p>On dakika sonra, jonk batıda kayboldu. Kin-Fo, Sun, Fry-Craig denizde baş başa kalmışlardı.</p>
</body>
</html>
