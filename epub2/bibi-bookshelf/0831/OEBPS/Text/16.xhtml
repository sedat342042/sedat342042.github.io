<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3 class="buyuk">16<br /></h3>
  <hr />

  <h3 id="sigil_toc_id_16">HÂLÂ BEKAR OLAN KİN-FO YİNE YOLLARA DÜŞÜYOR</h3>
  <hr />

  <p>Şimdi Kin-Fo'nun karşılaştığı durum böyleydi; eskisinden daha beter bir durum!</p>

  <p>Nitekim verdiği söze rağmen Wang, iradesizliğine boyun eğmiş, eski öğrencisini vurmaktan vazgeçmişti. Kin-Fo'nun servetinde meydana gelen değişiklikten Wang'ın haberi olmadığı kesindi; çünkü mektubunda hiç söz etmiyordu. Zaten vaadini yerine getirmesi için başkasını görevlendirmişti. Hem de nasıl biri! Herkesin ödünü koparan bir Tay-ping! Böyle basit bir cinayeti işlerken kılı bile kıpırdamayacak biri! Bu bakımdan sorumlu da sayılmazdı. Kin-Fo'nun mektubu onu suçtan kurtaracağına güvence vermiyor muydu? Üstelik, Wang'ın kendisine devrettiği elli bin dolar!</p>

  <p>Öfkeye kapılan Kin-Fo, "Ah! Artık usanmaya başladım" diye bağırdı.</p>

  <p>Craig ve Fry, Wang'ın mektubunu okudular.</p>

  <p>Kin-Fo'ya, "Sizin mektubunuz son gün olarak 25 Haziran'ı belirlemiyor mu?" diye sordular.</p>

  <p>"Yok, hayır!" dedi. "Wang benim son günümü bilmiyor! Şimdi Lao-Shen süre söz konusu olmadan, aklına estiğinde harekete geçebilir!"</p>

  <p>Fry-Craig, "Aksiliğe bak!" dedi. "En kısa zamanda bu işi yapabilir. Menfaati var!"</p>

  <p>"Tabii neden olmasın? .."</p>

  <p>Bu sözlere cevap verilmedi.</p>

  <p>Kin-Fo devam etti:</p>

  <p>"Bir an yitirmeden hemen mektubu geri almalıyım. Lao-Shen'e garanti edilen elli bin doları ödemek zorunda kalsam da başka çare yok!"</p>

  <p>"Doğru," dedi Craig.</p>

  <p>"Doğru" diye ekledi Fry.</p>

  <p>"Hemen yola çıkmalıyım! Şu Tay-ping liderinin yeri bilinir. Belki Wang gibi bulunması olanaksız değildir!"</p>

  <p>Böyle konuşurken, Kin-Fo gidip geliyor, yerinde duramıyordu. Art arda gelen beklenmedik darbeler genç adamı çığrından çıkarmıştı.</p>

  <p>"Gidiyorum!" dedi, "Lao-Shen'i bulmaya gidiyorum! Size gelince beyler, serbestsiniz, karar sizin!"</p>

  <p>Fry-Craig:</p>

  <p>"Mösyö" diye cevap verdiler. "La Centenaire'in çıkarları eskisinden daha büyük tehlike altında! Bizi bu koşullar altında terk etmeniz, görevimizi ihmal anlamına gelir. Sizden ayrılamayız!"</p>

  <p>Kaybedecek bir an bile yoktu. Fakat her şeyden önce, şu Lao-Shen'in kim olduğunu ve nerede oturduğunu öğrenmek gerekiyordu. Gerçi öyle tanınmış biriydi ki onu bulmak zor sayılmazdı.</p>

  <p>Gerçekten de Wang'ın eski arkadaşı, Mang-Çao ayaklanmasından sonra Çin'in kuzeyine, büyük Seddin ötesine çekilmişti. Pe-Çe-Li Körfezi'ne komşu olan Leao-Tong Körfezi'nin bir bölgesinde yaşıyordu. Çin hükümeti tasfiye edemediği bazı isyancı liderlerle anlaşmıştı ama, onunla henüz barış anlaşması yapmamıştı. Çin sınırlarının dışında kalan topraklarda faaliyet göstermesine karışmıyordu. Nitekim Lao-Shen daha mütevazı bir rol üstlenmişti; anayollarda soygunculuk yapıyordu.</p>

  <p>Ah! Wang işine yarayacak adamı ne güzel bulmuştu! Bu adam hiç duraksamaz, hançeri saplarken vicdanı sızlamazdı!</p>

  <p>Kin-Fo ve iki ajan, Tay-ping hakkında çok doyurucu bilgiler topladılar ve son defa Fu-Ning dolaylarında göründüğünü öğrendiler. Fu-Ning, Leao-Tong Körfezi'nde küçük bir limandı. Hiç gecikmeden oraya gitmeye karar verdiler.</p>

  <p>İlkin, Le-u olan biten hakkında bilgilendirildi. Endişeleri iki katına çıktı! Gözyaşları sel gibi aktı. Kin-Fo'yu bu işten caydırmak istedi. Korkunç bir tehlikeye atılmıyor muydu? Beklemek, uzaklaşmak, Çin'i terk etmek en doğrusu olmaz mıydı? Gerektiğinde dünyanın herhangi bir yerine sığınamaz mıydı? O zaman, o yabani Lao-Shen ona ulaşamazdı!</p>

  <p>Fakat Kin-Fo, genç kadına durmaksızın tehlike altında yaşamanın dayanılacak gibi olmadığını açıkladı. Kendi ölümünden eline bir servet geçecek olan böylesi bir serseriden kurtulamazdı! Hayır! Artık bu saçmalığa bir son vermeliydi. Kin-Fo ve sadık korumaları hemen yola çıkacaklar, Tay-ping'i bulacaklar ve o mektubu ne pahasına olursa olsun ondan satın alacaklardı. Sonra, yasak süresi dolmadan önce Pekin'e döneceklerdi.</p>

  <p>"Küçük kız kardeş," dedi Kin-Fo, "evliliğimizin gecikmesine üzgünüm ama, ya gerçekleşseydi ne yapardınız?"</p>

  <p>Le-u cevap verdi:</p>

  <p>"Gerçekleşseydi, sizin peşinizden gelmeye hakkım olurdu ve gelirdim!"</p>

  <p>Kin-Fo:</p>

  <p>"Yoo hayır!" dedi. "Sizi böyle bir tehlikeye atmaktansa, bin kez ölmeyi tercih ederdim!.. Elveda Le-u, elveda!.."</p>

  <p>Kin-Fo, gözleri yaşlı, kendisine sarılmaya çalışan genç kadının kollarından kurtuldu.</p>

  <p>Aynı gün, Kin-Fo, Craig ve Fry, şansı bir türlü dinlenmeye izin vermeyen Sun, Pekin'den ayrılıyorlar ve Tong-Çeu'ya gidiyorlardı. Bir saat içinde oraya vardılar.</p>

  <p>Tasarladıkları plan şöyleydi: Karayolundan giderlerse, pek güvenli olmayan bir eyalete girecekler, çok ciddi engellerle karşılaşacaklardı.</p>

  <p>Başkentin kuzeyinde bulunan Büyük Sed'den geçmeleri gerekiyordu. Bu yüz altmış kilometrelik parkur üzerinde karşılaşacakları tehlikeler ne olursa olsun, onlara göğüs gereceklerdi. Yalnız Fu-Ning Limanı Kuzeyde değil, Batı tarafındaydı. Deniz yoluyla gidilirse, daha güvenli olur ve zaman kazanılırdı. Kin-Fo ve arkadaşları dört beş gün içinde oraya ulaşabilirlerdi.</p>

  <p>Gelgelelim Fu-Ning'e gidecek bir gemi bulabilirler miydi?</p>

  <p>Her şeyden önce bundan emin olmaları gerekiyordu. Tong-Çeu deniz acentelerini soruşturdular.</p>

  <p>İşleri ters giden Kin-Fo'ya bu kez şansı yardım etti. Fu-Ning'e gitmek üzere yük alan bir gemi, Pey-ho ırmağının ağzında bekliyordu.</p>

  <p>Irmakta sefer yapan süratli buharlı gemilerden birine binecekler, ırmak ağzına kadar gidip söz konusu gemiye geçeceklerdi. Başka yapılacak şey kalmamıştı.</p>

  <p>Craig ve Fry hazırlık yapmaları için bir saat izin istediler. Bir saat içinde, bütün can kurtaran aygıtlarını satın aldılar. İlkel can kurtaran yeleğinden tutun da Yüzbaşı Boyton'un suda batmaz elbiselerine kadar. Kin-Fo'nun değeri hâlâ iki yüz bin dolardı. Genç adam deniz yolundan gidecek, ek prim de ödemeyecekti. Madem ki bütün riskleri sigorta ettirmişti. Başına bir felaket gelmesi büyük olasılıktı. Gerçekten, her şeyi önceden düşünmek gerekiyordu.</p>

  <p>26 Haziran öğle vakti, Kin-Fo, Craig-Fry ve Sun, Pey-tang adlı gemiye bindiler ve Pey-ho sularında ilerlediler. Irmağın suları öyle yılankaviydi ki izlenecek yol, dikine bir çizgiyle Tong-Çeu'yu ağzına götüren yolun iki katına çıkıyordu. Ama kanallarla düzenlenmiş ve elverişliydi. Sonuçta, tonilatosu hayli büyük gemiler yol alabiliyorlardı. Nitekim deniz trafiği epey yoğundu ve kendisine paralel olan anayoldan daha önemliydi.</p>

  <p>Pey-tang, ırmağın sarımtrak sularını çarklarıyla döve döve küçük kanaldan hızla geçti. İki kıyının arasında dizilen sayısız sulama kanallarını dalgalandırdı. Çok geçmeden, Tong-Çeu'nun ilerisinde, bir pagodanın yüksek kulesini aştı ve keskin bir dönemeçte kayboldu.</p>

  <p>Bu yükseklikte, Pey-ho artık daralıyordu. Ağaçlıklı bir görünümün ortasında, kâh kumulların arasından, kâh küçük çiftçi kulübelerinin yanından akıyordu. Her yanda meyve bahçeleri, sağlam çitler göze çarpıyordu.</p>

  <p>Art arda birçok küçük kasaba ortaya çıktı: Matao, He-Si-Vu, Nane-Tsae... Buralarda gelgit olayı hâlâ kendini hissettiriyordu.</p>

  <p>Çok geçmeden, Tien-tsin göründü. Burada zaman kaybettiler, zira ırmağın iki kıyısını birleştiren Doğu köprüsünün açılması gerekiyordu. Üstelik limanı dolduran yüzlerce geminin ortasından zar zor geçeceklerdi. Bu da, halatlarıyla akıntıya karşı duran birkaç kayığın zarar görmesine neden olacaktı. Doğacak zararın sonuçlarını düşünmeden teknelerin halatlarını kesmişlerdi. Bir kargaşa başladı, akıntıyla sürüklenen tekneler yüzünden yol tıkandı. Liman yetkilileri -tabii Tien-Tsin Limanı'nda yetkililer varsa- zor anlar yaşadı.</p>

  <p>Yolculuk boyunca, Craig ve Fry gözlerini bir an bile müşterilerinin üzerinden ayırmadılar.</p>

  <p>Artık filozof Wang'la işleri bitmişti. Oysa onunla anlaşmak daha kolay olurdu. Çünkü Lao-Shen'i, o Tay-ping'i tanımıyorlardı. Bu da durumu korkunçlaştırıyordu. Kimbilir, belki o da kurbanına ulaşmak için yola çıkmıştı! Ondan nasıl sakınmalı, nasıl kurtulmalıydı? Craig ve Fry, her Pey-tang yolcusuna katil gözüyle bakıyorlardı! Ne yemek yiyorlar, ne uyuyorlar, artık yaşamıyorlardı!</p>

  <p>Kin-Fo, Craig ve Fry son derece endişeliydiler. Sun'a gelince, o denli endişeli görünmüyordu. Salt deniz yoluyla gidilmesi onu rahatsız etmeye yetiyordu. Gemi Pe-Çe-Li Körfezi'ne yaklaştıkça sararıp soluyor, solukları daralıyor, dudakları geriliyordu. Bu arada, ırmağın dingin suları gemide henüz hiçbir sarsıntı meydana getirmiyordu.</p>

  <p>Acaba dalgalı bir denizde yolculuk yapsa, Sun'un hali nice olurdu? Çünkü o dalgalar art arda gelen çok şiddetli yalpalara neden olurlar.</p>

  <p>Craig, "Hiç deniz yolculuğu yapmadınız mı?" diye sordu.</p>

  <p>"Hiç!"</p>

  <p>"İşler yolunda gitmiyor mu?" diye sordu Fry.</p>

  <p>"Yok, gitmiyor!"</p>

  <p>"Başınızı dik tutmanızı tavsiye ederim" diye ekledi Craig.</p>

  <p>"Başımı?.."</p>

  <p>"Ağzınızı açmamanızı da..." dedi Fry.</p>

  <p>"Ağzımı?.."</p>

  <p>Sun iki ajana hiç konuşamayacağını açıkladı, gidip güvertenin bir tarafına yerleşti. Yatağı epey genişleyen akarsuya bakarken, deniz tutmasından etkilenen insanların melankolik halini andırıyordu. Durum biraz gülünçtü.</p>

  <p>Irmak bir vadiye girmiş, manzara değişmişti. Yüksek yamaçlarıyla daha sarp olan sağ kıyı, hafif dalgaların çatlayarak köpüklerini bıraktığı uzun bir kumsaldan oluşan sol kıyıyla çelişiyordu. Daha ötede, geniş bir alanda, hintdansı, arpacık, mısır ve buğday tarlaları uzanıyordu.</p>

  <p>Çin ülkesi, milyonlarca çocuğunun karnını doyurmak zorunda olan bir aile anasıydı; toprağının bir karışı bile ihmal edilmemiş, her yeri işlenmişti.</p>

  <p>Her yanda sulama kanalları ve bambu ağacından yapılmış ilkel bostan dolapları, suları cömertçe etrafa dağıtıyordu. Ötede beride, sarımtrak kerpiçten evleri görünen köylerde, birkaç ağaç kümesi yükseliyor, bunların arasından yaşlı elma ağaçları, Normandiya ovalarına gölge düşürmeyecek bir güzelliği sergiliyordu. Yamaçlarda çok sayıda balıkçı gidip geliyordu. Karabataklar, balıkçıların av köpeği işlevini görüyordu; daha doğrusu onlara balıkçı köpekleri denebilirdi. Bu kanatlı hayvanlar, efendilerinin bir işareti üzerine suya dalıyor ve boyunlarına takılan bir halka sayesinde yutamadıkları balıkları yukarı getiriyorlardı.</p>

  <p>Buharlı geminin çıkardığı gürültü, uzun otların arasından yüzlerce ördeğin, kuzgunların, kargaların, saksağanların, atmacaların havalanmasına neden oluyordu.</p>

  <p>Akarsu boyunca uzanan anayol ıssızlaşmıştı ama, Pey-ho üzerinde deniz trafiği azalmıyordu. Her çeşidinden gemi bir aşağı bir yukarı gidip geliyordu! Önden arkaya eğik bir çatısı olan ve insan eliyle hareket ettirilen çarklar, iki katındaki küreklerle manevra yapan, bataryalarla donanımlı savaş jonkları; iki direkli gümrük jonkları; pupa ve pruvasında, başı aslan, kuyruğu ejderha, fantastik şekillerle süslü yelkenli şalupalar; Çin'in en kıymetli ürünlerini taşıyan, açık denizlerde fırtınalara göğüs germekten çekinmeyen geniş gövdeli epey büyük tonilatolu ticaret jonkları; gelgit saatlerine göre hareket eden, kürek ya da halatla çekilen, geçirecek boş zamanı bulunan insanlara uygun yolcu jonkları; kayıklarını yedeğe alıp çeken küçük tenezzüh yatlan; mandarin jonkları; hasır otundan yelkenleri olan, bir eliyle kürek çekerken sırtında çocuk taşıyan genç kadınlarca kullanılan her çeşidinden sampanlar. Nihayet üstüne ağaç dikilmiş, sebze yetiştirilen meyve bahçeleri, kulübeleriyle sahici bir köyü andıran, oduncuların bütünüyle yok ettiği Mançurya'daki ormanlardan kesilen kütüklerle yapılan kocaman sallar!</p>

  <p>Bu arada, küçük kasabalar seyrekleşiyordu. Irmağın ağzında, Tien-Tsin'le Taku arasında, sayıları yirmi kadardı. Kıyılarda tuğla ocaklarından dumanlar çıkıyor, buharlı geminin dumanlarına karışarak havayı kirletiyorlardı. Akşam oluyordu; bu bölgede haziran alacakaranlığı uzun sürüyordu. Çok geçmeden, art arda beyaz kumullar göründü; uyumlu diziler halinde alacakaranlığı gölgelendirdiler. Bunlar, etraftaki tuzlalardan toplanan tuz yığınlarıydı.</p>

  <p>Çorak toprakların arasından Pey-ho'nun ağzı açılıyordu. Mösyö de Beauvoir: "Hüzünlü manzara," diyor, "her yer kum, her yer tuz, her yer toz ve kül."</p>

  <p>Ertesi gün, 27 Haziran, güneş doğmadan önce, Pey-tang neredeyse ırmağın ağzında bulunan Taku Limanı'na varıyordu.</p>

  <p>Bu mıntıkada, her iki kıyıda Kuzey ve Güney kaleleri yükselir. l860'da, İngiliz-Fransız ordusu tarafından zapt edilen kalelerden geriye yıkıntılar kalmıştır. Aynı yıl 24 Ağustos'ta, General Collineau kalelere kahramanca bir saldırı başlatmış; topçu erleri ırmağın girişini top atışlarıyla dövmüşlerdi. İşgal edilen dar bir kıyı şeridi şimdi Fransız kolonisinin adını taşır. Çarpışmalarda ölen subay ve askerlerin anısına orada bir anıt dikilmiştir.</p>

  <p>Pey-tang daha ileri gidemeyecekti. Bütün yolcuların Taku'da gemiden inmesi gerekiyordu. Hayli önemli bir kentti burası. Eger onu Tien-Tsin'e bağlayan demiryolunun yapımına mandarinler izin verirse, bölgede hatırı sayılır bir gelişme olacaktı.</p>

  <p>Yükünü alıp Fu-Ning'e yola çıkacak gemi, aynı gün hareket edecekti. Kin-Fo ile arkadaşlarının yitirecek bir saati bile yoktu. Bir sampana binerek bir çeyrek saat sonra Sam-Yep'in güvertesine çıktılar.</p>
</body>
</html>
