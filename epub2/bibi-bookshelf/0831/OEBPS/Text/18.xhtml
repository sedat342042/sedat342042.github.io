<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3 class="buyuk">18<br /></h3>
  <hr />

  <h3 id="sigil_toc_id_18">MERAKTAN ÇATLAYAN CRAİG VE FRY "SAM-YEP"İN AMBARINI ZİYARET EDİYORLAR</h3>
  <hr />

  <p>Tehlike geçtiği zaman Kin-Fo, "Neredeyiz kaptan?" diye sordu.</p>

  <p>Yeniden eski neşesine kavuşan kaptan, 'Tam bilemiyorum,"cevabını verdi.</p>

  <p>"Pe-Çe-Li Körfezinde miyiz?</p>

  <p>"Olabilir."</p>

  <p>"Ya da Leao-Tong Körfezinde?"</p>

  <p>"O da mümkün."</p>

  <p>"Peki nereye yanaşacağız?"</p>

  <p>"Rüzgar bizi nereye atarsa?"</p>

  <p>"Ne zaman?"</p>

  <p>"Bunu söylemem imkansız."</p>

  <p>İyice keyfi kaçan Kin-Fo, Çin'de çok geçerli olan bir halk sözünü tekrarlayarak, "Kaptan," dedi, "gerçek bir Çinli daima yönünü bilmeli!"</p>

  <p>Kaptan, "Karada evet! Ama denizde hayır!" cevabını verdi ve bir kahkaha kopardı.</p>

  <p>Kin-Fo, "Gülmenin sırası degil!" dedi.</p>

  <p>Kaptan, "Ağlamanın da!" diye ekledi.</p>

  <p>Gerçekten durum hiç kaygı verici değildi ama, Kaptan Yin'in Sam-Yep'in nerede bulunduğunu söylemesi de mümkün değildi. Fırtına pusulasız tekneyi öyle bir savurmuştu ki yönü kimbilir nereye sapmıştı? Sıkışıp dağılan yelkenler dümenin güdümünden çıkmış, jonk fırtınanın oyuncağı olmuştu.</p>

  <p>Kaptanın belli belirsiz verdiği cevaplar boşuna değildi. Yalnız aşırı keyifli görünmenin hiç gereği yoktu.</p>

  <p>Bu arada, her nasılsa, ister Leao-Tong Körfezi'ne sürüklenmiş olsun, ister Pe-Çe-Li Körfezi'ne fırlatılmış olsun, Sam-Yep kuzeybatıya doğru yoluna devam edecekti. Kara ister istemez bu yönde olmalıydı. Sadece biraz daha uzakta, hepsi bu.</p>

  <p>Kaptan Yin yelken açtı ve parlak bir canlılıkla pırıldayan güneş yönünde ilerlemek istedi. Ancak şu anda bu manevra mümkün müydü?</p>

  <p>Hayır, değildi.</p>

  <p>Gerçekten, tayfundan sonra yassı bir dinginlik meydana gelmiş, hiçbir hava akımı kalmamıştı. Yaprak kıpırdamıyordu. Yüzü bile kırışmayan, açıktan gelen dalgayla zar zor kımıldayan bir deniz. Hiçbir itiş gücü olmayan basit bir sallantı. Jonk monoton bir güçle alçalıyor yükseliyor, fakat yer değiştirmiyordu. Suların üstüne sıcak bir rutubet iniyordu. Gece boyu altüst olan gökyüzü, şimdi doğanın hiçbir elemanına aldırış etmez gibiydi. Soluk bir dinginlikti bu. Ne kadar süreceği belirsizdi.</p>

  <p>Kin-Fo: "Aman ne güzel!" dedi kendi kendine. "Bizi açığa sürükleyen fırtınanın ardından şimdi karaya dönmemize engel olan durgunluk!"</p>

  <p>Sonra kaptana seslenerek, "Bu sakinlik ne kadar sürer?" diye sordu.</p>

  <p>Kaptan, "Bu mevsimde mösyö! Eh! Bunu kim bilebilir?" cevabını verdi.</p>

  <p>"Kaç saat, kaç gün?"</p>

  <p>Yin, yolcusunu öfkelendiren boynu bükük bir gülümsemeyle, "Günler ya da haftalar!" dedi.</p>

  <p>Kin-Fo, "Haftalar mı!" diye bağırdı. "Benim haftalarca bekleyeceğimi mi sanıyorsunuz?"</p>

  <p>"Başka çare yok! Bizim jonku çekecek bir römorkör bulamadığımız müddetçe!"</p>

  <p>"Sizin jonkunuzu şeytan alsın götürsün! İçindeki yolcularla birlikte! İlk önce beni! Ne ettim de sizin geminize bindim!"</p>

  <p>Kaptan Yin, "Mösyö," dedi, "size iki tavsiyede bulunmamı ister misiniz?"</p>

  <p>"Söyleyin, nedir onlar?"</p>

  <p>"Birincisi, benim yapacağım gibi, gidin sakin sakin uyuyun. En akıllıcası böyle, ne de olsa bütün geceyi güvertede geçirdiniz."</p>

  <p>Denizin sakinliği kadar kaptanın da sakin olmasına sinirlenen Kin-Fo, "Ya ikincisi?" diye sordu.</p>

  <p>Yin, "İkincisi mi?" dedi. "Ambardaki yolcularım gibi davranmak. Onlar hiç şikayet etmezler, zamanı diledikleri gibi kullanırlar."</p>

  <p>Wang'a yaraşacak bu filozofça gözlemin ardından, kaptan mürettebatından iki üç adamı güvertede bırakarak kamarasına döndü.</p>

  <p>Kin-Fo, ön taraftan kıça doğru gide gele çeyrek saat boyunca dolaştı. Kollarını kavuşturmuş, titreyen parmakları sabırsızlığını dışa vuruyordu. Jonkun tam ortasında bulunduğu iç karartıcı boşluğa son bir bakış attı, omuzlarını silkti, Fry-Craig'e bir şey söylemeden güverte köşküne geri döndü.</p>

  <p>İki koruma orada duruyordu, parmaklığa yaslanmışlar, her zamanki gibi tatlı tatlı söyleşiyorlardı. Kin-Fo'nun sorularını, kaptanın cevaplarını dinlemişler, hiç araya girmemişlerdi. Hem karışmalarına ne gerek vardı? Müşterilerinin keyfini kaçıran bu gecikmeden dolayı niye şikayet etsinlerdi?</p>

  <p>Kaybedilen zaman, güvenlik bakımından işlerine geliyordu. Ne de olsa Kin-Fo gemide hiçbir tehlikeyle karşılaşmıyordu. Lao-Shen ona ulaşamazdı. Bundan iyisi can sağlığı!</p>

  <p>Kaldı ki onları sorumluluktan kurtaracak süre doluyordu. Kırk saat kalmıştı. Ondan sonra, bütün Tay-ping ordusu La Centenaire'in kapısına dayansa, genç adamı korumak için saçlarının bir telini dahi feda etmezlerdi. Çok pratik insanlardı şu Amerikalılar! Değeri iki yüz bin dolar ettikçe Kin-Fo'ya sadık kalacaklardı! Bir kuruş değeri kalmayınca, ona ne olursa olsun, umurlarında bile değildi!</p>

  <p>Durumu böyle yorumlayan Craig ve Fry iştahla yemek yediler. Yemekler çok kaliteliydi. Aynı yemekten aynı tabakta yediler; aynı miktar soğuk et ve ekmek dilimi tükettiler. Nefis Şao-Şiyn şarabından aynı miktar şarap içtiler. Kadehlerini saygıdeğer William J. Bidulph'un sağlığına kaldırdılar. İkisi de yarım düzine sigara içtiler; böylece öz kardeş olmadıkları halde alışkanlıklar ve zevkler bakımından "Siyam ikizleri" olunabileceğini bir kez daha kanıtladılar.</p>

  <p>Cesur Amerikalılar, o denli çabanın sonuna geldiklerine inanıyorlardı!</p>

  <p>Gün kazasız belasız geçti.</p>

  <p>Havada hâlâ aynı dinginlik, gökte hâlâ aynı bulanıklık vardı. Hava koşullarında hiçbir değişiklik hissedilmiyordu. Denizin üstü göl suları gibi kımıltısızdı.</p>

  <p>Saat dörde doğru, Sun güvertede göründü. Sendeliyor, ayakları dolaşıyor, sarhoş bir adama benziyordu. Oysa son günlerde hayatının en az içkisini içmişti.</p>

  <p>Yüzü başlangıçta mordu, sonra çivit, sonra mavi, sonra yeşil renk almıştı. Şimdi yeniden sarı renge bürünüyordu.</p>

  <p>Bir kez karaya ayak basınca, her zamanki ten rengi olan portakal rengini alacak, bir öfke hareketi onun yüzünü kızartacak, sonra art arda doğal bir sıra içinde güneş ışınının yedi rengine bürünecekti.</p>

  <p>Sun, iki korumanın yanına doğra sürüklendi. Gözleri yarı kapalıydı; Sam-Yep'in küpeştelerinden öteye bakmaya cesaret edemiyordu.</p>

  <p>"Vardık mı?" diye sordu.</p>

  <p>"Hayır," dedi Fry.</p>

  <p>"Varıyor muyuz?.."</p>

  <p>"Hayır," dedi Craig.</p>

  <p>"Ay ay ya!" yaptı Sun.</p>

  <p>Daha fazla bir şey sormaya gücü yetmediğinden, umutsuz umutsuz ana direğin dibine gidip uzandı. Aniden sıçrayıp irkiliyor, kısalmış atkuyruğu hasırın üstünde küçük bir köpeğin kuyruğu gibi kımıldıyordu.</p>

  <p>Bu arada, Kaptan Yin'in emirleri üzerine, ambarı havalandırmak amacıyla güvertedeki kapaklar açılmıştı.</p>

  <p>İyi düşünülmüş, olumlu bir önlemdi. Tayfun sırasında, jonkun içine giren sular rutubete neden olmuştu. Bu bakımdan ambarda oluşan rutubetin de güneşte kuruması gerekiyordu.</p>

  <p>Güvertede dolaşan Craig-Fry, defalarca ana kapağın önünde durmuştu. Adamları bir merak sarmıştı. Çok geçmeden, bu cenaze ambarını görmeye niyetlendiler.</p>

  <p>Ambara açılan kapaktan aşağı indiler.</p>

  <p>Güneş, ana kapağın girişini aydınlatıyordu; fakat ambarın içinde koyu karanlık hüküm sürüyordu.</p>

  <p>Craig-Fry'ın gözleri hemen karanlığa alıştı ve Sam-Yep'in bu özel yükünün istifini gözlemleyebildiler.</p>

  <p>Ambar, ticaret jonklarının çoğunda olduğu gibi, bölme duvarlarla ayrılmamıştı. Bir ucundan öbür ucuna açıktı. Olduğu gibi söz konusu yükle istiflenmişti. Zira güverte köşkleri mürettebatın barınmasına yetiyordu.</p>

  <p>Ambarın her yanı bir anıt mezarın girişi gibi derli topluydu. Fu-Ning'e gidecek olan yetmiş beş tabut kat kat sıralanmıştı. Sıkı sıkıya istiflenmişlerdi; yalpa ve sarsıntı sonucu yerlerinden oynayamazlardı. Jonkun güvenliğini de tehlikeye atamazlardı.</p>

  <p>İkişer ikişer dizilen tabutların ortasında bir boşluk bırakılmıştı. Bu dar geçit, ambarın bir ucundan öbür ucuna gidip gelmeyi sağlıyordu. Kapaklar açıldığında ışığa boğuluyor, kapandığında karanlığa gömülüyordu.</p>

  <p>Sanki bir mozoleyi ziyaret edermiş gibi, Craig ve Fry sessiz sessiz dar geçitte ilerlediler.</p>

  <p>Merakla etrafa bakıyorlardı.</p>

  <p>Her boyutta, her biçimde tabut göze çarpıyordu. Kimi yoksul, kimi varsıl tabutlar. Yaşam koşullarının Pasifik'in ötesine sürüklediği bu göçmenlerden bazıları, Kaliforniya altın yataklarında, Nevada ya da Colorado madenlerinde çalışarak zengin olmuşlardı. Ama ne yazık ki bunlar azınlıktı. Ötekiler yoksul gitmişler, yoksul dönmüşlerdi. Fakat hepsi anayurduna dönüyordu. Ölümde eşittiler. On kadar tabut pahalı ahşaptan yapılmış, Çinli şatafatın fantezileriyle süslenmişti. Ötekiler sadece dört tahtadan ibaretti; sarı boyalı kaba saba şeylerdi. Geminin yükü işte böyleydi. Varsıl ya da yoksul, her tabutun üzerinde bir isim vardı. Fry-Craig yanlarından geçerken şu isimleri okudu: Yun-Ping-Fu'dan Lien-Fu, Fu-Ning'den Nan-Loou, Lin-Kia'dan Shen-Kin, Ku-Li-Koa'dan Luang, vb. Karışıklık olması mümkün değildi. Her cenaze özenle etiketlenmişti ve adresine gönderilecekti. Tarlaların ortasında, meyve bahçelerinde, çayırlarda nihai gömülme saatini bekleyecekti.</p>

  <p>"Çok düzenli!" dedi Fry.</p>

  <p>"Çok sağlam!" dedi Craig.</p>

  <p>Sanki San Fransisco ya da New York'da, bir tüccarın mağazasında mallara bakıyorlardı.</p>

  <p>Ön tarafta, ambarın ucuna varmışlardı; en karanlık bölümdü burası. Durdular ve dar geçide baktılar. Tıpkı mezarlığa giden yola benziyordu.</p>

  <p>Keşif tamamlanınca, güverteye dönmeye hazırlandılar. O sırada, dikkatlerini çeken hafif bir gürültü işittiler.</p>

  <p>"Bir fare galiba!" dedi Craig.</p>

  <p>"Galiba bir fare!" dedi Fry.</p>

  <p>Söz konusu yük, bu kemirgenlerin işine yaramazdı. Pirinç, darı ya da mısır yüklenmiş olsa, işlerini görürlerdi!</p>

  <p>Bu arada, gürültü devam ediyordu. Yukarıdan, sancak tarafından başlıyor, tabutların üst sırasından geliyordu. Diş kazıması değilse, tırnak ya da tırmık gıcırtısı olabilirdi!</p>

  <p>"Frrr! Frrr!" yaptılar Craig ve Fry.</p>

  <p>Gürültü durmuyordu.</p>

  <p>İki ajan yaklaşıp nefeslerini tutarak kulak kabarttılar. Gayet açıktı. Bu gıcırtı tabutların birinden geliyordu.</p>

  <p>Craig, "Kutulardan birine baygın bir Çinli koymuş olmasınlar?" diye sordu.</p>

  <p>"Beş haftalık yolculuktan sonra galiba kendine geliyor!" cevabını verdi Fry.</p>

  <p>İki ajan kuşkulandıkları tabutun üzerine ellerini koydular. Yanılmalarına imkân yoktu. Ses tabutun içinden geliyordu.</p>

  <p>"Aksiliğe bak!" dedi Craig.</p>

  <p>"Aksiliğe bak!" dedi Fry.</p>

  <p>Hemen aynı şeyi düşündüler. Olası bir tehlike müşterilerini tehdit ediyordu.</p>

  <p>Nitekim ellerini yavaşça çektiler. Tabut kapağının dikkatli dikkatli kalktığını hissettiler.</p>

  <p>Hiçbir şeye şaşırmayan tipler olan Craig ve Fry, oldukları yerde kaldılar. Koyu karanlıkta bir şey göremiyorlardı. Telaşa kapılmadan kulak verdiler.</p>

  <p>Aşın ihtiyatlı bir ses, "Sen misin Kuo?" diye sordu.</p>

  <p>Neredeyse aynı zamanda, iskele tarafındaki tabutlardan biri aralandı, başka bir ses duyuldu:</p>

  <p>"Sen misin Fa-Kien?"</p>

  <p>Kendi aralarında şöyle konuştular:</p>

  <p>"Bu gece."</p>

  <p>"Evet, bu gece."</p>

  <p>"Ay doğmadan önce."</p>

  <p>"Ya bizimkiler?"</p>

  <p>"Onlara haber verildi."</p>

  <p>"Tabutun içinde otuz altı saat, bıktım yahu!"</p>

  <p>"Ben de!"</p>

  <p>"Ama Lao-Shen böyle istedi!"</p>

  <p>"Sus!"</p>

  <p>Ünlü Tay-Ping'in adını duyan Craig-Fry kendilerini tutmasalar, yerlerinden sıçrayabilirlerdi.</p>

  <p>Ansızın tabutların kapakları yeniden kapandı. Sam-Yep'in ambarı mutlak bir sessizliğe gömüldü.</p>

  <p>Craig ve Fry dizlerinin üstünde sürünerek ışık gelen ana kapağa yöneldiler ve yukarı çıktılar. Bir saniye sonra, güvene köşkünün arkasına varmışlardı. Orada, kimse onları işitemezdi.</p>

  <p>"Konuşan ölüler!" dedi Craig.</p>

  <p>"Ölü değiller!" dedi Fry.</p>

  <p>Bir isim onlara her şeyi anlatıyordu. Lao-Shen!</p>

  <p>Anlaşılan, o korkunç Tay-ping'in adamları gemiye sızmıştı. Cenazeleri Taku Limanı'ndan gemiye yükleyen hamallardan kuşku duyulabilir miydi? Kaptan Yin ve mürettebatından kuşku duyulabilir miydi? Hayır! Cenazeleri San Fransisco'dan bir Amerikan gemisi getirmiş, gemi boşaltıldıktan sonra cenazeler iki gün iki gece bir dokda kalmıştı. Lao-Shen çetesine bağlı on yirmi kadar korsan tabutları açıp ölüleri çıkarmışlar, onların yerine geçmişlerdi. Çetebaşından talimat alan bu adamlar bir saldırıya hazırlanıyorlardı. Demek Kin-Fo'nun da Sam-Yep'e bindiğini biliyorlardı. Peki bunu nasıl öğrenmişlerdi?</p>

  <p>İşin karanlık yönü bu noktaydı. Ancak şu anda bu noktayı aydınlatmak yersizdi..</p>

  <p>Belli olan bir şey varsa, Çinliler'in en berbat cinsleri, Taku'dan hareketinden bu yana jonkun içinde bulunuyordu. İçlerinden biri Lao-Shen adını telaffuz etmişti ve Kin-Fo'nun hayatı tehlikedeydi!</p>

  <p>Aynı gece, 28 Haziran'ı 29'a bağlayan gece, La Centenaire'e iki yüz bin dolara mal olacaktı. Oysa elli dört saat sonra, poliçe yenilenmediğinden müşterinin hak sahiplerine hiçbir şey ödenmeyecekti.</p>

  <p>Böylesi ciddi tehlike karşısında, korumaları tanımayanlar, Craig ve Fry'ın eli ayağına dolaştı sanabilirler. Ancak hemen karar vermişlerdi. Kin-Fo'yu, gemiyi terk etmesi için derhal ikna etmek ve onunla birlikte kaçmak gerekiyordu.</p>

  <p>Ama nasıl kaçmalı? Gemideki biricik kayıkla mı? Olanaksız. Ağır bir pirogdu<a id="footnote1"></a><sup><a href="#bookmark1">1</a></sup> bu. Güverteden kaldırıp denize indirebilmek için bütün mürettebatın çabası gerekirdi. Kaptan Yin ve suç ortakları bu işe yanaşmazlardı. Şu halde, hangi tehlikeyle karşılaşacak olurlarsa olsunlar, başka bir yol bulmak kaçınılmazdı.</p>

  <p>Akşamın saat yedisiydi. Kamarasına çekilen kaptan ortalıkta görünmüyordu. Doğal olarak Lao-Shen'in adamlarıyla buluşacağı saati bekliyordu.</p>

  <p>"Kaybedilecek bir saniye bile yok!" dedi Fry-Craig.</p>

  <p>Evet! Bir saniye bile! İki koruma, açık denizde bir brulotanın<a id="footnote2"></a><sup><a href="#bookmark2">2</a></sup> saldırısına uğramış olsalar, bundan daha korkunç bir tehlike yaşamazlardı.</p>

  <p>Akıntıda sürüklenen jonk, terk edilmiş gibiydi. Ön tarafta bir tek tayfa uyuyordu.</p>

  <p>Craig ve Fry kıç taraftaki güverte köşkünün kapısını ittiler, Kin-Fo'nun yanına geldiler.</p>

  <p>Kin-Fo uyuyordu. Üstüne bastırılan bir el onu uyandırdı.</p>

  <p>"Benden ne istiyorsunuz?" dedi.</p>

  <p>Birkaç sözcükle Kin-Fo'ya durumu açıkladılar. Genç adam, cesaret ve soğukkanlılığını kaybetmemişti.</p>

  <p>"Bütün sahte ölüleri denize atalım!" diye haykırdı.</p>

  <p>Cesur bir fikir, ama uygulaması olanaksız. Zira ambardaki adamlarla Kaptan Yin'in işbirliği buna izin vermezdi.</p>

  <p>"O zaman ne yapmalı?" diye sordu.</p>

  <p>"Şunu giymeli!" dediler Fry-Craig.</p>

  <p>Bunu söyler söylemez, Tong-Çeu'dan gemiye yüklenen kolilerden birini açtılar ve Kaptan Boyton tarafından icat edilen, olağanüstü özellikleri olan balıkadam giysisini gösterdiler. Kolilerde üç giysi daha vardı. Giysiler, çeşitli aletleriyle birlikte birinci sınıf bir cankurtaran aygıtıydı.</p>

  <p>"Tamam!" dedi Kin-Fo. "Gidip Sun'u bulun!"</p>

  <p>Bir dakika sonra, Fry Sun'u getirdi. Tümüyle afallamıştı. Onu giydirmek gerekti. İster istemez razı oldu. "Ay ay ya!" diyerek şaşkınlığını dışa vuruyordu.</p>

  <p>Saat sekizde, Kin-Fo ve arkadaşları hazırdı. Sanki soğuk denizlerde yaşayan dört fok dalmaya hazırlanıyordu. Bu memeli deniz hayvanlarının şaşırtıcı esnekliği Sun'a da geçmişti. Sugeçmez giysinin içinde öyle rahattı ki.</p>

  <p>Doğuya doğru karanlık basmaya yüz tutuyordu. Jonk dingin sularda, mutlak bir sessizliğin ortasında yüzüyordu.</p>

  <p>Craig ve Fry kıç taraftaki güverte köşkünün pencerelerini kapatan lombarlardan birini ittiler. Jonkun çevresinde körfez suları uzanıyordu. Sun'u havaya kaldırdılar, lombardan iterek denize attılar. Hemen arkasından Kin-Fo geldi. Sonra, Craig ve Fry kendilerine gerekli olan malzemeyi yanlarına alarak adadılar.</p>

  <p>Sam-Yep yolcularının gemiden ayrıldığını kimse tahmin edemezdi!</p>

  <p><a id="bookmark1"></a><a href="#footnote1">1</a>&nbsp;&nbsp;Yelken veya kürekle yürütülen, boyu uzun tekne. Amerika, Afrika ve Okyanus ülkelerinde kullanılır. <i>-çn</i></p>

  <p><a id="bookmark2"></a><a href="#footnote2">2</a>&nbsp;&nbsp;Eskiden düşman gemilerini yakmak için yangın teknesi ya da yangın salı. -çn</p>
</body>
</html>
