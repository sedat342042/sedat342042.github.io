<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3 class="buyuk">5<br /></h3>
  <hr />

  <h3 id="sigil_toc_id_5">LE-U HİÇ ALMAMAYI TERCİH EDECEĞİ BİR MEKTUP ALIYOR</h3>
  <hr />

  <p>"Bana bir mektup yok mu hâlâ?"</p>

  <p>"Hayır madam!"</p>

  <p>"Zaman ne kadar uzun geliyor bana, haminne!"</p>

  <p>Belki günde on kez sevimli Le-u, Pekin'de Şa-Kua Caddesi'nde bulunan evinin yatak odasında bu soruyu soruyor, "haminne"den hayır cevabı alıyordu. Haminne sıfatı saygı duyulan bir yaşa gelmiş kadın hizmetçiler için kullanılır. Bu sıfat Çin'de pek yaygındır. Matmazel Nan homurdanan kaba bir kadındı.</p>

  <p>Le-u on sekiz yaşında, üst dereceden kültürlü bir aydınla evlenmişti. Kocası ünlü See-Kho-uane-Tsuane-Chou'nun çalışma arkadaşıydı.</p>

  <p>Genç kızın iki katı yaşı olan bu bilgin, orantısız beraberliğin ardından üç sene içinde öldü.</p>

  <p>Genç dul, daha yirmi bir yaşına basmadan dünyada tek başına kalmıştı. O tarihte Kin-Fo, Pekin'e yaptığı bir yolculukta onu gördü.</p>

  <p>Genç kadını tanıyan Wang, kayıtsız öğrencisinin dikkatini bu sevimli insanın üzerine çekti. Kin-Fo sevimli dulun kocası olma hayaline kapıldı ve yaşam koşullarını değiştirmeyi düşündü.</p>

  <p>Le-u kendisine yapılan teklife duyarsız kalmadı. Filozofun çok sevindiği evlilik olayı, Kin-Fo Pekin'e döner dönmez gerçekleşecekti; Şanghay'da, Kin-Fo'nun zorunlu işlerini bitirmesi bekleniyordu.</p>

  <p>Dul kadınların yeni evlilik yapmaları Çin'de âdetten sayılmazdı; bunun nedeni batılı ülkelerdeki benzerleri gibi çok arzuladıkları halde evlenemediklerinden değil de, bu arzuyu paylaşacak ortak bulamamalarındandı. Kin-Fo'nun bu kurala aykırı bir istisna olması ise, bilindiği gibi kendisinin biraz tuhaf bir tip olmasından kaynaklanıyordu. Aslında, Le-u yeniden evlenirse, "pae-lu"ların altından geçme hakkını yitirecekti; pae-lular ölen eşi anmak için imparator tarafından dikilen kemerlere denirdi. Bu kemerler, ölen eşine gösterdiği sadakatle tanınan ünlü kadınlar onuruna yükseltilirdi. Nitekim o eşlerden biri olan dul kadın Sung, kocasının mezarı yanından asla ayrılmak istememiş, dul kadın Kung-Kiang kolunu kesmiş, dul kadın Yen-Çiang ayrılık acısının bir simgesi olarak yüzünü çirkinleştirmişti. Fakat Le-u yirmili yaşlarda olduğundan daha iyi bir şey yapmayı düşündü. Dışardan gelen söylentilere kulak asmayacak, Çinli ailesinde kadına düşen rolü bütünüyle üstlenip itaatkar yaşama dönecekti. Evcil erdemler hakkında Li-nun kitabında yer alan temel kurallara uyacak, Nei-tso-pien kitabında belirtilen evlilik ödevlerini yerine getirecek, nihayet evli kadının saygınlığını kazanacaktı. Zaten genel anlamda sanıldığı gibi nikahlı kadına üst sınıflarda asla bir köle gözüyle bakılmazdı. Le-u zeki ve eğitimliydi, varsıl sıkılganın yaşamında nasıl bir yer tutacağın anlamış, mutluluğun şu ölümlü dünyada da var olduğunu kanıtlamak arzusuyla genç adama doğru yöneldiğini hissetmiş ve yeni yazgısına boyun eğmeye razı olmuştu.</p>

  <p>Bilgin, ölümünden sonra genç dulu hali vakti yerinde, ama az çok sıkıntılı durumda bırakmıştı. Şa-Kua Caddesi'ndeki ev mütevazı bir konuttu. Bütün ev işlerini huysuz Nan görüyor, ne var ki can sıkıcı davranışlarıyla Le-u'yu üzüyordu; üstelik bu davranışlar Çinli hizmetçilere özgü değildi.</p>

  <p>Genç kadının tercih ettiği yer yatak odasıydı. İki aydır Şanghay'dan varsıl mobilyalar gelmesine rağmen, içerideki eşyalar hayli sadeydi. Duvarlara birkaç tablo asılmıştı. Bunların içinde, ihtiyar ressam Huan-Tse-Nen'in bir başyapıtı, bu işe aşina olanların dikkatini çekiyordu. Görkemli tablo, yörenin birkaç çağdaş sanatçısının ürünü olan özbeöz Çinli suluboya resimlerin ortasında yer alıyordu. Kanatlarını açmış kocaman kelebeklere benzeyen ve ünlü Swadow ekolünden gelen yelpazeler lake bir masanın üzerine serilmişti. Porselen bir vazodan yapay çiçeklerin nazik yaprakları sarkıyordu. Çiçekler, Formoza Adası'nın "Arabia papyrifera" cinsi fidan özünden üretilmişti. Japonya'nın kırmızı zambakları, sarı krizantemleri, beyaz nilüferleri ile rekabet edecek güzellikte idiler. Ahşap jardiniyerlerin üstüne ince ince işlenmişler, onların etrafını sarmalamışlardı. Bu bütünlüğün yanında, pencerelerden sarkan bambu hasırlar ancak hafif bir ışığı sızdırıyor, güneş ışınlarının süzülerek içeri girmesini sağlıyorlardı. Kocaman atmaca tüylerinden yapılmış şatafatlı bir sıcaklık siperinin üzerine aynı benekli tüylerle -Çin'de güzelliğin simgesi olan- büyük bir şakayık resmedilmişti; pagoda biçiminde iki büyük kuş kafesi, Hindistan'ın eşsiz kuşlarını canlandıran kaleydoskoplar, rüzgarla işleyen ve rüzgar esince cam plakaları titreşen birkaç tiemaol... Bütün bu eşyalar yokluğu aranan birinin özlemine anlam katıyor, yatak odasının ilginç süslemesini tamamlıyordu.</p>

  <p>"Hâlâ mektup yok mu Nan?"</p>

  <p>"Yok madam! Hâlâ yok!"</p>

  <p>Şu Le-u, sevimli bir genç kadındı.</p>

  <p>Sarı değil ak tenliydi; nitekim bu haliyle Avrupalılar'ın bile gözünü okşayacak denli güzeldi. Şakaklarına doğru kalkan tatlı gözleri, yeşil yeşimtaşından tokalarla tutturulmuş birkaç şeftali çiçeğiyle süslü siyah saçları, küçük beyaz dişleri, çini mürekkebinin hafif dokunuşlarıyla kararan kaşları vardı. Yanaklarına ne allık ne pudra, hiçbir şey sürmüyordu. Genellikle Çinli güzellerin kullandıkları gibi ne alt dudağında lal rengi ruj, ne iki gözünün arasında dikey bir çizgi, ne de yüzünde imparator sarayının milyonlarca para harcayarak ithal ettiği o fondöten vardı. Genç dul kadın böyle yapay maddelere tenezzül etmezdi. Zaten Şa-Kua Caddesi'ndeki evinden pek dışarı çıkmıyordu; her Çinli kadın dışarıya çıkarken böyle bir maskeye bürünürdü; oysa o, bu maskeyi küçümsüyordu.</p>

  <p>Le-u'nun giyim kuşamına gelince, son derece sade ve nazikti. Geniş sırma işlemeli uzun bir entari, bu giysinin altında kıvrımlı bir eteklik, bele kadar uzayan altın telkarilerden şeritlerle süslü göğüslük, kemerli bir pantolon, pantolonun paçalarını örten Nankin ipeğinden çoraplar, incilerle süslü cici terlikler... Genç dulun daha sevimli görünmesi için başka şeye gerek yoktu, ayrıca nazik eller, uzun ve pembe tırnaklar, bu tırnaklara ince bir sanatla işlenen küçük gümüşi ojeler bu güzelliğe çeşni katıyordu.</p>

  <p>Ya ayaklar? Ayakları küçüktü; ne mutlu ki kaybolmakta olan bir barbar âdeti sonucu küçültülmemiş, doğa onları böyle yaratmıştı. O moda yedi yüz yıldır devam eder ve büyük olasılıkla kökeni sakat bir prensesten ileri gelir. Operasyon en basit şekliyle ayak parmaklarından dördünün ayak tabanı altına bükülmesi sonucu gerçekleştirilir; topukkemiğine dokunulmaz, ama bacak kesik koni biçimine dönüşür, yürümek zorlaşır, kansızlığa neden olabilir. Sanıldığı gibi kocaların ilgisini çekecek diye bu operasyonu yaptırmanın hiçbir anlamı yoktur. Zaten Tatar istilasından bu yana, bu âdet günden güne kaybolmaktadır. Günümüzde, ayağın şekilsizleşmesini doğuran ve küçük yaşta acılı operasyonlara neden olan bu âdete on üzerinden ancak üç Çinli kadın uymaktadır.</p>

  <p>Le-u, "Mektup bugün gelebilir!" dedi. "Şuna bir baksanıza haminne."</p>

  <p>Odadan homurdanarak çıkan Matmazel Nan saygısızca karşılık verdi:</p>

  <p>"Baktım, bir şey yok!"</p>

  <p>Le-u kafasını dağıtmak için biraz çalışmak istedi.</p>

  <p>Kin-Fo için bir çift çorap örerken yine onu düşünüyordu. Çorap imalatı, hangi sınıftan olursa olsun, Çinli evlerinde sadece kadına ait bir iştir.</p>

  <p>Fakat çorap birdenbire elinden düştü. Ayağa kalktı, şekerleme kutusundan iki üç tane şeker alıp ağzına attı. Şekerler dişlerinin arasında çıtırdarken bir kitabın sayfalarını açtı. Bu, Nushun adında bir eğitim kuralları kitabıydı; her evli kadının okuması gerekirdi.</p>

  <p>"İlkbahar çalışmak için nasıl en elverişli mevsimse, şafak da günün en elverişli anıdır."</p>

  <p>"Erken saatte kalkın, kendinizi uykunun tatlı gevşekliğine bırakmayın.</p>

  <p>"Dut ağacı ve kenevire özenle bakın."</p>

  <p>"İpek ve pamuğu titizlikle dokuyun."</p>

  <p>"Kadınların erdemi boş durmamak ve tutumlu olmaktır."</p>

  <p>"Komşular size övgü düzerler..."</p>

  <p>Kitap birden kapandı. Sevecen Le-u okuduğu şeyleri düşünmüyordu bile.</p>

  <p>Kendi kendine, "Nerede?" diye sordu. "Kanton'a gitmiş olmalı! Şanghay'a mı dönüyor? Pekin'e ne zaman varacak? Deniz zorluk mu çıkarıyor? Tanrıça Koanin onun yardımına koşsun!"</p>

  <p>Genç kadın endişe içinde böyle söyleniyordu. Sonra, gözleri dalgın dalgın bir masa örtüsüne takıldı. Sanatsal bakımdan binlerce küçük parçaya ayrılmış bir örtüydü; Portekiz'de çok tutulan bir çeşit kumaş mozaiği. Üstüne sadakat simgesi olarak ördek mandarinle ailesi resmedilmişti.</p>

  <p>Bir jardiniyere yaklaştı, rastgele bir çiçek kopardı.</p>

  <p>"Ah!" dedi, "bu ilkbaharın, gençliğin ve sevincin simgesi olan yeşil söğüdün çiçeği değil! Hüznün ve sonbaharın simgesi, sarı krizantem!"</p>

  <p>Gitgide endişeleniyordu; kendini oyalamak istedi. Ut orada duruyordu; parmakları çalgının tellerini tıngırdattı;. dudaklarından "Birleşen Eller" şarkısının ilk sözleri döküldü, ama devam edemedi.</p>

  <p>"Mektuplar eskiden gecikmezdi!" diye düşündü. "Ruhum heyecan içinde kalır, onları okurdum! Veya gözlerime hitap eden o satırlar yerine, sesini işitebilirdim! Aygıt sanki o yanımdaymış gibi konuşurdu!"</p>

  <p>Gözleri lake tek ayaklı masanın üzerinde duran fonografa ilişti. Kin-Fo'nun Şanghay'da kullandığı aygıtın aynısıydı. Aralarındaki uzaklığa rağmen, ikisi de birbirini dinleyebiliyor, daha doğrusu seslerini işitiyorlardı. Gelgelelim aygıt bugün de suskun kalmıştı; yokluğu aranan kimsenin düşüncelerini iletmiyordu.</p>

  <p>O sırada, haminne içeri girdi.</p>

  <p>"İşte mektubunuz!"dedi.</p>

  <p>Şanghay'dan gelen zarfı Le-u'ya teslim ettikten sonra, Nan dışarı çıktı.</p>

  <p>Genç kadının dudaklarında bir tebessüm belirdi. Gözleri canlı canlı pırıldadı.</p>

  <p>Uzun uzun zarfı seyretmek için vakit yitirmeden hemen yırtıp açtı. Böyle yapmayı alışkanlık edinmişti...</p>

  <p>Zarfın içinden çıkan mektup değildi, yanlamasına giden çiziklerden oluşan bir kâğıttı. Fonografa kaydedilen bu çizikler insan sesinin bütün tonlarını iletiyordu.</p>

  <p>Le-u sevinç içinde, "Ah! Bu daha güzel!" diye bağırdı. "Hiç olmazsa sesini duyarım!"</p>

  <p>Kâğıdı fonografın rulosuna yerleştirdi. Saat yönünde dönen bir hareket başlayınca, Le-u kulağını yaklaştırıp iyi tanıdığı sesi işitti. Şöyle diyordu:</p>

  <p>"Benim küçük ortanca kardeşim, başıma gelen felaket, sonbaharda doğudanesen rüzgarın sararan yaprakları silip sürüklemesi gibi bütün varlıklarımı alıp götürdü! Benim sefaletime ortak olacak bir sefil istemiyorum! Binlerce acıyla yıkılan bendenizi unutun!</p>

  <p>Umutsuz KIN-FO!"</p>

  <p>Genç kadın için ne darbeydi ama! Şimdi onu daha acı bir hayat bekliyordu. Evet! Doğu rüzgarı, sevdiğinin servetiyle birlikte son umutlarını da alıp götürmüştü. Kin-Fo'nun kendisine duyduğu sevgi de uçmuş muydu acaba? Zira genç adam salt zenginlikten doğan mutluluğa inanırdı! Ah! Zavallı Le-u! Şimdi ipi koparak yere savrulan uçurtmaya benziyordu!</p>

  <p>Çağrılan Nan omuzlarını silkti ve hanımını "hang"a götürdü! Bu, yapay olarak ısıtılan yataklardan biriydi; ama zavallı Le-u'ya öyle soğuk gelmişti ki! O geceyi uykusuz geçirdi. Geçen saatler çok uzun geliyordu.</p>
</body>
</html>
