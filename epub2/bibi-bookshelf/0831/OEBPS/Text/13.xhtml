<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3 class="buyuk">13<br /></h3>
  <hr />

  <h3 id="sigil_toc_id_13">ÜNLÜ "YÜZ YIL ÖNCEKİ BEŞ GÜN" TÜRKÜSÜ İŞİTİLİYOR</h3>
  <hr />

  <p>El arabası Tong-Çeu Mahallesi'nin girişinde durduğu zaman, Kin-Fo korumalarına, "Beyler," dedi, "Pekin'in kırk kilometre uzağındayız; benim niyetim Wang'la aramızdaki anlaşma geçerliliğini yitirene kadar burada kalmak. Burada kırk bin nüfus yaşıyor, tabii Sun, Şen-Si eyaletinden basit bir tüccar olan Ki-Nan'a hizmet ettiğini unutmazsa, gerçek kimliğimi gizlemek zor olmayacak."</p>

  <p>Yok, Sun artık kesinlikle unutmazdı! Beceriksizliği ona sekiz gün boyu bir beygirin işini yapmaya mal olmuştu ve artık umut ediyordu ki Mösyö Kin-Fo...</p>

  <p>"Ki...," dedi Craig.</p>

  <p>"Nan..." diye ekledi Fry.</p>

  <p>...onu her zamanki işinin başına döndürecekti. Şimdi yorgunluktan bitkin düştüğünden, Mösyö Kin-Fo'dan biraz izin istiyordu...</p>

  <p>"Ki...," dedi Craig.</p>

  <p>"Nan!" diye yineledi Fry.</p>

  <p>...kırk sekiz saat "kesintisiz" uyuması için izin vermeliydi!</p>

  <p>Kin-Fo, "İstersen sekiz gün uyu!" dedi. "Hiç olmazsa uyurken ağzından bir şey kaçırmazsın! Ben de durumdan emin olurum!"</p>

  <p>Kin-Fo'yla arkadaşları uygun bir otel aradılar. Zaten böyle yerler Tong-Çeu'da bolca vardı. Doğrusunu söylemek gerekirse, bu geniş yerleşim alanı Pekin'in bir mahallesini oluşturuyordu. Onu başkente bağlayan taş döşeme yol, boylu boyunca villalar, evler, çiftçi kulübeleri, mezarlar, küçük pagodalar, yeşilimtrak çitlerle çevrili topraklarla dolup taşıyordu. Yol üstünde, arabalar, atlılar, yayalar aralıksız gidip geliyorlardı.</p>

  <p>Kin-Fo bölgeyi tanırdı, "prensler tapınağı" Tae-Uang-Miao'ya gitmek istedi. Orası, sıradan bir Buda rahipleri manastırıydı; otele dönüştürülmüştü. Yabancıların konaklaması için hayli konforlu bir barınaktı.</p>

  <p>Kin-Fo, Craig ve Fry hemen otele yerleştiler. İki ajan kıymetli müşterilerinin bitişiğinde bulunan odaya geçtiler.</p>

  <p>Sun'a gelince, bir köşeye kıvrılıp uyumak için gözden kayboldu. Bir daha kimse onu ortalıkta göremedi.</p>

  <p>Bir saat sonra, Kin-Fo ile korumaları odalarından çıktılar, iştahla yemek yediler, ne yapmak gerektiğini birbirlerine sordular.</p>

  <p>Craig-Fry, "Bize ilişkin bir yazı bulunup bulunmadığını öğrenmek için en doğrusu günlük gazeteyi okumak!" cevabını verdi.</p>

  <p>Kin-Fo, "Hakkınız var," dedi. "Wang'a ne olduğunu belki öğrenebiliriz."</p>

  <p>Üçü birlikte otelden çıktılar. İki koruma ihtiyatı elden bırakmadığından müşterilerinin iki yanında yürüyordu. Yoldan geçenleri gözden kaçırmıyorlar, kimsenin yaklaşmasına izin vermiyorlardı. Böyle giderek daracık sokaklardan geçtiler, rıhtıma geldiler. Orada, o günün gazetesini satın aldılar, dikkatli dikkatli okudular.</p>

  <p>Hiç, hiçbir şey yoktu! Sadece Mösyö Wang'ın Şanghay'da yerini bildirene William J. Bidulph'un vaat ettiği iki bin dolar ya da bin üç yüz Çin parası verileceğine dair ilandan başka bir şey yoktu.</p>

  <p>Kin-Fo, "Bakın," dedi. "Yine ortalıkta yok!"</p>

  <p>Craig, "Demek kendisiyle ilgili ilanı okumamış" diye cevap verdi.</p>

  <p>"Demek anlaşmanın kurallarını uyguluyor" diye ekledi Fry.</p>

  <p>Kin-Fo, "Peki nerede olabilir?" diye bağırdı.</p>

  <p>Fry-Craig, "Mösyö," dediler, "anlaşmanın son günlerinde daha çok tehlike yaşayacağınızı mı düşünüyorsunuz?"</p>

  <p>Kin-Fo, "Hiç kuşkunuz olmasın," cevabını verdi, "eğer Wang durumumda meydana gelen değişikliği bilmiyorsa, büyük olasılıkla sözünü yerine getirmeye kalkışacaktır. Yani kalan günler benim için tehlikeli, hattâ en son gün daha çok tehlikedeyim!"</p>

  <p>"Fakat vade dolarsa?"</p>

  <p>"Korkacak bir şeyim kalmaz."</p>

  <p>Craig-Fry, "O zaman mösyö," dediler, "bu altı gün boyunca sizi her türlü tehlikeye karşı korumanın üç yolu var."</p>

  <p>Kin-Fo, "Birinci yol nedir?" diye sordu. Craig, "Otele girip sizi odanıza kapamak, sonra vadenin dolmasını beklemek" diye cevap verdi.</p>

  <p>"Ya ikincisi?"</p>

  <p>Fry, "Bir suçlu gibi sizi yakalatmak, böylece Tong-Çeu Cezaevi'nde güvenlikte olmanızı sağlamak!" diye karşılık verdi.</p>

  <p>"Üçüncüsü?"</p>

  <p>Craig-Fry, "Ölü süsü vermek, sonra güvenlik sağlanınca sizi tekrar diriltmek," dediler.</p>

  <p>Kin-Fo, "Wang'ı tanımıyorsunuz" diye haykırdı. "Wang otele de, hapishaneye de, mezarıma da girmenin yolunu bulur! Bugüne kadar beni vurmadıysa, istemediğindendir; beklemede kaldığımdan bundan duyacağım heyecanı ve endişeyi yaşamamı tercih etmiştir! Kimbilir ne yapıyor? Ne olursa olsun, elim kolum serbestçe beklemeyi seçerim."</p>

  <p>"Bekleyelim!.. Ancak!.." dedi Craig.</p>

  <p>"Bana öyle geliyor ki..." diye ekledi Fry.</p>

  <p>Kin-Fo donuk bir ses tonuyla konuştu: "Beyler, ben kendi bildiğimi yaparım. Eğer bu ayın 25'inden önce ölürsem, şirketinizin zararı ne olur?"</p>

  <p>Fry-Craig, "İki yüz bin dolar," karşılığını verdi. "Sizin adınıza hak kazananlara iki yüz bin dolar ödemek gerekecek!"</p>

  <p>"Ya ben? Bütün servetimi yitireceğim, hayatım dahil! Gördüğünüz gibi, bu işle sizden daha çok ilgiliyim!"</p>

  <p>"Çok haklısınız!"</p>

  <p>"Çok doğru!"</p>

  <p>"Şu halde, beni kollamaya devam edin, ama ben dilediğim gibi hareket ederim!"</p>

  <p>Daha fazlasını konuşmak gereksizdi.</p>

  <p>Craig-Fry önlemleri iki katına çıkarıp müşterilerini daha yakın korumaya aldılar. Fakat artık bu davranışlarını gizleyemiyorlardı, zira durumun ciddiyeti her geçen gün biraz daha artıyordu.</p>

  <p>Tong-Çeu, Çin'in en eski kentlerinden biridir. Onu Pekin'e bağlayan başka bir kanalın başlangıcında, Pey-ho akarsuyunun bir kolunda kurulmuştur. Burada yoğun bir iş trafiği bulunur. Mahallelerde, oradan oraya gidip gelen son derece canlı bir nüfus yaşar.</p>

  <p>Kin-Fo'yla iki arkadaşı rıhtıma vardıkları zaman, bu canlılıktan daha çok etkilendiler. Rıhtım, sampanlar ve ticari jonklarla dolup taşıyordu.</p>

  <p>Aslında, Craig ve Fry epey rahatlamıştı, kalabalık içinde daha güvenlikte olduklarına inanıyorlardı. Bu ortamda müşterilerinin ölümü ancak intihar sonucu gerçekleşebilirdi. Üzerinde bulunan mektup, bu bakımdan kuşkuya yer bırakmıyordu. Wang da bu koşullarda vurmaya yanaşmazdı; zira kentin kalabalık meydanında ya da sokaklarında böyle bir girişimi düşünemezdi. Sonuçta, Kin-Fo'nun korumalarının ani bir saldırıdan korkmalarına gerek yoktu. Yalnız kafalarını kurcalayan tek şey vardı. Acaba Tay-ping, olağanüstü bir beceriklilikle Şanghay'dan ayrılışlarından beri onların izini mi sürüyordu? Nitekim gözlerini dört açtılar.</p>

  <p>Bu sırada, birdenbire telaffuz edilen bir isim, kulaklarının dikilmesine neden oldu.</p>

  <p>Kalabalığın ortasında, sıçrayan ve el çırpan birkaç küçük Çinli, "Kin-Fo! Kin-Fo!" diye haykırıyordu.</p>

  <p>Kin-Fo'nun gerçek kimliği belli mi olmuştu? Onun adı her zamanki etkiyi mi doğuruyordu?</p>

  <p>Adı geçen kahraman isteksizce durakladı.</p>

  <p>Craig ve Fry ona bedenlerini siper etmeye hazırlandılar.</p>

  <p>Ancak bu haykırışlar doğrudan Kin-Fo'ya yönelmiyordu.</p>

  <p>Buna kimsenin kuşkusu yoktu. Genç adam hiç kıpırdamadan durdu, kendi adının neden anıldığını merak içinde bekledi.</p>

  <p>Kadınlar, erkekler, çocuklardan meydana gelen bir grup gezgin bir şarkıcının etrafında toplanmıştı. Sokaklardaki kalabalığı başına toplayan şarkıcı bu durumdan pek memnun görünüyordu. Herkes bağırışıyor, el çırpıyor, daha şarkısına başlamadan önce onu alkışlıyordu.</p>

  <p>Şarkıcı yeterli bir dinleyici kalabalığının toplandığını görünce, cebinden hoş renklerle süslü, resimli bir yafta paketi çıkardı. Sonra kalabalığa doğru haykırdı: "Yüz Yıl önceki Beş Gün!"</p>

  <p>Çin'in her yerinde söylenen ünlü bir türküydü bu!</p>

  <p>Craig ve Fry müşterilerini oradan götürmek istedi; ama bu kez, Kin-Fo ayak diredi, kalacaktı. Kimse onu tanımıyordu. Başından geçenleri anlatan türküyü hiç dinlememişti. Şimdi işitmek hoşuna gidiyordu.</p>

  <p>Şarkıcı şöyle başladı: "İlk günbatımında, ay Şanghay'daki evin çatısını aydınlatır. Kin-Fo gençtir. Yirmi yaşındadır. İlk yapraklarını çıkaran söğüt ağacına benzer."</p>

  <p>"İkinci günbatımında, ay zengin yamenin doğu tarafını aydınlatır. Kin-Fo kırk yaşındadır. Dilediği binbir çeşit işi başarmıştır. Komşuları ona övgüler düzer."</p>

  <p>Şarkıcının yüz ifadesi değişiyor, her cümlede sanki biraz daha yaşlanıyor, alkışlar dinmek bilmiyordu.</p>

  <p>Devam etti: "Üçüncü günbatımında, ay ışığı bahçeye yayılır. Kin-Fo altmış yaşındadır. Yaz mevsiminin yeşil yaprakları gitmiş, sonbaharın sararan kasımpatları gelmiştir!"</p>

  <p>"Dördüncü günbatımında, ay batıya sarkmıştır. Kin-Fo seksen yaşındadır! Bedeni kaynar sudaki karides gibi buruşmuştur! Batmak üzeredir! Ay gibi batmaktadır!"</p>

  <p>"Beşinci günbatımında, horozlar doğmakta olan şafağı selamlar. Kin-Fo yüz yaşındadır. Ölür, en büyük arzusu yerine gelmiştir; ama burnu büyük prens Ien, onu kabul etmez. Bu denli yaşlıları sevmez; çünkü bunakça konuşarak sarayın düzenini bozarlar! Bir türlü dinlenme imkânı bulamayan Kin-Fo sonsuza dek dolaşıp durur!"</p>

  <p>Herkes alkışlıyor ve şarkıcı yüzlerce şarkı sözü satıyordu!</p>

  <p>Niçin Kin-Fo da bir tane satın almasındı? Cebinden biraz para çıkarıp avucuna doldurdu, sonra halkın arasından kolunu ileriye doğru uzattı.</p>

  <p>Ansızın avcu açıldı! Paralar yere saçıldı...</p>

  <p>Tam karşısında bir adam duruyordu. Göz göze geldiler.</p>

  <p>Kendini tutamayan Kin-Fo, "Ah!" diye bağırdı.</p>

  <p>Fry-Craig genç adamın etrafını sarmıştı. Kimliğinin belli olduğunu, tehlikeyle burun buruna geldiğini sanıyorlardı. Saldırıya uğrayacak, belki ölecekti!</p>

  <p>"Wang!" diye haykırdı Kin-Fo.</p>

  <p>"Wang!" diye yineledi Craig-Fry.</p>

  <p>Gerçekten Wang'dı! Eski öğrencisini hemen fark etmişti; ancak onun üzerine atılmak yerine, kalabalıktan sıyrılarak kaçtı ve öyle bir tabanları yağladı ki!</p>

  <p>Kin-Fo hiç duraksamadı. Çekilmez durumunu açıklığa kavuşturmak istiyordu. Wang'ın peşine takıldı. Fry ve Craig yanından ayrılmıyorlardı.</p>

  <p>Onlar da ortadan kaybolan filozofu teşhis etmişlerdi. Adamın şaşkınlığından Kin-Fo'yla karşılaşmayı aklından bile geçirmediğini anladılar. Kin-Fo da onu orada bulmayı beklemiyordu.</p>

  <p>Peki Wang niçin kaçıyordu? Bunu açıklaması hayli zordu; gelgelelim, sanki bütün Çin polisi peşindeymiş gibi, işte kaçıyordu.</p>

  <p>Tuhaf bir takipti.</p>

  <p>Kin-Fo, "Batmadım! Wang, Wang! Batmadım!" diye bağırıyordu.</p>

  <p>"O zengin! Zengin!" diye yineliyordu Fry-Craig.</p>

  <p>Fakat Wang onu durduracak olan bu sesleri işitemezdi; epey uzak mesafedeydi. Rıhtımı aştı, kanal boyunca ilerleyerek Batı mahallesinin girişine vardı.</p>

  <p>Üç takipçi uçarcasına koşuyorlardı. Ne var ki kaçak gitgide arayı açıyordu.</p>

  <p>Yarım düzine kadar Çinli Kin-Fo'ya katılmıştı. Polisler böylesine tabanları yağlayan filozofu hırsız sanıyorlardı.</p>

  <p>Yol boyunca kendilerine katılanlarla gitgide sayıları artan grup soluk soluğa, bağıra çağıra koşuyor, ilginç bir manzara oluşturdu.</p>

  <p>Şarkıcının etrafında toplananlar Kin-Fo'nun Wang ismini telaffuz ettiğini açıkça duymuşlardı. Bereket versin, filozof öğrencisinin adını ağzından kaçırmamıştı, aksi halde bütün şehir o denli meşhur adamın peşine takılırdı. Fakat birdenbire işitilen Wang ismi yetmişti. Bu gizemli kişiyi bulana büyük bir ödül veriliyordu. Herkes bu olayı biliyordu. Nasıl ki Kin-Fo sekiz yüz bin dolarlık servetinin peşinde koşuyorsa, nasıl ki Craig-Fry sigorta şirketinin iki yüz bin dolarını korumaya çalışıyorsa, onlar da iki bin dolarlık ikramiye için tabana kuvvet koşuyorlardı.</p>

  <p>Kin-Fo hâlâ vargücüyle koşarken, "Wang! Wang! Eskisinden daha çok zengin oldum!" diyordu.</p>

  <p>"Batmadı! Batmadı!" diye yineliyordu Fry-Craig.</p>

  <p>Yolda kartopu gibi büyüyen takipçiler de, "Durun! Bekleyin!" diye haykırıyorlardı.</p>

  <p>Wang hiçbir şey işitmiyordu. Cevap vermek için nefesini tüketmek istemiyor, hız kaybetmemek için başını bile geri çevirmiyordu.</p>

  <p>Mahallenin dışına çıkmışlardı. Wang kanal boyunca uzanan taş döşemeli yola atıldı. Yolda neredeyse kimsecikler yoktu, rahat rahat kaçabilirdi. Hızı biraz daha arttı, tabii takipçilerin hızı da iki katına çıktı.</p>

  <p>Bu çılgınca koşu yirmi dakika kadar sürdü. Sonucun ne olacağı hiç belli değildi. Bu sırada, kaçak hızını yavaşlatmaya başladı. Takipçileriyle arasındaki mesafe azalmaya yüz tutmuştu.</p>

  <p>Nitekim bunu fark eden Wang, bir köşeye saptı ve yolun sağında bulunan küçük bir pagodanın yeşilimtrak çiti içinde kayboldu.</p>

  <p>Kin-Fo, "Onu yakalayana on bin Çin parası!" diye haykırdı.</p>

  <p>"On bin Çin parası!" diye yineledi Craig-Fry.</p>

  <p>Grubun önünde olanlar, "Ya! Ya! Ya!" diye bağırdılar.</p>

  <p>Herkes filozofun arkasından atıldı, pagodanın duvarlarını kuşattı.</p>

  <p>Wang yine göründü. Bir sulama kanalı boyunca, daracık bir patikayı izliyordu. Takipçileri atlatmak için yine bir köşeye saptı. Orası, taş döşemeli yola çıkarıyordu.</p>

  <p>Ancak tükenmekte olduğu belli oluyordu; çünkü defalarca başını çevirip arkasına bakmıştı. Oysa Kin-Fo, Craig ve Fry hiç yavaşlamamışlardı. Hâlâ uçar gibi koşuyorlar, para ödülü peşinde koşan ötekiler bir türlü onları geçmeyi başaramıyordu.</p>

  <p>Düğüm çözülmek üzereydi. Artık zaman tükenmişti, birkaç dakika kalmıştı.</p>

  <p>Herkes, Wang, Kin-Fo ve arkadaşları, ünlü Palikao Köprüsü'ne varmışlardı.</p>

  <p>21 Eylül l860'da, on sekiz yıl önce burada olsalardı, Pe-Çe-Li eyaletine bağlı bu köprü üzerinde diledikleri gibi davranamazlardı. O tarihte, büyük şose yol başka türlü kaçaklarla doluydu. İmparatorun amcası General San-Ko-Li-Tzin'in ordusu, Fransız taburlarını geri püskürtmüş, Fransızlar Palikao Köprüsü'ne yığılmışlardı. Köprü görkemli bir sanat eseriydi. Karşılıklı çift sıra halinde dizilen devasa aslan heykelleri beyaz mermerden parmaklıklı korkulukları süslüyordu. Ve burada, eşi az bulunur biçimde yiğitçe kaderlerine meydan okuyan Mançurya Tatarları, Avrupalı topların ateşi altında ezilmişlerdi.</p>

  <p>Fakat hâlâ köşeleri kırılan heykellerin üzerinde o çarpışmaların izlerini taşıyan köprü, şimdi serbestti.</p>

  <p>İyice yorulan Wang, şoseye doğru atıldı. Kin-Fo'yla yanındakiler, aşırı bir gayretle ona yaklaştılar.</p>

  <p>Çok geçmeden, aralarında yirmi adım, on beş adım, nihayet on adım kalmıştı.</p>

  <p>Gereksiz sözlerle artık Wang'ı durdurmaya lüzum yoktu. Zaten o, ya sesleri duyamıyor ya da duymak istemiyordu. Hemen ona yetişip yakalamak lazımdı. Gerektiğinde hep birlikte buradan savuşurlar, durumu sonra açıklarlardı.</p>

  <p>Wang yakalanmak üzere olduğunu anladı. Fakat anlamsız bir inat yapıyor, sanki eski öğrencisiyle yüz yüze gelmekten korkuyordu. Öyle ki kaçıp kurtulmak için ölümü bile göze alacağa benziyordu.</p>

  <p>Gerçekten bir sıçrayışta köprünün korkuluğuna çıktı, Pey-ho sularına atladı.</p>

  <p>Kin-Fo bir an durdu.</p>

  <p>"Wang! Wang!" diye bağırıyordu.</p>

  <p>Ardından o da aşağıya atlayarak, "Onu canlı yakalayacağım!" diye haykırdı.</p>

  <p>"Craig?" dedi Fry.</p>

  <p>"Fry?" dedi Craig.</p>

  <p>"İki yüz bin dolar suda!"</p>

  <p>İkisi birden korkuluğa çıktılar, suya atlayıp La Centenaire'in mahvolan müşterisinin imdadına koştular.</p>

  <p>Takipçilerden birkaç kişi de onları izledi. Tramplende şov yapan palyaçolara benziyorlardı.</p>

  <p>Fakat bunca çaba boşa gitmiş olsa gerekti. Kin-Fo, Fry-Craig ve para ödülünün peşinde koşan ötekiler, Pey-ho sularının altını üstüne getirdiler. Gelgelelim, Wang bulunamadı. Herhalde zavallı filozof akıntıya kapılarak sürüklenip gitmişti.</p>

  <p>Acaba Wang, ırmağın sularına atlarken takipten kurtulmak mı istemişti, yoksa gizli bir nedenden ötürü mü hayatına son veriyordu? Bunu kimse bilemez.</p>

  <p>İki saat sonra, düş kırıklığına uğrayan Kin-Fo, Craig ve Fry iyice kurulanıp kendilerine geldiler. Derin uykusundan uyanan Sun, verip veriştirerek Pekin'in yolunu tutmuştu.</p>
</body>
</html>
