<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3 class="buyuk">9<br /></h3>
  <hr />

  <h3 id="sigil_toc_id_9">SONUÇ NE DENLİ TUHAF OLURSA OLSUN, OKURU ŞAŞIRTMAYABİLİR</h3>
  <hr />

  <p>Saygıdeğer William J. Bidulph, iki sigorta ajanını La Centenaire'in yeni müşterisini izlemekle görevlendirmişti. Ertesi gün, "Anlatın bakalım Craig-Fry!" dedi.</p>

  <p>Craig, "Dün gün boyu onu izledik," cevabını verdi, "Şanghay kırsalında uzun bir gezi yaptı..."</p>

  <p>"Kendini öldürmeyi düşünen bir adam hali yoktu" diye ekledi Fry.</p>

  <p>"Karanlık bastırırken kapısına kadar peşinden gittik..."</p>

  <p>"Ne yazık ki kapıyı aşamadık..."</p>

  <p>William J. Bidulph, "Ya bu sabah?" diye sordu.</p>

  <p>Craig, "Kapının sapasağlam olduğunu gördük..." dedi.</p>

  <p>"Palikao Köprüsü gibi," diye ekledi Fry.</p>

  <p>Ajanlar Craig ve Fry, özbeöz iki Amerikalı, La Centenaire'de çalışan iki kuzen, iki ayrı kişilikte tek bir varlığı birleştiriyorlardı. Onları birbirinden ayırt etmek kesinlikle mümkün değildi. Birinin ağzından çıkan cümleleri öteki tamamlıyordu. Aynı beyin, aynı düşünceler, aynı yürek, aynı mide, hattâ aynı hareketler. Kaynaşmış iki bedende, dört el, dört kol, dört bacak. Tek kelimeyle yürekli bir cerrahın birbirine diktiği Siyam ikizleri.</p>

  <p>William J. Bidulph, "Şu halde, eve hâlâ giremediniz?" diye sordu.</p>

  <p>"Giremedik," dedi Craig.</p>

  <p>"Hâlâ," dedi Fry.</p>

  <p>Sigortacı, "Kolay olmayacak" diye ekledi. "Ama girmek lazım. La Centenaire için söz konusu olan yalnız büyük prim kazanmak değil, aynı zamanda iki yüz bin doları da kaybetmemek! Müşterimiz poliçesini yenileyene kadar iki ay ya da daha fazla süre izlenmeli!"</p>

  <p>"Bir uşağı var..." dedi Craig.</p>

  <p>"Onu kandırabiliriz..." dedi Fry.</p>

  <p>"Olan biteni anlamak için..." diye devam etti Craig.</p>

  <p>"Şanghay'daki evde!" diye ekledi Fry.</p>

  <p>William J. Bidulph, "Hm!" yaptı. "Uşağı tuzağa düşürün. Satın alın. Para sesine duyarlı olmalı. Paranız yok sayılmaz. Bütün incelikleri kullanıp işi bitirin. Gireceğiniz zahmete değer."</p>

  <p>"Olur," dedi Craig.</p>

  <p>"Tamam," dedi Fry.</p>

  <p>İşte bu nedenlerden ötürü, Craig ve Fry, Sun'la ilişki kurmayı denediler. Zaten Sun kendisine kurulan tuzağa, yani paranın çekiciliğine direnecek adamlardan değildi. Üstelik kurnazca ikram edilen birkaç kadeh Amerikan likörü içilirse!</p>

  <p>Craig ve Fry bilinmesi gereken her şeyi Sun'dan öğrendiler; yani en önemli şeyi: Kin-Fo yaşam biçimini değiştirmiş miydi?</p>

  <p>Hayır, yalnız sadık uşağına artık eskisi kadar sert davranmıyordu. Nitekim atkuyruğu için büyük tehlike oluşturan makası kullanmıyor, madeni mangırlar Sun'un omuzlarını daha az gıdıklıyordu.</p>

  <p>Kin-Fo elinin altında ölümcül bir silah taşıyor mu?</p>

  <p>Yok, öldürücü alet meraklılarının saygıdeğer kategorisinden değil.</p>

  <p>Yemeklerde ne yiyor?</p>

  <p>Çinli seçkinlerin fantezi dolu mutfaklarıyla hiç ilgisi olmayan alelade birkaç çeşit yemek.</p>

  <p>Saat kaçta yataktan kalkıyor?</p>

  <p>Gün doğar doğmaz; şafak sökerken, horozların ötüşüyle ufkun beyaza büründüğü an.</p>

  <p>Erken mi yatıyor?</p>

  <p>Gün batarken; Sun tanıdığından beri her zamanki vakitte.</p>

  <p>Hayattan bezmiş, sıkılgan, dalgın, hüzünlü mü görünüyor?</p>

  <p>Hiçbir zaman güleçyüzlü bir adam olmamıştı. Yok hayır!</p>

  <p>Yalnız birkaç gündür, şu dünya nimetlerinden tat alır gibi görünüyor. Evet! Sun onun daha az kayıtsız olduğunu fark ediyordu; sanki bir şeyler uman bir adam gibi... Neyi? Sun bunu bilemiyordu.</p>

  <p>Peki efendisinin kullanmaya niyetli olduğu zehirli bir madde var mı?</p>

  <p>Artık olmasa gerek, çünkü bu sabah verdiği emirle Huang-Pu sularına bir düzine küçük hap atılmış. Onların tehlikeli olması mümkündü.</p>

  <p>Gerçekten bütün bu bilgileri alan sigortacı, La Centenaire'i kaygılandıracak bir durum görmedi. Evet! Wang hariç, varsıl Kin-Fo'nun durumunu kimse bilmiyordu.</p>

  <p>Her neyse, Craig ve Fry müşterinin neler yaptığını araştırmaya devam ettiler. Evden çıkar çıkmaz izleyeceklerdi, çünkü kendi evinde intihara kalkışması beklenemezdi.</p>

  <p>Böylece iki yapışık adam, işe giriştiler. Sun bol bol konuşmaya devam etti; kesenin ağzı açıldıkça çenesi düşüyordu.</p>

  <p>Abartmak gibi olmasın ama, bu hikâyenin kahramanı kendini öldürmeye karar verdiğinden beri hayata daha sıkı tutunuyordu. İlk günlerde birtakım heyecanlar yaşadı. Tam başının üstüne bir Demokles kılıcı koymuştu ve bu kılıç günün birinde başının üstüne düşecekti.</p>

  <p>Bugün mü, yarın mı, bu sabah mı, bu akşam mı? Belli değil; biraz kalbi hopluyordu; bunlar da onun için yeni şeylerdi.</p>

  <p>Öte yandan, o görüşmelerinden bu yana, Wang'la pek karşılaşmıyorlardı. Filozof ya eskisinden farklı olarak evden sık sık çıkıyor, ya da odasına kapanıyordu. Kin-Fo onu hiç bulamıyor, Wang'ın neler yaptığını bilemiyordu. Galiba yeni bir tuzak hazırlamakla meşguldü! Eski Tay-ping'in, bir adamın işini bitirmek için epey yöntem olsa gerekti. İşte bunun için meraklanıyordu. Bu da yeni bir heyecandı.</p>

  <p>Bu arada, öğrenci ve hoca neredeyse her gün aynı masada karşılaşıyorlardı. Gelecekte biri katil, öbürü maktul rolünü oynayacaktı ama, bu konuda ağızlarından tek kelime çıkmıyordu. Genellikle şundan bundan konuşuyorlardı. Wang her zamankinden daha ciddiydi; göz göze gelmemeye dikkat ediyor, kafasını kurcalayan saplantıyı gizlemeyi başaramıyordu. Eskiden çok keyifliydi, duygularını düşüncelerini iletmekten kaçınmazdı; oysa hüzünlü bir tavır alıp suskunlaşmıştı. Eskiden, midesine düşkün her filozof gibi oburdu; artık güzel yemekler ilgisini çekmiyor, Şao-Şiyn şarabını içerken durgunlaşıyordu.</p>

  <p>Oysa Kin-Fo rahatça hareket ediyordu. Yemeklerin tadına ilkin o bakıyor ve her şeye dokunmadan sofradan bir şeyin kaldırılmasına izin vermiyordu. Nitekim olağandan daha çok yiyor, bıkkın mizacı birtakım zevkler alıyor, sofraya iştah açılmış oturuyor, yediklerini kolayca sindiriyordu. Anlaşılan şu ki bu durumda, eski isyancılar baş kıyıcısının ölümcül silahı zehir olmayacaktı. Fakat kurbanı her şeye hazırdı.</p>

  <p>İşini bitirmesi için Wang'a her türlü kolaylık sağlanmıştı. Kin-Fo yatak odasının kapısını her zaman açık bırakıyordu. Filozof ister gece, ister gündüz içeri girebilir, uyurken ya da uyanıkken onu vurabilirdi.</p>

  <p>Kin-Fo bir tek şey diliyordu; elinin çabuk olması ve tam kalbinden vurması.</p>

  <p>Gelgelelim bu düşünceyi de heyecanlarına kattı. Hattâ ilk birkaç geceden sonra, o uğursuz darbeyi beklemeye öyle alışmıştı ki deliksiz uykuya dalıyor, her sabah zinde ve dinlenik kalkıyordu. Ama bu böyle devam edemezdi.</p>

  <p>Belki de Wang kendisini bu evde vurmayı garipsiyordu; ne de olsa aynı eve dostça kabul edilmişti. Ona daha rahat bir ortam bulmayı düşündü. Kırsal alana koştu, tenha yerler aradı, Şanghay'ın en kötü semtlerinde geç saatlere kadar dolaştı. Tehlikeli yerlerdi oralar, her gün adam öldürülür, kimsenin haberi olmazdı. Her milletten sarhoşlara çarparak daracık karanlık sokakları arşınladı. Yalnız gecenin son saatlerinde, galeta satıcısının sesi işitiliyor, çıngırağını çalarak evine geciken esrarkeşleri uyarıyordu. Genç adam günün ilk ışıklarıyla evine dönüyordu. Sağ salim içeri girerken heyecanlı, çok heyecanlıydı. Kendisini ısrarla izleyen ve her an hayatını kurtarmayı gözleyen iki yapışık Craig ve Fry'ı bile fark etmiyordu.</p>

  <p>Günler bu şekilde devam ederse, bu yeni yaşam biçimine sonunda alışacak ve yeniden sıkıntıdan bunalacaktı.</p>

  <p>Böylece saatler akıp gitmiş, ölüme mahkum biri olduğu aklının köşesinden bile geçmemişti!</p>

  <p>Bu arada, bir gün, 12 Mayıs, tesadüf ruhuna bir heyecan daha kattı. Yavaşça filozofun odasına girdi, onu bir hançerin sivri ucunu tarazlarken gördü. Sonra hançeri mavi camlı tuhaf bir şişenin içine sokup ıslattı.</p>

  <p>Wang öğrencisinin içeri girdiğini fark etmemişti. Eliyle iyice kavrayacağına emin olmak istermiş gibi hançeri yakalayarak defalarca salladı. Gerçekten, yüz ifadesi pek güven vermiyordu. Sanki şu anda, gözlerini kan bürümüştü.</p>

  <p>Kin-Fo, "Bugün olacak," dedi içinden.</p>

  <p>Sonra, görünüp sesini duyurmadan gizlice çekildi.</p>

  <p>Gün boyu odasından çıkmadı... Filozof ortalıkta yoktu.</p>

  <p>Genç adam yatağına yattı; fakat ertesi gün, son derece sağlam yapılı bir adam gibi canlanmıştı.</p>

  <p>Öyle çok heyecanlar yitip gidiyordu ki! Durum sinir bozmaya başlıyordu.</p>

  <p>On gün böyle geçip gitti! Aslında Wang'ın o eylemi gerçekleştirmesi için önünde iki aylık süre vardı.</p>

  <p>"Kesinlikle bu adam dalgacı!" diye düşündü Kin-Fo. "Ona çok süre verdim!"</p>

  <p>Şanghay zevklerinin eski Tay-ping'i yumuşattığını tahmin ediyordu.</p>

  <p>O günden itibaren, Wang daha kaygılı, daha telaşlı göründü. Yerinde duramayan bir adam gibi yamene gidip geliyordu. Kin-Fo filozofun ölüler odasını sık sık ziyaret ettiğini gözlemledi; Liao-Çeu'dan gelen kıymetli tabut da oradaydı. Sun'dan öğrendiği şey de işine yaradı. Wang söz konusu eşyanın tozunun alınıp parlatılmasını söylemişti. Açıkçası hazır bekletilecekti.</p>

  <p>"Efendim içinde rahat biçimde yatmalı!" diye eklemişti sadık uşak. "Bunu denemek size kalmış!"</p>

  <p>Sun'un gözlemi güzel bir dostluk işaretine değmişti.</p>

  <p>13, 14 ve 15 Mayıs geldi geçti. Kayda değer bir şey yoktu.</p>

  <p>Wang belirlenen vadeyi doldurmak mı istiyordu? Süreyi hiç öne almadan, borcunu bir tacir gibi tam vade dolarken mi ödeyecekti? Ama o zaman ne heyecan, ne şaşkınlık yaşanacaktı!</p>

  <p>Bu arada, 15 Mayıs sabahı, saat altıya doğru Kin-Fo çok anlamlı bir olay yaşadı.</p>

  <p>Gece kötü geçmişti. Uykudan uyandığında hâlâ çok tatsız bir rüyanın etkisi altındaydı. Prens Ien, Çinliler'e cehennem cezası veren hükümdar, onu yüz on ikinci ayın Çin ufkunda göründüğü tarihte karşısına çıkmaya mahkum ediyordu. Bu, yüz yıl yaşamak demekti; tam yüz yıl!</p>

  <p>Kin-Fo'nun iyice canı sıkılmıştı; zira her şey ona tuzak hazırlıyordu.</p>

  <p>Nitekim, her zamanki gibi sabah tuvaletine yardım etmeye gelen Sun'u bir güzel haşladı.</p>

  <p>"Defol git iblis!" diye bağırdı."Sana bir sopa atmalı ki!"</p>

  <p>"Ama efendim..."</p>

  <p>"Defol git dedim!"</p>

  <p>Sun, "Yok olmaz!" diye cevap verdi. "Size bir şeyi haber vermem..."</p>

  <p>"Neyi?"</p>

  <p>"Mösyö Wang dedi ki..."</p>

  <p>Sun'u atkuyruğundan yakalayan Kin-Fo sinirli sinirli, "Wang! Ne yaptı Wang? Ne yaptı?" diye çıkıştı.</p>

  <p>Ikınıp sıkınan Sun, "Efendim!" dedi, "sizin tabutunuzu Uzun Ömür köşküne götürmemizi emretti ve..."</p>

  <p>Alnı ışıldayan Kin-Fo, "Bunu yaptı ha!" diye bağırdı. "Tamam Sun, tamam dostum! Oldu! Al sana on Çin parası! Özellikle, Wang'ın bütün emirlerini yerine getirmeyi unutma!"</p>

  <p>Bunun üzerine Sun gitti, tam anlamıyla sersemlemişti. İçinden: "Efendim kesinlikle aklını yitirmiş, ama hiç olmazsa eli açık bir delilik bu!" diye söyleniyordu.</p>

  <p>Bu kez, Kin-Fo'nun hiç kuşkusu kalmamıştı. Tay-ping kendisini Uzun Ömür köşkünde vurmak istiyordu. Zaten o da orada ölmeye niyetliydi. Sanki orada birbirlerine randevu vermişlerdi. Artık emin olmuştu. Felaket kaçınılmazdı.</p>

  <p>Gün Kin-Fo'ya öyle uzun gelmişti ki! Sanki saatler olağan hızında akmıyordu!</p>

  <p>Akrep ve yelkovan ağırlaşmıştı!</p>

  <p>Nihayet, güneş ufukta kaybolmaya yüz tuttu ve gece yavaş yavaş yamenin etrafını sardı.</p>

  <p>Kin-Fo gitti köşke yerleşti; bir daha oradan canlı çıkmamayı umuyordu. Üzerinde uzun uzun dinlenmek için yapılmış gibi görünen yumuşak divanın üzerine uzandı ve bekledi.</p>

  <p>O sırada, yaşadığı anlamsız hayatın anıları gözlerinin önüne geldi; sıkıntılar, tiksintiler... Yoksulluğun daha da arttırdığı, zenginliğin yenemediği her şey!</p>

  <p>Salt tek kıvılcım yaşamına ışık veriyordu; bolluk içinde geçen dönemin biricik güzel yanı. Kin-Fo'nun genç dul kadına karşı duyduğu sevgi. Bu duygu, son çarpıntıları durmak üzereyken kalbini heyecanlandırıyordu. Fakat zavallı Le-u'yu kendisiyle birlikte sefalete sürüklemek! Bunu asla yapamazdı.</p>

  <p>Uyuya kalıp tekrar uyandığında, evrensel yaşam sanki durmuş gibi geldi. Şiddetli heyecanlar geçiriyordu. Endişe içinde dinledi. Bakışları karanlığı delmeye çalışıyor, en hafif gürültülere kulak kabartıyordu. Birkaç kez, dikkatli bir elin kapıyı açıp kapadığını işitir gibi oldu.</p>

  <p>Herhalde, Wang onun uyuduğunu sanıyor, uykudayken vurmak istiyordu!</p>

  <p>Bir ara, bir çeşit tepki gösterdi. Tay-ping'in dehşet verici görüntüsünü hem arzuluyor hem de ondan korkuyordu.</p>

  <p>Tanyeri ağardı. Gün ağır ağır ışımaya başladı.</p>

  <p>Ansızın odanın kapısı açıldı.</p>

  <p>Kin-Fo ayağa fırladı; bu son saniye sanki bütün ömründen daha uzun geçmişti!..</p>

  <p>Sun karşısında duruyordu; elinde bir mektup.</p>

  <p>Yalın bir sesle, "Çok acele!" dedi.</p>

  <p>Kin-Fo bir şeyler sezer gibi oldu. Mektubu yakalayıp baktı, San Fransisco'dan geliyordu. Zarfı yırtarak çabuk çabuk okudu, Uzun Ömür köşkünden dışarıya atılarak, "Wang! Wang!" diye haykırdı.</p>

  <p>Bir anda, filozofun kapısına ulaştı, hemen içeri daldı.</p>

  <p>Wang yerinde yoktu, odasında yatmamıştı. Kin-Fo'nun haykırışları üzerine adamları bütün yameni karış karış aradılar. Wang hiçbir iz bırakmadan ortadan kaybolmuştu.</p>
</body>
</html>
