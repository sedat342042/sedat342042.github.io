<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3 class="buyuk">10<br /></h3>
  <hr />

  <h3 id="sigil_toc_id_10">CRAİG VE FRY, LA "CENTENAİRE"İN YENİ MÜŞTERİSİNE KENDİLERİNİ RESMEN TANITIYORLAR</h3>
  <hr />

  <p>Kin-Fo şirketin sigorta müdürüne, "Evet Mösyö Bidulph," dedi, "basit bir borsa hareketi, Amerikanvari!"</p>

  <p>Böyle şeyleri iyi bilen saygıdeğer William J. Bidulph gülümsedi.</p>

  <p>"İyi hareket, gerçekten, çünkü herkes mahvolacaktı."</p>

  <p>Kin-Fo, "Muhabirim de!" cevabını verdi. "Ödemeler hakkında, iflas hakkında yanlış haber verdi! Sekiz gün sonra bütün senetler ödenecekmiş."</p>

  <p>Söylediği şeyler gerçekti. Yüzde seksen değer kaybeden hisse senetleri, Merkez Bankası tarafından tekrar satın alınmıştı.</p>

  <p>"Muhabirim bu sabah elime geçen mektubunda böyle yazıyor. Tam kesinlikle battığımı sandığım anda..."</p>

  <p>William J. Bidulph, "Hayatınız mahvolacaktı!" diye bağırdı.</p>

  <p>Kin-Fo, "Tabii," dedi, "tam öldürülmek üzereydim."</p>

  <p>"Öldürülmek mi!"</p>

  <p>"Öngördüğünüz şartlar içinde öldürülmek de var. Size olan maliyeti..."</p>

  <p>William J. Bidulph, "İki yüz bin dolar," karşılığını verdi, "bütün ölüm hallerini sigorta ettiğimize göre. Ah! Sizin için çok üzülüyorduk sevgili mösyö..."</p>

  <p>"Toplam maliyet için mi?"</p>

  <p>"Durumunuz için!"</p>

  <p>William J. Bidulph müşterisinin elini tutup Amerikalılar'a özgü şekilde dostça sıktı.</p>

  <p>"Fakat anlamıyorum" diye ekledi.</p>

  <p>Kin-Fo, "Anlayacaksınız," karşılığını verdi.</p>

  <p>Tümüyle güvendiği bir adama yönelik girdiği taahhütleri açıkladı. Hattâ şu anda o adamın cebinde bulunan mektubun satırlarını aktardı. O belge adamı her türlü kovuşturmaya uğramaktan kurtarıyor, ceza almamasını garanti ediyordu. Gelgelelim işin kritik tarafı, vaadini yerine getirecek, sözünü tutacaktı. Bu bakımdan, hiç kuşku yoktu.</p>

  <p>"Bu adam bir dost mu?" diye sordu sigortacı.</p>

  <p>Kin-Fo, "Bir dost," karşılığını verdi.</p>

  <p>"E peki, dostluk için mi?.."</p>

  <p>"Dostluk için! Ama kimbilir? Belki çıkarı için! Ona başım üstüne elli bin dolar güvence verdim."</p>

  <p>William J. Bidulph, "Elli bin dolar!" diye bağırdı. "Demek Mösyö Wang?"</p>

  <p>"Ta kendisi."</p>

  <p>"Bir filozof! Böyle şeye asla razı olmaz..."</p>

  <p>Kin-Fo şöyle diyecekti: "Bu filozof eski bir Tay-ping. Ömrünün yarısını cinayet işlemekle geçirmiş, öyle ki öldürdüğü insanlar La Centenaire'in müşterileri olsa, şirket batardı! On sekiz yıldır, o korkunç içgüdülerini bastırmayı başardı. Ancak şimdi yeni bir fırsat doğdu, battığıma inanıyor, beni öldürmeye kararlı. Öte yandan, ölümümden sonra küçük bir servete konacak, hiç duraksamaz..." Ama Kin-Fo bunların hiçbirini söylemedi. Aksi halde Wang'ı tehlikeye atmış olur, onun eski bir Tay-ping olduğunu öğrenen William J. Bidulph valiye ihbar ederdi. Bu açıklama kuşkusuz Kin-Fo'yu kurtarır, ama Wang'ın başını belaya sokardı.</p>

  <p>Sigortacı, "O zaman," dedi, "yapılacak çok basit bir şey var!"</p>

  <p>"Hangisi?"</p>

  <p>"Her şeyi Mösyö Wang'a bildirmek ve o tehlikeli mektubu ondan geri almak."</p>

  <p>Kin-Fo, "Bunu söylemek yapmaktan kolay," cevabını verdi. "Wang dün ortadan kaybolmuş; nereye gittiğini kimse bilmiyor."</p>

  <p>"Hm!" yaptı sigortacı.</p>

  <p>Bu ünlem, şaşkınlığını belirtiyordu.</p>

  <p>Müşterisine dikkatli dikkatli baktı.</p>

  <p>"Şimdi söyleyin bana sevgili mösyö, artık ölmeyi hiç arzu etmiyorsunuz değil mi?" diye sordu.</p>

  <p>Kin-Fo, "Bana sorarsanız, hiç," diye cevap verdi. "Kaliforniya Merkez Bankası servetimi neredeyse ikiye katladı. Rahat rahat evlenebilirim! Bu işi Wang'ı bulduktan sonraya bırakacağım; ya da öngörülen vade dolmuş olacak."</p>

  <p>"Ne zaman doluyor?..</p>

  <p>"Bu senenin 25 Haziran'ında. Bu süre zarfında, La Centenaire hatırı sayılır riskler alıyor. Yani önlem almak kendisine düşer."</p>

  <p>William J. Bidulph, "Filozofu bulmak da!" diye ekledi.</p>

  <p>Sigortacı, ellerini arkasına kavuşturup birkaç saniye yürüdü, sonra, "Pekala," dedi, "onu buluruz, her şeyi yapabilecek o dostu, yeryüzünün derinliklerine saklansa bile! Fakat bu arada mösyö, her türlü cinayet girişimine karşı sizi korumamız gerekiyor; aynı intihar girişimine karşı koruduğumuz gibi!"</p>

  <p>Kin-Fo, "Ne demek istiyorsunuz?" diye sordu.</p>

  <p>"Geçen 30 Nisan'dan bu yana, yani sigorta poliçesini imzaladığınız günden beri, iki ajanımız adım adım sizi izliyor, hareketlerinizi gözlüyor!"</p>

  <p>"Hiç farkına varmadım..."</p>

  <p>"Oh! Kendini belli etmeyen adamlardır! İzin verirseniz, onları size takdim edeyim. Artık kendilerini gizlemeye gerek kalmadı. Tabii Wang'la karşı karşıya gelirlerse durum farklı."</p>

  <p>Kin-Fo, "Memnuniyetle," dedi.</p>

  <p>"Madem ki siz buradasınız, Craig-Fry da burada olmalı!"</p>

  <p>Ve William J. Bidulph seslendi:</p>

  <p>"Craig-Fry?"</p>

  <p>Gerçekten, Craig ve Fry kapının arkasındaydılar. La Centenaire müşterisini bürolara girene kadar izlemişlerdi ve çıkışını bekliyorlardı.</p>

  <p>O zaman sigortacı, "Craig-Fry," dedi, "sigorta poliçesinin vadesi boyunca, kıymetli müşterimizi artık kendisine karşı savunmanız gerekmiyor, ama çok yakın dostlarından birine, filozof Wang'a karşı savunacaksınız. Zira onu öldürmeyi üstüne almış!"</p>

  <p>İki yapışık adam durum hakkında bilgilendirildi. Durumu anlayıp kabul ettiler. Kin-Fo'nun hayatı onlardan sorulurdu. Kendilerinden daha sadık hizmetkarlar bulamazdı.</p>

  <p>Şimdi ne yapılacaktı?</p>

  <p>Sigortacının söylediği gibi iki şık vardı: Ya Şanghay'daki konut son derece dikkatle korunacak, öyle ki Fry-Craig'in haberi olmadan Wang içeri giremeyecekti; ya da Wang'ı bulmak için köşe bucak araştırılacak ve mektup ondan geri alınacaktı. Sonuçta, o belgenin hiçbir geçerliği kalmayacaktı.</p>

  <p>Kin-Fo, "Birinci şık işe yaramaz," dedi, "çünkü Wang kimseye görünmeden bana ulaşmayı başarır, madem ki benim konutum onun da konutu. Yani her ne pahasına olursa olsun, onu bulmak lazım."</p>

  <p>William J. Bidulph, "Hakkınız var mösyö," diye cevap verdi, "en doğrusu Wang'ı bulmak, bulacağız da!"</p>

  <p>"Ölü ya da..." dedi Craig.</p>

  <p>"Diri!" dedi Fry.</p>

  <p>Kin-Fo, "Olmaz, diri!" diye bağırdı, "benim hatam yüzünden Wang'ın hayatını tehlikeye atamam, mümkün değil!"</p>

  <p>William J. Bidulph, "Craig ve Fry" diye ekledi, "henüz müşterimiz olduğunuzdan yetmiş yedi gün içinde size bilgi verecekler. 30 Haziran'a kadar mösyö, bizim için değeriniz iki yüz bin dolar."</p>

  <p>Bunun ardından, müşteri ve sigortacı birbirlerinden izin isteyerek La Centenaire'den ayrıldılar. On dakika sonra Kin-Fo, yanından asla ayrılmayacak olan iki korumasıyla birlikte yamene giriyordu.</p>

  <p>Craig ve Fry'ın resmi olarak eve yerleştiğini gördüğü zaman, Sun'un biraz canı sıkılmıştı.</p>

  <p>Artık ne sorular ne cevaplar ne de Çin paraları söz konusu olacaktı!</p>

  <p>Üstüne üstlük, hayata dönen efendisi beceriksiz ve tembel uşağı yeniden hırpalamaya başlamıştı. Talihsiz Sun! Geleceğin nelere gebe olduğunu bilse, ne yapardı acaba?</p>

  <p>Kin-Fo'nun ilk işi fonografı kullanarak Pekin'de Şa-Kua Caddesi'yle ilişki kurmak oldu. Kendisini eskisinden daha da zenginleştiren servetindeki değişikliği bildirdi. Genç kadın tamamen mahvolduğuna inandığı genç adamın sesini dinledi. Kendisine en içten sevgilerini gönderiyordu. Küçük ortanca kız kardeşini yeniden görecekti. Yedinci ay geçmeden, bir daha ayrılmamak üzere onun yanına koşacaktı. Zira onu yoksullaştırmayı göze alamamıştı; şimdiyse dul bırakmak istemiyordu.</p>

  <p>Le-u son cümleyi pek anlayamadı; yalnız bir şeyi anlıyordu; nişanlısı ona dönecek, iki ay geçmeden yanında olacaktı.</p>

  <p>O gün, bütün Çin ülkesinde hiçbir kadın genç dul kadar mutlu olamazdı.</p>

  <p>Gerçekten, Kaliforniya Merkez Bankası'nın kârlı operasyonu sayesinde dört katı milyoner olan Kin-Fo'nun düşünceleri tümden değişmişti. Hayata tutunmuş, hem de sımsıkı tutunmuştu. Yirmi gün süren heyecan, onu değiştirmişti. Ne mandarin Pao-Shen, ne tüccar Yin-Pang, ne zevk düşkünü Tim, ne de entelektüel Hual onu şimdi görseler tanıyamazlardı; zira Perles nehrindeki tenezzüh teknelerinden birinde vedalaştıkları o kayıtsız ev sahibinden eser kalmamıştı. Wang şimdi burada olsa, gözlerine inanamazdı. Fakat hiçbir iz bırakmadan ortalıktan kaybolmuştu. Şanghay'daki eve geri dönmüyordu.</p>

  <p>İşte bu durum Kin-Fo'yu çok endişelendiriyordu. İki koruması için de her geçen saniye büyük korku kaynağıydı.</p>

  <p>Sekiz gün sonra, 24 Mayıs'ta, filozoftan hiçbir haber yoktu. Araştırmalardan hiçbir sonuç çıkmıyordu. Kin-Fo, Craig ve Fry her yeri boş yere arayıp durdular. Şanghay dolaylarının, kuşkulu semtlerin, yabancılara verilen imtiyazlı toprakların, çarşıların altını üstüne getirdiler.</p>

  <p>Polisin en becerikli memurları boş yere kırsalı aradılar. Filozof ortalıkta yoktu.</p>

  <p>Bu arada gittikçe endişelenen Craig ve Fry, önlemleri artırıyorlardı. Gece gündüz müşterilerinin yanından ayrılmıyor, aynı sofrada yemek yiyorlar, odasında yatıyorlardı. Hattâ genç adamın bir hançer darbesinden korunması için çelik zırhlı gömlek giymesini ve zehirlenmemesi için de sadece rafadan yumurta yemesini istediler.</p>

  <p>Aslına bakılırsa, Kin-Fo onları dolaşmaya gönderiyordu. Hayatına iki yüz bin dolar değer biçildiği bahanesiyle kendisini iki ay boyunca La Centenaire'in gizli kasasına kapatmaya ne hakları vardı!</p>

  <p>Daima pratik çözümler bulan William J. Bidulph, müşterisine sigorta poliçesini yırtmayı ve ödenen primleri iade etmeyi önerdi.</p>

  <p>Kin-Fo açıkça, "Üzgünüm," cevabını verdi, "ama sözleşme yapılmış bir kere, sonuçlarına katlanırsınız."</p>

  <p>Müşterisini ikna edemeyen sigortacı, "Öyle olsun!" dedi, "hakkınız var! Bizden daha iyi kimse koruyamaz sizi!"</p>

  <p>Kin-Fo, "Çok doğru!" diye ekledi.</p>
</body>
</html>
