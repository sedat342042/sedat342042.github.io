<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3 class="buyuk">21<br /></h3>
  <hr />

  <h3 id="sigil_toc_id_21">CRAİG VE FRY AY'IN DOĞUŞUNU BÜYÜK BİR SEVİNÇLE KARŞILIYOR</h3>
  <hr />

  <p>"Şimdi sıra Tay-ping'de!"</p>

  <p>Ertesi sabah, 30 Haziran'da, acayip serüvenler yaşayan kahramanların bir gece dinlenmesinden sonra, Kin-Fo'nun söylediği ilk sözcükler bunlar oldu.</p>

  <p>Nihayet, Lao-Shen'in at oynattığı bölgeye gelmişlerdi.</p>

  <p>Asıl mücadele şimdi başlıyordu.</p>

  <p>Kin-Fo galip çıkacak mıydı? Evet, kuşkusuz, eğer Tay-ping'i yakalayabilirse; çünkü o zaman, Lao-Shen'in mektup için kendisinden istediği bedelini ödeyecekti. Hayır, tabii Wang'ın yabani vekili ile anlaşmadan önce kendisi yakalanırsa ve göğsüne bir hançer saplanırsa...</p>

  <p>Göz göze gelerek birbirine danışan Fry-Craig, "Sıra Tay-ping'de!" diye yineledi.</p>

  <p>Balıkçıların onları denizden kurtardığı biçimde, Kin-Fo, Fry-Craig ve Sun'un o tuhaf kıyafetle limana gelişleri, Fu-Ning'de bir heyecan doğmasına neden olmuştu. Ahalinin merakını gidermek kolay değildi. Otele kadar peşlerine takılmışlardı. Kin-Fo'nun kemerinde ve Fry-Craig'in çantasında bulunan para sayesinde normal giysiler aldılar. Kin-Fo ile arkadaşları, otele giderken etraflarını saran kalabalığın arasında, adım adım onları izleyen bir Çinli'nin farkında değillerdi. Otelin kapısında, gece boyu kendilerini gözetlediğini anlasalar, şaşkınlıkları bir kat daha artardı. Ertesi sabah, onu aynı yerde görecekler ve gitgide kuşkulanacaklardı.</p>

  <p>Ama farkına varmadılar, hiç kuşkulanmadılar. Otelden çıkarlarken, bu kuşkulu kişi kendilerine rehberlik hizmeti yapmayı önerdiği zaman hayrete düşmediler bile.</p>

  <p>Otuz yaşlarında bir adamdı bu, üstelik çok güven verici görünüyordu.</p>

  <p>Bu arada, biraz şüphelenen Fry-Craig adamı sorguladılar.</p>

  <p>"Neden rehberlik yapmak istiyorsunuz, bizi nereye götürmeyi öneriyorsunuz?" diye sordular.</p>

  <p>Rehber, "Sanırım," dedi, "Fu-Ning'e gelen bütün yolcular gibi Çin Seddi'ni ziyaret etmeyi arzuluyorsunuz; bölgeyi tanıyorum, sizi götürebilirim."</p>

  <p>Lafa karışan Kin-Fo, "Dostum," dedi, "Her şeyden önce, bölge güvenli midir? Bunu bilmek isterim."</p>

  <p>Rehber, "Çok güvenli," cevabını verdi.</p>

  <p>Kin-Fo, "Lao-Shen adında biri burada tanınır mı?" diye sordu.</p>

  <p>"Lao-Shen, Tay-ping mi?"</p>

  <p>"Evet."</p>

  <p>Rehber, "Aslında, Çin Seddi'nin berisinde ondan korkmaya gerek yok," dedi. "İmparatorluk topraklarına girmiyor. Çetesi öte tarafta, Moğol eyaletlerinde kol geziyor."</p>

  <p>Kin-Fo, "Şimdi nerede olduğu biliniyor mu?" diye sordu.</p>

  <p>"Son olarak, Çin Seddi'nin sadece birkaç kilometre uzağında, Tsching-Tang-Ro dolaylarında görüldü.''</p>

  <p>"Peki Fu-Ning'den Tsching-Tang-Ro'ya ne kadar mesafe var?"</p>

  <p>"Şöyle böyle seksen kilometre."</p>

  <p>"Rehberlik yardımınızı kabul ediyorum."</p>

  <p>"Çin Seddi'ne kadar götürmek için mi?"</p>

  <p>"Lao-Shen'in bulunduğu yere kadar götürmek için!"</p>

  <p>Rehber biraz şaşkınlık geçirdi.</p>

  <p>"lyi ücret alırsınız!" diye ekledi Kin-Fo.</p>

  <p>Rehber sınırı geçmekten sakınmayan bir adam tavrıyla başını salladı. Sonra, "Çin Seddi'ne kadar kolay!" cevabını verdi. "Ama, ondan ötesi hayatını tehlikeye atmaktır."</p>

  <p>"Ücretinizi kendiniz belirleyin! Ne isterseniz öderim."</p>

  <p>Rehber, "Kabul," dedi.</p>

  <p>Kin-Fo iki korumaya dönerek ekledi:</p>

  <p>"Serbestsiniz beyler, benimle gelmeyebilirsiniz!"</p>

  <p>"Siz nereye..." dedi Craig.</p>

  <p>"Biz oraya," dedi Fry.</p>

  <p>La Centenaire'in müşterisi onlar için hâlâ iki yüz bin dolar ediyordu!</p>

  <p>Bu görüşmenin ardından korumalar rehbere tam anlamıyla güvenmişlerdi. Ama söylediklerine bakılırsa, Çinliler'in Moğol göçebe akınlarına karşı inşa ettikler bu sınırın ötesinde, en ciddi tehlikelerle karşılaşmak mümkündü.</p>

  <p>Yol hazırlıkları çarçabuk tamamlandı. Yolculuğun Sun'a uygun gelip gelmeyeceğini kimse sormadı. O itiraz etmiyordu.</p>

  <p>Küçük bir kasaba olan Fu-Ning, araba ya da iki tekerlekli yük arabaları gibi ulaşım araçlarından tümüyle yoksundu. Olsa olsa, atlar ve katırlar vardı. Öte yandan, Moğollar'ın ticari işlerini gören belirli sayıda deve bulunuyordu. Bu tehlikeli kaçakçılar, kervanlar halinde Pekin yolundan Kiaça'ya gidiyorlar, çok sayıda koyun sürüsünü yanlarında götürüyorlardı. Böylece, Asya Rusyası ve Çin arasında irtibat kuruyorlardı. Bununla beraber, uçsuz bucaksız steplerde, tepeden tırnağa silahlı çetelerin saldırısına uğruyorlardı.</p>

  <p>Mösyö de Beauvoir, "Bu adamlar yabani ve gururlu," diyor, "Çinli onları adam yerine koymuyor."</p>

  <p>İlkel koşum takımlarıyla birlikte beş deve satın alındı. Develere erzak yüklendi, silahla donatıldı ve rehberin gösterdiği yönde yola çıkıldı.</p>

  <p>Fakat hazırlıklar biraz zaman almıştı. Hareket ancak ikindi vakti saat birde gerçekleşti.</p>

  <p>Gecikmeye rağmen, rehber geceyarısından önce Çin Seddi'ne varmayı umuyordu. Orada bir kamp kuracak, ertesi gün, Kin-Fo ihtiyatsızca kararında ısrar ederse, sınır geçilecekti.</p>

  <p>Fu-Ning dolaylarında arazi engebeliydi. Yolların üzerine sarı kum yığınları çöreklenmişti; öyle ki ekilmiş tarlalara kadar uzanıyorlardı. Çin'in üretken toprağı burada bile hissediliyordu.</p>

  <p>Develer hızlı olmayan, ölçülü adımlarla ilerliyorlardı. Kin-Fo ve arkadaşları develerin iki kamburunun ortasına oturmuşlardı. Rehber onların önünde gidiyordu. Bu tür bir yolculuk tam Sun'a göreydi. Bu koşullarda, dünyanın öbür ucuna gidebilirdi.</p>

  <p>Yolculuk yorucu sayılmazdı ama, hava çok sıcaktı. Çok ısınan atmosferik katmanlar, toprağın yansımasıyla ilginç serap olayları meydana getiriyordu. Ufukta deniz iriliğinde sularla kaplı geniş ovalar beliriyor ve hemen kayboluyordu. Yeni bir deniz yolculuğundan korkan Sun, bu durumdan çok memnundu.</p>

  <p>Her ne kadar bu bölge Çin'in uç sınırlarında' bulunsa da ıssız sayılmazdı. Çin ne denli geniş olsa da üstünde yaşayan nüfusa küçük geliyor. Nitekim, Asya çölünün yakınlarında bile çok sayıda insan yaşıyor.</p>

  <p>Erkekler tarlalarda çalışıyorlardı. Mavi giysilerinden, pembe tenlerinden Tatar olduğu belli olan kadınlar, köylerde çeşitli işlerle uğraşıyorlardı.</p>

  <p>Sarı renkli, uzun kuyruklu -öyle bir kuyruk ki Sun bile imrenerek bakıyordu- koyun sürüleri, kara kartal onları gözlerken, ötede beride otluyorlardı. Sürüden uzaklaşan zavallı hayvanın vay haline! Gerçekten bu yırtıcı kuşlar, korku salan etoburlardı. Koyunlara, müflonlara, küçük antiloplara saldırırlar, hattâ Orta Asya'da Kırgızlar'a av köpeği hizmeti verirlerdi.</p>

  <p>Her yandan, bir yığın tüylü av hayvanı kaçışıyordu. Bu toprakta tüfek suskun kalamazdı; öyle ki buğday, darı ve mısır tarlalarının arası, kaçak avcılara yaraşan ağ ve tuzaklarla doluydu; gerçek bir avcı bu manzaraya hoş gözle bakamazdı.</p>

  <p>Bu arada, Kin-Fo ve arkadaşları, Moğol tozunun havaya kalkan tanecikleri arasında gidiyorlardı. Ne yolun gölgeliklerinde ne eyaletin tecrit edilmiş çiftliklerinde ne de köylerde duruyorlardı. Ara sıra uzaktan, Budist efsanesinin birkaç kahramanı anısına dikilen anıtları görüyorlardı. Kendilerini develerin gidişine bırakarak sıra halinde ilerliyorlardı; bu hayvanlar birbiri ardı sıra gitmeyi alışkanlık edinmişlerdi, boyunlarına asılı kırmızı bir çıngırak uyumlu adım atmalarını sağlıyordu.</p>

  <p>Bu koşullarda, karşılıklı konuşmak mümkün değildi. Pek geveze olmayan rehber, daima küçük grubun başında ilerlemeye dikkat ediyordu. Yoğun toz bulutunun görüş mesafesini azalttığı kırsal alanı gözlemliyordu. İzlenecek yol bakımından kendinden emindi. Hattâ yolun bazı kesişmelerinde yön gösteren direk olmasa bile şaşırmıyordu. Nitekim, Fry ve Craig onun hakkında hiç güvensizlik duymuyor, bütün dikkatlerini La Centenaire'in kıymetli müşterisine yöneltiyorlardı.</p>

  <p>Hedefe yaklaştıkça, doğal bir sezgiyle endişeleride çoğalıyordu.</p>

  <p>Gerçekten, bir anda ortaya çıkan bir adam saldırabilir ve iki yüz bin doları onlara kaybettirebilirdi.</p>

  <p>Kin-Fo'ya gelince, öyle bir ruh halindeydi ki geçmişin anıları, bugünün ve yarının endişelerine baskın çıkıyordu. İki aydan beri başından geçenleri gözden geçiriyordu. Bu bakımdan, talihsizliğinin devam etmesi onun ciddi biçimde endişelenmesine neden olmuyordu. San Fransisco muhabirinin, onun sözüm ona battığını haber verişinden bu yana, gerçekten tuhaf bir talihsizliğin içine düşmemiş miydi? Yaşamının birinci bölümünü ikinci bölümüyle telafi edemeyecek miydi? O birinci bölümde, elindeki avantajları çılgınca harcamamış mıydı? Aksilikler serisi Lao-Shen'in elindeki mektubun geri alınmasıyla sona erecek miydi? Üstelik kan dökülmeden onu geri almayı başaracak mıydı? Sevimli Le-u, onun ilgisi, sevecenliği, neşesi, ruhunu kuşatan kötü cinleri uzaklaştıracak mıydı? Evet! Bütün anıları gözlerinin önüne geliyor, kafasını kurcalayıp duruyor, endişeleniyordu! Ya Wang!</p>

  <p>Elbette! Yerine getirmeye söz verdiği bir vaatten dolayı onu suçlayamazdı; gelgelelim, Şanghay'daki yamenin sadık konuğu filozof, bilgelik öğütleri vermek için artık yoktu!</p>

  <p>O sırada rehber, "Dikkat edin, düşeceksiniz!" diye bağırdı. Adamın devesi az kalsın Kin-Fo'nunkine çarpıyordu. Bu olay Kin-Fo'yu düşlerinden uyandırdı.</p>

  <p>"Geldik mi?" diye sordu.</p>

  <p>Rehber, "Saat sekiz" cevabını verdi. "Akşam yemeği için mola vermemizi öneriyorum."</p>

  <p>"Ya sonra?"</p>

  <p>"Sonra, yeniden yola koyulacağız."</p>

  <p>"Karanlık basacak"</p>

  <p>"Oh! Yolunuzu şaşırtıyorum sanmayın, Çin Seddi buradan otuz kilometre ileride! Ama hayvanları dinlendirmek lazım!"</p>

  <p>"Pekala!" dedi Kin-Fo.</p>

  <p>Yolun üzerinde, terk edilmiş bir harabe yükseliyordu. Harabenin yanından bir dere akıyordu. Develer orada susuzluklarını giderebildiler.</p>

  <p>Bu zaman aralığında, karanlık tümüyle bastırmadan önce, Kin-Fo ile arkadaşları harabeye yerleştiler. Uzun yol geldiklerinden çok acıkmışlardı. Tıka basa yemek yediler.</p>

  <p>Konuşmalar bu arada pek keyifli sayılmazdı. Kin-Fo bir iki kez lafı Lao-Shen'e getirdi. Rehbere Tay-ping'in nasıl biri olduğunu, onu tanıyıp tanımadığını sordu. Biraz kuşkulanan rehber, mümkün olduğu kadar cevap vermekten sakındı.</p>

  <p>Kin-Fo, "Eyalete ara sıra gelir mi?" diye sordu.</p>

  <p>Rehber, "Hayır," dedi. "Ama Tay-ping'ler çetesi defalarca Çin Seddi'ni aşmışlardır. Onlarla karşılaşmak pek iyi olmaz! Buda, Tay-pinglerden bizi korusun!"</p>

  <p>Bu konuşmalardan rehber Kin-Fo'nun neden bu işe bu kadar önem verdiğini doğal olarak anlayamıyordu. Craig ve Fry kaşlarını çatarak bakışıyorlar, saatlerini çıkarıp bakıyor, sonra başlarını sallıyorlardı.</p>

  <p>"Gün doğana kadar neden burada kalmayalım?" diye sordular.</p>

  <p>Rehber, "Bu harabede mi?" diye sordu. "Kırsal alanı tercih ederim. Orada tehlike daha az!"</p>

  <p>Kin-Fo, "Bu akşam, Çin Seddi'nde olmalıyız." cevabını verdi. "Orada olmak istiyorum ve olacağım."</p>

  <p>Bu sözler, tartışma kabul etmez bir ses tonuyla söylenmişti.</p>

  <p>Korkudan üç buçuk atan Sun bile itiraz etmeye cesaret edemedi.</p>

  <p>Yemek biter bitmez -saat yaklaşık dokuzdu- rehber ayağa kalktı ve hareket sinyalini verdi.</p>

  <p>Kin-Fo devesine bindi. Craig ve Fry da bindiler.</p>

  <p>"Mösyö," dediler, "Lao-Shen'in eline düşmeye kararlısınız galiba?"</p>

  <p>Kin-Fo, "Kesinlikle kararlıyım," karşılığını verdi. "Ne pahasına olursa olsun, mektubumu almak istiyorum."</p>

  <p>"Büyük oyun oynamak bu!" dediler. "Tay-ping'in kampına kadar gitmek!"</p>

  <p>Kin-Fo, "Buraya caymak için gelmedim ben!" diye cevap verdi. "İsteyen geri dönebilir! Serbestsiniz!"</p>

  <p>Rehber küçük bir fener yakmıştı. İki sigorta ajanı ışığa yaklaştılar ve bir daha saatlerine baktılar.</p>

  <p>Israr ederek, "Yarını beklemek daha doğru olacak!" dediler.</p>

  <p>Kin-Fo, "Nedenmiş o?" karşılığını verdi. "Lao-Shen yarın ya da yarından sonra daha tehlikeli olabilir! Haydi bakalım yola!"</p>

  <p>"Yola!" diye yineledi Fry-Craig.</p>

  <p>Rehber bu konuşmaları duymuştu. Mola süresince, birçok kez iki ajan Kin-Fo'yu daha öteye gitmemesi için caydırmaya çalışırken, rehberin yüzünde bir hoşnutsuzluk belirmişti. Telaşlı görünüyordu.</p>

  <p>Bir adım bile geri atmamaya kararlı olan Kin-Fo'nun gözünden bu kaçmamıştı. Fakat deveye binmesine yardım ederken söylediği şeye iyice şaşırdı. Rehber kulağına eğilip şu sözleri fısıldadı: "Şu iki kişiden sakının!"</p>

  <p>Kin-Fo bu sözlerin anlamını sormaya hazırlanıyordu... Rehber ona susmasını işaret etti, hareket sinyalini verdi ve küçük grup karanlıkta kırsal alana doğru tehlikeye atıldı.</p>

  <p>Acaba Fry-Craig'in müşterisinin kafasına bir kuşku kırıntısı girmiş miydi? Rehberin hiç beklenmedik ve anlaşılmaz sözleri kafasındaki dengeyi bozacak mıydı? Oysa, iki aydır ajanlar kendisine bir sadakat örneği sergiliyorlardı!</p>

  <p>Yok canım, aksini düşünemezdi! Ama Fry-Craig, niçin Tay-ping kampını ziyaret etmesini ertelemeye ya da vazgeçmeye onu ikna etmeye çalışmışlardı?</p>

  <p>Aniden Pekin'den ayrılmaları Lao-Shen'le buluşmak için miydi? La Centenaire'in iki ajanının çıkan, müşterilerinin o saçma ve tehlikeli mektubu ele geçirmesine yönelik değil miydi?</p>

  <p>Burada, pek anlaşılmaz bir ısrar vardı.</p>

  <p>Kin-Fo içinde çalkalanan duyguları hiç belli etmedi. Rehberin arkasında yerini aldı. Craig-Fry onu izliyordu. Böylece iki tam saat yol aldılar.</p>

  <p>Vakit geceyarısı olsa gerekti. O sırada, rehber durarak kuzeydeki uzun siyah çizgiyi işaret etti. Pek aydınlık olmayan göğün dibinde, çizginin belli belirsiz profili seçiliyordu. Bu çizginin arkasında, ayın ilk ışıklarıyla aydınlanan, ama hâlâ ufkun gizlediği birkaç yükseklik, gümüş gibi parlıyordu.</p>

  <p>"Çin Seddi!" dedi rehber.</p>

  <p>Kin-Fo, "Bu akşam onu aşabilir miyiz?" diye sordu.</p>

  <p>Rehber, "Kesin kararlıysanız, evet!" diye cevap verdi.</p>

  <p>"Kararlıyım!"</p>

  <p>Develer durmuştu.</p>

  <p>O zaman rehber, "Geçidi gözden geçirmek istiyorum," dedi, "burada beni bekleyin."</p>

  <p>Uzaklaştı.</p>

  <p>O anda, Craig ve Fry Kin-Fo'ya sokuldular.</p>

  <p>"Mösyö?.." dedi Craig.</p>

  <p>"Mösyö?.. dedi Fry.</p>

  <p>İkisi birden konuştular: "Saygıdeğer William J. Bidulph bizi sizin peşinize taktı. İki aylık hizmetimizden memnun kaldınız mı?"</p>

  <p>"Çok memnunum!"</p>

  <p>"Mösyö şu küçük kâğıdı imzalamak lütfunda bulunur mu? Yardımlarımızdan dolayı bizi öven bir kâğıt! Yani sizin tanıklığınız!"</p>

  <p>Kin-Fo defterinden koparılmış sayfayı görünce hayli şaşırmıştı. Şimdi Craig o kâğıdı kendisine uzatıyordu.</p>

  <p>"Şu kâğıt mı?" diye sordu.</p>

  <p>Fry, "Bir sertifika," diye ekledi. "Belki müdürümüzün biraz bize iltifat etmesini sağlayacak."</p>

  <p>Sonra, "Kuşkusuz ek bir ikramiye almamızı da..." diye ekledi.</p>

  <p>Craig eğilerek, "Mösyö sırtımda imzalayabilir," dedi.</p>

  <p>Fry, "İşte bu da mürekkep," dedi, "lütufkarlığın bir kanıtı olarak!"</p>

  <p>Kin-Fo gülmeye başladı ve imzaladı.</p>

  <p>"E peki, şu mekanda ve şu saatte bu seremoninin anlamı ne?" diye sordu.</p>

  <p>"Şu mekanda," dedi Fry, "çünkü sizinle birlikte daha öteye gitmeye niyetimiz yok!"</p>

  <p>"Şu saatte," diye ekledi Craig, "çünkü birkaç dakika sonra geceyarısı olacak!"</p>

  <p>"Sizin için saatin ne önemi var?"</p>

  <p>"Mösyö," dedi Craig, "Bizim sigorta şirketiyle ilişkiniz..."</p>

  <p>"Birkaç saniye içinde bitmiş olacak..." diye ekledi Fry.</p>

  <p>"Kendinizi öldürebilirsiniz..."</p>

  <p>"Ya da birileri sizi öldürebilir..."</p>

  <p>"Nasıl isterseniz!"</p>

  <p>Kin-Fo hiçbir şey anlamadan kendisiyle çok tatlı bir ses tonuyla konuşan iki ajana bakıyordu. O anda, doğuda ay ufkun üzerinde göründü ve ilk ışığını onlara gönderdi.</p>

  <p>"Ay!.." diye haykırdı Fry.</p>

  <p>"Evet, bugün 30 Haziran!.." diye haykırdı Craig. "Ay geceyarısı doğuyor... ve poliçeniz yenilenmediğinden... artık La Centenaire müşterisi değilsiniz..."</p>

  <p>"İyi akşamlar Mösyö Kin-Fo!.." dedi Craig.</p>

  <p>"Mösyö Kin-Fo, iyi akşamlar!.." dedi Fry.</p>

  <p>Sonra, iki ajan develerinin başlarını çevirerek ve müşterilerini afallamış halde bırakarak birdenbire gözden kayboldular.</p>

  <p>İki Amerikalıyı taşıyan develerin ayak sesleri işitilmez olmuştu ki rehberin önderliğinde birtakım adamlar Kin-Fo ve Sun'un üzerine atıldılar. Genç adam boşuna kendini savunmaya çalışmış, Sun boşuna kaçmaya çabalamıştı.</p>

  <p>Bir dakika sonra, efendi ile uşağı Çin Seddi'nin terk edilmiş kalelerinden birinde bulunan basık bir odaya götürüldüler. Kapı üzerlerine sımsıkı kapatıldı.</p>
</body>
</html>
