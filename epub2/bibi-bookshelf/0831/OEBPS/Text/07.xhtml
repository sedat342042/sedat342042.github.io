<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3 class="buyuk">7<br /></h3>
  <hr />

  <h3 id="sigil_toc_id_7">ÇİN'İN GELENEK VE GÖRENEKLERİ SÖZ KONUSU OLMASA DURUM DAHA ÜZÜCÜ OLACAKTI</h3>
  <hr />

  <p>Saygıdeğer William J. Bidulph ne derse desin, La Centenaire'in fonları ciddi biçimde tehdit altındaydı. Gerçekten Kin-Fo kararını verdikten sonra uygulanmasını erteleyenlerden değildi. Wang'ın öğrencisi tam anlamıyla batmıştı; yaşamına son vermeye kararlıydı. Zaten öyle bir yaşamdı ki bu, zengin olduğu günlerde bile kendisine hüzün veriyor, sıkıntılara boğuyordu.</p>

  <p>Varışından sekiz gün sonra, Sun tarafından kendisine teslim edilen mektup San Fransisco'dan geliyordu. Kaliforniya Merkez Bankası iflas etmişti. Oysa bilindiği gibi, Kin-Fo'nun servetinin neredeyse tamamı, şimdiye dek son derece sağlam görünen bu ünlü bankanın hisse senetlerinde yatıyordu.</p>

  <p>Ancak hiç kuşkuya yer yoktu. Haber ne denli inanılmaz olsa da, ne yazık ki doğruydu. Kaliforniya Merkez Bankası'nın iflas ettiğini Şanghay'dan gelen gazeteler de doğruluyordu. İflas Kin-Fo'yu tamamen batırmış oluyordu.</p>

  <p>Gerçekten bankanın hisse senetleri dışında geride ne kalmıştı? Hiç ya da neredeyse hiçbir şey. Şanghay'da satışı çok zor gerçekleşecek olan konutu ona çok yetersiz bir gelir sağlayacaktı. La Centenaire'in kasasına giren sekiz bin dolar prim, aynı gün satışa çıkardığı Tsin-Tsin Gemicilik Şirketindeki birkaç hisse senedi, ucu ucuna ihtiyaçlarını giderebilirdi. Şu anda, tüm serveti bundan ibaretti.</p>

  <p>Bir Batılı, bir Fransız, bir İngiliz böyle bir yıkımın ardından yeni başlayacağı hayatı gözden geçirir, çalışarak yaşamını yeniden kurmaya çabalar.</p>

  <p>Oysa Çinli seçkin bir kişi, başka türlü düşünüp öyle davranmaya karar verir. Nitekim gerçek bir Çinli olan Kin-Fo'nun bile bile kendini öldürmeyi düşünmesi, bilincindeki sarsıntıdan kaynaklanmıyordu; işin içinden sıyrılmanın bir yolu olarak sarı ırka özgü o kayıtsızlıktan ileri geliyordu.</p>

  <p>Çinli'nin salt pasif bir cesareti vardır, ama bu cesaret en yüksek derecededir. Ölüme karşı duyduğu kayıtsızlık gerçekten olağanüstüdür. Hasta olduğu zaman hiç zayıflık göstermeden sonunu bekler. İdam mahkumu olup da kendini celladın ellerine bırakırken yüzünde korkudan eser yoktur. Çok sık görülen ölüm cezalarını, Çin'de acımasızca uygulanan işkenceleri öyle benimsemiştir ki bunların dünya işleri olduğunu düşünerek umursamaz.</p>

  <p>Nitekim ölüm düşüncesi bütün ailelerde gündemdedir ve bütün konuşmaların ortak konusudur. Bunun şaşılacak bir yanı yoktur. Hayatın en sıradan olaylarında bile varlığını hissettirir. Ataların inancı en zavallı insanlara kadar gelmiştir. Zengin bir konutta odalardan birinin bir çeşit kutsal tapınağa ayrılmaması mümkün değildir; yoksul bir kulübede köşelerden biri mutlaka atadan kalma kutsal bir anmalığa aittir; atanın bayramı ölümünün ikinci ayında kutlanır. İşte bunun içindir ki bebek kundaklarının, gelin duvaklarının satışını yapan mağazalarda çeşitli cenaze levazımatı da bulunur. Bu malzemeler Çin ticaretinin önemli bir kesimini oluştururlar.</p>

  <p>Gerçekten, bir tabut satın almak, seçkin Çinliler'in belli başlı meraklarından biridir. Baba evinde tabut bulunmuyorsa, eşya eksik sayılır. Oğulun birincil ödevi yaşamakta olan babasına tabut armağan etmektir.</p>

  <p>Sevecenliğin dokunaklı bir kanıtıdır tabut; özel bir odaya yerleştirilir, süslenir, bakımı yapılır ve ölen kimsenin bıraktığı şeyler uzun yıllar boyu dindarca bir özenle tabutta muhafaza edilir. Kısaca, ölülere saygı, Çin dinsel inancının temel yapısıdır ve aile bağlarının sıkılaşmasına katkıda bulunur.</p>

  <p>Kin-Fo başkalarından farklı olan mizacı sayesinde, artık hayatına son vermeyi sakin sakin düşünebilirdi. Sevgiyle bağlı olduğu iki insanın yazgısını güvence altına almıştı. Daha başka neden pişmanlık duyabilirdi? Hiç. Hem intihar kendisi için pişmanlık bile sayılmazdı. Batılı uygarlaşmış ülkelerde suçtu ama, Orta Asya'nın bu tuhaf uygarlığında meşru bir eylemdi.</p>

  <p>Kin-Fo'nun kararı kesindi. Hiçbir şey onu kararından caydıramazdı; hattâ filozof Wang bile.</p>

  <p>Üstelik, bu adam öğrencisinin tasarılarından kesinlikle habersizdi. Sun da hiçbir şey bilmiyordu, ancak bir şey dikkatini çekmişti. Her günkü saçmalıklarını çekemeyen Kin-Fo, şimdi daha ılımlı davranıyordu.</p>

  <p>Sun ne de olsa bu durumdan memnundu. Artık kendine Kin-Fo'dan daha iyi bir efendi bulamazdı; bu yeni koşullarda artık kıymetli atkuyruğundan emindi, rahat rahat arkasında sallayabilirdi.</p>

  <p>Bir Çinli atasözü şöyle der: "Şu dünyada mutlu olmak için Kanton'da yaşamak ve Liao-Çeu'da ölmek gerekir". Gerçekten yaşamın bütün olanakları Kanton'dadır; Liao-Çeu'da ise en güzel tabutlar imal edilir.</p>

  <p>Kin-Fo ister istemez oraya sipariş verecekti; son istirahat yatağının tam zamanında gelmesi lazımdı. Her seçkin Çinli'nin biricik saplantısı, sonsuz uykusuna doğru dürüst yatmaktı.</p>

  <p>Öte yandan, beyaz bir horoz satın aldı; bilindiği gibi horoz pır pır uçan ruhu kendine çeker ve Çinli ruhunu içinde cisimleştirir.</p>

  <p>Görüldüğü gibi filozof Wang'ın öğrencisi hayatın ayrıntılarına kayıtsız kalıyordu ama, ölümün ayıntıları bakımından hiç duyarsız değildi.</p>

  <p>Şimdi kendi cenaze programını kaleme almaktan başka yapacak şey kalmamıştı. Aynı gün, temiz bir kâğıdın üzerine son isteklerini yazdı.</p>

  <p>Şanghay'daki evini genç dula, imparator Tay-ping'in portresini Wang'a vasiyet etti. Wang bu portreye her zaman hayran hayran bakardı. Bu vasiyetler La Centenaire'e sigorta edilen kapitalden ayrı tutulmuştu. Kin-Fo kendi cenazesine katılacak olanların yürüyüş düzenini de belirtti.</p>

  <p>İlkin, artık akrabalarından yoksun kaldığından, dostlarından bir kısmı kortejin başında yer alacaktı. Çin'in matem rengi beyazdı; bu nedenle hepsi beyazlar giyecekti. Uzun zaman önce, Şanghay köyünde yaptırılan mezara kadar giden yollar boyunca, gömme işini yerine getirecek uşaklar iki sıra halinde dizilecekti. Bunlar çeşitli simgeler, mavi güneş şemsiyeleri, mızrak ve teberler, adaleti simgeleyen kraliyet asaları, ipekli siperlikler, seremoniye ilişkin iri harflerle yazılı pankartlar taşıyacaktı. Uşaklar, beyaz kuşaklı siyah bir gömlek giyecek, başlarında kırmızı ibikli siyah fötr şapka bulunacaktı. Birinci grup dostların arkasında bir öncü yürüyecekti, tepeden tımağa kırmızılara bürünen bu adam, gonga vurarak ölünün resmi önünde ilerleyecekti. Resim çok süslü, içinde ölünün terekesi bulunan bir sandığa asılıydı. Sonra ikinci grup dostlar geliyordu; bu insanların baygınlık geçirme olasılığı olduğundan belirli aralıklarla bir önlem olarak yere yastıklar serilecekti. Son grup nihayet genç insanlardan oluşacaktı; altın sarısı ve mavi renkli bir gölgeliğin altına giren bu kişiler, yollara metal kuruşlar gibi delikli, küçük parça beyaz. kâğıtlar serpecekti. Bunun anlamı, konvoya karışmaya kalkışan kötü ruhları uzaklaştırmaktı.</p>

  <p>Bunların ardından tabut belirecekti. Tabut, üzerine menekşe rengi ipekli kumaş serilmiş, kumaşın üzerine ejderha sırmalar işlenmiş, görkemli bir tahtırevanda taşınacaktı; tahtırevan çift sıra halinde dizilen Buda rahiplerinin ortasında yer alacak, elli uşağın omuzlarında ilerleyecekti. Kırmızı, sarı ve gri renkli ayin kaftanı giyen rahipler, ölüm duaları okuyacaklardı. Dualar, gongların gümbürtüleri, flütlerin ciyaklamaları ve şiddetle öten iki buçuk metre boyundaki boruların seslerine karışacaklardı.</p>

  <p>Nihayet en arkada, beyaz kumaşlara bürünmüş matem arabaları bu görkemli konvoyun sonunu getirecekti. Bütün cenaze masrafları varsıl ölünün son kaynaklarını da tüketmiş olacaktı.</p>

  <p>Aslında bu program olağanüstü bir özellik sergilemiyordu.</p>

  <p>Genellikle, bu "sınıftan" olan insanların cenazeleri Kanton, Şanghay ya da Pekin sokaklarında dolaştırılır. Bu gösteri, Çinliler'in artık hayattan ayrılan insana karşı duydukları içten saygıdan kaynaklanır.</p>

  <p>20 Ekim'de, Liao-Çeu'dan gönderilen bir sanduka, Kin-Fo'nun Şanghay'daki konutuna ulaştı. İçinde, sipariş edilen ve özenle ambalajlanan tabut vardı. Bu manzarayı ne yamenin hizmetkarları, ne Sun ne de Wang hayretle karşılamıştı.</p>

  <p>Tekrar edelim, hiçbir Çinlinin sonsuza dek içinde uyuyacağı yatağı hayattayken hazırlamaması görülmüş şey değildi.</p>

  <p>Liao-Çeu imalatçısının başyapıtı olan tabut, "atalar odası"na yerleştirildi. Filozof Wang'ın öğrencisi, onu kullanacağı güne kadar kuşkusuz uzun süre bekleyecekti; orada fırçalanıp cilalandı, istikayla parlatıldı. Böyle olmaması gerekti ama, Kin-Fo'nun günleri sayılıydı ve ailenin ölüler kategorisine onu gönderecek olan an yaklaşıyordu.</p>

  <p>Gerçekten, Kin-Fo aynı akşam bu dünyadan ayrılmayı kesinlikle kafasına koymuştu.</p>

  <p>Gün içinde mahzun Le-u'nun bir mektubu geldi.</p>

  <p>Genç dul elinde ne varsa Kin-Fo'ya vereceğini belirtiyordu. Servet onun için hiçbir şeydi! Hiçbir şeyde gözü yoktu! Yalnız onu seviyordu! Başka şeye ne gerek vardı!</p>

  <p>Daha mütevazı bir yaşamda mutlu olmayı başaramazlar mıydı?</p>

  <p>İçtenlik ve sevgi dolu bu mektup Kin-Fo'yu kararından caydıramazdı.</p>

  <p>"Salt ölümüm onu zenginleştirebilir" diye düşündü.</p>

  <p>Geriye bu yüce eylemin nasıl gerçekleştirileceği kalıyordu. Kin-Fo o ayrıntıları düzenlerken bir çeşit zevk alıyordu. Son anda, geçici de olsa bir heyecanın yüreğini hoplatacağını umut ediyordu!</p>

  <p>Yamenin duvarları içinde, dört tane sevimli küçük köşk bulunuyordu. Bu yapılar, Çinli nakkaşların yeteneğini kanıtlayan fantezilerle dekore edilmişti. Anlamlı isimler taşıyorlardı: "Mutluluk" adını taşıyan yapıya Kin-Fo hiç girmezdi; "Servet" köşküne derin bir küçümsemeyle bakardı; "Haz" köşkünün kapıları uzun zamandır kendisine kapalıydı; "Uzun Ömür" köşkünü ise yıktırmaya karar vermişti!</p>

  <p>İşte kafasındaki düşünce bu köşkü seçmesine neden oldu. Gece bastırınca, onun içine kapanacak, ertesi gün, orada bulacaklar ve artık mutlu ölüme kavuşmuş olacaktı.</p>

  <p>Kararı kesindi ama, nasıl ölecekti? Japon gibi karnını mı yaracak, mandarin gibi kuşağıyla kendini mi boğacak, yoksa antik Roma'nın Epikurosçusu gibi banyoda damarlarını mı kesecekti? Hayır.</p>

  <p>Bu yöntemler, dostlarının ve hizmetkarların hoş karşılamayacağı kaba saba, sevimsiz uygulamalardı. Bir iki tutam afyonun arasına ölümcül zehir karıştırır, bu da onu bu dünyadan öbür dünyaya göndermeye yeterdi. Üstelik bu yolculuk sırasında hiç acı çekmez, belki de insanı geçici uykudan sonsuz uykuya daldıran o tatlı rüyalardan birini görürdü.</p>

  <p>Güneş ufukta alçalmaya başlıyordu. Kin-Fo'nun hayatta birkaç saati kalmıştı. Son bir gezi yaparak Şanghay kırsalını ve Huang-Pu kıyılarını görmek istedi. O kıyılarda sıkıntı içinde ne çok dolaşmıştı. Gün boyu Wang'la hiç karşılaşmadan tek başına yamen'den ayrıldı. Hiç çıkmamak üzere son kez yamen'e geri dönecekti.</p>

  <p>İngiliz arazisini, haliç üzerindeki köprüyü, Fransız kolonisini kayıtsız adımlarla geçti; bu yüce saatte acele etmeye bile gerek duymuyordu. Yerli limanı boyunca uzanan rıhtımdan geçerek Katolik Roma katedraline kadar Şanghay surlarını izledi. Katedralin kubbe tavanı kentin güney tarafına yüksekten bakıyordu. Sağ tarafa yöneldi ve Lung-Hao Pagodası'na giden yolda sakin sakin ilerledi.</p>

  <p>Geniş ve düz bir araziydi burası. Min Vadisi'nin sınırlarında bulunan gölgeli yüksek ağaçlıklara kadar uzanıyordu. Tarım endüstrisi, uçsuz bucaksız bataklıklı düzlükleri sulak çeltik tarlalarına dönüştürmüştü. Ötede beride, açık denizden gelen suların doldurduğu kanallardan oluşan karmaşık bir yol şebekesi, sarımtrak bir çamurla kaplı sazlardan yapılmış kulübelerden meydana gelen birkaç fukara köyü, suların istilasından korunmak için yüksek yerlerde açılan birkaç buğday tarlası göze çarpıyordu. Daracık patikalar boyunca, çok sayıda köpek, beyaz oğlak, ördek ve kazla karşılaştı; yabancı birini gördükleri için ürken hayvanlar, kimi kanat çırpa çırpa, kimi var gücüyle koşa koşa kaçıştılar.</p>

  <p>Bir yerlinin dikkatini bile çekmeyecek bu bereketli arazi, bir yabancıyı şaşırtır, hattâ belki de iğrendirebilirdi.</p>

  <p>Zira gerçekten de her yanda yüzlerce tabut yer alıyordu. Toprağa gömülen ölülerin meydana getirdiği tümsekler söz konusu değildi ama, yan yana dizilen sandık kümeleri, bir inşaat şantiyesinin kalın keresteleri gibi üst üste yığılan tabutlar görünüyordu. Çinli kentlerin bitimlerinde bulunan düzlükler geniş bir mezarlıktan ibaretti. Ortalığı canlılar kadar ölüler de kaplamıştı. Söylendiğine göre, Çin imparatoruna ait tahtı aynı hanedan işgal ettiği sürece, bu tabutların gömülmesi yasaktı; gelgelelim bu hanedanların ömrü yüzyılları buluyordu! Böyle bir yasaklama doğra olsun ya da olmasın, besbelli olan bir şey vardı; tabutlarında yatan ölüler yıllarca gömülecekleri günü bekliyorlardı. Tabutların bazıları canlı renklerle boyanmış, bazıları soluk ve gösterişsiz, bazıları taze ve zarif, bazıları ise şimdiden toz toprağa bulanmıştı.</p>

  <p>Kin-Fo böyle şeylere şaşıracak adam değildi. Zaten pek etrafına aldırış etmeden yürüyordu. Avrupalılar gibi giyinmiş iki yabancı yamenden çıkışından beri onu izliyordu. Yabancıların farkına bile varmamıştı. Kendisini gözden kaybetmek istemeyen yabancılar belirli bir mesafeyi koruyarak genç adamı takip ediyorlardı. Kin-Fo onları görmemişti. Yürümeye devam ederken adamlar da yürüyor, genç adam durunca onlar da duruyordu. Ara sıra bakışıyorlar, iki üç kelime konuşuyorlardı. Besbelli ki dikkatle kendisini izliyorlardı.</p>

  <p>Orta boylu, çevik, iyi iz süren, otuz yaşını geçmemiş tiplerdi. Hızlı koşan, keskin gözlü iki av köpeğine benziyorlardı.</p>

  <p>Kin-Fo civarda biraz dolaştıktan sonra, geri döndü, Huang-Pu kıyılarında gezinecekti.</p>

  <p>İki av köpeği hemen peşine takıldılar.</p>

  <p>Kin-Fo yolunun üzerinde, son derece sefil durumda iki üç dilenciye rastlayınca onlara sadaka dağıttı.</p>

  <p>Biraz daha ötede, karşısına birkaç tane Hıristiyan Çinli kadın çıktı. Kadınların sırtlarında küfeler vardı. Terk edilmiş zavallı çocukları bu küfelerde taşıyorlardı. Onları kreşlere götüreceklerdi. Bu işi onlara Fransız hayırsever kadınları öğretmişti. Bu kadınlara "çocuk çaputçuları" lakabı takılmıştı. Gerçekten o küçük yaratıklar bir kenara atılmış çaputtan başka neydi ki!</p>

  <p>Kin-Fo bütün para kesesini hayırsever kadınların ellerine boşalttı.</p>

  <p>İki yabancı, Çinli seçkinin bu davranışına çok şaşırmışlardı.</p>

  <p>Akşam oldu. Kin-Fo, Şanghay surlarına geri dönerken rıhtım yoluna girdi.</p>

  <p>Ortalıkta dolaşan kalabalık henüz uykuya yatmamıştı. Her yandan haykırışlar, şarkılar yükseliyordu.</p>

  <p>Kin-Fo kulak verdi. İşiteceği son sözlerdi bunlar; kendisi için ilginçti.</p>

  <p>Genç bir kadın Huang-Pu'nun karanlık sularında yelkenli kayığını gezdirirken şarkı söylüyordu:</p>

  <blockquote>
    <p>Kayığımda capcanlı renkler</p>

    <p>Binlerce çiçekle</p>

    <p>Süslü.</p>

    <p>Ruhum coşkulu, bekliyorum!</p>

    <p>Yarın gelmeli.</p>

    <p>Tanrı onu gözetsin!</p>

    <p>Elin o döndüğünde,</p>

    <p>Onu korusun,</p>

    <p>Yolu çok uzun</p>

    <p>Kısalsın!</p>
  </blockquote>

  <p>Kin-Fo başını sallayarak "Yarın gelecek! Ya ben, yarın ne olacağım?" diye düşündü.</p>

  <p>Genç şarkıcı kadın devam etti:</p>

  <blockquote>
    <p>Bizden çok uzağa gitti,</p>

    <p>Sanırım,</p>

    <p>Mançular ülkesine,</p>

    <p>Çin Seddi'nin oralara!</p>

    <p>Ah! Birden yüreğim hoplar,</p>

    <p>Rüzgar kudurup boşaldığı zaman,</p>

    <p>Ve o giderdi, fırtınaya</p>

    <p>Göğüs gere gere!</p>
  </blockquote>

  <p>Kin-Fo dinliyordu, ama bu kez bir şey demedi.</p>

  <p>Kadın şarkısını şöyle bitirdi:</p>

  <blockquote>
    <p>Koşmaya ihtiyacın mı var?</p>

    <p>Zenginliğe?</p>

    <p>Benden uzakta mı ölmek istiyorsun?</p>

    <p>İşte üçüncü ay!</p>

    <p>Gel!</p>

    <p>Buda rahibi bizi bekliyor</p>

    <p>Bizi bir anda birleştirmek için</p>

    <p>İki Anka'yı, bizim simgelerimiz!</p>

    <p>Gel!</p>

    <p>Geri dön!</p>

    <p>Seni öyle seviyorum ki</p>

    <p>Sen de beni seviyorsun</p>
  </blockquote>

  <p>Kin-Fo mırıldandı:</p>

  <p>"Evet! Doğru galiba! Zenginlik şu dünyada her şey değil! Peki yaşam buna değer mi?"</p>

  <p>Yarım saat sonra, Kin-Fo konutuna giriyordu.</p>

  <p>Oraya kadar peşinden gelen iki yabancı durmak zorunda kaldılar.</p>

  <p>Kin-Fo sakin sakin "Uzun Ömür" köşküne yöneldi, kapıyı açtı, ardından kapadı, şimdi küçük salonda tek başınaydı; içerisi, donuk camlı bir fenerin ışığıyla hafifçe aydınlatılmıştı.</p>

  <p>Tek parçalı yeşimtaşından yapılan masanın üzerinde, bir kutu duruyordu. Kutunun içinde ölümcül zehir katılmış birkaç tutam afyon vardı. Bu, varsıl sıkılganın gerektiğinde kullanmak üzere elinin altında bulundurduğu bir maddeydi.</p>

  <p>Kin-Fo bu maddeden iki tutam alıp uyuşturucu içicilerinin her zaman kullandıkları pipolardan birinin, içine soktu. Pipoyu yakmaya yeltendi.</p>

  <p>"Ee! İşe bak!" dedi, "bir daha uyanmamak üzere uyuyacağım anda bile heyecan yok!"</p>

  <p>Bir an kararsız kaldı.</p>

  <p>Döşemenin üzerinde kırılan pipoyu fırlatarak, "Hayır!" diye haykırdı, "o yüce heyecanı istiyorum, beklemede olsam bile! .. Onu istiyorum! Ona ulaşacağım!"</p>

  <p>Köşkten çıktı, her zamankinden daha hızlı adımlarla Wang'ın odasına doğru yöneldi.</p>
</body>
</html>
