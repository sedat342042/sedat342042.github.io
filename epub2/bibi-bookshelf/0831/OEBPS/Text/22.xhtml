<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style.css" rel="stylesheet" type="text/css" />
</head>

<body>
  <h3 class="buyuk">22<br /></h3>
  <hr />

  <h3 id="sigil_toc_id_22">OKUR KENDİSİ DE YAZABİLİRDİ, ÖYLE Kİ OLAY PEK BEKLENMEDİK ŞEKİLDE BİTMİYOR</h3>
  <hr />

  <p>Çin Seddi -altı yüz elli kilometre uzunluğunda bir duvar- I. Yüzyılda imparator Tisi-Şi-Huang-Ti tarafından inşa edilmiştir. Leao-Tong Körfezi'nden başlayarak ve onu iki dalgakıranla aşarak Kan-Su'ya kadar uzanır. Orada, basit bir duvara dönüşür. Kuleler ve burçlarla savunulan ve çift surlar halinde kesintisiz art arda dizilen uzun bir settir. Yüksekliği yirmi, genişliği yedi buçuk metredir, tabanı granitten oluşmuştur. Üst kısmı tuğlalarda örülüdür. Yılmadan Rus-Çin sınırında bulunan kaprisli sıradağları izler.</p>

  <p>Çin tarafında, duvar hayli bozuk durumdadır. Mançurya tarafında, daha güven verici bir görünüm sergiler. Taşlardan oluşan mazgalları hala gözalıcı bir kenar süsüdür.</p>

  <p>Bu uzun kaleler hattını savunan bir şey yoktur; ne toplar ne başka şey. Rus, Tatar, Kırgız, aynı Çin imparatoru gibi elini kolunu sallaya sallaya kapılarından geçebilir. Set artık İmparatorluk'un kuzey sınırını korumaz, hatta o ince Moğol tozuna da engel olamaz; kuzey rüzgarı bazen o tozu başkente kadar getirir.</p>

  <p>İşte, Kin-Fo ve Sun, bu ıssız kalelerden birinin gizli mahzenine atılmışlardı. Samanlar üstünde geçen zorlu bir gecenin ardından, ertesi sabah bir düzine kadar adam tarafından bir yere götürülüyorlardı. Kuşkusuz bunlar Lao-Shen çetesinin adamlarıydı.</p>

  <p>Rehbere gelince, ortalarda yoktu. Kin-Fo'nun başka türlü düşünmesi mümkün değildi. Bu hain yolunun üstüne rastlantı sonucu çıkmış olamazdı.</p>

  <p>La Centenaire'in eski müşterisi kesinlikle o alçak tarafından izlenmişti. Kuşkuları üzerine çekmemek için Çin Seddi'nin ötesinde tehlikeye atılmak karşısında gösterdiği tereddüt bir hileydi. O serseri, Tay-ping'in adamıydı ve onun direktifleri doğrultusunda hareket etmişti.</p>

  <p>Üstelik Kin-Fo kendisini götüren adamlardan birini sorgulayınca hiç kuşkusu kalmadı.</p>

  <p>"Herhalde beni şefiniz Lao-Shen'in kampına götürüyorsunuz, öyle değil mi?" diye sordu.</p>

  <p>Bu adam, "Bir saat sonra oradayız!" karşılığını verdi.</p>

  <p>Aslında, Wang'ın öğrencisi buraya ne diye gelmişti? Filozofun vekilini bulmaya! Tamam, işte ona götürüyorlardı! İster kendi gitsin, ister zorla götürülsün, yakınmanın âlemi yoktu. Siz bunu bir de Sun'a sorun! Dişleri birbirine vuruyor; ödlek adam, başının omuzları üstünde oynadığını hissediyordu.</p>

  <p>Nitekim, Kin-Fo hiç söylenmeden tehlikeyi göze almış, kendini götürmelerine ses çıkarmamıştı. Nihayet mektubunu Lao-Shen'den satın almak için pazarlığa oturacaktı. İstediği de buydu. Her şey yolunda gidiyordu.</p>

  <p>Çin Seddi'ni aştıktan sonra, küçük grup Moğolistan anayoluna değil de, sağ tarafa, bölgenin dağlık arazisinde bulunan sarp patikalara saptı. Böyle, zemin izin verdiği ölçüde hızlı hızlı bir saat ilerlediler. Kin-Fo ile Sun'un etrafı sımsıkı sarılmıştı, kaçamazlardı; zaten kaçmayı akıllarından bile geçirmiyorlardı.</p>

  <p>Bir buçuk saat sonra, muhafızlar ve tutsaklar bir dağ kolunun dönemecinde yarı harap bir yapıyla karşılaştılar.</p>

  <p>Eski bir Budist manastırıydı bu. Budist mimarlık sanatının ilginç bir anıtı. Dağın şişkin yamaçlarından birinin üstünde yükseliyordu. Gelgelelim, Rus-Çin sınırının bu gözden uzak bölgesinde, ıssız yerlerin ortasında, bu tapınağı hangi cins müminlerin ziyaret ettiğini insan kendine sorabilirdi. Hayatlarını riske atmaları, şu dar geçitlerde tehlikelerle karşılaşmaları büyük olasılıktı. Öyle ki şu geçitler pusu ve tuzaklar için son derece elverişli yerler gibi görünüyordu.</p>

  <p>Eğer Tay-Ping Lao-Shen, kampını bölgenin bu dağlık arazisinde kurduysa, yaptığı işlere yaraşan bir mekân seçmiş sayılırdı.</p>

  <p>Nitekim, Kin-Fo'nun bir sorusu üzerine, grubun şefi Lao-Shen'in o manastırda oturduğunu söyledi.</p>

  <p>Kin-Fo, "Onu hemen görmek istiyorum," dedi.</p>

  <p>Şef, "Hemen," karşılığını verdi.</p>

  <p>Daha önce silahları ellerinden alınmış olan Kin-Fo ve Sun, tapınağın iç avlusunu oluşturan geniş bir girişe sokuldular. Orada yirmi kadar silahlı adam vardı. Genel görünümleri yabaniydi; hiç güven vermiyorlardı.</p>

  <p>Kin-Fo hiç tereddütsüz, iki sıra halinde dizilmiş Tay-pingler'in arasından geçti. Sun'a gelince, ne yapacağını bilemiyordu, şiddetle omuzlarından itilerek ilerledi.</p>

  <p>Giriş, sonunda kalın duvara eklenmiş bir merdivene açılıyordu; merdiven basamakları dağ yığınının derinlerine doğru iniyordu.</p>

  <p>Durumdan anlaşıldığına göre, manastırın içine oyulmuş bir çeşit dehlizden geçiyorlardı. Bu yılankavi yeraltı geçidinin yabancısı olan biri için buradan çıkmak olanaksızdı.</p>

  <p>Yanlarındaki adamlar tarafından taşınan meşalelerin duman çıkaran ışığında, otuz kadar basamağı indikten ve yüz adım kadar attıktan sonra, iki tutsak yan aydınlık geniş bir salona vardı.</p>

  <p>Gerçekten bir yeraltı mahzeniydi burası. Çin mitolojisinin acayip faunasına ait olan korkunç ejderha başlarıyla süslü kalın direklere basık kemerler yaslanmıştı. Kemer tonozları, ağır kubbelere eklemlenmişti.</p>

  <p>İki tutsağın gelişi üzerine, yeraltı salonunda boğuk bir homurdanma duyuldu. Gerçekten içerisi boş değildi. En koyu derinliklerine kadar tıklım tıklımdı.</p>

  <p>Tay-ping çetesi burada toplanmıştı. Şüpheli bir tören yapacaklardı.</p>

  <p>Mahzenin ucunda, taştan yapılmış geniş bir kerevetin üstünde, uzun boylu bir adam ayakta duruyordu. Sanki gizli bir mahkemenin başkanıydı. Yanında kımıldamadan duran üç dört kişi, savcı yardımcısına benziyordu.</p>

  <p>Adam bir işaret yaptı. Kalabalık hemen açıldı, iki tutsağa yol verdi.</p>

  <p>Tutsakları getiren grubun şefi ayakta duran adamı göstererek, "Lao-Shen," dedi.</p>

  <p>Kin-Fo ona doğru bir adım atarak ve bu işi bitirmeye kararlı bir adam olarak hemen konuya girdi:</p>

  <p>"Lao-Shen," dedi, "sende bir mektup var, eski arkadaşın Wang'ın verdiği mektup. Şimdi o mektup geçerliliğini yitirdi, bana geri vermeni istiyorum."</p>

  <p>Kesin bir ses tonuyla söylenen bu sözler karşısında, Tay-ping'in kılı bile kıpırdamadı. Sanki bronz heykel gibiydi.</p>

  <p>Kin-Fo, "Bu mektup karşılığında ne istersin?" diye ekledi.</p>

  <p>Karşılığı gelmeyen cevabı bekledi.</p>

  <p>Kin-Fo, "Lao-Shen," dedi, "dilediğin kentte ve sana uygun gelen bir bankacı üzerine bir vekalet vereceğim ve alacağın hemen ödenecek. Ancak onu almak için göndereceğin adam güvenilir olmalı ve bu bakımdan kuşku uyandırmamalı!"</p>

  <p>Aynı buz gibi, pek hayra alamet olmayan bir sessizlik.</p>

  <p>Kin-Fo sesini yükselterek devam etti:</p>

  <p>"Ne kadar istersin? Sana beş bin Çin parası öneriyorum."</p>

  <p>Cevap yok.</p>

  <p>"On bin Çin parası?"</p>

  <p>Lao-Shen ve arkadaşları, şu acayip manastırın heykelleri gibi suskun kalıyorlardı.</p>

  <p>Sabırsızlanan Kin-Fo öfkeye kapıldı. Yaptığı öneriler ne de olsa bir karşılık almayı hak ediyordu. Ne olursa olsun.</p>

  <p>Tay-ping'e, "Beni işitiyor musun?" diye sordu.</p>

  <p>Lao-Shen bu kez küçümseyici bir tavırla, hepsini anladığını, başını eğerek belirtti.</p>

  <p>Kin-Fo haykırdı:</p>

  <p>"Yirmi bin! Otuz bin Çin parası! Ölseydim, La Centenaire'in sana ödeyeceği parayı öneriyorum. İki katı! Üç katı! Konuş! Yeter mi?"</p>

  <p>Bu suskunluk Kin-Fo'yu çileden çıkarıyordu. Ağzını açmayan gruba yaklaştı, kollarını kavuşturarak, "Bana satacağın mektubun fiyatı ne kadar?" diye sordu.</p>

  <p>Sonunda Tay-ping, "Fiyatı yok," karşılığını verdi. "Sana bağışladığı hayatı hor görerek Buda'ya hakaret ettin. Buda bunun hesabını sormak istiyor. Dünyada yaşamanın değerini, uzun zamandır kıymetini bilmediğin hayatın değerini, ancak ölüm karşısında anlarsın!"</p>

  <p>Bunları söyledikten sonra, Tay-ping cevap kabul etmeyen bir jest yaptı. Kendini savunmaya fırsat bulamayan Kin-Fo, kıskıvrak yakalandı, susturulup götürüldü. Birkaç dakika sonra, sımsıkı bir kafese kapatılmıştı.</p>

  <p>Sun, zavallı Sun, haykırmalarına, yalvarmalarına rağmen aynı şekilde götürüldü.</p>

  <p>Kin-Fo, "Bu, ölüm," diye düşündü. "Pekala öyle olsun! Hayatı hor gören ölmeye layıktır!"</p>

  <p>Ancak bu arada, kendi ölümünü kaçınılmaz akıbet olarak görüyordu ama, bu akıbet onun sandığı kadar yakın değildi.</p>

  <p>Fakat şu zalim Tay-ping onu hangi korkunç cezaya çarptıracaktı? Bunu hayal bile edemiyordu.</p>

  <p>Saatler geçti. Kafesin içine tıkılan Kin-Fo kendisinin taşınarak bir taşıta yüklendiğini hissetti. Yoldaki sarsıntılar, atların gürültüsü, muhafızların silahlarından çıkan şakırtılar kuşkuya yer bırakmıyordu. Onu uzaklara götürüyorlardı. Nereye? Boş yere bunu anlamaya çalıştı.</p>

  <p>Kaçırılışından yedi sekiz saat sonra, Kin-Fo arabanın durduğunu hissetti. Kapatıldığı kafes adamların omuzlarında taşınıyordu. Çok geçmeden, yol sarsıntılarına nazaran daha az sert bir gidiş başladı.</p>

  <p>"Yoksa bir gemide miyim?" diye sordu kendine.</p>

  <p>Çok- belirgin yalpa hareketleri ortaya çıkmıştı. Nitekim bir pervanenin titreşimleri onun bir buharlı gemide olduğu düşüncesini doğruladı.</p>

  <p>"Denizde ölmek!" diye düşündü. "Pekala! İşkencenin beterinden beni kurtarıyorlar! Sağol Lao-Shen!"</p>

  <p>Bu arada, iki yirmi dört saat daha geçti. Günde iki kez, küçük bir kapak açılıyor, içeri yiyecek bırakılıyordu. Tutsak bunun kimin eli olduğunu bile göremiyordu. Sorduğu şeylere hiçbir karşılık verilmiyordu.</p>

  <p>Ah! Kin-Fo, Tanrı'nın kendisi için o denli güzelleştirdiği bu yaşamı terk etmeden önce, heyecanlar arzulamıştı! Hiç olmazsa, bir nebze yürek çarpıntısı yaşamadan ölmek istememişti! Nitekim dilekleri doyuma ulaşmış, hattâ dilediğinin daha ötesine geçmişti!</p>

  <p>Bu arada, hayatı yok olurken apaydınlık içinde ölmek istemişti. Şu kafesten her an denize fırlatılmayı beklemek, ona tiksinti veriyordu. Son bir kez gün ışığını görüp, zavallı Le-u'nun anısını düşünerek ölmek ona yeterdi.</p>

  <p>Nihayet, ne kadar süre geçti bilemiyordu, sanki uzun bir deniz yolculuğu birdenbire bitmişti. Pervane sarsıntıları kesildi. Kendi hapishanesini taşıyan gemi durdu. Kin-Fo kafesin yeniden kaldırıldığını hissetti.</p>

  <p>Sonunda o an gelmişti. Hayatının yanlışları hakkında tutsağın af dilemekten başka yapacağı bir şey yoktu.</p>

  <p>Birkaç dakika geçti -yıllar, yüzyıllar!</p>

  <p>Büyük şaşkınlığa uğrayan Kin-Fo, kafesin yeniden sağlam bir zemine oturtulduğunu fark etti.</p>

  <p>Aniden, hapishanesi açıldı. Kollar onu yakaladılar, gözlerine büyük bir bant geçirildi. Dışarıya doğru çekildiğini hissetti. Sımsıkı tutuyorlardı. Birkaç adım atmak zorunda kaldı. Muhafızlar zorla onu durdular.</p>

  <p>"Artık ölmek zamanı geldiyse," diye haykırdı, "sizden başka şey istemiyorum; gün ışığında ölmeme izin verin! Ölüme bakmaktan korkmayan bir adam gibi!"</p>

  <p>Ciddi bir ses, "Öyle olsun!" dedi. "Mahpusun arzu ettiği şekilde olsun!"</p>

  <p>Gözlerini kapatan bant birdenbire söküldü. O zaman, Kin-Fo etrafına sabırsız bir bakış attı...</p>

  <p>Rüyada mıydı? Önünde görkemli bir sofra duruyordu. Sofraya güleçyüzlü beş davetli oturmuş, yemeğe başlamak için bekliyorlardı. İki yer boştu; onlar da sonradan gelecek olan iki davetli için hazırlanmış gibiydi.</p>

  <p>Kin-Fo heyecan içinde haykırdı:</p>

  <p>"Siz! Siz! Dostlarım, sevgili dostlarım! Gözlerime inanamıyorum!"</p>

  <p>Yok hayır! Yanılmıyordu. Filozof Wang'dı bu! Kanton'daki dostları, Yin-Pang, Hual, PaoShen, Tim'di bunlar. İki ay önce, Perles nehrindeki tenezzüh gemisinde onları ağırlamıştı. Gençlik arkadaşları, bekarlık yaşamına veda ederken onun tanıkları!</p>

  <p>Kin-Fo gerçekten gözlerine inanamıyordu. Kendi evindeydi; Şanghay'da, yameninin yemek salonunda!</p>

  <p>Wang'a dönerek bağırdı:</p>

  <p>"Sen misin? Yoksa gölgen mi? Söyle bana!.."</p>

  <p>Filozof, "Ta kendisi, dostum,"dedi. "Yaşlı hocanı bağışlayacak mısın? Biraz katı bir felsefe dersi vermek zorunda kaldım; bu sonuncusuydu."</p>

  <p>Kin-Fo, "Hayret! Bu, sen olmalısın Wang, sen!" diye bağırdı.</p>

  <p>Wang, "Benim," cevabını verdi. "Bir başkası aynı misyonu üzerine almasın diye hayatını elinden almak gibi bir misyonu yüklenen ben! Ben, batmadığını senden önce öğrendim, artık ölmek istemeyeceğin anın geleceğini biliyordum! Eski arkadaşım Lao-Shen bana yardım etmek istedi. Seni ölümle burun buruna getirip hayatın ne denli değerli olduğunu sana anlatmak istedi. Seni korkunç endişeler içinde bıraktım. Daha beteri, içim kan ağlamasına rağmen, insanlık dışı serüvenlere sürükledim. Ama sonunda emindim, mutluluğun peşinde koşarken sonunda onu aynı yolda bulacaktın!" Kin-Fo, Wang'ın kollarına atıldı; filozof onu hararetle göğsüne bastırıyordu.</p>

  <p>Çok heyecanlanan Kin-Fo,</p>

  <p>"Zavallı Wang," diyordu. "Keşke tek başına koşsaydım! Ama ne kötülük yaptım sana? Sen de koşmak zorunda kaldın! Palikao Köprüsü'nden kendini atmaya seni zorladım!"</p>

  <p>Wang gülerek,</p>

  <p>"Aa, doğrusu, felsefem ve elli beş yaşım için biraz korktum," dedi, "çok sıcak basmıştı, su çok soğuktu! Boşver! İşin içinden sıyrıldım! Ancak başkaları için daha iyi koşulur ve yüzülür!"</p>

  <p>Kin-Fo ciddi bir sesle, "Başkaları için!" diye tekrarladı.</p>

  <p>"Evet! Başkaları için her şeyi yapmayı bilmek gerekir! Mutluluğun sırrı oradadır!"</p>

  <p>O sırada, Sun içeri giriyordu. Sapsarıydı. Deniz tutması yüzünden işkence çekmiş, kırk sekiz ölümcül saat geçirmişti. Efendisiyle birlikte zavallı uşak da Fu-Ning'den Şanghay'a kadar aynı yolculuğu yapmak zorunda kalmıştı. Hem de ne koşullarda! Yüz ifadesinden her şey anlaşılıyordu.</p>

  <p>Kin-Fo, Wang'ın kollarından kurtulduktan sonra, teker teker dostlarının elini sıktı.</p>

  <p>"Kesinlikle çok sevindim," dedi. "Şimdiye dek çılgının tekiymişim!.."</p>

  <p>Filozof, "Artık bilge olabilirsin!" cevabını verdi.</p>

  <p>Kin-Fo, "Deneyeceğim, dedi. "İşlerimi yoluna koymakla başlamam lazım. Başıma gelenlere neden olan küçük bir kâgıt, bütün dünyayı dolaştı. Onu ihmal edemem. Sevgili Wang, sana verdiğim o kahrolası mektup ne oldu? Gerçekten senin elinden çıktı mı? Onu görsem iyi olur, aksi halde bir daha kaybolursa! Şayet Lao-Shen hâlâ onu elinde tutuyorsa, o kâğıt parçasına hiç önem vermeyip başkalarının eline geçirirse... pek güvenilir olmayan ellere!"</p>

  <p>Bunun üzerine herkes gülmeye başladı.</p>

  <p>Wang,</p>

  <p>"Dostlarım," dedi, "Kin-Fo başından geçenlerden sonra kesinlikle hizaya gelmiş! Artık bizim eski kayıtsız adamımız değil! Derli toplu bir adam gibi düşünüyor!"</p>

  <p>Kin-Fo:</p>

  <p>"Bütün bunlar bana mektubumu geri vermiyor," dedi. "Benim saçma mektubumu! Hiç çekinmeden itiraf edeyim ki onu kendi ellerimle yakmadan ve küllerinin rüzgarda savrulduğunu görmeden huzur bulamayacağım!"</p>

  <p>Wang, "Sahi mi, hâlâ mektubu mu düşünüyorsun?" diye sordu.</p>

  <p>Kin-Fo, "Elbette," diye cevap verdi. "Benim yeniden çılgınlığa dönmeme karşılık, onu bir garanti olarak mı saklıyorsun? Bu kadar acımasız olamazsın!"</p>

  <p>"Yoo hayır."</p>

  <p>"E, peki?"</p>

  <p>"Sevgili öğrencim bir engelle karşı karşıyasın. O mektubun ne bende ne de Lao-Shen'de artık..."</p>

  <p>"Sizde yok mu?</p>

  <p>"Evet, yok."</p>

  <p>"Onu yok etmediniz mi?"</p>

  <p>"Hayır! Ne yazık ki hayır!"</p>

  <p>"İhtiyatsızca davranıp başkasının ellerine mi bıraktınız?</p>

  <p>"Evet!"</p>

  <p>Sabrı taşan Kin-Fo heyecanla, "Kime? Kime? Evet, kime?" diye bağırdı.</p>

  <p>O sırada, bir paravanın arkasına saklanan ve bu sahnenin bir anını bile kaçırmayan sevimli Le-u ortaya çıktı. Dillere destan olan mektup minik parmaklarının ucundaydı. Meydan okur gibi onu sallıyordu.</p>

  <p>Kin-Fo ona kollarını açtı.</p>

  <p>Tekrar paravanın arkasına çekilen sevimli kadın, "Yok olmaz!" dedi. "Biraz daha sabır lütfen! İlk önce işler yoluna girsin, ey benim bilge kocam!"</p>

  <p>Mektubu gözlerine uzatarak, "Küçük ortanca kardeşim yazısını tanıyor mu?" diye sordu.</p>

  <p>Kin-Fo, "Tanıyor muyum?" diye bağırdı. "Benden başka o saçma mektubu kim yazabilir?"</p>

  <p>Le-u, "Madem öyle," dedi, "bundan emin olduğunuza göre, onu yırtın, yakın; yok edin şu ihtiyatsız mektubu! Onu yazan Kin-Fo'dan geriye hiçbir şey kalmasın!"</p>

  <p>Kin-Fo kâğıdı ateşe yaklaştırarak, "Öyle olsun," dedi. "Ama şimdi, kocanıza izin verin de karısını sevecenlikle kucaklasın ve şu mutluluk yemeğine katılmasını kendisinden rica etsin. Ona onur vereceğine inanıyorum!"</p>

  <p>Beş davetli, "Biz de!" diye haykırdılar. "Çok acıkmak çok sevindirir!"</p>

  <p>Birkaç gün sonra, evlenme yasağı kaldırılmış, nikah gerçekleşmişti.</p>

  <p>Karı koca birbirlerini seviyorlardı! Sonsuza dek seveceklerdi!</p>

  <p>Yaşamda bin ve on bin mutluluk onları bekliyordu!</p>

  <p>Bunu görmek için Çin'e gitmek gerekir!</p>
</body>
</html>
