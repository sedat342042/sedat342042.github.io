<?xml version='1.0' encoding='utf-8'?>
<html xmlns="http://www.w3.org/1999/xhtml" lang="en" xml:lang="en">
  <head>
    <title>YAZ ORTASINDAÖLÜM</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="id_Toc403315335" class="block_19">SİRK</p>
	<p class="block_20"> </p>
	<p class="block_21">Koltuğuna oturmuş, bir elinde purosunu sallayan sirk patronu, tek kelime etmeden öbür elindeki kamçının ucuyla havada daireler, üçgenler, kareler çiziyordu.</p>
	<p class="block_21">Böyle anlarında kızgın olurdu. Duygusuz, hatta zalim bir adam olduğu söylenirdi. Merhametsizce davranışlar karşısında güçlü durabilen insanları ne kadar sevdiğini ise çok az insan bilirdi. O, ölün dese, sirk elemanları oldukları yerde düşüp ölebilirdi. Sirk çadırının tepesinde kırmızı kafatası çizili bayrağı dalgalanırdı.</p>
	<p class="block_21">Eskiden Çin’deki Hsinganling Dağları’na gönderilen ajanın emrinde çalışmıştı. R. ülkesinden kadın casususun evini üç genç ajan ziyaret etmişti. Mayın patlaması yüzünden o üç genç ajan ve kadın casus ölmüştü. Kadın casusun etek parçalarını ve ajanlardan birinin şapkasını yüz metre ötedeki gelincik tarlasında bulmuştu. Ölen gençlere sirk patronu “hocam” derdi. Hatıra kalan şapkayı başına geçirip ağlaya ağlaya Japonya’ya dönmüştü. Özünde nazik bir adamdı ama soğuk davrananlara karşı da dürüst olmaya çalışırdı. Serinkanlı dürüstlüğü, neredeyse sahtekârlıkla karıştırılacak ölçüdeydi.</p>
	<p class="block_21">İnsanların yüreklerine yatırım yaparak servetine servet eklemişti. Adeta yürek simsarıydı. Sirk patronluğuna ondan daha uygun biri olamazdı.</p>
	<p class="block_21">İki ay önce sirk kurdukları yerin mafya patronuyla tanışmaya gitmiş, gece geç vakitte dönmüştü. Kendi çadırına girdiğinde iki genci sevişirlerken buldu. Tek kelime etmeksizin ikisini de kollarından yakalayıp kaldırıverdi. Hiç tanımıyordu.</p>
	<p class="block_21">Islık çalınca hemen gelen P. gençleri patronun elinden aldı.</p>
	<p class="block_21">“Kim bunlar?”</p>
	<p class="block_21">“Büyük aletlere bakıyorlar patron.” </p>
	<p class="block_21">“Cesaretli tiplermiş,” dedi patron, neşeli bir yüz ifadesiyle esneyerek.</p>
	<p class="block_21">“Biraz bekle,” diye P.yi durdurdu. </p>
	<p class="block_21">Gençlerden erkek olanın elini tutup avuç içini dikkatle inceledi.</p>
	<p class="block_21">“Sen ata binmişsin.”</p>
	<p class="block_21">“Hıı.”</p>
	<p class="block_21">“Ne için?”</p>
	<p class="block_21">“Seyislik yaptım. İmparatorluk hipodromunda.”</p>
	<p class="block_21">“Hmm... P. üç litre sirke içir hatuna. Oğlanı da gün boyu Kleita’ya bağla.”</p>
	<p class="block_21">Hırçın at Kleita’ya binmeyi başarabilen hiç olmamıştı. Daha bir gün önce kadın jokeylerden biri boynunu kırmıştı. Raftan düşen porselen bir bebek gibi.</p>
	<p class="block_21">Günlük işleri bitirince sadık P. hep patronun yanına içmeye gelirdi. O oğlanla kızın işe yarayabileceğini söyledi. İp üstünde yürüyen kız yanlış basmış gibi yaparak düşecek, tesadüfen atın üzerinde ve kızın tam altındaki oğlan kızı kucaklayarak atın üzerinde sahnede bir tur atacaktı: Tutması kesindi. Oğlanın eli yüzü de düzgün olduğuna göre “Prens” lakabı takarlarsa ilgi daha da artacaktı. P.nin tasarısı böyleydi. Patron başını güçlüce sallayarak onaylayıp P.nin eline bir altın para bıraktı.</p>
	<p class="block_21">İkili on beş gün sonra sahnedeydi.</p>
	<p class="block_21">Bir ayda ise izleyicilerin sevgilisi haline gelmişlerdi.</p>
	<p class="block_21">Fransızca eğitim yapan bir ilkokulun öğrencileri toplu halde gelmiş, gösteri sırasında heyecanlanarak ikisine karamel fırlatmışlardı. Çocuğun küçük cebinde iyice eriyen karamel kızın saçlarına sallanan bir meyve gibi yapışıp kalıvermişti. O yüzden saçları aslan yelesi gibi ağırlaşmış, kıza Amazon savaşçıları gibi bir güzellik katmıştı.</p>
	<p class="block_21">Patron ikiliye derin bir sevgi besliyordu. Ancak, işe yeni başladıkları için disiplini de elden bırakmıyordu. Katı disiplinin faydası da vardı; ikilinin yaşamında sirk çalışanı olmanın getirdiği tehlikelerin, kendi kendilerini çürütme olasılığının gölge gibi peşlerinden geleceğini biliyordu.</p>
	<p class="block_23"> </p>
	<p class="block_23"> </p>
	<p class="block_21">İzleyicileri selamladıktan sonra sahneden ayrılan patron, perdenin gerisinden sahneyi izlemeyi alışkanlık haline getirmişti.</p>
	<p class="block_21">Sigara dumanı ve insanların yoğun nefesleri sahnenin üzerinde sarımtırak bir sis kütlesi oluştururdu. Binlerce izleyicinin görüntüsü muhteşemdi. Her şeyin üzerinde kirli, karanlık ve engin bir alan vardı. Orası sirkte çalışanların uzayıydı; her an orada ışıldayan yıldızlar haline gelebilirlerdi. Çadırın tepesinden giren rüzgârla o alanın şişkinleştiği, sağa sola salındığı olurdu. Derin deniz balıkları gibi, jelatin ve yaldızlarla süslü bir çift bu alanın yükseklerinde görünüverirdi. O anlarda denizin derinliklerindeki topluluktan kulak tırmalayan uğultular yükselirdi.</p>
	<p class="block_21">O yüksek yerde mucize, uyum ve saygı çerçevesinde gerçekleşirdi. Süslenmiş yarı çıplak adam ve kadın bir anlığına tanrısal güzellikleriyle birbirlerini süzdüler Sonra karanlıkta kalan büyük salıncak, o alanın zamanını belirleyen bir sarkaç gibi salınmaya başladı. Hiç ara vermeden.</p>
	<p class="block_21">Çadırın en yüksek yerinde kalan yırtıktan denizin göründüğü söylenirdi ama hiç gören olmamıştı. Gören olmamıştı ama ayın çıktığı gecelerde denizin yüzeyinin uskumru gövdesi gibi mavi ışıltılar saçtığı söyleniyordu. O yırtıktan arada sırada ay kendini gösteriverirdi. Pazar günleri gece gösterilerinde ise, yükseklerde gidip gelen kadının ince örgü giysisinin altında kalan göğsü tüm beyazlığıyla görünüverirdi.</p>
	<p class="block_21">Bandodan aniden tiz borazan sesleri yükseldi.</p>
	<p class="block_21">Artık o genç çift sahnedeydi.</p>
	<p class="block_21">Kız kat kat tül etek giymişti. Çıplak ayaklarına geçirdiği gümüş renkli ayakkabıdan tehlikeli bir güzelliğin ışıltıları yayılıyordu. Genç adamsa prens kılığına girmiş, yıldız şekilli aynalarla bezeli eflatun bir smokini sırtına geçirmişti. Zırhı andıran gümüş ipliklerden elbisesinin göğsüne kızıl bir zambak arması iliştirmişti.</p>
	<p class="block_21">El ele koşarak sahneye çıkar çıkmaz, şirin hareketlerle seyircileri selamladılar.</p>
	<p class="block_21">İzleyiciler çılgınca bağırarak alkışladılar. Patron, izleyicilerin bakışlarının hayranlık gözyaşlarıyla ıslandığını görebiliyordu.</p>
	<p class="block_24">P.<b class="calibre4"> </b><span class="text_1">sırtında sarı siyah çizgili ceketinin altındaki omuzlarını dikleştirerek gelip kibirli bir havayla patronu sırtından dürttü.</span></p>
	<p class="block_21">Patron tepki vermedi. Çünkü o da izleyiciler gibi yarı yarıya kendinden geçmiş, ağzı hayranlıkla açık kalmıştı. Onun gözleri de insanın insana gösterdiği şefkatin buğusuyla kaplanmıştı.</p>
	<p class="block_23"> </p>
	<p class="block_23"> </p>
	<p class="block_21">Gençlerin kaçtıklarını duyduğu zaman üzüntü oku patronun yüreğinin en derin yerine saplanıverdi. İçten içe görmeyi arzuladığı manzara, patronun büyük sevgisinin şekillendirdiği hayal gerçekleşmeyecekti; kızın üstünde yürüdüğü ip kopuyor ve yere çakılıyor, onu yakalamayı başaramayan genç adamsa attan düşerek Kleita’nın nalları altında kalıyordu... Patron koltuğuna oturup bedbahtlığı, kaderi ve aşkı düşündü. Dudakları sinirden titremeye başlamıştı.</p>
	<p class="block_21">Elindeki puroyu bir yana fırlatıp attı. Kamçıyı da bir başka yana.</p>
	<p class="block_21">Çadırından çıkıp doğu yönünde, çorak boşluktaki talaş yığınları ve çadır kümeleri arasından ilerlemeye başladı. Aslanın gürlemesi geceleyin göğe yükselen çıra alevi gibi yankılandı. Doğudaki limanın denizi ise ay ve yıldızların yansımasıyla ışıltılar saçıyordu. Sirkin büyük çadırı farklı seslerin yankılandığı gecede hafif yan yatmış gibi duruyordu.</p>
	<p class="block_21">Tam o sırada üç gölge kapıdan geçerek patrona yaklaştı. Ortadaki uzun boylu adam P. idi. İki eliyle kızın ve genç adamın kollarını sımsıkı kavramıştı.</p>
	<p class="block_21">“Kaçakları yakalayıp getirdim.”</p>
	<p class="block_21">“Eline sağlık... Zahmet oldu.”</p>
	<p class="block_21">“Bu ikisi limanın yakınlarındaki pansiyonda ücret yüzünden patırtı çıkartmışlar. Ceplerinde tren parası olmayınca da orada kalakalmışlardı. Gözümden kaçamadılar elbette.”</p>
	<p class="block_21">“Hmm... Eline sağlık. Eline sağlık.”</p>
	<p class="block_21">Patron sözcüklere dökülmesi güç bir nefretle dolu gözlerle, o kendinden yaşça küçük haini, güneşlenmeye yatmış köpeklerle aynı türden bir mutlu tembelliği arzu eden kaçağın yüzüne baktı. Ama o yüzde kendini aşağılık hisseden bir hava yoktu. Yine de, dikkatini başka bir şey çekti. Karşısındaki yüzde ancak sürgüne gönderilmiş bir prenste görülebilecek gölgeler oynaşıyordu.</p>
	<p class="block_21">Allığı akmış yanaklar, kurumuş dudaklar, saman sapı gibi olmuş saçlar, elbezi gibi rengi solmuş kravat, tuhaf bir şekilde sakin yüzün güzelliğini daha da belirginleştiriyordu. Onun gözlerinde patronun daha önce hiç tanımadığı, zaten sirk patronunun aklından bile geçirmeyeceği kaçışın verdiği keyfin ışıltıları vardı. Patron kaçışın henüz kendinin bilmediği, soylu bir hareket olduğunu düşünmeye başlamıştı. İçinde güçlenen kıskançlıkla, sesi hüzünlü, boğuk bir hal aldı.</p>
	<p class="block_21">“Bu seferlik affediyorum. Fakat bir daha kaçmaya kalkarsanız sağ bırakmam, haberiniz olsun. P. bunları yedi-sekiz kez kamçıla. Haa, bir de P. sonra benim çadırıma gel, konuşacaklarım var.”</p>
	<p class="block_23"> </p>
	<p class="block_23"> </p>
	<p class="block_21">Yalnızca iki günlük tatilden sonra, izleyicilerin sevgilisi yine sahnedeydi.</p>
	<p class="block_21">Sirk hıncahınç dolmuştu. Çadırı ayakta tutan kalasları zangır zangır titretecek ölçüde.</p>
	<p class="block_21">İzleyiciler cehennemden çıkıp gelmişler gibi kıpırdamıyor, tek bir ses bile çıkartmıyorlardı. Fakat bir gösteri bitince sanki büyüden kurtuluvermişler gibi, heyecanlı uğultular yükselmeye başladı.</p>
	<p class="block_21">Prens ve kız her zamanki şirinlikleriyle çıkıp izleyicileri selamladıktan sonra ayrıldılar. Kız ip merdiveni tırmanmaya başladı, genç adamsa Kleita’nın eyerine atladı.</p>
	<p class="block_21">Kleita’nın fışkıran alev gibi yerinden fırladığını insanlar fark etmişti. O yüzden o günkü gösterinin her zamankinden heyecanlı olacağı beklentisiyle doldular.</p>
	<p class="block_21">Olay dediğimiz, mükemmel bir düzen içerisinde gelişir. Günlük yaşantımızdan çok daha mükemmel bir düzen içerisinde.</p>
	<p class="block_21">Kleita’nın o çılgınca koşuşunda da, insanlar ancak o düzenin biraz daha güçlenmiş halini bulabildiler.</p>
	<p class="block_21">Kız ip üstünde yürümeye başladı.</p>
	<p class="block_21">İpin tam altına gelince genç adam her zamanki gibi eyerin üzerinde ayağa kalkarak aniden dizgini çekip atı durdurdu. O an Kleita, olmayacak bir yöne doğru durmuştu. Aniden dizgini çekiliverince yelesi dikleşiverdi. Hırçın bir kişnemeyle birlikte şaha kalktı.</p>
	<p class="block_21">O sırada, arka ayakları üzerinde yükselen çılgın atın duruşunda, insanlar kaderin etrafında oluşan o süslü, zarif sessizliği hissettiler. Bu, en acı olaylara bile şahit olmuş bir aynanın çevresini süsleyen, yetenekli bir ustanın elinden çıkma eski Venedik oymalarını andıran bir sessizlikti.</p>
	<p class="block_21">Prens yerdeki kumların üzerine yuvarlandı. Boynu kırılmıştı.</p>
	<p class="block_21">Bando aniden durdu.</p>
	<p class="block_21">İzleyiciler hep birlikte yerlerinden fırlayarak sahneye üşüştüler.</p>
	<p class="block_21">Tek bir kişi bile dönüp bakmamıştı, yükseklerde yürüyen kıza.</p>
	<p class="block_21">Kız farkındaydı. O karanlık, tek bir yıldız bile kalmamış gökyüzünde, insanların nefesleri ve sigara dumanının oluşturduğu sis kütlesinin ardında olanları çok net izleyebilmişti. İzlemişti demektense, anlamıştı demek daha doğru olur. Aşağıya bakmış olsaydı, ayağını hafifçe yana kaydırmadan edemezdi. Küçük gümüş rengi ayakkabılarının tehlikeli ışıltıları, o hafif kaymayı gerçekleştirmedi. Kolaylıkla bu tehlikeli işten kurtulabilirdi. Kızın vücudunun genç adamın vücudunun üzerine düşüvermesi yeterli olurdu.</p>
	<p class="block_21">Fakat kız, kısa tül eteğini hafifçe titreterek ve o sıkıntılı gerginliğe katlanarak ilerledi.</p>
	<p class="block_21">Nihayet karşı kuleye geçmeyi başardı. Üstelik ipi ilk kez tamamen geçmişti. Çığlıklar atan, itişip kakışan izleyiciler, kızın o ilk kez mükemmellikle tamamlanan gösterisine bakmamışlardı bile. Yalnızca patron, onun patron olduğunun farkına varmadan kendini itip kakanlara aldırış etmeksizin kızın mükemmel ip yürüyüşünü izlemişti. </p>
	<p class="block_21">Kız, kuleye bağlı ipin ucunda durup az önce geçtiği ipin karanlıkta salınışını izledi. O sırada aşağıdaki izleyicilerin oluşturduğu dairenin ortasında, genç adamın göğsündeki kızıl zambağın ışıltıları gözüne ilişiverdi.</p>
	<p class="block_21">Kız, kulenin ucundan küçük gümüş rengi ayakkabılarının tekini aynen havuza girermiş gibi bir hareketle o uğultular yükselen karanlığa uzattı. Sonra o ayağının yanına bitiştirmek istermiş gibi, diğer ayağını da öne uzattı.</p>
	<p class="block_21">... Her şeyden habersiz izleyicilerin üzerine, kocaman bir çiçek demeti düşüverdi.</p>
	<p class="block_23"> </p>
	<p class="block_23"> </p>
	<p class="block_21">Sirkin tamamını kaplayan o festival havasındaki trajedi heyecanıyla dolu gece geçince P. pişkin bir yüz ifadesiyle patronun çadırına geldi. Patron o sırada yüzünü yıkıyordu. P. o ıslak kulağa yüzünü yanaştırarak acele acele, “Polisi idare ettim. Prens’in tabanına yağ sürdüğümü, Kleita’ya azdırıcı iğne yaptığımı anlamadılar,” dedi.</p>
	<p class="block_21">Patron memnuniyetini gizleyemediği buruşuk yüzüyle, P.nin avucundan taşacak kadar altın parayı boca ediverdi. Boşalan keseyi silkeleyerek, “Çok aşağılık bir herifsin. Böylesine müthiş bir iş yapıyorsun ama karşılığında para alarak işin bayağılaşmasına yol açıyorsun,” dedi.</p>
	<p class="block_21">P.nin yüzünde yılışık bir gülümseme belirdi. O yılışık gülümsemesi karşısında P. patronun yüzünde hiç görülmemiş, sıkıntılı bir duygudaşlık ifadesinin oluştuğunun farkına varamadı.</p>
	<p class="block_21">“Her neyse, sirk bitti artık,” dedi patron. “Böylece ben de sirkten kaçabilirim artık. Hele Prens öldükten sonra...”</p>
	<p class="block_21">O sırada çadırın dışından nal sesleri geldi.</p>
	<p class="block_21">P. pencereyi açtı.</p>
	<p class="block_21">Sabah ışıkları altında, bir zebra yük arabası çekiyordu. Kasasına derme çatma iki tabut konulmuş, üzerlerine kargacık burgacık bir yazıyla prens ve kızın isimleri yazılmıştı. Ardı sıra kadın hayvan terbiyecisi, palyaço ve salıncak akrobatları topluca yürüyorlardı.</p>
	<p class="block_21">Patron elini cebine sokarak ince siyah bir kurdeleyle bağladığı menekşe demetini çıkartıp, ilkokul öğrencilerinin kıza o erimiş karameli atışı gibi, demeti tabutların üzerine fırlatıverdi.</p>
	<p class="block_25">Ocak 1948</p>
	<p class="block_18" id="calibre_pb_7"> </p>
</body></html>
