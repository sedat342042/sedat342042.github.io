<?xml version='1.0' encoding='utf-8'?>
<html xmlns="http://www.w3.org/1999/xhtml" lang="en" xml:lang="en">
  <head>
    <title>YAZ ORTASINDAÖLÜM</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="id_Toc403315329" class="block_19">HARUKO</p>
	<p id="id_Toc403315330" class="block_26">I</p>
	<p class="block_20"> </p>
	<p class="block_21">İnsanlar belki Haruko Sasaki ismini anımsıyordun Bir yerlerde duydukları bir isim olduğunu düşüneceklerdir. Tam olarak anımsayamasalar bile ihtişam ve elemin birbirine karıştığı, kapanış sonrasındaki tiyatro önü uğultusunu çağrıştıracaktır belki de bu isim onlara. Evet, öyle. Bir kuşak öncesinde, onun ismi insanlarda böylesi çağrışımlara yol açardı.</p>
	<p class="block_21">O olay olduğunda ben dokuz ya da on yaşındaydım. Evdekiler ben okumayayım diye gazeteleri saklamışlardı. O yüzden, ben de kayıplara karışan teyzemin adını hayal meyal anımsıyordum ama aradan kırk beş yıl geçtikten sonra bir vesileyle olayın nasıl cereyan ettiğini öğrenince Haruko ismi gençliğim için bir sembol, sanki fen bilimleri dersinde yabancı dilde yazılmış kitaplardaki çizimlerde görüp de çabucak unuttuğum, üzerinde sürekli gürültücü bir sineğin dolaştığı güzel bir çiçek adı oluvermişti. Gün geçtikçe o isim içimde katılaşmış, altın varaklar gibi metalleşmiş, renklendirilmeyi beklemeye başlamıştı.</p>
	<p class="block_21">Üstelik bu isim, benim tüm belleğimin utançla kaplı kısımlarıyla, çılgınca meraklar ve ihtirasa yer olmayan saygıyla da kendiliğinden bağlanıveriyordu. Böylece o isim benim için bir tür tabu, hatta büyü gibi bir hal alıverdi.</p>
	<p class="block_21">Haruko olayı o sıralarda sık sık rastlanan, bir evden kaçma olayından başka bir şey değildi. Ağız kokusu ilaçları ve makyaj malzemelerinin reklamlarına tam sayfa yer ayıran bir gazetede büyük puntolarla “Kontun güzel kızı, ailenin özel şoförü ile kaçtı” başlığı ve onun büyütülmüş bir mezuniyet fotoğrafı ile birlikte haber olmuştu mutlaka. O gazeteyi ben görmemiştim ama fotoğraf olaydan iki yıl önce çekilmiş uslu bir genç kıza aitti. Fotoğraftaki kız nedense kaşlarını çatmış, yüzünde bir rahatsızlık ifadesi oluşmuştu. Belki de yalnızca okul bahçesindeki çimenlerden yansıyan güneş gözlerini kamaştırmıştı. Fakat mezuniyet fotoğrafının evden kaçma olayında kullanılmış olması bana kaderin bir cilvesiymiş gibi geliyordu. Mezuniyet töreninin yapıldığı gece, kutlama içkisini fazla kaçıran yaşlı şoför, beyin kanamasından ölmüştü. Dünyada dikili tek bir ağacı olmadığı halde her yılbaşında yeniden yazdığı vasiyetinde en çok güvendiğini belirttiği genç asistanı aileye önerilmiş, araba sürerken beyin kanamasından ölmesindense, biraz delidolu da olsa genç biri daha iyi olur diye, adam Sasaki ailesinin şoförü olmuştu.</p>
	<p class="block_21">Haruko, annemin farklı anneden üvey kardeşiydi ve şimdiki büyükannem de dedemin ikinci karısıydı. Büyükannem artık damarları iyice belirginleşmiş olsa da, zaman bedenine yapışan her şeyi yıkayıp götürmüş de hatları ortaya çıkmış bir heykel gibi zarif bir kadındı.</p>
	<p class="block_21">Haruko çocukluğunda söylence kahramanı Momo-taro gibi şişman olduğundan, ona Momo-çan derlerdi. Genç bir kız olduğunda toparlanmış, zayıf sınıfına girse de silueti belirgin, çekici bir vücuda kavuşmuştu. Onu herkes severdi. Erkek arkadaşlarıyla da arası iyiydi. Kız arkadaşlarıyla arası daha da iyiydi. Neredeyse karşısına çıkan herkes, ona yakınlık beslemeden edemezdi. Kendisi de, onu sevmeyen birinin çıkabileceğini aklının ucundan bile geçirmezdi.</p>
	<p class="block_21">Fakat kız okuluna girdikten sonra, tuhaf bir şekilde Haruko şehirli erkeklerden nefret etmeye başlamıştı. Bahçıvanlar, tüccarlar, şehirde karşımıza çıkan ameleler ve işçiler. Yalnızca onlarla sınırlı değildi; arkadaşları özel öğretmenlerini övmeye kalkınca da kaşları çatılıverirdi. Arkadaşlarıyla dışarıda dolaşırken bir yerlerde çalıştığı belli olan genç adamlar bisikletlerini yalpalatarak dönüp baktıklarında bile Haruko’nun yüzünde acı çekiyormuşçasına kırışıklar oluşuyordu. Dolayısıyla herkes Haruko’nun yalnızca kendisiyle aynı düzeydeki soylulardan hoşlandığını sanıyordu. Oysa Haruko, o soylu gençlerle arkadaşlık etse bile, bir kez bile kendini öptürmemişti.</p>
	<p class="block_21">İşte o Haruko, durup dururken şoförle kaçıvermişti. Sınıf arkadaşları heyecanlanarak ağlaşmış, gülüşmüş, iki-üç gün sanki kendileri kaçmış gibi böbürlenerek konuşmuşlardı. Bir sınıf arkadaşının, artık onun kocası olan genç şoförün siyah şapkasının siperliğine gökyüzü yansırken siperliğin gölgesinde kalan dişlerinin nasıl da güzel parladığını söylediğinde Haruko’nun dudak büzerek suratını astığını anlatan da çıkmıştı.</p>
	<p class="block_21">Bütün bunların bir önemi yok; nihayetinde Haruko şoför ile birlikte yaşamaya başlamıştı. Yanlarında yalnızca şoförün sekiz yaşındaki küçük kardeşi kalıyormuş. Kendi ailesi ile ilişkilerini koparmış ama dedemin gizliden yardım ettiği de biliniyormuş.</p>
	<p class="block_21">Zaten benim hayalimde canlandırdığım, böylesine tiyatro tarzı bir olay değildi. Haruko’nun daha sonraki, gizemlerle dolu yaşamıydı. Kendi monoton yaşantımdan bunaldığım zamanlarda, teyzemin rayından çıkmış ama bir kadın akrobat gibi tek başına sürdürdüğü tehlikeli yaşamıydı.</p>
	<p class="block_21">Adı gazetelere çıkmış bir kadın... Ne gözle bakılır acaba? Zamanla unutulur. Bunun üzerine kendinin o geçmişte kalan kendisi tarafından bile unutulduğu hissine kapılır. Çünkü o zamanlardaki kendisi insanların belleğinde o haliyle kalmaya devam eder ama yaşadığı andaki kendisini o gazete haberi bir gölge gibi izlemektedir ve insanların önüne çıktığında o anki Haruko’yu değil geçmişte kalan Haruko’yu anımsarlar. Üstelik kendisi geçmişteki haline sıkı sıkıya bağlıdır ama geçmişte kalan Haruko onun uzağından yakınından geçmez.</p>
	<p class="block_21">Bir kez onun hakkında fısıldayan onlarca ağız, ona çevrilen sayısız kulak, fotoğrafını titizlikle inceleyen çoğu göz Haruko’nun yaşantısında gizli bir şeyler arar. Artık, onların istedikleri gibi yaşamakla onların istemedikleri gibi yaşamak arasında tercih yapmak zorundadır.</p>
	<p class="block_21">Fakat başka bir yaşam tarzı seçemez miydi acaba? Ne tahminlere uygun ne de akıldışı bir yaşam. Tamamen başka, herkesin kolayca gerçekleştiremeyeceği bir yaşam. İşte ben Haruko’nun o halini hayalimde canlandırır, ona hayranlık beslerdim.</p>
	<p class="block_23"> </p>
	<p class="block_23"> </p>
	<p class="block_21">Boşuna kendimi yormuştum. Hayalimde canlandırdığım Haruko’nun, artık teyzem Haruko olmadığını öğrenmek üzereydim. Haruko geri döndü. Kocası savaşta ölünce adamın kız kardeşini de alıp dedemin evine...</p>
	<p class="block_21">Eskiden beri huysuzluğuyla bilinen, telefondan hoşlanmadığı için asla telefona çıkmayan Sasaki dedem, belinden altı tutmaz halde geçirdiği yıllar boyunca, her sabah kalkar kalkmaz, olur olmaz istekler sıralamaya başlardı. On yıl önce yol verdiği uşağını çağırmaya gönderir, 1902 yılında Berlin’de satın aldığı Madras piposunu üç gün boyunca depoda aratır, on beş yıl önce ilişkilerini koparttığı arkadaşıyla arasını düzelterek hiç acımadan ona bir Vlaminck tablosu hediye eder, yılanbalığı yemek istediğini söyleyerek savaş dolayısıyla karneli dağıtım yapan dükkânlardan başka bir şey kalmamış Tokyo’da saatlerce bu balığı aratırdı. Sanki şeytanın esiri olmuş gibiydi. Bir sabah kalktığında Haruko’yu geri getirmemizi emretti. Benim ailem dışında tüm akrabalar karşı çıktılarsa da, dedem yaptıklarına akrabalarımızın karşı çıkmasından zevk alır, hiç kimseyi dinlemezdi. Nereden duyduysa, Küşü yaşayan büyük amcamız, “Haruko meselesine kesinlikle karşıyım,” diye telgraf göndermiş, dedem de telgrafı yastığının altına saklayarak gelen herkese göstermişti. Büyükannemse, “Yalnızca böyle durumlarda iyi kalpli bir ihtiyara dönüşmesi ne tuhaf,” diyerek gülmekten kendini alamamıştı.</p>
	<p class="block_21">1944 yazında Haruko ile görüşmek için babamı Osaka’da bırakarak annem ve erkek kardeşimle birlikte Sasaki Konağı’na ziyarete gittik. Dedem savaş başladıktan hemen sonra şehir dışındaki konağa taşınmıştı.</p>
	<p class="block_21">Önceki gece neredeyse hiç uyuyamamıştım. Tuhaftır, hayalimde canlandırdığım Haruko’nun yüzü asla görünmemiş, dedemin o nazik beline kızgın yağa batırılmış pamuk basarak yatalak kalmasına neden olan zalim ilk karısı hakkındaki dedikodular, depremde yanan eski Sakaki Konağı’nda olduğu söylenen terbiye taşı ile ilgili hayaller zihnimin içerisinde dolanıp durmuştu. Edepsizlik eden genç samurayın terbiyesi verildiğinde kan damlaları sıçrayınca o günün sonrasında her gece sessiz sessiz ağladığı rivayet edilen o koca taş...</p>
	<p class="block_21">Haruko bizi kapının önünde bekliyordu. Deri eldiven taktığı sağ eliyle cins Alman kurt köpeği Şark’ın tasmasını tutarak. Bol kesim kadın pantolonu ve gösterişli bir kareli ceket giymiş, boynuna ahşap malzeme üzerine beyaz boyalı iri boncuklar dizili bir kolye takmıştı. Alman kurt köpeğinin kara tüyleri, ceketinin ekose çizgileriyle tuhaf bir uyum oluşturuyordu. Üstelik otuz yaşına rağmen oldukça genç gösteriyordu. İlk bakışta söyleyebileceklerim bundan ibaret.</p>
	<p class="block_21">“Hoş geldiniz,” dedi Haruko, anneme. İkisi de mesafeli davranıyordu.</p>
	<p class="block_21">“Çocukları tanıştırayım istedim.”</p>
	<p class="block_21">“Amma büyümüşler. Hiro, Gakuşuin’den mezun oldun mu?”</p>
	<p class="block_21">İçimde yaşadığım hayal kırıklığını gizlemeye çalışarak çekingen bir tavır takındım. </p>
	<p class="block_21">“Hayır, seneye.’’</p>
	<p class="block_21">“Bu beyefendi bana bir yabancıymışım gibi bakıyor. Öyle bakmaya devam edersen, dersini veririm sana... Neyse, abla sen içeride bekle. Şu köpeği yürüyüşe götürüp geleyim.”</p>
	<p class="block_21">Şark aniden yürümeye başladı. Tasmanın ucundaki deri eldivenlerden gıcırtılar çıktı. Nedendir bilmem, o sesler kalbimden geliyor gibiydi. Haruko hiç tepki vermeden köpeğin ardı sıra yürümeye başlayıp yolun köşe başında bize dönerek gülümsedi. Samimi bir gülümseme değildi bu. Donuk güzelliğiyle, canlılığını yitirmiş, soluk bir gülümsemeydi.</p>
	<p class="block_21">“Neden on yıl sonra karşılaştığımız halde bana ve kardeşime ilgi göstermiyor?”</p>
	<p class="block_21">“Her ne kadar kardeşim olsa bile, hayvan işte.” Annem sorumu yanıtlamaksızın zor duyulacak bir sesle söylenerek kapıdan içeriye girdi.</p>
	<p class="block_21">Ailevi bir olayı, savaşın toz dumanı arasında gizlemeye çalışan büyükannem ve annemin, mahsus hiçbir şey olmamış gibi davranmaları sorun değildi. Fakat hayalimde canlandırdığım Haruko öyle olmamalıydı. (Yoksa farkında olmadan, o gazete makalesini okuyanlar gibi düşünmeye mi başlamıştım?) O bir felaket, o bir bela gibi, beni bir yandan korkutacak, bir yandan da kendine çekecek bir yaşam sergilemeliydi. Haruko’nun ölen kocası hakkında tek kelime bile etmediği söylentisi de beni hayal kırıklığına uğratmıştı. Çevresindekilerin duyarsızlığına kapılarak, duyarsızlıklarıyla mücadele ederken onlardan aşağı kalmadığını göstermeye çalışması, hayalimde canlandırdığım kırılgan yaşam tarzından mesafelerce uzaktı.</p>
	<p class="block_21">Annem, Haruko’yu bize çağırmaya kalkmadı ve ben de o yaz arkadaşlarımla gezmeye çıkınca Haruko ile pek fazla bir iletişimimiz olmadı.</p>
	<p class="block_23"> </p>
	<p class="block_23"> </p>
	<p class="block_21">Doğrusunu söylemek gerekirse Haruko’ya karşı hayal kırıldığımın ardında aklıma takılan, Haruko ile karşılaştığım gün tanıştığım Miçiko adlı üvey kuzenimdi. Savaş hizmetlerinden kaçması için Haruko’nun isteği üzerine kâğıt üzerinde babamın şirketine alınmıştı ama bir şoförün kız kardeşi diye olmasa bile, annem kıza hizmetçilere davrandığı gibi davranıyordu. Annemin bu davranışı karşısında hissettiğim öfkeye kendim de şaşırmıştım.</p>
	<p class="block_21">Ufak tefekti ama dobra davranışları benim daha önce tanık olmadığım şeylerdi. Yumuşak hatlı kaşları vardı. Gülerkenki sesi hafif bir canlılık taşıyordu. Kız evden ayrı inşa edilen kulübede ailecek kalan çocuksuz kâhyaya emanet edilmişti ve gelecekte onların evlatlığı olacağı söylentisi dolaşıyordu.</p>
	<p class="block_21">Nedendir bilemiyorum, aklımdan çıkmamıştı. Çocuksu yüzüne rağmen, dolgun vücudu dikkatimi çekmişti. Sözlerinde ve tavırlarındaki içimi gıcıklayan durgunluk, fazla konuşmamasına rağmen yeterince tahrik ediciydi.</p>
	<p class="block_21">Tanışmasına tanışmıştık ama dedemin evine her gidişimde görüşmüyorduk; fazla konuşmadığından, baş başa kalma fırsatı bulmaksızın zaman akıp gidiyordu.</p>
	<p class="block_21">Bir gece kızın hasta olabileceği düşüncesiyle gözlerimi açtım. Rüya mı görmüştüm, yoksa aklımdan mı geçirmiştim, anlayamadım. Bana çok aptalca geldiği için, ertesi gün dedemin evine gidip durumuna bakmaya yeltenmedim. Ancak, o gün kâbusun doğruluğunu kontrol etmeye gitmeyişim bir dizi kaza halinde bana geri döndü. Kâseyi düşürüp kırdım, yanlışlıkla başka bir tren hattına bindim, arkadaşımın evinde eşyamı unuttum, demliği devirdim, kurşunkalemi her açışımda ucu hemen kırılıverdi. Sonunda kendime yenik düşüp ne halde olduğunu görmeye gittim; benim yaşadığım sıkıntılı anlara karşın Miçiko canla başla çalışıyordu ve bana bir yabancıymışım gibi davrandı. Öfkeli bir suratla da olsa, içimde mutlulukla eve döndüm. Sonra aynaya baktım, net olarak, âşık bir insanın aptal suratını gördüm.</p>
	<p class="block_23"> </p>
	<p class="block_23"> </p>
	<p class="block_21">Nihayet okulda kurulan fabrikadan ayrılamayınca ürkek annem ve kardeşim beni bırakarak sonbahar başlarında Y. ilinin dağlık kesiminde yaşayan bir tanıdığımızın yanına gittiler. Öbek öbek yığılan eşyalar yola çıkmadan bir hafta önce annem yatılı olarak ön inceleme gezisine çıktı.</p>
	<p class="block_23"> </p>
	<p id="id_Toc403315331" class="block_27">II</p>
	<p class="block_21">Yaz sonuydu. Fakat güneş yaz ortasından daha yakıcıydı. Kırlangıçların baş döndürücü uçuşları farkına varamadan, seyrekleşmeye başladı.</p>
	<p class="block_21">Okul dönüşünde peronda tren beklerken olasılıkla yılın son iki kırlangıcını gördüm. Herhalde tren hattının öte yanındaki taş binada yuva yapmışlardı. Arada sırada birbirlerine iyice yakınlaşarak sirk gösterisi gibi tehlikeli hareketler sergiliyorlardı. Kanatlarını tam açıp kapatarak uçuşan iki kuş vardı; sanki ne havaya ne de yere aittiler. Kırlangıçların sade ve neşeli yürekleri içimde keşif gölgeler bırakıyordu.</p>
	<p class="block_21">On dokuz yaşındaydım. O da on sekiz olmalıydı. Yaşımı düşündüğümde birilerinden kötü bir söz işitmiş gibi yüzümü buruşturma huyum vardı. Öyle bir yaşın etiketiyle dolaşmak, bacaklarımın arasına süpürge kıstırarak sokaklarda dolaşmaktan farksızdı. Neyi beklediğimin çok iyi farkındaydım. Fakat onu bana verecek olan kişiliğime güvenim de yoktu. Kendi kuyruğunun peşinde dönüp duran kedi gibi dönüp duruyordum.</p>
	<p class="block_21">Fakat o kırlangıçlar bana kesin bir ders verdi. Kaşları alınmış bir kızın gözleri bana verilmiş olsa bile, yine o kırlangıçları izlemek isterdim. Kırlangıçlar bana dersin yalnızca yarısını vermişlerdi.</p>
	<p class="block_21">Eve döndüğümde pek alışık olmadığım bir misafir vardı. Tesadüfen o gün boş kalan evde durmak için gelen teyzem Haruko’ydu. Fakat teyzemin varlığı, evde bir kadın olduğu hissi uyandırmıyordu. Güneş altında kalan verandadaki hasır koltuğun üzerine, mavi bir örgü gelişigüzel atılmıştı.</p>
	<p class="block_21">Ertesi gün taşınacak eşyalar yüzünden evin neredeyse tüm odaları altüst olmuştu. Eşya yığınının ardında, kulübenin aydınlık penceresi görünüyordu. Oradan da, duymaya alışık olmadığım neşeli kadın sesleri geliyordu. Arada sırada erkek sesleri de karışıyordu bu seslere.</p>
	<p class="block_21">Öylesine, kulübeye geçilen hasır kaplı koridora çıktım ama bir elinde sigarayla kulübenin camına yaslanmış halde keskin bakışlarını benden tarafa yöneltmiş bol pantolonlu kadını görünce olduğum yerde kalakaldım. Dışarıdaki yeşilliklerin ışıltısı vurmuş bile olsa, yüzü tamamen ışıltılar saçacak ölçüde boyanmış güzel bir kadın yüzüydü. Bu yüzün teyzem Haruko’ya ait olduğunu ayrımsamadan önce, nedense aklıma ilk gelen, o günkü iş paydosunda arkadaşımın, “Denizcilerin karıları mutlaka ağır makyaj yaparlar,” demesi oldu. O sözü duyduğumda balıkyağı gibi çiğ bir koku duyumsamıştım. Afallayarak Haruko’nun yüzünü sanki ilk kez görüyormuşum gibi dikkatle inceledim. Sonra da sakinleşmeye çalıştım.</p>
	<p class="block_21">“Oo, hoş geldin,” dedi Haruko, bulutların üzerinden konuşuyormuş gibi bir edayla.</p>
	<p class="block_21">O ağır makyajlı kadını Haruko olarak değil, yalnızca bir “teyze” olarak görmeye kararlıydım. O sayede çocuksu yanlarımın farkına varması mümkün olmayacaktı. Çünkü “teyze” diye adlandırdığımız insan, şikâyet etmeden, insana yaşına göre davranır.</p>
	<p class="block_21">Annem ve kardeşimin savaştan uzak kalmak için taşınacakları yerin ön incelemesini yapmaya gittiklerini, akşam saatlerinde döneceklerini söyleyince teyzem pencerenin pervazına oturarak, “Amma büyük bir sığınak,” diye tamamen farklı bir konu açtı. “Haa, insanlar için olanı başka bir yerde. Orası lazım olduğunda eşyaları koymak içinmiş. İşe yarıyor mu acaba?”</p>
	<p class="block_21">Dışarıdaki aydınlık içerisinde benim farkıma vararak selam verenler babamın şirketinin Tokyo şubesinde çalışan iki hizmetliydi. Kulübeye bakan harap haldeki bahçeyi bozarak basit bir hendek açacaklardı ama tembellik huyları yüzünden, o hizmetliler bahçe taşlarından birini yerinden kaldırınca neredeyse bir saat gevezelik ederek dinleniyor, sonra yağmurun çiselemeye başladığı gibi bahaneler uydurarak geri dönüyorlardı.</p>
	<p class="block_21">Benim hoşuma gitmeyen, sırtında fanilayla çok matah bir iş yapıyormuş gibi çalışan, on dokuz yaşına rağmen boyu sıra dışı uzunlukta olanıydı. Kadın hizmetçimizle benim bakir olduğuma dair dedikodu yaptığını duyduğumdan beri, ondan nefret etmeye başlamıştım. O yaşımdayken, birilerinin bana bakir demesi kadar utandırıcı bir şey yoktu. O yüzden, adam pencereye yaklaşarak dönüp bana bakmadan, “Hanımefendi, elli santim daha kazdık. Bir sigara daha verir misiniz?” diye yılışık hareketlerle konuşuverince öfkeden nefesim tıkanacak gibi oldum. Fakat beni daha da fazla şaşırtan, teyzemin hareketiydi. Haruko pencerenin pervazına iyice yüklenerek, “Çok mu istiyorsun? Veririm ama bu sefer yarısı içilmişiyle idare edeceksin. Önceki gibi dudağınla al,” dedi.</p>
	<p class="block_21">“Hanımefendi, çok zalimsiniz. Hem de ucu yanan sigarayı...”</p>
	<p class="block_21">Öyle dediği halde, hizmetli kaslı vücudunu cinsel iştahını belli edecek şekilde oynatarak gelen ucu yanan sigarayı, uslu bir köpek gibi beklemeye koyuldu. O an, içimi kaplayıveren utanç ve tiksinme hissiyle bakışlarımı başka tarafa çevirdiysem de, “Hazır mısın? Geliyor,” diyen Haruko’nun yasemin kokusuyla yoğurulmuş gibi etrafa yayılan sesini, kulaklarımı tıkasam da duyabilirdim herhalde.</p>
	<p class="block_21">Odama kaçıp, otuz dakika kadar düşüncelere daldıktan sonra yeniden aşağı indiğimde -Haruko önceden de öyle yapmış olacaktı- yeşilliklerin kıyısındaki hasır koltuğa oturmuş, elindeki örgüsünü gönülsüzce kurcalıyordu. Otuz dakika boyunca düşünmemin, aslında teyzemle yeniden karşılaşmak için aşağı inmeye kendi kendime bir bahane bulmaktan başka amacı yoktu. O yaşlardaki herkes öyledir, ama zamanımız otokontrolle geçtiği halde, aslında kendi iç dünyamıza bakmaya kalkıştığımızda en az bir kadının yüzüne baktığımız anlardaki kadar korkarız. İç dünyamızda “otokontrolü sağlayan kendimiz”e ait bir şeyler bulduğumuzda nihayet rahatlıkla tasalanmaya başlayabiliriz. Kısacası beni bunaltan aslında keyifli bir acıydı. Teyzemin gönülsüzlük yüklü her hareketinin derinliklerinde yeniden bir şeyler bulmaya çabalıyordum.</p>
	<p class="block_21">Aniden aradığımı bulduğumu hissettim. Bunun üzerine, az önce gördüğüm manzaraya kendim sebep olmuşum gibi çirkin bir duygudaşlık yaşamaya başladım. Evet, belki de o olay meydana geldiğinde Haruko, sınıf arkadaşlarının heyecanının başlıca tetikleyicisi olduğu gibi, ben de</p>
	<p class="block_21">Haruko adında “katıksız bir bayağılık” diye nitelendirebileceğim, günbatımına doğru kırlarda koşan hayvanların sıcak dillerinin ağızlarından taşmasını andıran, tanımsız bir coşkuyu hayal etmiş olabilirim.</p>
	<p class="block_21">Bu düşünceler beni aniden kendi yaşımın gerçeklerini kavradığım andakine benzer bir şekilde, o düşüncelere sahip olmadan önceki halini suçlarcasına bir kesik bakışı teyzeme yöneltmeme neden oldu. Aynı anda, “Bir daha öyle bakarsan, veririm dersini senin,” deyişi tüm canlılığıyla aklımdan geçiverdi.</p>
	<p class="block_21">“Savaşın bu sonbahar biteceğini söylüyorlar. Koiso hükümetinin barıştan yana olduğunu söyleyen arkadaşlarım da var. Teslim olacaksak olalım, bir an önce bitsin şu savaş.</p>
	<p class="block_21">“Savaş hoşuna gitmiyor mu?”</p>
	<p class="block_21">O an içimden teyzemin savaşta ölen kocasından söz etmesini diledim. Gözlerimin parlamaya başladığını hissedebiliyordum. Fakat böylesine boş bir beklentiden hemen uzaklaşarak, nedense Haruko’nun kocasından söz açmasından korkarak, biraz da heyecan içerisinde telaşla yanıtladım.</p>
	<p class="block_21">“Biz bıktık artık bu savaştan.” Aslında savaştan ne bıkmıştım ne de rahatsızdım. Yalnızca Haruko’nun karşısında kendi kişiliğimi sergileyerek bunu dürüstçe söyleyebilmenin gururunu yaşamak istemiştim.</p>
	<p class="block_23"> </p>
	<p class="block_23"> </p>
	<p class="block_21">Bu şekilde aramızda geçen konuşmalarda, bir kez bile Miçiko konusunu açamadım. Konuyu açmamın görgüsüzlük olacağını düşünüyordum. Nedendir bilmem, teyzem de bir kez bile Miçiko’dan bahsetmedi.</p>
	<p class="block_21">İçimdeki ben, Miçiko’nun adını bile söyleyemememin ona aşkımın kanıtı olduğunu söyleyerek dalga geçiyordu benimle. Fakat ben, yazdığı şiirle alay edilmesinden korkarak kimseye gösteremeyen yeniyetme bir delikanlı gibi, Miçiko’nun kendisinden ziyade başkalarının aşkımı öğrenmesinden korkuyordum. Bu gurur, yalnızca Miçiko’nun adını söylemekle bile başkalarının farkına varabileceği kuruntusunu da beraberinde getiriyordu. Üstelik Miçiko hakkında hiç söz etmememin kuşkuya daha fazla yol açacağını bilmeden.</p>
	<p class="block_21">Bahçeye akşam karanlığı çökmeye başlamış, annem ve kardeşim henüz dönmemişti. Kadın hizmetçimiz banyonun hazır olduğunu söyledi. Haruko banyoya önce girdi.</p>
	<p class="block_21">Hemen sonra banyoya yönelik bir merak içimi kemirmeye başladı. Sıcak suyun buharıyla kaplanan cam kapısını bile hayalimde canlandırdım. Ahşap zemin henüz kurudur. Kadın ayağının tabanları selvi tahtalara bastıkça sonbahar iyice hisseder. Banyonun loş ışığında, kadının vücudu sanki elem ve düşüncelere kapılmış gibi gölgelerle kaplanmıştır. Küvetin kapağını açarken ve üzerine ilk suyu boca ederken sesler yankılanır. Çömelerek omzuna döktüğü su karanlık gölgeler bırakarak omuzlarından ve göğsünün arasından aşağılara, gölgelerin koyulaştığı kısımlara süzülür gider...</p>
	<p class="block_21">Kulağımın dibinde vızıldayan sinek kendime gelmemi sağladı. Oturduğum hasır sandalyede bir şeylerin titreştiğini hissettim. Beyaz kanatları yeşil ve kızıl benekli bir güveydi. Çürümüş çiçek gibi hastalıklı bir koku yayıyordu. Kovalamak için teyzemin ardında bıraktığı sinekliğe elimi uzattığım anda, güve telaşla kanat çırpmaya başlayarak yükseldi, arada yüzüme de çarparak uçup gitti. Benim elimde ise kurşuni sineklik kaldı.</p>
	<p class="block_21">Güzel bir kadının örgü ördüğünü, ustalıkla işlenmiş bir örgüyü gördüğümde tuhaf hislere kapılırdım. Kendimi dolaylı olarak şefkat görüyormuş gibi hissederdim.</p>
	<p class="block_21">Avuç içlerim sinekliğin serinliğini tatmaya başlamıştı. Sonra daha az önce o basit gereçle güvenin vücudunu ezmek üzere olduğumu anımsadım. </p>
	<p class="block_21">“Annenler daha gelmedi mi?’’</p>
	<p class="block_21">Koridorun köşesinden bana doğru yaklaşırken teyzemin banyodan yeni çıktığını duyumsatabilen sesini duydum. Telaşla sinekliği masaya bırakıp ondan tarafa döndüm. Kadın hizmetçimiz vermiş olacak, Haruko’nun üzerinde annemin ince bornozu vardı. O halini gördüğümde irkiliverdim. O ince bornozun mevsimi çoktan geçmişti ama gecelik niyetine giydiyse, gece bizde kalacak demekti. Ancak, beni irkilten geceleyin bizde kalması düşüncesi değildi. Yalnızca, annemin giysisini üzerinde görmekten ürkmüştüm. Ahlak kökenli bir bulantı, çocukların rüyalarında hissettikleri türden bir sancıydı belki bu. </p>
	<p class="block_21">Bu halimin hiç farkına varmayan Haruko, çiçeklenmiş ağaçların akşamüstü buğu çıkartması gibi, etrafı banyodan yeni çıkmış kadın kokusuyla doldurmuştu. Az ilerimdeki koltuğa oturup sivrisinek kovucu tütsünün közüyle sigarasını yakmaya çalışırken ateş yüzüne yansıyınca uzun kirpiklerinin güzelliğini iyice belirginleştirmişti. Gözlerimi kırpmadan onu izledim. Çevreyi sarmalayan derin karanlık, yavaş yavaş az öncesine kadar yaşadığım mutluluk hissini içimde yeniden canlandırdı. Sonra gülme isteği uyandıran bir rahatlık dalgası göğsümü kaplayıverdi.</p>
	<p class="block_21">Bu rahatlık, tuhaf ama birkaç saniye önce ürkmeme neden olan bornozdan kaynaklanıyordu. Bornoz bu kez içimdeki karmaşayı dindirmiş, artık sorun kalmadığına, duygularımın ne olursa olsun rayından çıkmayacağına inanmamı sağlamıştı. Az önceki sancı o bornoz aracılığıyla yüreğimin en sert yerine saptandıysa da, herhalde o an trende eve doğru yaklaşan annemin koruyuculuğundan kaynaklanmıştı.</p>
	<p class="block_23"> </p>
	<p class="block_23"> </p>
	<p class="block_21">Işığın dışarı sızmaması için yaptırdığımız kara perdeleri indirerek ikimiz birlikte akşam yemeği yerken de, yemek sonrasındaki saatlerde de Haruko’nun yanındaki rahatlığım devam etti. Saat onu geçtiğinde bile annemle kardeşim dönmemişlerdi. Teyzem alt katta yattı.</p>
	<p class="block_21">İkinci kattaki odama çıkıp yatağın cibinliğini indirdikten sonra yatmadan önce bir süre oturup can sıkıntısı içerisinde cibinliğin ardındaki odaya baktım. Çatının tam üzerinden devriye uçaklarının sesi geliyordu. Göğün o kısmını ay ışığının ne kadar aydınlattığını tahmin edebiliyordum. O an ağzım yırtılıverecekmiş gibi esnedim.</p>
	<p class="block_21">Gün içerisinde olanlar bütünlük kazanmadan bitime gelindiğinde kendimizi gönüllü olarak attığımız hayvansı duyarsızlık sayesinde derin uykuya daldığımda kapının kolunun usulca çevrildiğini duymama elbette imkân yoktu. Yine de uyandım... Ay çoktan batmış, odaya zifiri karanlık çökmüştü.</p>
	<p class="block_21">“Kim o?” diye seslendim.</p>
	<p class="block_21">Yanıt gelmedi.</p>
	<p class="block_21">Başucumdaki cılız ampullü gece lambasını o tarafa doğrultsam da, yalnızca kapı tarafında hayal meyal seçilen bir beyazlık görebildim.</p>
	<p class="block_21">“Kim o? Anne? Ne oldu?”</p>
	<p class="block_21">Gölge üzerime yaklaşınca annemin bornozunu rahatlıkla seçebildim.</p>
	<p class="block_21">“Anne sensin değil mi? Bir şey mi oldu?’’</p>
	<p class="block_21">Bir an çok yakın mesafede kahkahayı bastırırken boğazdan çıkan sesi duyduğum anda cibinlik ani bir hareketle açıldı ve içeriye giren kişi yatağın yanında duruverdi. Can havliyle lambayı yüzüne tuttu. O denizci karıları gibi ağır makyaj yapmış bir yüz duruyordu karşımda.</p>
	<p class="block_21">“Amma korkaksın. Anne, anne. Kaç yaşındasın sen?”</p>
	<p class="block_21">Artık farkındaydım. Farkında olduğum halde, sanki bir başkasını izliyormuş gibiydim. O an, aniden tatlı bir ürperti dalgası vücudumu sarıverdi.</p>
	<p class="block_21">Haruko artık yarı yarıya yatağa yüklenmişti. Yatağın ekşimsi kokusuyla karışık, pudraya bulanmış evcil hayvanları andıran bir koku almaya başladım. Durup öylece bana bakan yüzünün dudak aralığından beyaz dişlerini seçebiliyordum. Dişlerini tek tek ayırt edebilmek mümkündü. Bense sırtıma yayılan ürperti ve kalp çarpıntısıyla elimdeki lambayı bile tutamayacak haldeydim. Üstüne bir de lambayı tuttuğum elimin küçük parmağı kıvranan bir böcek gibi titremeye başlamıştı. Diğer parmaklarıma çarpsa ses çıkartacak ölçüde güçlü bir titremeydi.</p>
	<p class="block_21">Fakat yaşadığım o heyecan, teyzemin üzerindeki bornoza bakınca aynı şiddette bir tiksintiye dönüştü. Dayanılmaz ölçüde şiddetli bir tiksintiydi bu... Sonra yine tanımlayamadığım bir heyecan dalgası... Yine tiksinti...</p>
	<p class="block_21">Nefesim neredeyse kesilmiş, kendimi zayıf hissetmeye başlamıştım. Titreyen sesimle o sözü ettiğimi anımsıyorum, ama o sözü edene kadar ne kadar süre geçtiğini hiç bilmiyorum.</p>
	<p class="block_21">“Olmaz. Annemin bornozuyla olmaz. O bornozla olmaz...”</p>
	<p class="block_21">“Çıkartırım öyleyse. Çıkartırım.”</p>
	<p class="block_21">İnandırıcı bir sesle söylüyordu. Kadın erdeminin çekiciliğini taşıyan bir sesti. Kararlılığı rahatlıkla anlaşılıyordu.</p>
	<p class="block_21">Son sözcük bittiği anda (kuşağını hangi arada çıkarttıysa) bornozun vücudunu hafifçe kıvıran Haruko’nun yuvarlak hatlı omuzlarından aşağı sıyrıldığını gördüm.</p>
	<p class="block_23"> </p>
	<p id="id_Toc403315332" class="block_27">III</p>
	<p class="block_20"> </p>
	<p class="block_21">Ertesi sabah okula giderken şehrin bana nasıl göründüğünü çok iyi anımsıyorum. Boşuna bir gösterişle yalnızlık içerisindeymiş gibi bir hali vardı. Sokaklardaki ağaçlar sabah güneşi altında ışıldıyordu.</p>
	<p class="block_21">Ağaçların ve binaların gölgelerinde hissedilen sonbaharın duru havası, zorla boşaltılmış harap haldeki evlerin gölgesinde bile hissedilebiliyordu. Sabahın erken saatlerinde bile hava saldırısından korunma tatbikatı yapılan istasyonun yakınlarında gülüşerek su dolu kovaları elden ele geçiren kadınlar vardı. Radyocudan sabah radyosunun yüksek sesi geliyordu... Seksi anımsatacak tek bir şey bile yoktu. İlkokul ders kitaplarındaki gibi pırıl pırıl bir sabahtı. Öyle ya, çocukluğumda işte böyle pırıl pırıl bir kafayla uyanırdım. Her sabah okula giderken sanki güzelce toplanmış küçük bir oda gibi bir izlenim ilkokul öğrencisi kafama yerleşiverirdi. Cılız bir rüzgâr parktaki ağaçların yapraklarını hışırdatıyordu. Dahası ben, havalı tüfek dükkânının özenle temizlenmiş vitrininin önünde durmadan edemezdim...</p>
	<p class="block_21">Aynı şeyi tekrar edeceğim. Yalnızlık yüklü bir manzaraydı. Ayrıca üzerimde, teşekkür edilen kişinin alçakgönüllü gülümsemesini beklemeksizin teşekkür edebilmenin dinginliği vardı. Ancak bu teşekkür kendimeydi, teyzeme değil.</p>
	<p class="block_23"> </p>
	<p class="block_23"> </p>
	<p class="block_21">Böyle söylüyorsam da, annemler taşındıktan birkaç gün sonra Haruko’nun yine bizde kaldığı gece, ilk geceden çok daha güzeldi.</p>
	<p class="block_21">Fakat uzaklardan gelen “Miçiko” diye çağıran sesle uyandım. O ses bana kendimi Miçiko’ymuşum gibi hissetmeme neden olan bir anahtar gibiydi. Üstelik sesin kocasını, artık bu dünyada olmayan sevdiği insanı değil de Miçiko’yu çağırmasının bende uyandırdığı rahatsız edici hissi sözcüklere dönüştürmem mümkün değildi. Sanki geceleyin ıssız bir ovadan geçip gelen bir ses gibiydi. Eski masallarda ruhlar dünyasındaki sevgiliden gelen sesin sık sık öyküde tekrarlanması geldi aklıma. Hayvansı ölçüde kulak tırmalayan, elem yüklü bir sesti. Su kuşlarının sesini andıran bir öğürmenin göğsümün derinliklerinden yükselişini, sonra Miçiko’nun sakin, bir o kadar da tatlı gülüşünün, bir hayal gibi kendi ağzımda yayılmasını hissettim.</p>
	<p class="block_21">Sanırım henüz tam olarak uyanmadığımı fark ettim. Yine de kendimin Miçiko olmadığına inanamıyordum. Fakat, Miçiko olarak kendimin neden gelen sese o kadar yanıt vermek istediğimi bilemiyorum... Lambayı açtım.</p>
	<p class="block_21">“Miçiko, off, Miçiko!”</p>
	<p class="block_21">Sessizce ağlar gibi duyulan ses teyzemden geliyordu. Işık, bakılmaması gereken bir şeyi aydınlattı. Zevk için mutlaka gereken “suç” duygusunu uyandıran, zevk için asla bakılmaması gereken kapalı bir şeyin uluorta serildiği hissini çağrıştıran Haruko’nun yüzüydü. Dişlerini çenesi yamulacak ölçüde sıkmış, gözleri kadın Buddhalar gibi hafifçe aralanmış, şakaklarındaki damarlar iyice kabarmıştı. Gözlerinden ince bir çizgi halinde süzülen yaşlar saçlarını ıslatmıştı.</p>
	<p class="block_21">“İyi misin?” Daha fazla seyirci kalamayarak sarsıp uyandırdığımda, çirkinlik aniden yıkanıvermiş gibi, uykudan yeni uyanmış güzel yüzüyle gülümsedi.</p>
	<p class="block_21">“İnlemişimdir. Kötü bir rüya gördüm.”</p>
	<p class="block_21">Ses artık, rüyalarımızı anlatırken çıkardığımız yalnızlık yüklü bir sesti. Onun Miçiko’nun ismini sayıkladığına dair hiçbir şey söylemedim. Kıskançlık edeceksem, az önce Miçiko’nun yerine geçtiğime inandığıma göre kendimi kendimden kıskanmış olacağımı, kıskançlıktan uzaklaşacaksam Miçiko’yu sevdiğimi ve Haruko’yu artık sevmediğimi düşünmeye başlayacağımı aklımdan geçirirken zihnimi içinden çıkılmaz bir karmaşa kaplayıverdi.</p>
	<p class="block_23"> </p>
	<p class="block_23"> </p>
	<p class="block_21">O geceki sayıklama, bir süredir unuttuğum Miçiko’yu yeniden aklıma getirdi. Pazar günü olduğundan, Haruko’yla birlikte kahvaltımızı zamana yayarak ettik. Tam Haruko’nun oturduğu yere sabah güneşi vuruyordu. O yüzün şakaklarında, göz çukurlarında, ağız kenarlarında ve boynundaki normalde insanların gözüne çarpmayacak ölçüde hafif kırışıkları istençsiz olarak tek tek yakalamaya çalıştım. Fazlasıyla yetişkin havası veren bakışlarla onu izlemek, bana keyif veriyordu. Fakat tek bir kırışık bile gözüme ilişmedi. Hırçın bir öfke içimi kaplayıverdi. Tek bir kırışık bile yakalasam Haruko’yu affedebilirim diye düşünmüştüm. Ne için affedeceğim konusunda hiçbir fikrim olmadığı halde.</p>
	<p class="block_21">“Yüzüme neden öyle bakıyorsun?” diye sordu Haruko, sinek kovalarmış gibi bir el hareketi yaparak.</p>
	<p class="block_21">“Puff... Öylesine.” Kendimi aşağılarmış gibi gülümseyebildiğim halde, on dokuz yaşında olduğumu düşündüm. Bunun üzerine içimi dağınık bir sevinç dalgası kapladı.</p>
	<p class="block_23"> </p>
	<p class="block_23"> </p>
	<p class="block_21">Üçüncü sevişmemiz gerçekleşmedi. “Bu değil, bu vücut değil,” diye, kızının yatağına girmek niyetindeyken annesinin yatağına giren, Decameron’daki o genç gibi ne yapacağımı bilemedim. Hep sonradan gelen hayvansı üzüntü bu kez önceden gelmişti. Yüzümde yardımsever insanlarınkine benzer soluk ve üzüntülü bir ifade oluşmuştu kesin.</p>
	<p class="block_21">Bir şeyleri hissetmiş olacak, Haruko bayağı bir tavırla benimle alay etti. Öyle sinirlenmiştim ki, az kalsın bir önceki gece ne sayıkladığını söyleyiverecektim. Her zaman bir sonraki buluşma için sözleştiğimiz halde, net bir şey söylemeksizin onu yolcu ettim. Tek başına kapıdan çıkıp giderken teyzemin ardından bakakaldım. Ön bahçe sonbahar güneşinin altında kaynar su buharıyla kaplanmış gibi buğulanmıştı. Haruko’yu sevmiyor değildim. Yeniden o eskiden hayalimde canlandırdığım “Haruko’yu sevmeye başlamıştım belki de. Neredeyse kapımdan kovarmış gibi onu yolcu etmekle, o rayından çıkmış ama bir kadın akrobat gibi tek başına sürdürdüğü tehlikeli yaşamında özgür bırakmaya çalışmış da olabilirim. Yoksa, zevkin insanlara öğrettiği bakışlara artık sahip olmuş da, zevk limanına demir attığını anlar anlamaz oradan kaçıp kurtulmaya çalışan denizciler gibi, içim içime sığmaz mı olmuştu acaba?</p>
	<p class="block_21">Kendiliğinden, Haruko dileyen taraf, ben de emreden taraf haline gelivermiştik. Dileklere maruz kalmakla karşılaştırıldığında emretmenin benim için ne kadar iç gıcıklayıcı olduğunu Haruko’nun anlamaya çalışmaması beni dayanılmaz ölçüde bunaltıyordu. On yaş büyük bir kadına emretme konumunda olmak bana ne gurur ne de sevinç veriyordu; aksine, emir verdikçe kendimi aşağılanıyormuş gibi hissediyordum. Haruko bunu hiç anlayamıyor gibiydi.</p>
	<p class="block_21">“Ne yapalım öyleyse?” diye sordu Haruko, ilk karşılaştığımızdaki gibi gönülsüz ama bir o kadar da aşağılayıcı gülüşüyle. Artık bu hal, onun yüzünde beliren en güzel ifadeydi.</p>
	<p class="block_21">Miçiko ile bir buluşma ayarlamasını istedim.</p>
	<p class="block_21">“Görüşmenizi sağlarım. Bunda ne var ki?” Haruko’nun tepkisi öylesine doğaldı ki, sanki çok öncesinden tahmin ediyormuş gibi sakindi. “Sonraki gün onun bir arkadaşının evlilik kutlaması için hediye bakmaya birlikte gitmek için sözleşmiştik. Sen de gel.”</p>
	<p class="block_21">Bir şey söylemek gerekirse, bu ancak bir erkeğin ilk gecesini zorla alan bir kadın için hoş görülecek türden bir nezaketti. Başka bir deyişle, her tür düşmanlık ve nefretin yerine geçebilecek bir nezaketti.</p>
	<p class="block_23"> </p>
	<p class="block_23"> </p>
	<p class="block_21">O gün sabahtan itibaren yaz başlangıcındaki gibi aydınlık havada yağmur yağıyordu. Kadın şemsiyesinin ipeğine dokununca yaşanan heyecanı çağrıştıran bir sabahtı.</p>
	<p class="block_21">Güzel bir kadınla baş başa yürüyen bir erkek hayranlık uyandırır ama iki kadının arasında yürüyen bir erkek gülünmeyi hak eder. Hatta iki kadının benim kardeşlerim olduğunun düşünülmesini içten içe dileyerek mahsus okul üniformam ve şapkamla çıktım. Dışarı çıkarken spor ayakkabı giymemek benim için bir gurur vesilesiydi.</p>
	<p class="block_21">S. İstasyonunda kısa bir süre bekledikten sonra banliyö treni peronundan parlak kayısı renkli bir şemsiye bana yaklaştı. Şemsiyenin altına birlikte girmişlerdi (onlar henüz bir köşede beklediğimi fark etmemişlerdi) ve pek o kadar yağmur yağmadığı halde yanakları neredeyse yapışacak ölçüde birbirlerine sokulmuşlardı. Hangisinin saçının nerede başlayıp nerede bittiği anlaşılmayacak ölçüde. Kıskançlık bir yana, o halleri bana kendimin Miçiko ile ilk kez buluşacak biri olduğumu unutturacak ölçüde çekici gelmişti. Keyif verici bir halleri vardı. Birbirlerine o kadar sokulmuş oldukları halde, tek şemsiye altında olduklarından Haruko’nun şemsiyenin akik sapını tutan beyaz eli yağmurla ıslanarak beyazlaşmış, çekiciliği belirginleşmişti. Şemsiyenin kayısı renginin altında aydınlanan iki güzel kadının yüzünün o hali, dolgun bir meyve sepetini de çağrıştırıyordu.</p>
	<p class="block_21">Benim farkıma vardıklarında ikisi aynı anda gülümsediler. Fakat selamlaşırken, çekingen genç kızların normalde yanakları kızardığı halde, vücut genelinde kansızlığı belli olan Miçiko’nun yüzünün hiç kan dolaşmıyormuş gibi kalması, iki gülümseme arasındaki belirleyici farktı belki de. O gün Miçiko denizci karıları gibi ağır makyaj yapmadığı halde, farklı bir insanmış gibi diri ve güzeldi, ama Miçiko da güz gülleri gibi göze batmayacak ölçüde hafif bir makyaj yapmış, soluk teninin kırılgan güzelliğini yeterince belirginleştirmişti. Ancak, Haruko’nun yanında durunca güzelliği, Haruko’nun güzelliğini daha da belirginleştirecek türden bir güzellikti.</p>
	<p class="block_21">Şehiriçi treninde, aşkın kanıtı olan durgunluğumla Miçiko’nun yanına oturdum. Kendimi parmak aralarımdan kum dökülmeye başlayacakmış gibi hissettirecek ölçüde, içim içime sığmıyordu oysa. O an kız sakin ama iç gıcıklayıcı bir ses tonuyla konuşmaya başladı. Evet, o iç gıcıklayıcı halini özlemiştim.</p>
	<p class="block_21">“Arkadaşım, savaş dolayısıyla Çigasaki’ye taşınan bir zenginin kızı. Çılgın olduğunu düşündürtecek kadar neşeli bir insandır. Nişanlısı ziyaretine geldiğinde pijamasıyla sahile fırlamış, kumların üzerinde sarmaş dolaş yuvarlanmışlar. O halleri nişanlısının çok hoşuna gidiyormuş. Bir hafta sonra törenleri yapılacak.”</p>
	<p class="block_21">Miçiko’nun nikâh töreni ve nişanlılıkla ilgili genç kızlığın getirdiği heyecanla ilgilenmesi hoşuma gitmişti. Fakat ne şekilde bakarsam bakayım, bana karşı nispet yapına amaçlı olduğuna yorduğum az önceki aynı şemsiyeyi kullanma gösterisi aklıma takılmıştı ve dönüşte benim şemsiyemin daha büyük olduğunu, aynı şemsiyenin altında yürüyebileceğimizi söyledim. Miçiko ise yine genç kız saflığıyla nereye gideceğimizi sordu. “Benim evime hiç gelmedin. Dönüşte misafir edeyim,” dedim. “Ablamla birlikte olursa gelirim,” diye yanıtladı. Bunu söylerken bir ima olarak değil, son derece doğal bir şeyi, doğallık içerisinde söylemişti.</p>
	<p class="block_21">Ginza semtine vardığımızda yağmurun altında etrafa meraklı gözlerle bakarak alışveriş eden bizden başka, taşralı oldukları kırmızı yanaklarından ilk bakışta belli olan askerlerden başka kimse yoktu. Askerler aynı şemsiyenin altında gezinen iki kız kardeşi şehvet yüklü bakışlarla süzüyorlardı.</p>
	<p class="block_21">Savaş dolayısıyla boşaltılan binaların iyice göze çarpmaya başladığı 1944 yılındaki Ginza’da, dükkânların içerisi doluymuş gibi gözüksün diye vitrinlerine dizdikleri vazolar her yanı kaplamış, sıra dışı bir görüntü oluşmuştu. Büyük Tokyo bombardımanının hemen öncesinde geriye kalan son zarafet ünlü saatçiler, kuyumcular, antikacılar ve porselen imalatçılarının satış mağazaları ile alışveriş merkezlerinden ibaretti. Dükkânların parlak vitrinleri devasa vazolarla kaplıydı. Bombardıman esnasında tuzla buz olabilecek, bu yerinden oynatılması güç, ama bir o kadar da şık şeylerin o hali, insanüstü varlıklar tarafından oraya getirilip bırakılmış gibi bir izlenim uyandırıyordu. Gelip geçiciliğin ağır havası ve zarif bir hiçlik duygusu, özellikle o devasa vazoların çevresinde yoğunlaşmış gibiydi.</p>
	<p class="block_21">Yağmur dinince karşı taraftaki binaların rüzgârı kessin diye pencerelerine yapıştırdıkları gösterişli kâğıtlar ışıldamaya başladı. İki kadının vazoların etrafında dolaşmalarını, eğilip bakmalarını, alıcı gözle incelemelerini izlemekten hiç bıkmamıştım. Neredeyse tensel bir keyif alıyordum. Tek başlarına yeterli değillerdi. İki kadının birlikte yürümesi gerekiyordu. Kızın giydiği gök mavisi ceket, teyzemin üzerindeki uçuk füme ceket, vitrinlerin ardındaki vazoların gölgelendirmesiyle vitrin camlarına yansıyıveriyordu. Genç ve güzel iki kadın yaklaşınca o utancı unutturan tatlı duygunun esiri olarak insanlar bir yana Tanrı korkusunu bile unutturacak narinlikleri karşısında, vazolar canlanıp sarılmaya çalışıyorlarmış gibi görünmüştü.</p>
	<p class="block_21">“Tam uygun olanını bulmak çok zor. Biraz daha gezelim bari,” deyince Haruko, zihnimi toparlayıverdim. O gün ne için oradaydım? Ginza’ya indikten sonra Miçiko ile tek kelime bile etmemiştim. Miçiko’yu izleyen, ona yaklaşan, onunla konuşmayı öylesine arzulayan ben değil miydim? Hayallerimden gerçek bir rüyadan uyanmış gibi sıyrılırken iki kardeşin arka sokaklardan birinde tam genç kızların hoşuna gidecek türden uçuk pembe iki vazo aldıklarını fark ettiğimde iyice kendime geldim.</p>
	<p class="block_21">“Ne diye iki tane alıyorsunuz?”</p>
	<p class="block_21">“Çift daha iyi olur,” diye yanıtladı Haruko.</p>
	<p class="block_21">Eve davet edersem, nihayetinde o yokuşu çıkarken eşyalar ben taşıyacaktım. Eğer öyle olacaksa, ben çok daha gösterişli, taşımanın mümkün olamayacağı kadar ağır bir vazo olmasını dilemiştim. Miçiko’nun bana emanet edeceği vazonun olabildiğince değerli, olabildiğince ağır olması gerekirdi.</p>
	<p class="block_21">Mağazadan çıktığımızda yağmur yeniden çiselemeye başladı. Bulutlar kapanan bir yelpaze gibi yoğunlaşıyordu.</p>
	<p class="block_21">İkisi evime oturmaya gelmeyi kabul ettiler. Vazolara bakarak dolaştıkça ruh halim değişmişti (elbette bu Haruko’nun planladığı bir şey de olabilirdi) ve artık Haruko olmadan Miçiko’yla bir arada olabileceğimi hiç sanmıyordum. Fakat istasyona indiğimizde yağmur Haruko’nun kadın şemsiyesi altında ikisinin de sırılsıklam olmasına neden olabilecek ölçüde bardaktan boşanırcasına yağıyordu ve ben de Miçiko’yu daha geniş erkek şemsiyemin altına çekmeyi başardım, ama yağmurda yürümenin zor olduğu eve çıkan yokuşta, kayarak üzerimize gelen bir bisikletten kaçarken Miçiko tökezleyerek yere düşünce bir elimde vazolar, diğer elimde şemsiye olduğu için kalkmasına yardım edemedim. Hayır, aslında olduğu yere oturuvermiş gibi bir hareket yapmıştı ve bisiklet geçerken bir an ne olduğunu bile anlayamamıştım ama onun öylece ayağa kalkıp da dizini tutarak kuş yavrular gibi sekerek yürüdüğünü görünce telaşla arkamızdan gelen teyzeme seslendim.</p>
	<p class="block_21">Sonrasında onu ne şekilde banyoya kadar götürdüğümüzü net olarak anımsamıyorum. Anımsadığım tek şey, farklı duyguları bir yumak halinde yaşarken bir yandan da hırpani bir sevinç duyduğumdu.</p>
	<p class="block_21">Önce sol elimdeki eşyaları hemen teyzeme vermiş olmalıyım. Sonra nedensizce bir yarış içerisindeymiş gibi, Miçiko topalladığı halde onu kolundan tutup eve kadar yürüdük. Belden aşağısının çamur içinde kaldığını gördüğümde bir şeyler hissettiğimi anımsıyorum. Eve varır varmaz arkamızdan yetişen Haruko’ya, “Burada bekle lütfen. Kullanılacak ilaçları da, nasıl pansuman yapılacağını da çok iyi biliyorum,” diyerek Miçiko’yu misafir odasına kapattım.</p>
	<p class="block_21">Miçiko banyonun ahşap zemini üzerinde neye uğradığını anlamamış bir halde duruyordu. Kavga ederek çamura bulanmış çocuklardan farkı yoktu. Ben ilaçları ve sargı bezini alıp gelene kadar da o halini hiç bozmamıştı.</p>
	<p class="block_21">“Yaran nerede? Bir an önce yıkamazsak mikrop kapar sonra.”</p>
	<p class="block_21">Bunun üzerine Miçiko sessizce, sanki uykusuzluktan her an yığılıp kalıverecekmiş gibi bir hareketle eteğini yukarı kaldırdı. Dizinin hemen altına kadar örten, erkeklerin giydiği türden yarım çorabı çamur içinde kalmıştı; dizinde, çamurların arasındaki hafif yara görünüyordu ama yukarda kalan teninin beyazlığı rüyalardan çıkıp gelen bir beyazlıkmış gibi duruyordu. Dizini musluktan gelen suyun altına tutunca temiz su çarptıkça gül rengi dizkapağı yavaş yavaş ortaya çıkıverdi. Dizinde pek fazla bir sorun yoktu ama hemen yanındaki yumuşak deride bir hayli büyük bir yara, suyla yıkayınca ortaya çıktı. Üzerine su tutarken hafif pembeydi ama suyun yönünü yan tarafa çevirince irkiltecek ölçüde temiz bir kan yarada birikmeye başladı.</p>
	<p class="block_21">“Kanın rengi ne kadar hoş!”</p>
	<p class="block_21">Taze bir coşkuyla ürperivermiştim. İlaçları ve sargı bezini elimden atıverecektim neredeyse. Haruko’yla geçirdiğim birkaç hafta süresince durgunlaşan yüreğim, taze bir etkiyle yeniden çarpmaya başlamış gibiydi. O kanın rengiyle, daha önce yitirdiğim bir şeyi yeniden bulduğum hissine bile kapılmıştım.</p>
	<p class="block_23"> </p>
	<p id="id_Toc403315333" class="block_27">IV</p>
	<p class="block_20"> </p>
	<p class="block_21">Büyükbabamın evinde gürültü yapmak yasak olduğundan, ondan sonra bir süre bazen benim evimde, bazen dışarıda bir araya gelerek buluştuk. Ana hatlarıyla, benden istedikleri karşılığında Miçiko ile tanışmamı sağlayan Haruko, tuhaf bir şekilde o günden sonra bana hiç ilişmemeye başladı. Her seferinde Miçiko ile birlikte geliyor, çocuksu eğlencelerle zaman geçirdikten sonra, ikisi birlikte geri dönüyorlardı. Hizmetçimizin hazırladığı yemekler yüzünden zayıflamışım diye, beni şişmanlatmak için tatlı pastalar ve farklı yemekler getiriyorlardı. On dokuz yaşın imrenilecek bir yaş olduğunu sergileyecek ölçüde, çocukların yatma saati yaklaştığında çılgınca oynamaya başlamalar gibi coşkulu oluyordum. Oyun kurallarına da sıkı sıkı uyuyordum. Onlar geçmişleriyle ilgili asla konuşmadıkları için, benim de sormamam kurallardan biriydi ama gerçekte o kaçma olayı Haruko’nun yaşamında benim düşündüğümden daha silik bir anlama sahip gibiydi. Onun dışında kalan anlam taşıyabilecek geçmişi ise, cana yakın bir kedi gibi sahibinin ellerindeydi ve ancak bir kedinin, arada sırada başını kaldırıp sahibi olan kadının avuç içini yalaması kadar etkili oluyordu.</p>
	<p class="block_21">Belleğimin bundan sonrasına ait kısımları birden karmaşıklaşıveriyor. İçine düştüğümü anladığım anda kaçmadan yapamadığım o “keyif, kendimi üçüncü kişi konumundan izlediğimde bana daha çekici gelen o “keyif, kolayca razı olabileceğim bir yolla beni pençesine almıştı. Evet razı olabileceğim en makul yoldu ama çözüp berraklaştırmaya kalktığımda içinden çıkılmaz bir hal alıyordu.</p>
	<p class="block_21">Şöyle başladı: Üçümüz mahjong oynarken banyo hazır olunca bir zamanlar yaptığım gibi, Haruko’ya önden girmesini söyledim.</p>
	<p class="block_21">“Eh...” Haruko’nun tereddüt edermiş gibi bir hali vardı.</p>
	<p class="block_21">Bahçede güneş altında kalan kuru yapraklar, altından yapılma bir çiçek bahçesi gibi duruyordu. Miçiko mahjong taşlarını elinde çevirerek yüzünü bahçeye dönmüştü. Sonra ayağa kalkmış, ama odadan çıkmamış, yüklüğün üzerindeki geyik kafalarını sanki ilk kez görüyormuş gibi incelemeye başlamıştı.</p>
	<p class="block_21">O an içimde tuhaf bir duygu canlandı. Haruko’yu banyoya gönderip Miçiko’yla baş başa kalmak isteyen bendim ama bunu çok tehlikeli ve dengesiz bulmaya başlamıştım. Üstelik bu huzursuzluk, birilerinin beni orada izlemesi isteğini de içinde barındırıyordu.</p>
	<p class="block_21">Elimi uzatıp Miçiko’nun omzunu dürttüm. Parmaklarımın ucunda tuhaf bir esneklik hissettim. O an, kızın masumiyeti konusunda şüpheye düşüverdim.</p>
	<p class="block_21">“Neden bu kadar dalgınsın? Sen de gir hadi. Teyzemle birlikte.’’ Elimden geldiğince ilgisiz davranmaya çalışırken aslında içimden geçenlerin tam tersini yapıyordum.</p>
	<p class="block_21">“Gireyim bari,” dedi kız, yüzünün yönünü değiştirmeksizin iç gıcıklayan ses tonuyla. O sırada öylesine teyzemden tarafa baktığımda Haruko’nun gözlerindeki şeytani parıltılarla karşılaştım. Yüz hatlarını dengesizleştiren gülümsemesini gördüğümde çaresizlikten başka bir şey hissedemedim.</p>
	<p class="block_21">O an kadar, Haruko’yla birlikte odadan çıkan Miçiko’yu kolundan tutarak durdurmayı istediğim olmamıştı. Öte yandan, onu durdurmak isteğimi bastırırken yaşadığım sıkıntı da, tuhaf bir sarhoşluk yaşatıyordu bana. Mahjong için masaya serdiğimiz küçük battaniyeye vuran güneşin ince tüyleri altın sarısına boyamasını, tüylerin ardında ince gölgeler oluşturmasını dalgın gözlerle izledim. Haruko eve ilk geldiğinde o zamanki saflığımdan kaynaklanan merakla Haruko’nun banyodaki halini hayal etmiş, ama artık o saflığımı da kaybetmiştim. Onları banyoya gönderirken hissettiklerim arasında, bir daha asla bana geri dönmeyen o saflığa hayranlık da vardı. Fakat hayal gücüm artık bana geri dönmüyordu. Banyoda neler olduğunu tahmin bile edemiyordum. Zihnimde canlanan banyo yalnızca karanlık, bomboş bir yerdi. Sıcak suyu keserek yavaşça yükselen beyaz bir omuz bile yoktu.</p>
	<p class="block_21">Can sıkıcı uzunlukta bir banyo sefasıydı. O arada banyonun önünden geçince biraz ağlama, biraz da sessizce gülmeyi andıran bir ses dikkatimi çekti; aniden koridordan ritmi bozuk ayak sesleri gelmeye başladı. Telaşla kalkıp sürmeli kapıyı açtım. Banyodan yeni çıkmış kadın kokusu burnuma çarpıverdi. Haruko anlamı belirsiz bir gülümsemeyle beni süzdü. Yanında duran Miçiko’nun koluna Haruko’nun kolunun sımsıkı dolanmış halini görünce irkildim. Miçiko’nun elemli bir gülümsemeyle süslenmiş yüzünün keten gibi solgun hali daha da şaşırtıcıydı.</p>
	<p class="block_21">“Hafiften tansiyonu düştü herhalde. Şuraya bir yatak seriver. Biraz yatması iyi olur.”</p>
	<p class="block_21">Şarap getirince Haruko bana yerini sorup battaniye almaya, ardiyeye gitti.</p>
	<p class="block_21">Orada yüklüğü açıp battaniyeyi alarak geri dönmesinin pek fazla zaman almayacağı kesindi. Fakat Haruko’nun her an geri gelebileceği korkusuyla yaşadığım her an, Miçiko’ya olan aşkımı alevlendiriyordu. Haruko’nun beni görmesini istiyordum. Haruko gelmeden bir şeyler yapma isteğimin ardında, Haruko’nun bir an önce dönmesi isteği de gizliydi. Yanağımı Miçiko’nun yanağına yaklaştırdım. Porselen gibi soğuk yanağını hissetmeye başladım. Ölümcül bir cazibe gibi, o soğukluk beni çekiyordu. Sanki o soğukluğa temas ettiğim anda, artık kendim olmaktan çıkacakmışım gibi. “Şarabı içirdin mi?”</p>
	<p class="block_21">“İyiyim artık, bir şeyim yok.”</p>
	<p class="block_21">İnsanı afallatacak ölçüde net bir ses tonuyla konuşan, Miçiko olmuştu. Şaşırarak yüzüne baktım. İnanılmayacak ölçüde pembeleşmişti yanakları. İyice açtığı gözleriyle bana gülümseyerek baktıktan sonra, bakışlarını yukarıya, teyzeme çevirdi. “Kalkacağım artık. Yardım eder misin?” Miçiko battaniyeye sarılı omzunu ablasına yaslayarak masaya oturdu. Hiçbir şey yiyemedi ama şarabını usul usul içti. Yüzü her zaman olduğundan daha canlıydı, dişlerinin güzel beyazlığı dikkat çekiyordu. Arada sırada yüzünü Haruko’nun omzuna yaslayarak gözlerini sımsıkı kapattığı da oluyordu. O anlarda Haruko’nun yüzünde sarhoşluk ifadesi beliriveriyordu. Miçiko yine gözlerini açıyor, kestane istiyordu.</p>
	<p class="block_21">Sıradan kazaların yol açtığı nezaket, deprem sonrasında bir aileyi sarmalayan huzur herkesi körleştirir. Sıradan bir dostluk aşk gibi gelebilir, aşksa dostlukla karıştırılabilir. Herkesin, diğerlerinin gösteriş için taktığı maskeleri birer birer çıkartana kadar, şeytan maskenin omuzlarına ve dudaklarına kimsenin anlayamayacağı çizgiler bırakır... Gözlerimin önünde yemek çubuklarının güçbela kavradığı kestaneyi Miçiko’nun ağzına götüren Haruko’nun elini gördüğümde hiç kıskançlık hissetmemem, hatta Haruko’nun o sarhoşluk ifadesini güzel bulmam da, şeytanın yeniden şekillendirdiği maskenin etkisi olsa gerekti. O halini güzel bulmam, yüzündeki ifadenin oluşmasını Haruko sağladığı içindi ve başka bir erkeğe karşı aynı ifadeyi takınmış olsa gözüme güzel görünmeyeceğini biliyordum, ama o “başka erkek’’ ben olsam ne yapardım diye düşününce işin içinden çıkamaz hale geliyordum.</p>
	<p class="block_21">“Az önce banyonun önünden geçerken ağlama sesi duydum. Ağlayan mı oldu?” diye, sessizliği aniden bozuverdim. Yüzlerini birbirlerine yaklaştırmış haldeki kız kardeşler gözlerini açarak duruşlarını hiç bozmadan bana baktılar. O halleri bana, o. yağmurlu günde şemsiyenin altındaki hallerini anımsattı.</p>
	<p class="block_21">“Kimsenin ağladığı falan yok.”</p>
	<p class="block_21">“Abla, kandırmaya çalışma. Hiro, ablam banyoya girince mutlaka ölen ağabeyimi anımsıyor olacak, ağlamaya başlıyor. Çırılçıplak ağlayan bebekler gibi.”</p>
	<p class="block_21">Miçiko ölen ağabeyinden ilk kez söz ediyordu ama ister yalan ister doğru olsun, o kurala uymak için kendimi sürekli kontrol ettiğimden, deşmeye korkarak Miçiko’nun Çigasaki’deki arkadaşı hakkında söylediklerini anımsayarak şakayla karışık, “Mesele buydu demek. Ben de küvetin içinde alt alta üst üste yuvarlandınız da bir tarafınızı çarptınız, onun için ağlıyorsunuz sandım,’’ dedim.</p>
	<p class="block_21">Bunun üzerine ikisi, yüzlerine aniden mum ışığı tutulmuş gibi pembeleşerek birbirlerine baktılar. Sonra ancak suç işlemiş kadınlara yaraşır işveli gülüşler dudaklarında beliriverdi.</p>
	<p class="block_21">O gece de, saat onu geçip de Haruko ve Miçiko döndükten sonra, kanımı kaynatan duygular beni her zamankinden daha güçlü bir şekilde sarmalayıverdi. O gece onlarla sarmaş dolaş yerlerde yuvarlandığımı gördüm rüyamda. Kollarını açarak üzerime atılıveriyorlardı. İkisi de kadın akrobatlar gibiydi.</p>
	<p class="block_23"> </p>
	<p class="block_23"> </p>
	<p class="block_21">Böylece bir yerlerinde aldatmacalar gizli ama bir o kadar da keyifli sonbahar günleri geçip gitti. Cepheye giden bir arkadaşımı uğurlamaya Tokyo İstasyonuna gittim. Topluca, yüzünden sağlık akan nişanlısı da yolcu etmeye gelmişti. Nişanlısının bindiği tren hareket ettiğinde bile, yüzünden gülümsemesi eksilmemişti. “Keşke benim de öyle hep gülümseyen bir nişanlım olsa,” dedim içimden. Sabah oldu deyip gülebilmek, binadan aşağı atlamış biri diyerek gülebilmek isterdim.</p>
	<p class="block_21">Ne tesadüftür ki, sonraki gün bu dileğim gerçekleşecek gibi oldu. Her zaman mutlaka Haruko ile birlikte gelen Miçiko, o akşam tek başına geliverdi. Bahçeye girip, verandada kitap okuduğumu görünce, “Aa? Ablam nerede?” diye sordu.</p>
	<p class="block_21">“Nereden bileyim?”</p>
	<p class="block_21">“Burada değil mi? Yüzünden anlayabiliyorum.” “İstersen evi ara.”</p>
	<p class="block_21">“Aa, ne oldu acaba? Hiç sözünü tutmadığı olmazdı.”</p>
	<p class="block_21">Konuşma şekli biraz tuhaftı. Her zaman sözünü tutar demek, söz verdiği zaman gelir anlamındaydı ama dedemin evinde birlikte kaldıklarına göre, sözleşmeleri niye gerekecekti ki? Kuşkulandığımı görünce yalnızca o gün istasyonda buluşarak gelmek için sözleştiklerini, Haruko’nun başka bir yerde işi olduğunu, kendisinin de hesapta olmayan bir iş yüzünden yarım saat geciktiğini, Haruko’nun önceden eve geldiğini sandığını söylerken doğruyu söylüyor gibiydi. Fakat biraz daha sıkıştırınca Miçiko o güne kadar köşeye her sıkıştığında yaptığı gibi, gözlerini masal perisi gibi kırpıştırarak gerçeği anlatacağını söyledi.</p>
	<p class="block_21">O vazo almaya gittiğimiz günün birkaç gün sonrasında, Miçiko bunaldığı, kendini rahatsız hissettiği Sasakilerin evinden ayrılmış, Miçiko’nun bulduğu bir apartman dairesine taşınmıştı. Haruko, Sasakilerde kalmıştı ama yalnızlıktan şikâyet eden Miçiko için haftada dört gün mutlaka onunla birlikte kalıyordu. Yalnız elâlemden çekinen Sasakilerin sıkıştırmasından çekinerek ben bir yana, kendi annesine bile söylemeyen Haruko, uygun bir anı kollayarak kendisinin bana söylemek istediğini, bir anlamda her şeyin Haruko’nun kontrolü altında olduğunu hissettirecek şekilde anlatıverdi.</p>
	<p class="block_21">Ben de o yerin adresini Miçiko’nun kolay kolay söylemeyeceğini anlamıştım, her an gelebilecek olan teyzem yüzünden Miçiko’yla baş başa kalma şansımı yitirivereceğim düşüncesi aklıma gelivermişti.</p>
	<p class="block_21">“İkinci kata gelsene,” deyince birkaç kez kitap almaya geldiği odama, Miçiko ses çıkartmadan çıkıverdi. Haruko’nun her an çıkıp gelebileceği korkusuyla tedirgin haldeyken, Miçiko’nun vücut hareketlerinden huzursuzluğu rahatça okunuyordu ama doğru dürüst konuşmadan yaklaşık bir saat geçtiğinde Miçiko’nun huzursuzluğuna karşılık ben de artık üzerindeki takım elbisenin beğenisizliğine takmaya başlamıştım. Haruko’nun gelip de bizi görmesi ihtimali azaldıkça Miçiko’ya karşı arzum da zayıflamıştı.</p>
	<p class="block_21">Ardına kadar açık pencereden görünen akşam manzarasının tam ortasında, bulunduğumuz tepenin yamacındaki semtin uğultusu kimisi yalnızlık, kimisi karanlık, hatta kimisi keyif yüklü sayısız ses tanecikleri haline gelmiş uçuşuyordu. O taneciklerin arasında yakınlardan gelen borazanın sesinin iriliği hissediliyordu. Öylece oturmaya devam edemeyince rafın başına gidip gelişigüzel bir kitap çekerek sayfalarını karıştırmaya başladım. Miçiko masamın başına geçmiş, bir şeyler karalıyordu. Belki de o şekilde birbirimizin yüzünü görmemekten keyif alıyorduk.</p>
	<p class="block_21">“Baksana, güvercinler döne döne uçuyorlar.”</p>
	<p class="block_21">“Her gün akşamüzeri çatının üstüne çıkıp bayrak sallayan bir adam da var.”</p>
	<p class="block_21">Miçiko’dan yanıt gelmedi. Hafifçe iç geçirdiğini ve kâğıdı yırttığını duydum. Sonra kendi kendine konuşurmuş gibi, “Gelse artık, ablam...” dedi.</p>
	<p class="block_21">Anında kırılmadığıma, kıskançlık hissetmediğime şaşırarak sustum. Hissettiğim nedense yalnızca empatiydi. Bir seferinde uyanmama neden olan “Miçiko” diye sesleniş karşısında hissettiğim, gözlerimin yaşamasına neden olan empatiye yakındı ve o ana kadar Haruko’nun gelmesini dört gözle bekleyen Miçiko değil de benmişim gibi bir hisse bile kapıldım. Miçiko’nun ruh hali fazlasıyla belirgindi. Öyle bir erkek odasında kapatılmış, kararmaya başlayan havayı izleyerek Haruko’nun gelmesini dileyen Miçiko’yu bir yabancı olarak düşünemiyordum. Üstelik bu kesinlikle bir âşığın sezgilerinden kaynaklanmıyordu.</p>
	<p class="block_21">İçimde canlanan saçma duyguları bastırmaya çalışmam pek fayda etmedi. Sanki gözlerimizin önü kararmış gibi, alacakaranlık çökmeye başlamıştı. O gece tek başıma yatakta dayanılmaz bir yalnızlık çekeceğimi düşündükçe içim içime sığmaz bir hal aldı... Arkasından yaklaşan ayak sesleri karşısında, Miçiko koltuğa gömülmüş halde, duvar saatine bakarmış gibi bir ifadeyle dönüp bana baktı. Gözlerinin ak kısımları donuk su rengini andırıyordu. Elimi omzuna koydum. Omuzlarının titrediğini hissedebiliyordum. Dudaklarımı dudaklarına değdirdiğim zaman, bana acemice karşılık verdi.</p>
	<p class="block_21">Gece artık odaya çökmüştü. Dehşete kapılmış gibi dönmek için hazırlanan Miçiko’yu durdurmadığım gibi, istasyona yolcu etmeye de gitmedim.</p>
	<p class="block_21">... O öpüşmede sevinçten eser yoktu. Çünkü o, yalnızlığımı düşünerek Miçiko’nun bana bahşettiği bir şeydi belki de. “Bu değil, bu dudak tadı değil,’’ diye mırıldanmıştı dudaklarım, hoşnutsuzlukla. O an aniden Haruko ile geçirdiğim, o üçüncü sancılı geceyi anımsadım. “Bu değil, bu vücut değil...” Böylesine berbat bir düşünce nereden çıkıveriyordu acaba? Bu, zihni normal çalışan bir insanın katlanamayacağı bir düşünceydi.</p>
	<p class="block_21">Ertesi gün Miçiko ile birlikte gelen Haruko, Miçiko’nun yanımızdan ayrıldığı bir ânı kollayarak o gönülsüz ama çekici gülümsemesiyle biraz da tezat oluşturacak bir ses tonuyla doğrudan, “Duydum, Hiro. Dün Miçiko’yla öpüşmüşsün,” deyiverdi. Kıpkırmızı kesilerek bir süre ne yapacağımı bilemedim, ama o ilk baştaki panik halim geçince hissettiklerim, tamamen tahminimin dışındaydı (elbette ben kusma hissi uyandıracak ölçüde rahatsızlık ve öfke hissedeceğimi sanmıştım). Oysa aniden içimden yükseliveren, dünkü öpüşmeden geride kalan tatlardı. Bu sanki, Haruko’nun izlediği bir öpüşmeye dönüşüvermişti. Ve ardından, ilk beceriksiz öpüşmenin sarhoşluğunun günlerce süren belleği halini almış, bir sonraki arzunun tatmin edilmemiş olmasının acısını ortaya çıkarıvermişti. Sonrasında Miçiko’nun adresini benden sakladı diye Haruko’yu sıkıştırmaya başladım. Merak etmememi, Miçiko’nun olur demesi durumunda hemen adresi vereceğini söyledi.</p>
	<p class="block_21">O andan itibaren “Miçiko’nun adresini söyle. Ziyarete gideceğim,” demek, yüz kızartıcı arzuların eşanlamlı ifadesi haline gelivermişti. Bu isteğim tahminimden çok daha çabuk, sonbahar bitimindeki güzel bir gün yankılanan ilk hava bombardımanı sirenleri eşliğinde gerçekleşti. “Yarın söyleyeceğim, kaldığım adresi,’’ dedi kız. Evet, Miçiko kabul etmişti. Bu da olasılıkla, aklından neler geçtiğini hiç anlayamadığım Haruko’nun izniyle olmuştu.</p>
	<p class="block_21">Benim için okul atölyesine her gidişimin bir anlamı vardı. O gün de öğleden sonrasına kadar evde beklemeye katlanmak yerine atölyeye giderek aptalca da olsa canla başla çalıştım. Mümkün olsa önceki gece başlayarak çalışmak isterdim. Öğleden sonra saat 1’de ayrılarak eve döndüğümde hizmetçimiz, “Az önce teşrif ettiler. Nereye gitti acaba?” dedi. Oturma odasında donuk renkli bir şalvar katlanıp bırakılmıştı. “Hanımefendi bugün çok güzel giyindi. Şalvarı çıkartır çıkartmaz üzerine eski tarz eflatunu...” gibi övgü dolu sözler ediyordu hizmetçi. “Bahçede mi acaba?”</p>
	<p class="block_21">“Ben bakarım,” diyerek denizci ayakkabılarımı giyip bahçeye çıktım.</p>
	<p class="block_21">Sebze bahçesinin yeşilliği artık kaybolmuştu. Kurumuş otlar arasında kalan çimler de kükürt sarısı bir hal almıştı. Her şeyin üzerine telleri kopmuş bir çalgının sessizliği çökmüştü. Kurumuş yapraklar horozibiğinin kurumuş çiçeklerine takılıp kalmıştı. Ardiyenin önündeki sığınak hendeğin yanından geçip ardiyeye ve banyoya bakan arka bahçenin hemen öncesinde sola dönülünce o arka bahçeden ağaç sırasıyla ayrılan, yanın dönümlük küçük bir alan vardı. Babam Tokyo’dayken orası köpek eğitim alanıydı ve köpek bakıcımız yağmur demez çamur demez her sabah leğen dolusu kuş kafası getirip orada köpeklere yedirirdi. Babam Osaka’ya gidip de kafes kaldırılarak çiçek bahçesi haline getirilince köpek pisliğiyle gübrelenen toprakta tuhaf çiçekler açmaya başlamıştı. Çiçek bahçesini anımsatan tek şey bir köşede harap düşmüş küçük seraydı ama camları neredeyse tamamen sağlam kaldığından kış gelince güneşlenme alanı olarak kullanılıyordu. Ben de oradaki dağılmaya yüz tutmuş koltukta sık sık macera kitaplarına dalar giderdim. Nedense içimde iki kadının orada olduklarına dair bir his doğuvermişti. Korkutayım diye, ayak sesi çıkartmamaya çalıştım. Şişko bir cırcırböceği bacağıma yapışıverdi. Kapısı iyice kapatılmıştı ama o haliyle bile gözetlemeye yetecek kadar aralıklar bırakan, yıkık dökük bir kapıydı. Haruko yüzünü cam çatıya çevirerek hasır koltuğa oturmuş, dergi gibi bir şey okuyordu ama küçük kasımpatılar serpiştirilmiş eflatun kimonosuna bağladığı koyu renk kuşağıyla, her zamanki Haruko’dan farklı bir hali vardı. Miçiko her zamanki ayakkabılarıyla ablasının arkasında ayakta durmuş, ellerini Haruko’nun omzuna koymuş halde aynı dergiyi okuyormuş gibiydi ama güneşin doğrudan ışıkları altında kaldığından olacak, boğulmak üzere olan bir insan gibi bitkin görünüyordu. Miçiko aniden vücudunu kaydırarak, ellerini ablasının omzundan ayırmadan biraz uzaklaşarak Haruko’nun yaka arasından görünen boynunun beyaz tenine baktı. O süre epeyce uzundu. Az sonra, yanaklarından boynuna akacak şekilde bir pembeliğin yayıldığını fark ettiğim anda, başını ani bir hareketle ablasının boynuna bırakıverdi. Sonra bir köpek yavrusunun samanların arasına dalmaya çalışması gibi, başını zor taşıyormuşçasına hareketlerle alnını, yanaklarını ve çenesini Haruko’nun saçlarına, boynuna sürtmeye başladı. O âna kadar hafifçe açık kirpiklerinin arasındaki gözlerinde mutluluk dolu pırıltılar vardı. Birden o gözlerini sımsıkı yumup dudaklarını var gücüyle Haruko’nun boynuna yapıştırıverdi. Haruko sanki kendine yapılanlardan habersizmiş gibi hiç tepki vermiyordu. Aynı ölçüde uzun kirpikleri yere doğru eğilmiş bakışları solgunlaşmıştı. Otuz saniye kadar, ikisi hiç kımıldamadan öylece kaldılar. Kız, ince parmakları hafifçe titreyerek Haruko’nun omuzlarını okşuyordu. Öylece otuz saniye kadar geçtikten sonra, Haruko uykudan yeni uyanmış gibi gözleri kapalı halde başını geriye yatırıp yukarı kaldırdığı elleriyle Miçiko’nun başını yakalayarak çekti. Miçiko, vücudunu kıvırarak sol elini Haruko’nun bacaklarının arasına daldırıverdi. Sonra o sol el, Haruko’nun eteğinin altında şiddetli hareketlerle oynamaya başladı...</p>
	<p class="block_21">Oraya kadar gördükten sonra çıldırmış gibi ve nereden nasıl geçtiğimi bilemeyecek halde eve doğru koştum. İkinci kattaki çalışma odama dalar dalmaz, aylardır çevirmediğim kilidi çevirerek kendimi yatağa yüzüstü atıp bir süre nefesimi düzenlemeye çalıştım. Sonra kapının vurulmasına hiç aldırış etmeksizin sabaha kadar odaya kapandım.</p>
	<p class="block_21">Haruko ve Miçiko o arada evden ayrılmışlardı ama daha sonra hiç ses de gelmedi.</p>
	<p class="block_23"> </p>
	<p id="id_Toc403315334" class="block_27">V</p>
	<p class="block_20"> </p>
	<p class="block_21">Fakat bu kadarı içimdeki duyguları bastırmak için yeterli değildi. Ben henüz Miçiko’nun vücudunu bilmiyordum. “Bu değil, bu vücut değil,” diye bir kez daha haykırmama neden olacak bir vücuda Miçiko’nun da sahip olabileceği endişe ve korkusu içimi sarmıştı. O endişe ve korkuya karşı merak, hatta yıkıma karşı bir merak hala içimde varlığını sürdürüyordu. Bu bir yana, seradaki halleriyle Haruko ve Miçiko öylesine güzel ve birbirlerine karşı öylesine naziktiler. O manzara, gecemi esareti altına alıvermişti.</p>
	<p class="block_21">Sonuç belliydi. Üç haftalık sessizliğe neredeyse ölümüne bir sabırla katlandıktan sonra Sasaki Konağı’na gittim. Sabahtan itibaren alarmların iki kez çaldığı, bulutlu, serin bir gündü. Fakat banliyö treninde sarsıla sarsıla dedemin evine giderken güneş ışınları ince buz tabakalarını eritecek ölçüde berraklaşmış, hava ilkbahar günleri gibi ılıklaşmıştı. Haruko, köpeği gezdirmekten yeni dönmüştü. Verandada oturmuş örgü örüyordu. Şark henüz yürüyüşün heyecanını üzerinden atamamış olacak, bulduğu bir tahta parçasını kemiriyor, sonra bir kenara fırlatıp üzerine saldırarak sporculardan farksız baldırlarını yaya yaya dolaşıyordu.</p>
	<p class="block_21">“Oo, nereden çıktın böyle?” Haruko’nun yüzü hiç de kızarmış değildi. Sonra örgüsünde kaldığı yeri iki parmağıyla seri hareketlerle düğümledikten sonra, kaydırdığı minderinin üzerinde ayaklarını verandadan sallandırıp bana da bir minder uzattı. Oynamaya devam eden Şark, Haruko’nun çorabının parmağını ısırmaya çalışıyordu. Birkaç dakika içerisinde yakınlaşan bu Alman kurt köpeği ile Haruko’nun yüreği, bu ailenin insanları arasında bir kadın ve bir köpeğin geçirdiği zamanın yalnızlığını tüm çıplaklığıyla sergiliyordu. Köpekler tam olarak yalnız insanlardan başkasına gerçek anlamda ısınmazlar. Ben yine ruh halimdeki duygusal kararsızlığı yaşamaya başlamıştım. Haruko’dan bir şeyler isteyecek gibiydim. Hatta, Haruko’dan o gece bana kalmaya gelmesini istemek üzereydim.</p>
	<p class="block_21">Haruko da bir şeyleri fark etmiş gibiydi. Dahası, kaşları bir şeylere tahammül ediyormuş gibi çatılmıştı. Sonra hemen, o gönülsüz gülümsemesi yüzünde belirerek, “Bu akşam sen Miçiko’nun evine git. Akşam sekizde gideceğimi söylemiştim. Benim yerime sen git,” dedi. O an ilk kez, Haruko’nun gözlerinde geçmişin bulanık gölgelerini gördüğümü sandım. Sanki onun geçmişi, benim geçmişimmiş gibi bana emir vermişti. Böyle yapmakla esas şimdi tam olarak “adı gazetelere çıkmış kadın” olmaya çalışıyordu belki de. Belki de kendisi, o olayın anlamını bir kez daha perdeleyerek yaşamının anlamı haline getirmeye çalışıyordu. Ajandamı alan Haruko, Miçiko’nun kaldığı yerin haritasını çizmeye çalışırken ben de dalgın dalgın bu düşünceleri aklımdan geçiriyordum. Sonra kendi kendime, o akşam Miçiko’nun yanına gerçekten gitmek isteyip istemediğimi sordum. İçimdeki gözler beni sinsice süzmekle yetinip yanıt vermediler.</p>
	<p class="block_21">Loş karanlık trende, karartının esiri olmuş yüzler vardı. Kıvrım kıvrım ilerleyen tren hatlarında iki kez aktarma yaptıktan sonra köprü başında indiğim zaman, suyun akıntısının kış başlangıcını hissettiren keskin sesi duyulmaya başladı. Henüz gece bombardımanları başlamadığından, yıldızlı gökyüzünün tüm güzelliği ortadaydı. Fakat ırmak boyunca sıralanan evlerin ardındaki, Şinto tapınağının ağaçlarının gölgesinde kalan dar sokağa girince, orada burada açılan sığınak hendeklerinden çıkan toprakların oluşturduğu tümsekler yürümemi iyice zorlaştırdı. Nihayet o apartmanın uçuk mavi taşlarla örülmüş bahçe duvarı karşıma çıktı.</p>
	<p class="block_21">Yer, ırmağa bakan apartmanın ikinci katında bir odaydı. Derme çatma kontrplak kapıyı çalar çalmaz, hışımla açılan kapıdan kulak tırmalayıcı bir gıcırtı yükseldi. İçeriye girdim, kapı perdesinin karaltısında birbirimizin yüzünü göremiyorduk.</p>
	<p class="block_21">“Demek sendin Hiro,” dedi karanlığın içinden gelen sakin ses. “Evet.” “Ablam mı söyledi gelmeni?” “Evet.” “Öyleyse mesele yok.” O zamana kadar Miçiko’ya “Evet,” diye kısaca yanıt verdiğim hiç olmamıştı ama karşılığı öylesine mistik bir havada geliyordu ki, başka bir yanıt vermem mümkün değildi. Kendimi tamamen onun kontrolüne bıraktım. Miçiko usulca arkama geçip paltomu çıkarttı. O alışık el hareketlerini görünce bir an aynı şekilde oraya gelen tanımadığı birçok erkeğin paltosunu aynı şekilde çıkartmış olabileceğini geçirdim aklımdan.</p>
	<p class="block_21">Perdenin ardına geçince odanın ışık geçirmemesi için epey çaba harcandığını hemen anladım; içerisi neredeyse gün ortası gibi aydınlıktı. Miçiko’nun üzerinde gökkuşağı gibi desenleri belirsiz, geceliği andıran kısa bir kimono ve üzerinde yeleği vardı, beline ise burma bir kuşak takmıştı.</p>
	<p class="block_21">Tuhaf bir odaydı. Her şey çiftti. Komodin bile. Dahası, renklerin orantısını bozan bir iticilik eşyaların, süslerin ve minderlerin üzerine sinmişti. Bilinçsizce yapılan bir beğenisizlik olsa masumiyete sığınılarak kurtarılabilirdi ama oradaki zorlama beğenisizlik, değerlendirme yeteneği olan biri tarafından mahsus kendi zevkine aykırı şeyler bir araya getirilmiş gibi, saplantıya yakın bir beğenisizlikti. Estetiğe girmeyen bir şeyler amaçlanmıştı. Estetiğe girmeyen yeni bir cazibe ölçütlerine göre seçilmişti her şey. Üstelik pudra mı, yoksa ahır mı olduğu ayırt edilemeyen, kırmızı mürekkebi andıran bir şeytani koku odaya sinmişti. Miçiko çay koyuyor, çerez çıkartıyordu ama hareketleri öylesine kesik kesikti ki, sanki bir tören icra ediyormuş gibiydi. Çıkarttığı taslar, tabaklar hep çiçek desenli ucuz şeylerdi ve takım olarak değil, çift çift alındığından başka bir şey gelmiyordu aklıma. Henüz konuşma sayılacak bir konuşma geçmemişti aramızda. Miçiko yine sessizce işleri yapmaya devam ediyordu. Yıkadığı kap kacağı durulama sesi gelir gelmez, bu kez yüklüğü açıp yer yatağını usulca çıkartarak yanıma sermeye başladı. Çarşaflar insanın içine ürperti verecek ölçüde ana renklerle desenlendirilmişti.</p>
	<p class="block_21">“Ne o? Tek yatak mı var?”</p>
	<p class="block_21">“Her zaman tekti. Ablamla birlikte yatarız,” derken, yüzünde küçük kuşları andırır bir ifade oluşmuştu.</p>
	<p class="block_21">Geceliğini alarak ışık kesme perdesinin arkasına geçince birini de bana doğru fırlattı. “Üstünü değiştir.”</p>
	<p class="block_24"><span class="text_1">Seyrek dokunmuş beyaz sargı bezi gibi kumaş üzerine morsalkım desenli bir kadın geceliğiydi. Elime aldığımda her an kayıp gidiverecekmiş gibi bir dokunuşu vardı ve başka birinin üzerinden yeni çıkmış gibi ılıktı. Miçiko’nun önünde çıplak kalmak istemediğimden seri hareketlerle soyunup o nemli ve parlak şeyi üzerime geçirdim. Perdenin arkasından çıkıp gelen Miçiko’nun üzerinde de aynı gecelik vardı. O geceliği giyince rahatlamış gibi duran Miçiko, viski getirip</span><b class="calibre4"> </b><span class="text_1">sehpanın üzerine koyduktan sonra, dirseklerini dayadı.</span></p>
	<p class="block_21">“Her şeyi biliyorum. Seninle ablam arasında geçenleri de biliyorum. Hem...” dedi, sunağa koyduğu ağabeyinin fotoğrafına bakarak. “...Ağabeyimin yaptıklarını da en ince ayrıntısına kadar biliyorum. Yalnız, ben ablamın söylediklerine asla karşı gelmem. Bana yapmamı söylediği her şeyi yaparım. Bundan sonra da öyle. Seninle ilgili olarak da, seni sevmemi ablam söyledi bana.’’</p>
	<p class="block_21">Cevap vermeme imkân yoktu. “Pencerenin ardından tuhaf sesler geliyor,” dedim.</p>
	<p class="block_21">“Irmağın sesi. Irmakla birlikte birçok şey akıp gidiyor.”</p>
	<p class="block_21">Miçiko’yla takım gecelikle karşılıklı otururken o Tanrı’dan korkmaz kadının utanmaktan uzak nezaketi her yanıma siniveriyormuş gibi bir hisse kapıldım. Miçiko geyik derisi kaplı aynasını açtı. Sonra önüne oturup irili ufaklı şişelerin tıpasını açarak “Yatmadan önce makyaj yapmaya bayılırım. Lamba ışığında daha güzel görünüyorum. Hep yatmadan önce ablamla makyaj yaparız. Sen de gelsene. Makyaj oyunu oynayalım.”</p>
	<p class="block_21">“Olur. Geliyorum.”</p>
	<p class="block_21">Aynanın önünde bir çift vazo vardı. Vazolar bir zaman Ginza’dan satın aldığımız vazolardı ama canlı kızıl tonlarıyla üzerine yazılmış Haruko ismini Miçiko’nun rujla yazdığı belliydi. Fakat Miçiko bununla ilgili tek bir laf bile etmeksizin aniden aklına gelivermiş gibi, “Ruj süreceğim,” dedi.</p>
	<p class="block_21">“Bana mı?”</p>
	<p class="block_21">“Senden başka kimse var mı burada?”</p>
	<p class="block_21">Doğru, benden başka kimse yoktu. Fakat gerçekten benden başka kimse yok muydu acaba?</p>
	<p class="block_21">Bir uşak gibi diz çökerek gözlerimi kapatıp yüzümü uzatarak bekledim. Miçiko’nun oturuşunu düzelttiğini hissettim. Sonra bir yerlerde duymaya alıştığım bir koku yayan sıcak kollar usulca boynuma dolanıverdi. Dizlerinin üzerinde duran kadının dengesiz duruşundan kaynaklanan hafif titremeyi hissedebiliyordum. Sağ elinde ruj tuttuğunu anlayabiliyordum. Nefesi nefesimle bir bütün olacak ölçüde, alev alev yanan yüzü göremediğim kocaman bir gül gibi tam karşımdaydı.</p>
	<p class="block_21">O an bir yerlerim acıyormuş gibi oldum. Acı, bir sanrıdan ibaret olsa gerek. Kırılgan bir ağırlık dudaklarıma yüklenmişti. O ağırlık yaşam sıcaklığıyla kaplıydı. Dudaklarımdaki kırışıklar tek bir noktaya toplanarak uyuştu ve belki de Tanrı’nın bile görmezden geleceği bir rüyaya dalıverdi.</p>
	<p class="block_21">Böylece her nasılsa, başka birinin dudaklarının benim dudaklarımın yerine geçtiğini hissettim.</p>
	<p class="block_25">Aralık 1947</p>
	<p class="block_18" id="calibre_pb_6"> </p>
</body></html>
