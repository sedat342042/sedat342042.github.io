<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">2.</p>

  <p class="bolum_adi">ARABA</p>

  <p>Uçak alana yaklaşırken Grant, şehrin ışıklarını görünce rahatladı. Dr. Benes’in önemi hakkında kendisine bilgi veren olmamıştı. Bütün bildiği, Benes’in hayatî önem taşıyan bazı bilgilere sahip olmasıydı. Dünyadaki en önemli adam olduğunu söylemişler, fakat nedenini açıklamamışlardı.</p>

  <p>— Bizi zorlama, demişlerdi. Durum son derece önemli. İnanılmayacak derecede hayatî önem taşıyor.</p>

  <p>Sonra eklemişlerdi.</p>

  <p>— Her şey buna dayanıyor. Ülken, dünya ve bütün insanlık.</p>

  <p>İşi başarmıştı. Eğer Benes’i öldüreceklerinden korkmamış olsalardı, başaramayacağı muhakkaktı. Benes’i öldürmekten başka çareleri kalmadığını anladıkları zaman da, onlar çoktan uzaklaşmışlardı. Onların bir iğneyi bulabilmek için samanlığı hiç düşünmeden yaktıklarını çok iyi biliyordu. Ama bu kez çok geç kalmışlardı.</p>

  <p>Grant, bu işten kaburgalarını sıyıran bir kurşun yarasıyla kurtulmuştu.</p>

  <p>Şimdi yorgundu, hem do çok yorgundu. Tabiî, fizikî olarak yorgundu. Aynı zamanda bu delice işlerden usanmıştı. Okul günlerinde kendisine Granit Grant derlerdi ve böyle olduğunu futbol sahalarında göstermiş sadece bir kolu kırılmış olarak kurtulmuştu. Allahtan ki güzelliğini bozacak bir şey olmamıştı. Burnu ya da çenesi kırılabilirdi.</p>

  <p>O zamandan beri, Granit ismini kullanmaktan çekinmişti. Oysa, vücudu adaleli ve çok güçlüydü. Vücut yapısının sağlamlığı, kendisine sadece yorgunluk veriyordu, o kadar. Otuz yaşını geçmek üzereydi ve artık ilk ismini kullanıyordu. Charles Grant! Bazen Charlie Grant!..</p>

  <p>Grant, yan gözle Jan Benes’e baktı. Adamın saçları dağınıktı. Burnu biraz etliceydi ve yüzünün ortasına yerleştirilmiş bir patates gibi duruyordu. Dudaklarının üzerindeki bıyıkları karmakarışıktı. Aceleyle ayrıldıkları için giyimi, fakir bir adamın giyimini andırıyordu. Grant, bilginin elli yaşını aşkın olduğunu biliyordu.</p>

  <p>Benes, ileri doğru eğilmiş, yaklaşmakta olan şehrin ışıklarına bakıyordu.</p>

  <p>Grant:</p>

  <p>— Ülkenin bu bölümüne hiç gelmiş miydiniz, Profesör? diye sordu.</p>

  <p>— Ülkenizin hiç bir tarafında bulunmamıştım. Yoksa, beni denemek için mi soruyorsunuz?</p>

  <p>— Hayır, sadece konuşmuş olmak için sormuştum. İlerde gördüğünüz, en büyük şehirlerimizden ikincisi. Ben ülkenin diğer tarafından olduğum için buraları pek sevmem.</p>

  <p>— Benim için önemli değil. Burası olmuş, ya da başka bir yer olmuş, önemli değil. Burada bulunmam benim için çok önemli. Öyle olacak ki...</p>

  <p>Cümlesini tamamlamadı, ama gözlerinde üzüntülü bir anlatım vardı.</p>

  <p>Grant, insanın bir yerden kopup ayrılması gerekli de olsa zor, diye düşündü.</p>

  <p>Sonra yüksek sesle:</p>

  <p>— Sizi üzülmeye vakit bulamayacak kadar meşgul edeceğiz Profesör, dedi. Hemen işe başlayacağınızı sanıyorum.</p>

  <p>Benes, içini çekti.</p>

  <p>— Bundan eminim. Zaten tahmin ediyordum, ödeyeceğim ücret bu, değil mi?</p>

  <p>— Korkarım ki evet. Biliyorsunuz, bizim için oldukça güç oldu.</p>

  <p>Benes, elini Grant’ın koluna koydu.</p>

  <p>— Hayatınızı tehlikeye attınız, bunu takdir ediyorum, öldürülebilirdiniz.</p>

  <p>— Usül bakımından öldürülmek pahasına çalışıyorum. Bunun için para alıyorum. Hayatım pahasına para kazandığımı takdir edersiniz.</p>

  <p>— Küçümsüyorsunuz.</p>

  <p>— Zorunluyum, Örgütüm küçümsüyor. Geri döndüğüm zaman, elimi sıkacaklar ve sırtımı sıvazladıktan sonra, iyi iş yaptın diyecekler. Daha sonra kurşunun sıyırdığı yere yapıştırdığım bantın parasını, giderlere dikkat etmemiz gerektiğini söyleyerek, maaşımdan kesecekler.</p>

  <p>— İşiniz hakkında böyle konuşmanız beni aldatmıyor, delikanlı.</p>

  <p>— Beni aldatmış olmalı Profesör, aksi halde hemen istifa ederdim.</p>

  <p>Grant, sesindeki keskin ifadeye şaşırdı.</p>

  <p>— Emniyet kemerinizi bağlayın Profesör, dedi. Bu hurda, inişlerini çok sert yapar.</p>

  <p class="ortali">⁂</p>

  <p>Uçak, Grant’ın sözlerinin aksini ispat etmek istermiş gibi yumuşak bir iniş yaptı, pistte koştu ve taksi yoluna süzüldü.</p>

  <p>Gizli Servis görevlileri hemen uçağın etrafını sardı. Askerler yollardan atlayıp uçağın kapısına kadar insandan duvarları olan bir koridor meydana getirdiler.</p>

  <p>Üç arabadan meydana gelen konvoy uçağın kapısına kadar yanaştı.</p>

  <p>Owens:</p>

  <p>Güvenliğe çok önem vermişsiniz Albayım, dedi.</p>

  <p>Gizli Servis Şefi:</p>

  <p>— Çok az olmasından daha iyi değil mi? dedi.</p>

  <p>Owens:</p>

  <p>— Buraya geldiğine sevindim, diye mırıldandı.</p>

  <p>— Benim kadar sevinmiş olamazsınız. Daha evvel, böyle durumlarda uçaklar havada uçurulmuştur, biliyorsun.</p>

  <p>Uçağın kapısı açıldı ve bir dakika sonra Grant kapıda göründü. Çevresine bakındıktan sonra el salladı.</p>

  <p>Albay Gonder:</p>

  <p>— Eh, bizimki tek parça gibi görünüyor. Benes nerede?</p>

  <p>Bu sorunun cevabını vermek istermiş gibi Grant, kenara çekildi ve Benes’e yol verdi, Benes, bir dakika kadar gülümseyerek kapıda durdu. Eski bavulunu eline alarak, kapıya sürülmüş olan merdivenlerden inmeye başladı. Arkasından Grant indi, onun peşinden de pilot ve yardımcı pilot geliyordu.</p>

  <p>Albay Gonder, basamakların dibindeydi.</p>

  <p>— Profesör Benes, geldiğinize memnun oldum. İsmim Gonder, buradan itibaren güvenliğinizden sorumluyum. Bu bay, William Owens. Onu tanıdığınızı sanıyorum.</p>

  <p>Benes’in gözleri parladı. Bavulunu bırakarak kollarını kaldırdı. Albay Gonder, bavulu aldı.</p>

  <p>Benes:</p>

  <p>— Owens!.. dedi. Ah, tabiî tanıyorum. Bir gece beraber sarhoş olmuştuk. Çok iyi hatırlıyorum, öğleden sonraki oturum öylesine sıkıcı olmuştu ki, can sıkıntısı bir battaniye gibi üstüme kapanmıştı. Akşam yemeğinde Owens’la tanıştık. Yanında beş arkadaşı daha vardı, ama onları pek hatır hatırlayamıyorum.</p>

  <p>Derin bir nefes alarak devam etti.</p>

  <p>— Fakat Owens’la ben, sonra küçük bir gece kulübüne gittik. Müzik ve caz vardı. Schnapps içtik, Owens kızlardan biriyle arkadaş oldu. Jaroslavic’i hatırlar mısın, Owens?</p>

  <p>— Sizin yanınızda olan adam mı?</p>

  <p>— Tamam. Schnapps’ı çok sever, ama içki içmesi yasaktı. Ayık kalması gerekiyordu. Emirler kesindi.</p>

  <p>— Sizi kontrol etmek için mi?</p>

  <p>Benes, alt dudağını sarkıttı.</p>

  <p>— Ona içki ikram edip durdum, işte Milan, tozlu gırtlak insana zararlıdır dedim, ama vermek istediğim her kadehi reddediyordu.</p>

  <p>Owens, gülümseyerek başını salladı.</p>

  <p>— Fakat arabaya binip Karargâha dönelim, dedi. Önce sizi herkese gösterip burada olduğunuzu duyurmamız gerekiyor. Ondan sonra, size soracaklarımızı erteler, yirmi dört saat deliksiz uyumanızı sağlarız.</p>

  <p>— On altı saat yeter. Fakat evvelâ...</p>

  <p>Sabırsız bir tavırla etrafına bakındı.</p>

  <p>— Grant nerede? Ah, işte Grant!</p>

  <p>Genç ajana doğru yürüdü.</p>

  <p>— Grant!</p>

  <p>Elini uzattı.</p>

  <p>— Hoşça kal. Teşekkür ederim. Çok teşekkür ederim. Tekrar görüşürüz, değil mi?</p>

  <p>Grant:</p>

  <p>— Mümkün, dedi. Kolayca bulunabilecek bir adamım. Çevrenizdeki en pis işe bakın, beni en üstte göreceksiniz.</p>

  <p>— Bu pis işi aldığın için memnunum.</p>

  <p>Grant kızardı.</p>

  <p>— Bu pis işin çok önemli bir noktası vardı Profesör. Yardımcı olabildiğime memnunum. Samimi söylüyorum.</p>

  <p>— Biliyorum. Hoşça kal!</p>

  <p>Benes elini salladı, tekrar otomobile döndü.</p>

  <p>Grant albaya döndü.</p>

  <p>— İşi bitirmiş olduğumu kabul edersem, kuralları çiğnemiş olur muyum, şef?</p>

  <p>— Rahatına bak... Ha, sahi, Grant...</p>

  <p>— Evet efendim?</p>

  <p>— İyi iş yaptın!</p>

  <p>— Bu işin deyimi «Güzel bir gösteri»ydi.</p>

  <p>İki parmağını şakağına götürüp alaylı bir selâm verdikten sonra uzaklaştı.</p>

  <p>Kendi kendisine, Grant’ı bırak, tekrar Charlie ol, ha? diye düşündü.</p>

  <p>Albay, Owens’a döndü.</p>

  <p>— Benes’le bin ve onunla konuş. Ben baştaki arabada olacağım. Karargâha gittiğimiz zaman da, kesin kimlik tespitine hazır olmanı istiyorum.</p>

  <p>— İçki âlemini hatırladı.</p>

  <p>— Tamam, ben de bunu söylüyorum. Çok çabuk hatırladı ve ayrıntılarıyla hatırladı. Onunla konuş.</p>

  <p>Herkes arabalara doldu ve konvoy yola çıktı, gittikçe hızlandı. Grant, biraz uzakta durmuş uzaklaşan arabaları seyrediyordu. Eliyle belirsiz bir işaret yaparak omuz silkti, sonra tekrar yürümeye başladı.</p>

  <p>Serbestti ve iyi bir uykudan sonra vaktini nasıl geçireceğini çok iyi biliyordu.</p>

  <p class="ortali">⁂</p>

  <p>Konvoy yolunu dikkatle seçiyordu. Arabalar boş caddelerden uçarcasına geçiyordu. İlk arabada bulunan albay karşı tarafın nasıl bir tepki göstereceğini merak ederek düşünüyordu.</p>

  <p>Karargâhta bir sabotaj her zaman mümkündü. Alınmamış hiç bir güvenlik önlemi kalmamıştı, ama başında bulunduğu işte, hiç bir güvenlik önlemi yeterli görünmezdi.</p>

  <p>Bir ışık mı?</p>

  <p>Bir dakika kadar ışığın yaklaşmakta oldukları bir binada yanıp sönmüş olduğunu düşündü. Çevresindeki arabaları uyarmak için eli süratle arabanın telsizine uzandı.</p>

  <p>Aceleyle konuştu. Arka taraftan ileri fırlayan bir motosiklet öne geçti.</p>

  <p>Motosiklet ileri doğru fırlarken, yan sokaklardan birinden çalışan bir araba motorunun sesi duyuldu. Farlar göz kamaştıracak şekilde parladı. Yan sokaktan fırlayan bir araba, Benes’i taşıyan otomobili ortalamıştı, ama motosikletle çarpıştı. Bir an, kimse ne olduğunu anlayamadı.</p>

  <p>Çarpışmada, motosiklet havaya doğru fırladı, sürücüsü bir tarafa savruldu. Adamın daha yere düşmeden Öldüğü muhakkaktı. Üstlerine doğru gelen araba, çarpışmadan ötürü yönünü biraz değiştirdi ve Benes’in içinde bulunduğu otomobilin arka çamurluğuna çarptı.</p>

  <p>Çarpışma büyük bir gürültüyle oldu. Büyük araba kontrolden çıktı ve bir elektrik direğine toslayarak durdu, Kamikaze, yani intihar arabası da hızını alamayarak, binalardan birinin tuğla duvarına şiddetle çarptı.</p>

  <p>Albayın arabası acı bir frenle durdu. Çevredeki motosikletler ani fren yapmalarından ötürü kayarak durdular.</p>

  <p>Gonder, arabasından fırlamış, direğe toslayan arabaya doğru koşuyordu. Arabanın yanına gelince arka kapıyı hızla açtı.</p>

  <p>Elmacık kemiğinin üstünde uzun bir sıyrık olan Owens:</p>

  <p>— Ne oldu? diye sordu.</p>

  <p>— Sen onu boş ver. Benes nasıl?</p>

  <p>— Yaralı.</p>

  <p>— Ölmedi mi?</p>

  <p>— Hayır. Bana yardım et.</p>

  <p>İkisi beraber, Benes’i yarı kaldırıp, yarı çekerek arabadan çıkardılar, Benes’in gözleri açıktı, ama gözlerinde donuk bir bakış vardı. Anlaşılmaz kelimeler mırıldanıyordu.</p>

  <p>Nasılsınız Profesör?</p>

  <p>Owens, aceleyle ve alçak sesle:</p>

  <p>— Başı kapının koluna çarptı, dedi. Muhtemelen kafatasında çatlak var. Fakat Benes olduğu gerçek. Kesin olarak eminim.</p>

  <p>Gonder haykırdı.</p>

  <p>— Bunu şimdi biliyoruz, sen...</p>

  <p>Son kelimesini güçlükle yuttu.</p>

  <p>Yukarda bir yerden kükreyen tüfek sesini duydukları zaman Benes’i Gonder’in arabasına bindiriyorlardı.</p>

  <p>Gonder:</p>

  <p>— Haydi, kalkalım! diye bağırdı.</p>

  <p>Araba ve yanındaki motorlu görevliler hareket ettiler, Görevlilerin bir kısmı geride kalmıştı. Polisler tüfek sesinin geldiği binaya koştular. Kamikaze, intihar arabasının alevleri sönmek üzereydi ve geceye garip bir kızıllık veriyordu.</p>

  <p>Toplanan kalabalığın ayak sesleri duyulmaya başlamıştı.</p>

  <p>Gonder, Benes’in başını kucağına aldı. Bilgin şimdi tamamen kendisini kaybetmişti, nabız atışları yavaşlamıştı.</p>

  <p>Gonder, büyük bir rastlantıyla kurtulan adama baktı. Sonra kendi kendisine mırıldandı.</p>

  <p>— Hemen hemen gelmiştik!</p>
</body>
</html>
