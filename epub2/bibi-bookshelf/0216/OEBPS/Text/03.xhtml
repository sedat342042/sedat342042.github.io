<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">3.</p>

  <p class="bolum_adi">KARARGÂH</p>

  <p>Grant, kapısının gümbürdediğini ancak fark edebildi. Birden doğruldu ve yatak odasından çıkarak kapıya doğru yürüdü.</p>

  <p>— Geliyorum...</p>

  <p>Bu meslekte, ne kadar sarhoş olursan ol, olağanüstü gürültülerle hemen kendine gelirsin, diye düşündü. Ama şimdi İzinliydi.</p>

  <p>— Ne istiyorsun?</p>

  <p>Kapının arkasından birisi:</p>

  <p>— Albayın emri efendim, dedi. Kapıyı derhal açın.</p>

  <p>Grant, istemediği halde albayın emrini duyunca kendisine geldi. Kapının kenarına çekilip duvara yapıştı. sonra kapıyı zincirinin izin verdiği kadar araladı.</p>

  <p>Kimlik kartını buradan uzatabilirsin.</p>

  <p>Kimlik kartı kapının aralığından uzatıldı. Grant, yatak odasına döndü ve cüzdanından bir mika zarf çıkardı ve kimlik kartını bu zarfın içine soktu. Mika zarf, kimlik kartlarının sahte olup olmadıklarını anlaması için işine yarıyordu.</p>

  <p>Kimlik kartını alarak tekrar kapıya gitti ve zinciri açtı. Elinde olmadan, kendisini herhangi bir tehlikeye karşı hazırladı.</p>

  <p>Fakat, içeri giren genç adam tamamen zararsız görünüşlü biriydi.</p>

  <p>— Benimle beraber gelmelisiniz efendim. Karargâha.</p>

  <p>— Saat kaç?</p>

  <p>— 6.45 efendim.</p>

  <p>— Sabah mı?</p>

  <p>— Evet efendim.</p>

  <p>— Günün bu saatinde beni ne yapacaklar?</p>

  <p>— Bilmiyorum efendim. Verilen emri uyguluyorum. Benimle beraber gelmenizi söyleyeceğim. Ben de kalkmak istememiştim, ama görüyorsunuz, buradayım.</p>

  <p>— Tıraş olup bir duş alacak vaktim var mı?</p>

  <p>— Şey...</p>

  <p>— Peki öyleyse, giyinecek kadar vaktim var mı?</p>

  <p>— Evet efendim, ama çok çabuk!.</p>

  <p>Grant, elini sert sakalının üzerinde dolaştırarak, bir gece önce duş aldığına sevindi.</p>

  <p>— Bana beş dakika izin verin, dedi.</p>

  <p>Sonra, yatak odasından seslendi</p>

  <p>— Acaba neden beni istediler?</p>

  <p>— Bilmiyorum efendim.</p>

  <p>— Hangi karargâha gideceğiz?</p>

  <p>— Sanmıyorum ki...</p>

  <p>— Boş ver...</p>

  <p>Duş sesi fazla konuşmayı önledi.</p>

  <p>Grant, birkaç dakika sonra odaya girdi.</p>

  <p>— Fakat Karargâha gidiyoruz, dedi. Böyle söylemiştin, değil mi?</p>

  <p>— Evet efendim.</p>

  <p>Grant neşeyle:</p>

  <p>— Pekâlâ evlât, dedi. Fakat beni aldattığını fark edersem seni ikiye bölerim.</p>

  <p>— Evet efendim.</p>

  <p>Araba durduğu zaman Grant, kaşlarını çattı. Hava, ağarmak üzereydi, ama gökteki bulutlar pis gri renkliydi. Yağmur yağacağı belliydi. Ambarların bulunduğu bölgeden geçerlerken Grant, iple çevrilmiş bir yerden geçmiş olduklarını fark etti.</p>

  <p>— Burada ne oldu?</p>

  <p>Grant’in eli omuz askılığındaki tabancasının kabzasına gitti.</p>

  <p>— Daha sonra ne olacağını söylesen iyi olur, dedi.</p>

  <p>— Buradayız. Burası Devletin gizli bir tesisidir. Belli olmuyor, ama gerçek.</p>

  <p>Genç adamla şoför arabadan indiler.</p>

  <p>— Siz arabada kalın, lütfen, Bay Grant.</p>

  <p>İki adam iki yüz metre kadar uzaklaştılar. Grant, can sıkıntısıyla çevresine bakındı. Araba birden yerinden oynadı ve Grant, göz açıp kapayıncaya kadar kısa bir zamanda dengesini kaybetti. Birden toparlandı ve arabanın kapısına uzandı, sonra arabanın dört tarafından yükselen duvarı görünce tereddütle durdu.</p>

  <p>Arabayla beraber aşağıya doğru çöktüğünü hissetti. Demek ki araba bir asansör şaftının tam üstünde bırakılmıştı. Durumu kavradığı zaman arabadan çıkmak için çok geç kaldığını anladı.</p>

  <p>Asansör boşluğunun üstü kapanınca Grant, zindan gibi karanlıkta kaldı. Arabanın farlarını yaktığı zaman farların ışığı, hafif yuvarlak asansör duvarından aksetti.</p>

  <p>Beklemekten başka yapacak şey yoktu. Üç dakika sonra asansör durdu.</p>

  <p>Geniş iki kapı açılınca, Grant hemen harekete geçebilecek gibi hazırlandı. İki kişilik Scooter tipi bir motosiklete binmiş, kolunda askerî polis işareti olan bir asker kendisini bekliyordu. Çelik miğferin ve motorun üzerindeki CMDF harfleri net olarak görünüyordu.</p>

  <p>Askeri polis, yanındaki boş yeri göstererek;</p>

  <p>— Biner misiniz, efendim? dedi.</p>

  <p>— Tabiî. Ne güzel yer burası.</p>

  <p>— Evet efendim.</p>

  <p>— Büyük mü?</p>

  <p>Duvarların kenarlarında, üzerlerinde CMDF harfleri bulunan bir sürü vasıta vardı.</p>

  <p>Askerî polis:</p>

  <p>— Çok büyük efendim, dedi.</p>

  <p>Grant:</p>

  <p>— Bak burada çalışanları bunun için beğendim, diye alay etti. Sorulara kesin ve öz cevaplar veriyorlar.</p>

  <p>Motosiklet, hafif yokuş yukarı çıkıyor ve daha kalabalık katlara geliyordu. Grant, beyaz önlüklü, güzel bir kadının aceleyle yürüdüğünü görünce, bir gün önce tasarladığı plânlarını hatırladı.</p>

  <p>Eğer bu yeni bir görevse...</p>

  <p>Motosiklet keskin bir dönüş yaptı ve bir masanın önünde dundu.</p>

  <p>Askerî polis, motordan atladı ve selâm verdi.</p>

  <p>— Charles Grant, efendim.</p>

  <p>Masada oturan subay yerinden kımıldamadı.</p>

  <p>— İsim?</p>

  <p>Grant:</p>

  <p>— Charles Grant, dedi.</p>

  <p>— Kimlik kartınız, lütfen.</p>

  <p>Grant, sesini çıkarmadan kimlik kartını verdi. Subay, aldığı kartı tanımlama için kullandıkları küçük röntgen cihazına sokup inceledi. Bu cihaz da cüzdanındakinin aynıydı, ama biraz daha büyütülmüş şekliydi. Röntgen cihazının ekranı aydınlanınca, kimlik kartının üstünde Grant’ın resmi belirdi. Grant, ilgisiz gözlerle resmine baktı. Samimî bakışları neredeydi? Kadınları deli eden gamzeleri neredeydi? Kaşlarını çatmıştı, yüzünde öfkeli bir ifade vardı. Bu görünüşüyle kendisini tanıyıp tanıyamayacaklarını merakla düğündü.</p>

  <p>Subay, Grant’la resmi karşılaştırdı. Memnunlukla, başını salladı. Kimlik kartını tekrar Grant’a uzattı ve geçebileceğini işaret etti.</p>

  <p>Motosiklet tekrar hareket etti ve sağa döndü. Şimdi trafik oldukça sıklaşmıştı. Kalabalık personel arasında resmî üniforması olmayan yalnız Grant’tı.</p>

  <p>Motosiklet, üzerinde «TIP SERVİSİ» yazan bir kemerin altından geçti.</p>

  <p>Görevli bir askerî polis, elini kaldırıp bir düğmeye dokununca ağır demir kapılar açıldı, motosiklet geçti ve durdu.</p>

  <p>Grant, hangi şehrin altında bulunduğunu, merakla düşündü.</p>

  <p>Üzerinde general üniforması olan ve kendilerine doğru gelen kimse Grant’a yabancı gelmemişti. El sıkışacak kadar yakınlaştıkları zaman Grant, generali hemen tanıdı.</p>

  <p>— Carter değil mi diye sordu, iki yıl önce kıt’alar arası yolculukta tanışmıştık. O zaman üniformanız yoktu.</p>

  <p>— Merhaba, Grant. Ah, üniformanın canı çıksın. Sırf lâf olsun diye burada giydiriyorlar. Komuta zincirinin kırılmaması için, âdet böyleymiş Benimle gel. Granit Grant’tı, değil mi?</p>

  <p>— Ah, evet.</p>

  <p>Bir kapından geçip ameliyat odasını andıran bir salona girdiler. Grant, lomboz deliğine benzeyen pencerelerden içerde dolaşan beyaz gömlekli erkek ve kadınları görebiliyordu.</p>

  <p>Bir ameliyat masası sürülerek getirildi.</p>

  <p>Grant, beyaz yastığın üzerindeki dağınık saçlara bakınca hayretini saklayamadı</p>

  <p>— Benes mi? diye sordu.</p>

  <p>Carter üzüntüyle:</p>

  <p>— Benes, dedi.</p>

  <p>— Ne oldu?</p>

  <p>— Nihayet ona ulaşabildiler. Bizim hatamız; Elektronik bir çağda yaşıyoruz, Grant. Yaptığımız her şeyi, elde bulunan transistorlu yardımcılarla yapıyoruz. Her düşmanımızı, bir düğmeye basmakla ortadan kaldıracağımızı sanıyoruz. Geçiş yolunu güvenlik tedbirleriyle sarmıştık, ama aldığımız tedbirler sadece, elektronik cihazlara karşıydı. Otomobilli bir adamı ve tüfekli adamları hesaba katmamıştık.</p>

  <p>— İkisini de canlı yakalayamadığını sanıyorum.</p>

  <p>— Hiç birini. Arabadaki adam çarpışmada hemen ölmüş. Diğerleri ise, bizim kurşunlarımızla öldü. Birkaç kişi de biz kaybettik.</p>

  <p>Grant, ayaklarının ucuna baktı Bakışlarını tekrar Benes’in yüzünde dolaştırdı.</p>

  <p>— Hayatta olduğunu sanıyorum, şu halde ümit var.</p>

  <p>— Hayatta. Fakat fazla umudumuz yok.</p>

  <p>Grant:</p>

  <p>— Kimse onunla konuşmak fırsatını buldu mu?</p>

  <p>— Yüzbaşı Owens... William Owens... Onu tanır mısın?</p>

  <p>Grant başını salladı.</p>

  <p>— Gonder, havaalanında böyle bir isim kullandığı zaman şöyle bir görmüştüm.</p>

  <p>Carter:</p>

  <p>— Owens Benes’le konuşmuş, ama çok önemli bir şeyler öğrenememiş. Gonder de onunla konuştu. Onunla en uzun konuşan sensin. Sana bir şey söyledi mi?</p>

  <p>— Hayır efendim. Konuşmuş olsaydı bile, bir şey anlamayacaktım. Görevim onu bu ülkeye getirmekti, o kadar.</p>

  <p>— Tabiî. Fakat onunla konuştuğuna göre, belki birtakım bilgiler vermiştir diye düşünmüştüm.</p>

  <p>— Eğer üstü kapalı sözler etmişse anlamamışım demektir. Fakat hiç sanmıyorum. Diğer tarafta yaşarsanız, ağzınızı sıkı tutmaya alışırsınız.</p>

  <p>Carter homurdandı.</p>

  <p>— Gerekmediği zaman üstünlük taslama, Grant. Bu tarafta da aynı şeyi yaparlar. Eğer bunu bilmeyecek kadar... Özür dilerim, gereksiz sinirlendim.</p>

  <p>Grant, omuz silkti.</p>

  <p>— Ziyanı yok, Generalim.</p>

  <p>— Önemli olan kimseyle konuşmamış olması. İstediğimiz şeyi almamıza fırsat vermeden onu engellediler. Diğer taraftan belki de hiç ayrılmaması gerekirdi.</p>

  <p>— Buraya gelirken kordon altına alınmış...</p>

  <p>— Evet, orada saldırdılar. Beş blok, sonra onu güvenlik içine alacaktık.</p>

  <p>— Şimdi nesi var?</p>

  <p>— Beyin zedelenmesi. Ameliyat yapmamız gerekiyor ve sana da ihtiyacımız bunun için.</p>

  <p>Grant, şaşkınlıkla:</p>

  <p>— Ben mi? dedi. Bakın generalim, beyin ameliyatında çocuk gibi zayıf kalırım. Evvelce beyin ameliyatlarında...</p>

  <p>Carter, umursamaz bir tavırla omuz silkince Grant, ne söyleyeceğini şaşırarak susmuştu.</p>

  <p>Carter:</p>

  <p>— Benimle gel, dedi</p>

  <p>Grant, generalin arkasından yürüdü. Küçük bir koridoru geçtikten sonra başka bir odaya girdiler.</p>

  <p>Carter, kısaca:</p>

  <p>— Merkez Kontrol, dedi.</p>

  <p>Duvarlar televizyon ekranlarıyla kaplıydı. Yarım daire şeklindeki kontrol tablosunun tam orta yerinde bir koltuk vardı.</p>

  <p>Carter bu koltuğa oturdu. Grant, ayakta bekledi.</p>

  <p>Carter:</p>

  <p>— Durumun temel noktalarını kısaca açıklamak isterim, dedi. Bizimle onların arasında eşitlik olduğunu biliyorsun, yani pat.</p>

  <p>— Ve bu uzun zamandan beri sürüp gidiyor.</p>

  <p>— İki şey arasında berabere kalmak kötü bir şey. Rekabet ediyoruz. Her zaman korku içindeyiz. Yaptığımız bütün işleri korku içinde yapıyoruz. Her iki taraf da böyle. Eğer beraberlik bozulacak olursa, bizim lehimize bozulması şart. Anlıyorsun zannederim?</p>

  <p>Grant kuru sesle:</p>

  <p>— Anladığımı sanıyorum, generalim.</p>

  <p>— Benes, böyle bir ihtimali elinde tutuyor. Eğer bildiğini bize söyleyebilirse...</p>

  <p>— Bir soru sorabilir miyim efendim?</p>

  <p>— Sor bakalım.</p>

  <p>— Ne biliyor? Bildiği nasıl bir şey?</p>

  <p>— Henüz erken, henüz sırası değil. Birkaç dakika sabret. Haberin doğal durumu şu anda önemli değil. Bırak da konuşayım... Bildiğini söyleyebilirse, o zaman beraberliğimiz bizim lehimize bozulur. Ölecek olursa, ya da beyin zedelenmesinden ötürü bildiklerini söyleyemezse, beraberlik yine sürecektir.</p>

  <p>Grant:</p>

  <p>— Büyük bir zekânın kaybolmasına üzüntü duymakla beraber, beraberliği sürdürmenin o kadar kötü olmadığını söyleyebilirim, dedi.</p>

  <p>— Evet, eğer durum sana tarif ettiğim gibiyse, ama tamamen tersi olabilir.</p>

  <p>— Nereden biliyorsunuz?</p>

  <p>— Benes’in durumunu dikkate al. Sakin bir insan olarak tanınır, ama devleti ile kötü geçindiğine dair bir haber almadık. Çeyrek asırdan beri sadık bir köpek gibi görünüyor ve çok da iyi muamele görüyor. Şimdi birden ihanete kalkışıyor ve...</p>

  <p>— Çünkü, aramızdaki beraberliği bozmak istiyor.</p>

  <p>— Öyle mi acaba? Yoksa işinin önemini kavrayana kadar gerektiğinden fazla mı verdiğini düşündü? Dünyanın kaderini onların eline vermiş olduğunu geç mi fark etti? Belki de kendi tarafının bu buluşunu kötüye kullanacağını düşünmüştür. Böylece bizim tarafa sığındı, ama ne bize ne de onlara yararı dokunamayacak durumda. Bize, beraberliği bozmak için geldiğine hiç kuşkumuz yok.</p>

  <p>— Böyle düşünmeniz için delil var mı, efendim?</p>

  <p>Carter:</p>

  <p>— Elimizde en küçük bir delil dahi yok, dedi. Fakat imkân olduğunu düşürtüyor ve aksine bir delilimiz de olmadığını kavrıyoruz.</p>

  <p>— Devam edin, efendim.</p>

  <p>— Eğer Benes için ölüm ve kalım, bizim için tam bir başarı ve beraberlik arasındaki seçim demekse... Eh, belki başarabiliriz. Tüm bir zaferi burnumuzun ucundan kaçırmak biraz ayıp olur kanısındayım. Fakat başka bir şansımız olabilir. Mamafih, tüm bir yenilgi ile beraberlik arasında bir seçim yapmamız gerekecekse, belki bir çıkar yol bulabiliriz. Haklı mıyım?</p>

  <p>— Haklısınız efendim.</p>

  <p>— Şu halde, Benes’in ölümüyle tüm bir yenilginin karşısında kalacaksak, onun ölümünü önleyebilmek için elimizden geleni yapacağımızı kavrıyorsun. Ne pahasına olursa olsun her şeyi yapabileceğimizi biliyorsun.</p>

  <p>— Anladığıma göre, generalim, bütün bunları söylemenizin nedeni, benden bir şey isteyeceğinizi gösteriyor. Tesadüfen, bir çok yenilgiyi önleyebilmek için hayatımı tehlikeye attım. Eğer itiraf etmemi isterseniz, bu işi severek yapmadığımı söyleyebilirim... Fakat yine de yaptım. Mamafih, bir ameliyat salonunda ne yapabilirim? Geçen gün, kaburgama yapıştırmam gereken bantı Benes’in yardımıyla yapıştırdım. Tıbbın diğer konularına gelince, bant yapıştırmada hepsinden çok daha ustayım.</p>

  <p>Carter, bu konuşmaya da önem vermemiş göründü.</p>

  <p>— Seni bu iş için tavsiye eden, Gonder. Her şeyden önce, genel prensipler. Senin son derece yetenekli olduğunu düşünüyor. Ben de öyle.</p>

  <p>— Generalim, yaltaklanmanıza lüzum yok. Davranışınızı saçma buluyorum.</p>

  <p>— Allah kahretsin be adam. Seni övmüyorum. Bir şey anlatmaya çalışıyorum. Gonder, genel olarak senin yetenekli olduğunu düşünüyor. Fakat dahası da var, yaptığın işin tamamlanmamış olduğunu düşünüyor. Benes’i bize sağ olarak getirecektin ve bu işin henüz tamamlanmış değil.</p>

  <p>— Gonder işi kendi üzerine aldığı zaman sağdı.</p>

  <p>— Ne olursa olsun, şimdi sağ sayılmaz.</p>

  <p>— Benim meslek gururuma mı dokunmak istiyorsunuz generalim?</p>

  <p>— Böyle kabul edersen, evet.</p>

  <p>— Pekâlâ. Neşteri tutacağım. Operatörlerin alınlarındaki teri kurulayacağım. Hatta, hemşirelere bile göz kırpacağım. Bir ameliyat odasındaki yeteneklerimin bu kadar olduğunu sanıyorum.</p>

  <p>— Yalnız olmayacaksın, Bir ekibin parçası olacaksın.</p>

  <p>Grant:</p>

  <p>— Böyle bir şey zaten bekliyordum, dedi. Neşteri başka birisinin tutup kullanması gerekiyor. Ben onları sadece tepsiyle tutacağım.</p>

  <p>Carter usta parmaklarla birkaç düğmeye dokundu. Televizyon ekranlarından biri canlandı ve siyah gözlük kullanan adamlar belirdi. Bir laser lambasının üstüne eğilmişlerdi, Lazerin kırmızı dar ışığı kaybolmak üzereydi. Işık birden kaybolunca adamlar doğrulup gözlüklerini çıkardılar.</p>

  <p>Carter:</p>

  <p>— Şu Peter Duval, dedi. İsmini duydun mu hiç?</p>

  <p>— Özür dilerim, ama duymadım.</p>

  <p>— Ülkenin en usta beyin operatörüdür.</p>

  <p>— Kız kim?</p>

  <p>— Ona yardım ediyor.</p>

  <p>— Hah!</p>

  <p>— Görünüşe aldanma, çok değerli bir teknisyendir.</p>

  <p>— Hiç kuşkum yok efendim.</p>

  <p>— Owens’ı alanda gördüğünü mü söylemiştin?</p>

  <p>— Şöyle bir gördüm.</p>

  <p>— O da sizinle beraber olacak. Ayrıca, Tıp Şubesinin şefi de yanınızda bulunacak. Durumu sana kendisi açıklayacak.</p>

  <p>Carter’in parmakları yine oynadı. Bu kez ekranda kabak kafalı bir adam belirdi.</p>

  <p>Carter:</p>

  <p>— Max! dedi.</p>

  <p>Michaels, başını kaldırıp baktı. Gözleri kısıldı. Oldukça yorgun görünüyordu.</p>

  <p>— Evet, Al.</p>

  <p>— Grant bekliyor. Elini çabuk tut, fazla vaktimiz yok.</p>

  <p>— Vaktimizin olmadığı muhakkak. Onu almaya geliyorum.</p>

  <p>Michaels, Grant’ın bakışlarını yakaladı. Alçak bir sesle:</p>

  <p>— Umarım ki Bay Grant dedi, Olağanüstü bir tecrübeye kendinizi hazırlamışsınızdır.</p>
</body>
</html>
