<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">4.</p>

  <p class="bolum_adi">DURUMUN AÇIKLANMASI</p>

  <p>Michaels’ın bürosunda Grant, ağzı bir karış açık, kan dolaşım sistemine bakıyordu.</p>

  <p>Michaels:</p>

  <p>— Karışık görünüyor, ama bölge haritasıdır dedi. Üzerindeki her işaret, bir yolu; her boyut, dört yol ağzını gösteriyor. Amerika karayolu haritası gibi karışık. Ayrıca, üç boyutludur.</p>

  <p>— Tanrım!</p>

  <p>— Yüz bin millik kan damarları. Çok azını görüyorsun. Çoğu mikroskobiktir ve büyük bir büyüteç olmadan görülmesi mümkün değildir. Fakat tek bir hat halinde uç uca eklenecek olursa dünyayı dört kere sarar, ya da, Ay’a olan uzaklığın yarısı kadardır. Uyudun mu Grant?</p>

  <p>— Altı saat. Uçakta da biraz şekerleme yapmıştım. Çalışabilecek durumdayım.</p>

  <p>— İyi. Yemek, tıraş olmak veya bunun gibi şeylere vaktin olacak gerekirse. Keşke ben de uyumuş olsaydım.</p>

  <p>Bunu söyler söylemez elini kaldırdı.</p>

  <p>— Durumumun kötü olmasından ötürü böyle söylemiyorum. Ben de çalışacak durumdayım. Hiç morfojen kullandın mı?</p>

  <p>— Hiç duymadım. Bir çeşit uyuşturucu madde mi?</p>

  <p>— Evet oldukça yeni. İnsanın ihtiyacı uyku değil. Gözleri açık bir adam da sırt üstü uzandığı takdirde, uyuyan insan kadar dinlenebilir. Belki de daha az dinlenebilir. ihtiyacımız olan rüya görmektir. Rüya görebilmek için zamanımız olması şart. Aksi takdirde beynin koordinasyonu bozulur ve hayal görmeye başlarsın, nihayet ölüm gelir.</p>

  <p>— Morfojen rüya gördürür, öyle değil mi?</p>

  <p>— Tamam. Yarım saat kalıp gibi yatar rüya görürsün, sonra o gün için çalışmaya hazırsın demektir. Yalnız tavsiyemi dinle ve gerekmediği takdirde morfojenden uzak dur.</p>

  <p>— Neden? insana yorgunluk mu verir?</p>

  <p>— Hayır, aksine insana canlılık veriyor, ama kötü olan rüyalar. Morfojen zihnî çalışmaları azaltıyor, bilinç çukurunu boşaltıyor. Oldukça ilginç bir tecrübe sakın denemeye kalkma... Fakat, benim başka çarem yok. Bu haritanın hazırlanması gerekiyordu ve bütün gece çalışmak zorunda kaldım.</p>

  <p>— Şu harita mı?</p>

  <p>— Benes’in kan dolaşım sistemi. Elimden geldiği kadar fazla şey öğrenmeye çalıştım. Burada, hemen hemen kafatasının orta yerinde, tükürük merkezine yakın kan pıhtısı var.</p>

  <p>— Mesele bu mu?</p>

  <p>— Muhakkak. Diğer her şeyin çaresi bulunabilir. Genel ezikler ve bereler, şok, beynin sarsılması. Fakat kan pıhtılaşması ameliyat olmadan giderilemez, ve çok çabuk davranmamız lâzım.</p>

  <p>— Ne kadar dayanabilir, Doktor Michaels?</p>

  <p>— Söylenemez. Uzun zaman ölüme sebep olmayacağını umuyoruz, ama beynin tahrip olması ölümden çok daha önce olabilir. Bu örgüt için, beynin tahribi ölüm kadar kötü olacaktır. Buradaki insanlar Benes’imizden mucize bekliyordu, şimdi ümitleri kırıldı, özellikle Carter, kötü bir darbe yedi ve seni istedi.</p>

  <p>Grant:</p>

  <p>— Diğer tarafın yeni bir deneme yapacağından mı korkuyor? diye sordu.</p>

  <p>— Söylemiyor, ama korkusu bundan ötürü zannediyorum. Bunun için de seni ekibin içine sokmak istiyor.</p>

  <p>Grant, etrafına bakındı.</p>

  <p>— Buraya kadar girebildiklerini düşündürecek bir sebep var mı? Buraya ajan sokmuşlar mı?</p>

  <p>— Bildiğim kadarıyla hayır. Fakat Carter, kuşkucu bir adam. Tıbbî bir saldırının mümkün olabileceğini düşünüyor.</p>

  <p>— Peki, Duval?</p>

  <p>Michaels, omuz silkti.</p>

  <p>— Tanınmış bir karakter değil ve kullandığı âlet saç kılı kadar kayacak olsa, ölüme sebep olabilir.</p>

  <p>— Ona nasıl engel olunabilir?</p>

  <p>— İmkânsız.</p>

  <p>— Şu halde başka birini kullanın, güvenebileceğiniz birini.</p>

  <p>— Kimsenin onun kadar tecrübesi yok. Duval da aramızda. Nihayet, bize sadık olmadığına dair elimizde delil de yok.</p>

  <p>— Fakat Duval’ın yanına erkek hastabakıcı olarak yerleştirilecek olursam, onu yakından incelemek zorunda olursam, pek işe yarayacağımı sanmam. Ne yaptığını bilmeyeceğim. Hareketlerinin dürüst mü yoksa kasıtlı mı olduğunu anlayamayacağım. Gerçekte, kafatasını açtığı zaman bayılacağımı düşünüyorum.</p>

  <p>Michaels:</p>

  <p>— Kafatasını açacak değil, dedi. Kan pıhtısına dışardan ulaşmak mümkün değil. Bunu kesin olarak söylüyor.</p>

  <p>— Fakat o zaman...</p>

  <p>— İçerden ulaşacağız.</p>

  <p>Grant kaşlarını çattı, sonra başını salladı.</p>

  <p>— Biliyor musunuz, neden söz ettiğinizi anlayamadım-</p>

  <p>Michaels sakin sesle:</p>

  <p>— Bay Grant dedi, Bu projeyle ilgili herkes durumu biliyor ve kadın olsun veya erkek olsun ne yapacağını biliyor. Dışardan biri olduğun için eğitimin oldukça uzayacak. Eh, yapmam gerekiyorsa, yapacağım. Daha önce bu enstitüde yapılan iş hakkında teorik bilgileri vermem gerekir.</p>

  <p>Grant’ın dudakları alaycı bir tavırla büküldü.</p>

  <p>— Özür dilerim doktor, ama kötü bir kelime kullandınız. Kızlar ikinci plânda kalmak şartıyla, futbol üzerine doktoramı verdim. Teorilerinizi benim için harcamayın.</p>

  <p>— Dosyanı gördüm bay Grant, söylediğin gibi değil. Mamafih açıkça belli olan zekân ve öğrenimini küçümsemiyorum. Teorilerimle kafanı şişirecek değilim. İşi daha basit bir yolla halledebiliriz. CMDF işaretimizi gördüğünü sanıyorum.</p>

  <p>— Evet, gördüm.</p>

  <p>— Anlamı hakkında fikrin var mı?</p>

  <p>— Birkaç tahminim var.</p>

  <p>— CMDF’nin anlamı şu: Combined Mintire Deterrent Forces (Birleşmiş Minyatür Önleyici Güçler).</p>

  <p>— Tahminlerimin anlamı daha iyi sanıyorum.</p>

  <p>— Açıklayacağım. Küçültme tartışmaları hakkında bir şey duydun mu?</p>

  <p>Grant biraz düşündü.</p>

  <p>— O zaman kolejdeydim. Fizik derslerinde böyle bir konuda birkaç oturum yapmıştık.</p>

  <p>— Futbol oyunları arasında mı?</p>

  <p>— Evet Gerçekte futbol mevsimi değildi Eğer doğru hatırlıyorsam, birkaç fizikçi, istedikleri şeyi istedikleri kadar küçültebileceklerini söylüyorlardı. Sınıfta yapılan tartışmaları hatırlıyorum. Bir insanın fare kadar küçültülüp, yine insan olarak korunabilmesinin mümkün olmadığı üzerine tartışıyorlardı.</p>

  <p>— Her kolejde böyle tartışmaların yapılmış olduğunu sanıyorum, itirazların ne olduğunu hatırlayabiliyor musun?</p>

  <p>— Zannedersem. Bir insanın küçültülebilmesi için iki yol var: Ya teklif atomlar sıkıştırılır, ya da bir kısmı tamamen ortadan kaldırılır. Zıt itme güçlerine karşı atomların sıkıştırılması için olağanüstü bir basınç gerekir. Bir insanı, fare kadar küçük yapabilmek için Jüpiter’in merkezindeki basınç bile az gelirdi. Doğru mu söylüyorum ?</p>

  <p>— Söylediklerin doğru.</p>

  <p>— Başarılmış bile olsa, böyle bir basınç karşısında canlı her şey ölmeye mahkûmdur. Bundan başka, atomlarının sıkıştırılmasıyla küçültülen bir cisim kendi özelliklerini kaybetmeyecektir ve bir insan özelliğini taşıyan fare küçüklüğündeki bir cismin idaresi de güç olacaktır.</p>

  <p>— Fevkalâde Bay Gant. Böyle romantik konuşmalarla kız arkadaşlarını çok eğlendirmiş olmalısın. Peki, diğer metot nedir?</p>

  <p>— Diğer metot, parçaların birbirleri arasındaki bağıntıyı bozmadan, cismin büyüklüğünü ve özelliğini küçültecek şekilde atomların belirli oranda çıkarılmasıdır. Ancak, bir insan fare kadar küçültülürse yetmiş bin atomdan yalnız birini tutmak mümkündür. Eğer bunu beyin üzerinde deneyecek olursan, beyinden geriye ne kalacağını düşünmek bile yersiz olur. Hele bir fare beyninin karışık durumu göz önüne alınacak olursa, gerisini sen tahmin et. Ayrıca, fizikçilerin iddia ettiklerine göre, küçültülmüş bir cismi eski büyüklüğüne nasıl getirebilirsin? Atomları bulup tekrar eski yerlerine nasıl koyabilirsin ?</p>

  <p>— Tamamen haklısın, Bay Grant. Fakat kimi tanınmış fizikçiler bunun mümkün olduğunu nasıl düşünebildiler dersin?</p>

  <p>— Bilmiyorum doktor, fakat artık böyle şeyler duymuyoruz.</p>

  <p>— Çünkü herkes çok dikkatli çalışıyor...Emirle tabiî...Teknik çalışmalar hem burada, hem de Diğer tarafta yer altından idare ediliyor.</p>

  <p>Michaels, masasının üstüne vurdu.</p>

  <p>— Burada, küçültme tekniği hakkında özel kurslarla yetişkin fizikçileri eğitiyoruz. Burada öğrendiklerini hiç bir yerde öğrenemezler. Küçültme mümkündür, fakat senin tarif ettiğin metotlarla değil. Bir fotoğrafın büyütülmesini gördün mü Bay Grant? Ya da mikrofilm boyunda küçültüdüğünü gördün mü?</p>

  <p>— Gördüm.</p>

  <p>— Şu halde teoriyi bilmiyorsun. Aynı metodun üç boyutlu cisimler üzerine uygulanması mümkündür. İnsan üzerine bile uygulanabilir. Sadece gerçek cisimleri değil, görüntüleri bile küçültebiliyoruz.</p>

  <p>— Bütün bunlar lâf, sayın hocam.</p>

  <p>— Evet, ama sen teori istemediğini söylemedin mi? Cisimler küçültülebilirler. Ne atomları itiyoruz, ne de atomları atıyoruz. Atomları da küçültüyoruz, her şeyi küçültüyoruz. Özellik de atomik olarak küçülüyor. Arzu ettiğimiz takdirde küçültülen cismi tekrar eski büyüklüğüne döndürebiliyoruz.</p>

  <p>Grant:</p>

  <p>— Ciddî konuşur görünüyorsunuz, dedi Yani, gerçekten de bir insanı fare kadar küçültebileceğimizi mi söylemek istiyorsunuz?</p>

  <p>— Temel olarak bir insanı, bakteri, virüs ve bir atom kadar küçültebiliriz. Küçültme oranı için hiç bir teorik limit yok. Koca bir orduyu insanları ve silâhlarıyla beraber, bir kibrit kutusuna sığacak şekilde küçültebiliriz. Bu kibrit kutusunu istediğimiz yere götürüp orduyu orada tekrar büyültebiliriz. İşin önemini kavrayabiliyor musun?</p>

  <p>Grant:</p>

  <p>— Diğer Taraf da aynı şeyi yapabilir. Yalan mı?</p>

  <p>— Yapabileceklerinden eminiz... Fakat Grant, olaylar son hızla gelişiyor ve bizim vaktimiz kısıtlı. Benimle gel.</p>

  <p class="ortali">⁂</p>

  <p>Grant o sabah uyandırıldığından beri, «Buraya gel», «şuraya gel» kelimeleriyle oraya buraya çekiştirilip duruyordu. Hiç bir yerde on beş dakikadan fazla kalmasına izin verilmiyordu. Grant gerçekten de şaşırıyordu, ama yapabileceği bir şey yoktu. Acaba düşünmesine fırsat vermemek için mi böyle davranıyorlardı? Üzerine atmaya hazırlandıkları ya da sırtına vurmak istedikleri iş ne olabilirdi?</p>

  <p>Michaels’la beraber şimdi motosiklete binmişlerdi ve motoru Michaels kullanıyordu.</p>

  <p>— Eğer hem biz hem de Onlar küçültmeyi bilirsek birbirimizi küçültür, bütün kavgaları ortadan kaldırabilirdik, dedi.</p>

  <p>— Evet, ama ikimizin işine de yaramazdı. Bazı sakıncalar var.</p>

  <p>— Oh!</p>

  <p>— Büyüklük oranı üzerinde on yıldan beri uğraşıyoruz. Bazı teorik limitlerimiz var.</p>

  <p>— Neymiş onlar?</p>

  <p>— Pek iç açıcı şeyler değil. Belirsiz Prensipler işe karışıyor. Eğer bir insan yarı yarıya küçültülecek olursa, asırlar boyu saklanabilir. Eğer fare kadar küçültülecek olursa, günlerce saklanabilir. Ama bakteri boyunda küçültülen bir insan ancak saatlerce saklanabilir. Ondan sonra tekrar eski büyüklüğünü bulur.</p>

  <p>— Sonra tekrar küçültülebilir.</p>

  <p>— Uzun bir bekleme sonucu evet. Matematikle küçük bir hesap ister misin?</p>

  <p>— Hayır. Söylediklerini doğru olarak kâbul ediyor ve İnanıyorum.</p>

  <p>Hareketli bir merdivenin önünde durdular. Michaels, yorgun bir tavırla motordan indi, Grant, çevik bir hareketle yere sıçradı.</p>

  <p>Merdiven yükselirken, Grant, parmaklıklara dayandı.</p>

  <p>— Benes’in bildiği nedir?</p>

  <p>— Söylediklerine göre Belirsiz Prensipleri ortadan kaldırabilirmiş. Yani, küçültülen cismin, küçültüldüğü gibi kalmasını sağlayabilirmiş.</p>

  <p>— İnanmış görünmüyorsun.</p>

  <p>Michaels omuz silkti.</p>

  <p>— Eleştiriciyim. Hem küçültmeyi hem de küçültme zamanını uzatabilmişse, bunu başka bir şey üzerinde deneyebilirler. Ama bu başka şeyin ne olabileceğini tahmin edemiyorum. Belki de, bir Benes olmadığım için böyle düşünüyorum. Her neyse, mademki bildiğini söylüyor, aksine inanmaya cesaretimiz yok. Diğer taraf da bizim gibi düşünüyor ve bunun için de onu öldürmeye kalktılar.</p>

  <p>Merdivenlerin sonuna gelmişlerdi. Michaels, koridoru yürüyerek geçti ve başka bir merdivenin önünde durdu.</p>

  <p>— Şimdi neden Benes’i kurtarmak zorunda olduğumuzu anlıyor musun Grant? Bildiklerini öğrenebilmemiz için neden onu kurtarmamız gerektiğini anlıyorsun değil mi? Onu nasıl kurtarabiliriz? Ancak küçültmeyle!</p>

  <p>— Neden küçültmeyle?</p>

  <p>— Çünkü beyindeki kan pıhtısına dışardan ulaşmak mümkün değil. Bunu evvelce söylemiştim. Bir denizaltıyı küçültüp arteriye enjekte edeceğiz. Kontrollarda Owens bulunacak. Ben, kılavuzluk yaparak onları kan pıhtısına götüreceğim. Orada Duval ve asistanı Bayan Peterson ameliyat yapacaklar.</p>

  <p>Grant’ın gözleri irileşti.</p>

  <p>— Peki, ben?</p>

  <p>— Ekibin bir elemanı olarak geleceksin. Genel gözetim işi...</p>

  <p>Grant, sinirli bir sesle:</p>

  <p>— Benden paso, dedi. Böyle bir şey için gönüllü gitmek istemem. Bir dakika için bile olsa razı olamam.</p>

  <p>Geri döndü ve aşağı kata inen hareketli merdivene sıçradı, Michaels de onun elinden merdivene bindi.</p>

  <p>— Hayatını tehlikeye atmak görevin değil mi?</p>

  <p>— Kendi seçtiğim yerde hayatımı tehlikeye atarım. Alışkın olmadığım yerlerde tehlikeye atılmam. Hazırlıklı bulunduğum tehlikeye atılırım. Bana düşecek zaman bırakırsanız, bir karara varabilirim.</p>

  <p>— Dostum Grant, gönüllü olmanızı isteyen yok. Anladığıma göre bu göreve atanmışsın. Şu anda sana açıklanan görevin ne kadar önemli olduğunu biliyorum. Nihayet, ben de gidiyorum ve senin kadar genç değilim. Benimle beraber geleceğini düşünerek cesaretimi kamçılamaya çalışıyordum. Çünkü, işin en önemli faktörlerinden birinin cesaret olduğunu sanmıyorum<span class="t10">.</span></p>

  <p>— Eğer böyle düşünüyorsan, yaya kaldın demektir. Hay Allah, canım kahve istedi.</p>

  <p>Tekrar yukarı çıktılar ve üzerinde «Konferans Salonu» yazan kapıdan girdiler.</p>

  <p class="ortali">⁂</p>

  <p>Salona girer girmez uzun bir masanın üzerindeki kahve çaydanlığı ve bir tepsi sandviç gözüne ilk çarpan şeyler oldu. Bir fincan kahve içtikten ve birkaç sandviç yedikten sonra başka şeylere de dikkat etti.</p>

  <p>Dikkat ettiği şey, Duval’in asistanı Bayan Peterson’du. Genç kız, Duval’a öylesine yakın duruyordu ki, Grant, operatörden hiç hoşlanmadığını düşündü.</p>

  <p>Şaşkın görünüşlü bir albay, masanın baş tarafında oturuyordu. Bir elindeki sigaranın külleri yere dökülürken, diğer eliyle tablayı fırıldak gibi döndürerek oynuyordu.</p>

  <p>Duval’a:</p>

  <p>— Tutumumu anlaşılacak şekilde açıkladığımı sanıyorum, dedi.</p>

  <p>Cumhurbaşkanının portresi altında oturan Owens’i tanıyan Grant, ilgiyle baktı. Owens’in elmacık kemiğinin üstünde koyu bir leke vardı.</p>

  <p>Grant, Michaels’e alçak sesle sordu:</p>

  <p>— Albay kim?</p>

  <p>— Donald Reid, askerî duvarın öbür yakasında benim akranım.</p>

  <p>— Duval’in onu şaşırttığını sanıyorum.</p>

  <p>— Her zaman tanıdığı çoktur, ama onu seven azdır.</p>

  <p>Grant, güzel kadının ondan hoşlandığını söyleyecek oldu, ama vazgeçti. Ne güzel kadın, diye düşündü. Acaba bu kasabın nesinden hoşlanıyor.</p>

  <p>Reid kontrollü bir sesle konuşuyordu:</p>

  <p>— Peki, doktor, kadının burada ne işi var?</p>

  <p>Duval soğuk sesle:</p>

  <p>— Bayan Peterson asistanımdır, dedi. Gittiğim her yere benimle beraber gelir.</p>

  <p>— Bu iş son derece tehlikeli...</p>

  <p>— Bayan Peterson, tehlikeyi bildiği halde gönüllü olarak geliyor.</p>

  <p>— Bayan Peterson gibi birçok erkekler gönüllü olarak müracaat ettiler, onlardan birinin sizinle gelmesi daha uygun olur. Tecrübeli birisini yanınıza verebilirim.</p>

  <p>— Bayan Peterson’dan başkasını istemem, Albay. Eğer başka birini verecek olursanız gitmem ve beni razı edebilecek hiç bir kuvvet yoktur. Bayan Peterson, benim üçüncü ve dördüncü kolum gibidir. Ne istediğimi bildiği için, işini benden emir beklemeden yapabilir. Bağırmak zorunda kalacağım bir yabancı istemem. Teknisyenimle anlaşamadığım için bir saniye dahi kaybetmek istemem. Aksi takdirde yapacağımız işin başarıya ulaşması tehlikeye düşebilir.</p>

  <p>Grant’ın bakışları yine Cora Peterson’un üstünde durdu. Genç kız, okuldan kovulmak üzere olan bir çocuk gibi Duval’ın yüzüne bakıyordu.</p>

  <p>Reid öfkeyle ayağa fırlarken, Michaels, lâfa karıştı:</p>

  <p>— Operasyonun anahtarı Duval’in elinde olduğuna göre, Don, onu seçim için serbest bırakmak iyi olur. Bu bakımdan sorumluluğu üzerime alabilirim.</p>

  <p>Reid, avucunu şiddetle masaya vurdu. Öfkesinden dudakları titriyordu.</p>

  <p>— Pekala, itiraz etmiş olduğum kayıtlara geçsin.</p>

  <p>Duval, ilgisiz bir tavırla yerine oturdu. Grant, Cora’nın sandalyesini çekmek üzere yürüdü, fakat genç kız Grant’ın sandalyeye yetişmesine fırsat kalmadan oturdu.</p>

  <p>Michaels:</p>

  <p>— Doktor Duval dedi, size, bizimle gelecek olan Grant’ı takdim ederim.</p>

  <p>Grant:</p>

  <p>— Koruyucu olarak doktor, dedi. Başka yeteneğim yok.</p>

  <p>Duval merakla başını kaldırıp baktı. Sonra belirsiz bir baş işaretiyle Grant’ı selâmladı.</p>

  <p>Michaels:</p>

  <p>— Bayan Peterson, dedi.</p>

  <p>Grant gülümsedi.</p>

  <p>Cora Peterson da gülümsedi.</p>

  <p>— Nasılsınız?</p>

  <p>Grant:</p>

  <p>— Merhaba, dedi.</p>

  <p>Sonra yarım kalmış sandviçine baktı. Kimsenin yemediğini görünce, yarım sandviçini tabağın içine bıraktı.</p>

  <p>Tam bu sırada Carter salona girdi Acele adımlarla yürürken sağa sola selâm veriyordu.</p>

  <p>Bir sandalye çekip oturur oturmaz:</p>

  <p>— Bize dahil olacak mısın, Yüzbaşı Owens? Sen, Grant?</p>

  <p>Owens, isteksiz bir tavırla Duval’ın karşısına oturdu. Grant oturdu. Carter’in yüzünü karşıdan görürken Cora’nın da profilini görüyordu.</p>

  <p>Bu kadın bizimle beraber olur da iş kötü mü gider? diye düşündü.</p>

  <p>Hemen Grant’ın yanına oturan Michaels, fısıldadı:</p>

  <p>— Gerçekte, bir kadının da bize katılması fena fikir değil. Belki erkeklerin durumu daha iyi olur. Ben kendi payıma memnunum doğrusu.</p>

  <p>— Bu sebeple mi ona yardımcı olmaya çalıştın?</p>

  <p>— Gerçekte hayır. Duval çok ciddi Cora olmadan gitmeyeceği muhakkak.</p>

  <p>— Ona bu kadar çok mu güveniyor?</p>

  <p>— Muhtemelen hayır. Fakat, kafasına koyduğu gibi hareket etmesini seven bir insan. Özellikle Reid’e karşı. Reid’i hiç sevmez.</p>

  <p>Carter:</p>

  <p>— İşe başlayalım, dedi. Arzu eden yiyip içebilir. İçinizden kimsenin hemen söylemek istediği bir şey var mı?</p>

  <p>Grant, hemen atıldı.</p>

  <p>— Ben gönüllü değilim, generalim. Beni affederek yerime başka birini bulmanızı rica ederim.</p>

  <p>— Sen gönüllü değilsin Grant. Teklifin reddedildi. Baylar... Ve Bayan Peterson... Bay Grant, birçok sebepten ötürü bu iş için seçilmiştir. Her şeyden önce, Benes’i bu ülkeye büyük bir başarı ile getiren kendisidir.</p>

  <p>Bütün gözler Grant’a döndü, Grant, bir an için herkesin alkışlayacağını sandı, ama böyle bir şey olmayınca rahatladı.</p>

  <p>Carter konuşmasına devam etti.</p>

  <p>— Haberleşme eksperidir ve tecrübeli bir balık adamdır. Acele kararlar vermekte çok ustadır. Bu sebepten ötürü, yolculuk başladığı zaman politik yönden karar vermek görevini kendisine vereceğim. Anlaşıldı mı?</p>

  <p>Grant şaşkınlıkla parmaklarına baktı.</p>

  <p>— Görünüşe göre, âcil durumlarla ben uğraşırken sizler görevlerinizi yapacaksınız. Keşke benim böyle bir göreve yakışmadığımı anlamış olsaydınız.</p>

  <p>Carter, hiç şaşırmadan:</p>

  <p>— Bu sözlerin kayda geçmiştir, dedi, işimize bakalım. Yüzbaşı Owens, okyanus dibi araştırmaları için bir denizaltı tecrübe gemisini yapan adamdır. İşimizi görebilecek kapasitede olmamakla beraber, elimizde daha uygun bir araç olmadığı için kullanmak zorundayız. Tabiî, denizaltıyı yöneten kendisi olacak Geminin ismi «Proteus»-tur. Doktor Michaels, kılavuzluk görevini yapacak. Biraz sonra göreceğimiz gibi, Benes’in dolaşım sistemini hazırlayan ve inceleyen Doktor Michaels’tir. Doktor Duval ve asistanı gerçek ameliyatı yapacaklar ve kan pıhtısını alacaklar. Hepiniz bu işin önemini biliyorsunuz. Başarılı bir ameliyat olmasını ve hepinizin sağlıkla dönmesini arzu ediyoruz. Ameliyat sırasında Benes’in ölme ihtimali var fakat bu işi yapmazsak öleceği kesin olarak biliniyor. Denizaltının kaybolması ihtimali de var, ama içinde bulunulan koşullarda, korkarım ki gemi ve tayfası gözden çıkarılmıştır. Mümkün olan kazanç büyüktür, fakat aradığımız kazanç -yalnız CMDF değil, bütün İnsanlık için- çok daha büyüktür.</p>

  <p>Grant, Cora Peterson’un kendisine baktığını görünce kızardı.</p>

  <p>Carter:</p>

  <p>— Onlara plânları göster Michaels dedi.</p>

  <p>Michaels, önündeki bir düğmeye basınca duvarlardan biri aydınlandı ve Grant’ın daha önce görmüş olduğu Benes’in dolaşım sistemi göründü, Michaels düğmeleri ayarlayınca; resim iyice büyüdü ve boyunla başın hatlara açıkça belli oldu.</p>

  <p>Kan damarları net olarak görülüyordu. Resmin içine küçük siyah bir ok fırladı. Michaels bu oku; parmaklarının ucundaki düğmelerle yönetip gösterici olarak kullanıyordu.</p>

  <p>Michaels:</p>

  <p>— Kan pıhtısı burada, dedi.</p>

  <p>Grant kan pıhtısını göremiyordu, ama siyah okun hareketi ve durduğu yer kan pıhtısının yerini gösteriyordu. Grant, küçük bir karaltının kılcal bir damarı tıkamış olduğunu fark etti.</p>

  <p>— Henüz öldürücü bir tehlike söz konusu olmamakla beraber beynin bu kısmı (siyah ok kımıldadı) sinir basıncıyla etkileniyor ve muhtemel bir tehlike baş gösterebilir. Doktor Duval on iki saatten önce durumun değişmeyebileceğini söylüyor. Acil bir ameliyat, kafatasını buradan buradan ve buradan açmak demektir. Her üç halde de alınacak sonuç kuşkuludur. Diğer taraftan, kan pıhtısına kan dolaşımı yoluyla ulaşmaya çalışabiliriz. Eğer boynun burasındaki başka kan götüren arteriden girebilirsek hedefimize doğru giden direkt bir yola girmiş olacağız.</p>

  <p>Kırmızı arterinin boyunca yürüyen siyah ok, mavi arteriye geçti. Okun hareketi rahatlıkla görülebiliyordu.</p>

  <p>Michaels konuşmasına devam etti:</p>

  <p>— Eğer Proteus ve tayfası küçültülüp enjekte edilecek olursa...</p>

  <p>Owens, birden konuştu.</p>

  <p>— Bir dakika...</p>

  <p>Sesinin tonu kaba ve haşindi.</p>

  <p>— ... ne kadar küçülteceğiz?</p>

  <p>— Vücudun biyolojik aktivitesini atlatabilecek kadar küçülmüş olacağız. Geminin tüm uzunluğu üç mikron olacak.</p>

  <p>Grant:</p>

  <p>— İnç olarak ne kadar?, diye sordu.</p>

  <p>— Bir inç’in binde onundan biraz daha küçük. Gemi iri bir bakteri büyüklüğünde olacak.</p>

  <p>Owens:</p>

  <p>— Şu halde dedi bir arteriye girecek olursak, büyük bir arteri akıntısıyla karşılaşmış olacağız.</p>

  <p>Carter:</p>

  <p>— Saatte bir mili bulmayan bir akıntı olacak dedi.</p>

  <p>— Saatte mil hesabına boş verin. Her saniye gemimizin boyunun 100.000 misli hızla hareket etmiş olacağız. Alelâde koşullarda, saniyede 200 mil hızla gitmek demektir. Küçültülmüş durumda, bir astronotun şimdiye kadar gitmediği bir hızla hareket etmiş olacağız.</p>

  <p>Carter:</p>

  <p>— Kuşkusuz, dedi. Fakat sakıncası nedir? Kan akımındaki al yuvarlar da aynı hızla akarlar. Gemi, al yuvarlardan daha sağlam yapıdadır.</p>

  <p>Owens, öfkeyle:</p>

  <p>— Yanılıyorsunuz dedi. Bir al yuvarın milyarlarca atomu vardır. Fakat Proteus’un atomları küçük bir sahaya sıkıştırılmış olacak, yani küçültülmüş atomlar. Her ne olursa olsun, al yuvarlarından büyük olacağız ve büyüklüğümüz sebebiyle daha yumuşak olacağız. Dahası da var, al yuvarların atomları, bulundukları ortamın atomlarıyla aynı büyüklüktedir ve bize göre azmandır.</p>

  <p>Carter:</p>

  <p>— Buna cevap verebilir misin, Max?</p>

  <p>Michaels, düşünceli bir tavırla:</p>

  <p>— Küçültme problemlerinde yüzbaşı Owens kadar bilgim olacağını iddia edemem, dedi. Öyle sanıyorum ki, yüzbaşı, küçültme sırasında kırılmanın artacağına dair James ve Schwartz’ın verdiği rapora değiniyor.</p>

  <p>Owens :</p>

  <p>— Haklısın, dedi.</p>

  <p>— Genişlettiğimiz cisimlerin kolay kırılmadıklarını biliyoruz.</p>

  <p>— Bir cismi yüz mislinden fazla büyültmemiştik. Biz burada bir geminin milyonlarca defa küçültülmesinden söz ediyoruz. Kimse şimdiye kadar böyle bir denemeyi yapmadı, hatta yanaşmadı bile. Gerçekte bizim nasıl kolay kırılabileceğimizi, kan akıntısına karşı nasıl duracağımızı, ya da ak yuvarların tepkisine nasıl karşı koyabileceğimizi söyleyecek bir kişi bulunmadığını sanıyorum, öyle değil mi, Michaels?</p>

  <p>— Şey... evet.</p>

  <p>Carter sabırsız bir tavırla:</p>

  <p>— Anladığıma göre bu tartışma uzayacak dedi. Henüz küçültmeden doğacak tehlikeler kesinlikle bilinmiyor, ama bunların araştırılması için geçecek zamana tahammülümüz yok. Bu bakımdan, şansımızı denemek zorundayız. Eğer gemi dayanamazsa, dayanamaz.</p>

  <p>Grant, homurdandı.</p>

  <p>— Cesaretim artıyor.</p>

  <p>Cora Peterson, Grant’a doğru uzanarak fısıldadı:</p>

  <p>— Lütfen, Bay Grant, futbol maçında değilsiniz.</p>

  <p>— Oh, demek benim dosyamda yazılanları biliyorsunuz, ha?</p>

  <p>— Shh.</p>

  <p>Carter:</p>

  <p>— Bütün tedbirleri alıyoruz, dedi. Benes’in kendi çıkarı için hipotermi uygulanacak. Onu dondurduğumuz zaman da, beynin oksijen ihtiyacını keseceğiz. Bu da demektir ki kalp çarpmaları azalacak ve kanın akış hızı yavaşlayacaktır.</p>

  <p>Owens:</p>

  <p>— Böyle de olsa, girdapları nasıl atlatabileceğimiz kuşkulu, dedi.</p>

  <p>Michaels:</p>

  <p>— Yüzbaşı, dedi. Eğer arteri duvarlarından uzak kalacak olursak, laminar akıntıda olacağız... Girdap düşünülemez. Arteride dört dakika kalacağız, küçük damarlara girdiğimiz zaman mesele kalmayacaktır. Ancak, akıntı ve girdap kalp içinde söz konusu olacaktır ki, biz kalbe girecek değiliz. Devam edebilir miyim şimdi?</p>

  <p>Carter:</p>

  <p>— Lütfen, dedi.</p>

  <p>— Kan pıhtısına ulaşıldığı zaman, pıhtı lazer ışınlarıyla tahrip edilecektir. Lazer ve ışınları da küçültüldükleri ve Duval gibi tecrübeli birinin elinde bulunduğu için, ne beyne ne de kan damarlarına zararlı olacaktır. Hattâ, kan pıhtısının tamamen tahrip olmasına bile ihtiyaç yok. Küçük kırıntılara ayrılması bile yeterli olacaktır. O zaman kan hücreleri gerekeni kendiliğinden yapacaktır. Orayı derhal terk edecek, kara damar sistemiyle boyuna kadar geleceğiz ve boyun damarından dışarı alınacağız.</p>

  <p>Grant:</p>

  <p>— Nerede ve ne zaman bulunacağımızı kim bilecek ? diye sordu.</p>

  <p>Carter:</p>

  <p>— Michaels size kılavuzluk edecek, yerinizin her zaman belli olmasını sağlayacak, dedi. Bizimle radyo vasıtasıyla haberleşeceksiniz...</p>

  <p>Owens, generalin sözünü kesti.</p>

  <p>— İşe yarayıp yaramayacağını bilmiyorsunuz. Küçültme alanında radyo dalgalarının işe yaradığından emin değiliz ve şimdiye kadar kimse de böyle bir alanda deneme yapmadı.</p>

  <p>— Doğru, ama deneyeceğiz. Buna ek olarak, Proteus nükleer güçlüdür ve radyoaktivitesini izlemek imkânımız var. Yalnız altmış dakikanız olacak, baylar.</p>

  <p>Grant:</p>

  <p>— Yani bütün işi bitirip dönmemiz bir saat içinde mi olacak? dedi.</p>

  <p>— Tam bir saat. Büyüklüğünüz buna göre ayarlanacak ve sizin için yeterli zaman olacaktır. Eğer bir saatten uzun kalacak olursanız, otomatik olarak büyümeye bağlıyacaksınız. O zaman size engel olamayız. Eğer Benes’in bildiklerini öğrenmiş olsaydık, sizi ebediyen orada tutabilirdik, ama bilmiyoruz.</p>

  <p>Grant:</p>

  <p>— O zaman da bu yolculuk boşuna olacak, dedi.</p>

  <p>— Evet. Eğer Benes’in vücudunda büyümeye başlayacak olursanız, vücut savunma hatlarında dikkati çekecek ve ondan kısa zaman sonra da Benes’in ölümüne sebep olacaksınız. Böyle bir olaya meydan vermemeye dikkat edeceksiniz.</p>

  <p>Carter etrafına bakındı.</p>

  <p>— Başka soracak bir şeyiniz var mı? Mademki yok, hazırlanmaya başlayabilirsiniz, Benes’in vücuduna mümkün olduğu kadar çabuk girmek istiyoruz.</p>
</body>
</html>
