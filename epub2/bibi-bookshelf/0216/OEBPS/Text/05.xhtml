<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">5.</p>

  <p class="bolum_adi">DENİZALTI</p>

  <p>Hastane odasındaki çalışmalar baş döndürücü bir hızla yapılıyordu. Sanki herkes yürümeyi unutmuş, koşar adımlarla gidiyordu. Yalnız, ameliyat masasındaki insan hareketsizdi. Isıtıcı ağır bir battaniye çıplak adamın üstüne örtülmüştü. Çıplak vücut, nefes alışları bile belli olmayacak bir dereceye kadar dondurulmuştu.</p>

  <p>Benes’in başı tamamen tıraş edilmiş ve enlem, boylam daireleri gibi çizgilerle donatılmıştı. Yüzündeki acı ifadesi de vücuduyla beraber donup kalmıştı.</p>

  <p>Benes’in yattığı masanın arkasındaki duvar boydan boya, Benes’in kan dolaşımının çekilmiş ve büyütülmüş resmiyle kaplanmıştı. Göğüs, boyun ve baş bölgesindeki damarlar iyice belirtilmişti. Kan damarları bir kol kadar genişti. Kılcal damarlar, bir ağacın dalları gibi duruyordu.</p>

  <p>Kontrol kulesinde bulunan Carter ve Reid, ameliyat odasına üstten balkıyorlardı. Kontrol kürsülerinin başında birer teknisyen vardı. Bütün teknisyenler boydan boya fermuarlı beyaz gömlek giymişti.</p>

  <p>Carter pencerenin önüne giderken Reid, bir mikrofona eğildi ve yumuşak bir sesle:</p>

  <p>— Proteus’u küçültme odasına getirin, dedi.</p>

  <p>Emrin verilmesi üzerine ısıtıcı battaniye üzerindeki son ayarlar ve kontroller yapıldı. Her teknisyen kendi kontrol kürsüsündeki âletleri tekrar gözden geçirdi. Hemşireler Benes’in etrafında pervaneler gibi dönüp duruyordu.</p>

  <p>Proteus’un küçültmeye hazırlanması, ameliyat odasındaki bütün erkek ve kadın görevlileri harekete geçirmişti. Hepsi, sayımının başlamış olduğunu biliyordu.</p>

  <p>Reid, bir düğmeye bastı.</p>

  <p>— Kalp!</p>

  <p>Kalp bölgesi televizyon ekranında göründü. Bölge içindeki EKG kayıtları görülüyor ve kalbin ağır atışları duyuluyordu.</p>

  <p>— Durum nasıl, Henry?</p>

  <p>— Fevkalâde. Dakikada otuz iki atış. Anormallik, akustik veya elektronik yok. Vücudun geri kalan kısmı da kalbe uyuyor olmalı.</p>

  <p>— Güzel.</p>

  <p>Reid, düğmeyi tekrar çevirdi. Eğer kalp normalse, adamın nesi vardı?</p>

  <p>Ciğer bölgesine geçti. Ekran üzerindeki şekil birden değişti.</p>

  <p>— Tamam mı, Jack?</p>

  <p>— Tamam, Doktor Reid. Dakikada altı defa nefes alıyor. Daha aşağı düşüremedim.</p>

  <p>— Düşürmeni söylemiyorum, devam edin.</p>

  <p>Ondan sonra hipotermiye geçti.</p>

  <p>Bu sektör, diğerlerinden genişti. Bütün vücutla ilgili olduğu için vücudun muhtelif yerlerinin ısılarını gösteren termometreler vardı. Her termometrenin altında adı yazılıydı: «Deveran», «Nefes-Alma», «Kalp», «Böbrekler», «Barsaklar» ve daha bir sürü etiket vardı.</p>

  <p>Reid sordu:</p>

  <p>— Aksilik var mı, Sawyer?</p>

  <p>— Hayır efendim. Tüm ortalama yirmi sekiz derece santigrat... Seksen iki derece fahrenhayt.</p>

  <p>Santigratı fahrenhayta çevirmene lüzum yok teşekkür ederim.</p>

  <p>— Peki, efendim.</p>

  <p>Reid, hipotermi’yi kendi vücudunda hisseder gibi oldu. Normalden on altı fahrenhayt düşük derece, metabolizmanın hayatiyetini üçte bire düşürürdü. Oksijen ihtiyacı üçte bire düşerdi, kalp atışları yavaşlar, kan akışı yavaşlardı, Bu takdirde, beyindeki kan pıhtısı üzerindeki baskı kaldırılmış oluyordu. Ayrıca, biraz sonra enjekte edilecek olan denizaltı için normal bir ortam yaratılmış oluyordu.</p>

  <p>Carter, Reid’in yanına geldi.</p>

  <p>— Her şey tamam mı Don?</p>

  <p>— Hazırlıksız bir gece olduğuna göre, elimizden geldiği kadar çalışıyoruz.</p>

  <p>— Hiç sanmıyorum.</p>

  <p>Reid kızardı.</p>

  <p>— Ne demek istedin, general?</p>

  <p>— Hazırlığa ihtiyacımız yoktu. Küçültmeyle biyolojik deneyler yaptığını biliyordum. İnsanın kan dolaşımını incelemek aklına gelmiş miydi?</p>

  <p>— Düşünmemiştim. Fakat kurduğum ekip, biyolojik etüdlerde bulunuyordu. Görevleri biyolojik araştırma olduğu için, anormal karşılamadık.</p>

  <p>— Don...</p>

  <p>Carter, tereddüt etti, sonra karar vermiş gibi devam etti:</p>

  <p>— Eğer bu iş başarısız olursa Don, birisinin başını isteyecekler. Bu baş da benim başım olacak. Eğer başarı sağlarsak, senin ve ekibinin geleceği çok parlak olacak. Ancak, fazla ümitlenme.</p>

  <p>— Demek asker yine parsayı toplayacak ha? Yani ayak altında dolaşmamı istemiyor musun?</p>

  <p>— Akla uygun olur... Bir şey daha var. Şu Cora Peterson’un ne derdi var?</p>

  <p>— Hiç bir derdi yok. Neden sordun?</p>

  <p>— İtirazını duydum da. Konferans salonuna girerken duymuştum, ekibe katılmaması için gerekli bir sebep var mı?</p>

  <p>— Bir kadın. Acil durumlarda şaşırabilir. Ayrıca...</p>

  <p>— Evet?</p>

  <p>— Gerçeği istersen, Duval’ın otoriter bir tavır takınmasına kızdığım için itiraz ettim, o kadar. Duval’a güvenin var mı?</p>

  <p>— Ne demek istedin ?</p>

  <p>— Grant’ı ekibe katmandaki sebep nedir? Kimi kollamasını istedin?</p>

  <p>Carter kısık sesle:</p>

  <p>— Kimseyi göz altında bulundurması için emir vermedim, dedi. Ekip şu anda sterilize odasında olmalı.</p>

  <p class="ortali">⁂</p>

  <p>Grant, kuvvetli antiseptik kokusunu duyunca burnunu çekiştirdi. Tıraş olma fırsatı bulduğu için memnundu. Beraberinde bir kadın olduğuna göre, tıraş olmaması yersiz olacaktı. CDMF üniforması da fena sayılmazdı. Tek parçalı üniforma, sanki kendisi için yapılmış gibiydi, ama koltuk altları biraz sıkıyordu. Fakat bir saat için buna dayanabilirdi.</p>

  <p>Yolculuğa hazırlanmış olan ekip bir sıra halinde, ultraviyole ışınlarıyla zengin loş aydınlıkta koridoru geçti. Radyasyon tehlikesine karşılık siyah camlı gözlük takmışlardı.</p>

  <p>Cora Peterson, Grant’ın hemen önünde yürüyordu. Grant, kadının sallanan kalçalarını iyice göremediği için siyah gözlüğe küfürler yağdırıyordu.</p>

  <p>Cora’yla konuşmak istiyordu.</p>

  <p>— Bu aşağı yukarı yürüyüş bizi gerektiği kadar sterilize edecek mi, Bayan Peterson?</p>

  <p>Cora, başını çevirip baktı.</p>

  <p>— Merak etmeyin, erkekliğinize dokunmaz.</p>

  <p>Grant çok fena bozulmuştu- Ama imâlı konuşmakla bu cevabı hak ettiği gerçekti.</p>

  <p>— Erkekliğimi küçümsüyorsunuz Bayan Peterson, dedi. Saf saf cevaplar vermenizden bıktım.</p>

  <p>— Sizi gücendirmek istememiştim.</p>

  <p>Koridorun ucundaki kapı açılınca Grant, adımlarını sıklaştırıp Cora’ya yaklaştı ve elini uzattı. Cora, uzatılan eli görmemezlikten gelerek Duvarın peşinden yürüdü.</p>

  <p>Grant:</p>

  <p>— Gücenmem, dedi. Gerçekten sterilize olmadığımızı söylemek istemiştim. Dış taraflarımız mikroptan temizlenmiş olabilir ama içimiz mikrop kaynıyor.</p>

  <p>— Benes de bu yönden sterilize edilmiş değil. Fakat öldürülen her mikrop, ona vereceğimiz mikrop miktarını azaltacaktır. Tabiî mikroplarımız da bizimle beraber küçültülmüş olacak, ancak küçültülmüş mikropların kan dolaşımında nasıl bir tepki göstereceğini bilmiyoruz. Diğer taraftan, kanına verebileceğimiz küçültülmüş mikroplar bir saat sonra eski büyüklüğünü alacak ve bünyesi için tehlikeli olacaktır, Benes’in bilinmeyen faktörlere karşı bırakılmaması yerinde olacaktır.</p>

  <p>Başını sallayarak konuşmasına devam etti.</p>

  <p>— Bilmediğimiz çok şey var. Tecrübenin böyle yapılmaması gerekirdi.</p>

  <p>— Fakat başka çaremiz yok, öyle değil mi Bayan Peterson? Sahi, size Cora diyebilir miyim?</p>

  <p>— Benim için fark etmez.</p>

  <p>Her tarafı camlı, yuvarlak ve geniş bir odaya girdiler. Odanın ortasında on beş metre kadar boyunda, at nalı şeklinde, beyaz boyalı bir araç vardı. At nalı şeklinin baş tarafında geniş bir kubbe, bu kubbenin üstünde tamamen şeffaf ikinci bir kubbe vardı. Büyük bir hidrolik kaldırıcının üstün de,odanın merkezine doğru manevra yaptırılıyordu.</p>

  <p>Michaels, Grant’ın yanına geldi.</p>

  <p>— Proteus, dedi. Gelecek bir saat için bizim evimiz, olacak.</p>

  <p>Grant etrafına bakınarak:</p>

  <p>— Burası çok geniş bir oda, dedi.</p>

  <p>— Küçültme odamız. Birtakım topların ve küçük atomik bombaların küçültülmesi için kullanıyoruz. Aynı zamanda kimi böceklerin büyültülmeleri için kullanılıyor. Karınca meselâ, daha kolay incelenmek üzere büyütülüyor. Şaka ediyorum, böyle tecrübelere henüz izin verilmiyor. Ama biz, bir iki deneme yaptık. Şimdi Proteus’u Zero modüle getiriyorlar. Şu gördüğün kırmızı karenin üzerine. O zaman gemiye binebileceğimizi sanıyorum. Sinirli misin Bay Grant?</p>

  <p>— Hem de nasıl! Peki, sen?</p>

  <p>— Hem de nasıl!</p>

  <p>Proteus, yerine oturtulmuştu ve onu getiren hidrolik kaldırıcıyı çekiyorlardı. Denizaltı gemisinin girişinden ip bir merdiven sarkıyordu.</p>

  <p>Gemi, steril beyazlıkta pırıl pırıl yanıyordu. Kuyruk kısmında iki jet göze çarpıyordu.</p>

  <p>Owens:</p>

  <p>— İlkin ben bineceğim, dedi, işaret verdiğim zaman siz de gelirsiniz.</p>

  <p>Merdivene doğru yürüdü.</p>

  <p>Grant:</p>

  <p>— Kendi gemisi, diye homurdandı. Neden olmasın? Sonra Michaels’a döndü.</p>

  <p>— Bizden çok daha sinirli görünüyor.</p>

  <p>— Genellikle sinirlidir. Ne zaman suratına baksan sinirli olduğunu anlarsın. Eğer sinirliyse, muhakkak bir sebep vardır. Karısı ve küçük iki kızı var. Hem Duval hem de asistanı bekâr.</p>

  <p>— Ben de bekârım, ya sen?</p>

  <p>— Boşandım. Çocukta yok, anlıyorsun, ya!</p>

  <p>Owens, köpük gibi görünen üst kubbedeydi. Gelebileceklerini işaretle anlattı. Michaels, hemen merdivene yürüdü. Arkasından Duval gidiyordu. Grant, kenara çekilerek Cora Peterson’a yol verdi</p>

  <p>Grant, gemiye bindiği zaman herkes oturmuştu. Owens, tek koltukta oturuyordu, önünde kontrol tablosu vardı. Biraz alt tarafta ikisi arkada, ikisi önde olmak üzere dört koltuk daha yandı. Arkadaki iki koltuk birbirlerinden biraz uzakça ve yanlarda kalıyordu. Sağ taraftaki koltukta Cora, sol taraftakinde ise Duval oturuyordu.</p>

  <p>Diğer iki koltuk birbirlerine çok yakındı. Michaels, soldakine oturmuştu. Grant, boş bulduğu koltuğa oturdu.</p>

  <p>Oturdukları yerin her iki tarafında da çalışma tezgâhları ve yedek kontroller vardı. Tezgâhların alt kısımları dolaptı. Arka taraftaki iki küçük kabinden biri çalışma, diğeri depo odası olarak kullanılıyordu.</p>

  <p>İçerisi hâlâ karanlıktı.</p>

  <p>Michaels:</p>

  <p>— Seni hemen işe koyacağız, Grant, dedi. Genel olarak haberleşmenin başında daima bizden biri bulunurdu, ama bu işi şimdi sen yapacaksın. Haberleşmeci olduğuna göre, telsizi kullanabileceğini sanıyorum. Sıkıntı çekmeyeceğini umarım.</p>

  <p>— Şu anda öyle sanıyorum ki...</p>

  <p>Michaels, yukarı doğru seslendi.</p>

  <p>— Hey Owens, geminin elektrik gücünden ne haber?</p>

  <p>— Biraz sonra. Birkaç şeyi tetkik ediyorum.</p>

  <p>Michaels:</p>

  <p>Olağanüstü bir şey olduğunu sanmıyorum, dedi. Gemide nükleer olmayan tek şey o telsiz.</p>

  <p>— Herhangi bir problem ummuyorum.</p>

  <p>— Güzel! Şu halde rahat edebiliriz. Küçültülmeden önce birkaç dakikamız var. Diğerleri meşgul oldukları için ben konuşacağım.</p>

  <p>— Devam et.</p>

  <p>Michaels, koltuğunu ayarladı.</p>

  <p>— Hepimizin, sinirli olduğumuzu gösteren kimi hareketlerimiz vardır. Kimi sigara yakar... Burada sigara içilmez, tabiî...</p>

  <p>Ben zaten sigara içmem.</p>

  <p>— Kimi içki içer, kimi tırnaklandı kemirir. Ben konuşurum... tabiî konuşurken boğulmazsam. Şimdilik boğulmakla konuşmak arasında bocalıyorum. Owens’i sormuştun, sinirine dokunuyor mu?</p>

  <p>— Sinirime dokunması mı gerekir?</p>

  <p>— Carter’in böyle umduğunu biliyorum. Kuşkucu bir adam. Megaloman eğilimi. Kaza olduğu sırada Owens’in arabada bulunduğunu hiç unutmak istemiyor ve canı çok sıkılıyor.</p>

  <p>Grant:</p>

  <p>— Ben de düşünmedim değil, dedi. Fakat anlamı nedir? Eğer Owens’in kazayı hazırladığını düşünüyorsan, bulunması gereken yer araba olmamalıydı.</p>

  <p>Michaels, başını şiddetle salladı.</p>

  <p>— Böyle bir şey söylemiyorum. Carter’in düşünebileceği nedenleri araştırmaya çalışıyorum. Owens’in düşman gizli ajanı olduğunu düşünelim, bilimsel konferansların, birinde kandırılmış olduğunu tahmin edelim...</p>

  <p>Grant, kuru sesle.</p>

  <p>— Ne dram, dedi. Burada, yani gemide böyle konferanslara gitmiş olan var mı?</p>

  <p>Michaels, bir dakika düşündü.</p>

  <p>— Gerçekte, hepimiz gittik. Hatta, Cora bile geçen yıl küçük bir oturumda bulunmuştu. O zaman Duval, bir gazeteyi temsil ediyordu. Her neyse, Diğer Taraf’a geçenin Owens olduğunu düşünelim. Benes’in öldürülmesi görevini aldığını tahmin edelim. Onu öldürürken kendi ölümünü bile göze aldığını düşünelim. Çarpan arabanın şoförü öleceğini biliyordu. Tüfekli beş adam da öleceklerini biliyordu. O adamlar ölmeyi göze almışlardı.</p>

  <p>— Ve şimdi Owens, bizim ölümümüz pahasına başarıyı önlemek mi ister? Bu nedenle mi sinirli?</p>

  <p>— Oh, hayır. Şimdi söylediğin imkânsız bir şey. Owens, bir ilke uğruna belki hayatını verebilir, ama gemisinin ilk işinde başarısızlığa uğramasını asla kabul edemez.</p>

  <p>— Şu halde onu devreden derhal çıkartabiliriz.</p>

  <p>Michaels, kesik bir kahkaha attı. Ay gibi yusyuvarlak yüzü ışıl ışıldı.</p>

  <p>— Tabiî. Fakat Carter’in hepimizden kuşkulandığını söyleyebilirim. Sen de böyle düşünebilirsin.</p>

  <p>— Peki, Duval?</p>

  <p>— Neden olmasın? Diğer Taraf’a herkes dönebilir. Aldığı para için değil; burada bulunanların hiç birinin paraca satın alınamayacağından eminim. Fakat, yanıldıkları bir ilke uğruna her şeyi yapabilirler. Örneğin, küçültme bugün için en büyük bir savaş silâhıdır ve burada bulunanlar küçültmenin yaratıcılarıdır. Birkaç ay önce cumhurbaşkanına bu hususta bir rapor gönderilmişti. Küçültme oyununa bir son verilmesi isteniyordu. Küçültme esaslarının uluslar arası biyolojik bir araştırmadan ileri gidilmemesi istendi.</p>

  <p>— Bu harekete kimler katılmıştı?</p>

  <p>— Birçoğu. Duval, çok konuşkan bir liderdi. Gerçekte, raporu ben de imzalamıştım. Eğer Benes’in buluşu öğrenilecek olursa dünya için çok tehlikeli olacaktır. Eğer bunun gerçek olduğunu düşünecek olursak, Duval kadar ben de Benes’in ölmesini tercih ederiz.</p>

  <p>Michaels, yerinde yarım döndü.</p>

  <p>— Ve oradaki kız da buna dahil olabilirdi.</p>

  <p>— Raporu o da mı imzaladı?</p>

  <p>— Hayır, rapor sadece üst sınıfı ilgilendiriyordu. Fakat neden o da burada bulunuyor?</p>

  <p>— Çünkü Duval ısrar etti. Buna biz de tanık olduk.</p>

  <p>— Evet, fakat Duval’ın israr ettiği zaman neden orada bulunuyordu? Genç ve oldukça güzel bir kız. Duval, Cora’dan en aşağı yirmi yıl daha yaşlı ve onunla ilgisi yok. Acaba Cora Duval’la neden gelmek istedi?</p>

  <p>Grant:</p>

  <p>— Kıskanıyor musun. Doktor Michaels? diye sordu.</p>

  <p>Michaels, şaşırmış göründü. Sonra gülümsedi.</p>

  <p>— Biliyorsun, bunu ben de düşünmedim değil. Kıskandığımı söyleyebilirim. Duval’dan yaşlı olmadığıma göre, Cora’yı kendi yanımda görmek hoşuma gidecekti. Böyle de olsa Cora’nın bu işe karışmasındaki nedenleri gerçekten merak ediyorum.</p>

  <p>Michaels, birden ciddileşti.</p>

  <p>— Geminin başarıya ulaşması yalnız bizim elimizde değil, dışardan bizi idare edenlerin de elinde. Albay Reid, bizim kontrolümüzü dışardan yapıyor. Carter’le daima tartışma halindedir ve politikada yer almak ister. Daha önce iyi arkadaştılar.</p>

  <p>Grant:</p>

  <p>— Çok fena, dedi.</p>

  <p>— Carter’e gelince, onun delilik eğilimleri var. Buradaki işin güç tarafları onu son derece sinirli yaptı. Carter’in aklı yerinde mi değil mi, üzerinde düşünülecek bir mesele!</p>

  <p>— Acaba deli mi?</p>

  <p>Michaels, ellerini çaresizlik içinde iki yana açtı.</p>

  <p>— Deli olmadığı muhakkak, dedi. Söylemiştim...bu konuşmalarımızın hepsi telepatik. Burada oturup sıkıntıdan terlememi mi isterdin? Yoksa çığlık çığlığa haykırmamı mı?</p>

  <p>Grant:</p>

  <p>— Hayır, dedi. Konuşmana devam edebilirsin. Seni dinlediğim sürece, paniğe kapılmak için zaman bulamam. Bana öyle geliyor ki, herkesten söz ettin.</p>

  <p>— Hiç de değil. En kuşkulu karakteri bilerek en sona bıraktım. Gerçekte, en kuşkusuz görünen karakter suçludur, öyle değil mi?</p>

  <p>— Açıkça. Peki, hiç kuşkulanılmayan karakter kimdir? Yoksa, konuşmana fırsat kalmadan hemen burada kurşunlanıp susturulacak mısın?</p>

  <p>— Kimse üzerime ateş edemez. Zamanımın olacağını sanıyorum. Hiç kuşkulanılmayan karakter, ancak sen olabilirsin, Grant. Güvenilir bir ajandan kim kuşkulanabilir? Gerçekten de güvenilebilecek bir insan mısın, Grant?</p>

  <p>— Emin değilim. Sadece benim sözüme güvenmen gerekir, ama sözümün de pek önemi yoktur, değil mi?</p>

  <p>— Tamam. Diğer Tarafa çok sık geçmişsin, hem de diğerlerinden çok daha ilginç görevlerle. Şu veya bu şekilde satın alınabilmiş olduğunu düşünelim.</p>

  <p>Grant, yine kuru bir sesle:</p>

  <p>— Mümkündür, dedi. Fakat Benes’i buraya kadar getirdim.</p>

  <p>— Getirdin, ama buraya getirdikten sonra onun başına gelecekleri belki biliyordun. Daha başka görevler alabilmek için olaydan uzak kalman normal değil mi?</p>

  <p>— Ciddî söylediğini kabul ediyorum.</p>

  <p>Michaels, başını salladı.</p>

  <p>— Hayır, ciddî söylemiyorum. Kırıcı konuşmaya başladığımı sanıyorum.</p>

  <p>Burnunu çekiştirerek devam etti.</p>

  <p>— Küçültmeye başlamış olmalarını isterdim. Ondan sonra düşünecek vaktim çok az olacaktı.</p>

  <p>Grant, şaşırmıştı. Michaels’in yüzündeki üzüntülü ifade açıkça beliydi.</p>

  <p>Michaels, seslendi:</p>

  <p>— İşler nasıl, Yüzbaşı?</p>

  <p>Owens’ın haşin sesi duyuldu.</p>

  <p>— Tamam, Tamam...</p>

  <p>Işıklar yandı. Duval, yanındaki gözleri çekip açmaya ve cetvelleri kontrol etmeye başladı. Cora da lazeri dikkatle gözden geçiriyordu.</p>

  <p>Grant:</p>

  <p>— Yanına gelebilir miyim, Owens? diye sordu.</p>

  <p>Owens:</p>

  <p>— İstiyorsan başını uzatabilirsin, dedi. Buraya ikimizin birden sığması imkânsız.</p>

  <p>Grant:</p>

  <p>— Sinirlerine hâkim ol, Doktor Michaels, dedi. Birkaç dakika konuşamayacağız ama uzakta olmayacağım. Sinirli olduğunu hissettirmemeye çalışmalısın.</p>

  <p>Michaels’in sesi kuruydu.</p>

  <p>— Düşünceli adamsın, Grant. Eğer normal uykumu alabilmiş olsaydım...</p>

  <p>Grant, gülümseyerek ayağa kalktı, Cora’ya baktı. Cora, soğuk bir hareketle kenara çekildi. Grant, üst kubbenin merdivenlerini tırmandı ve başını uzattı.</p>

  <p>— Nereye gideceğimizi nasıl bulacaksın?</p>

  <p>Owens:</p>

  <p>— Michaels’in hazırladığı yol haritası yanımda.</p>

  <p>Önündeki düğmelerden birine basınca, aydınlanan bir ekranda küçük bir dolaşım haritası belirdi.</p>

  <p>Owens, başka bir düğmeye dokununca plânın başka bir bölgesi sarı bir ışıkla parıldadı.</p>

  <p>Gerektiği zaman Michaels’tan yardım göreceğiz, dedi, Nükleer yakıtlı olduğumuz için yolumuzu Carter de inceleyebilecek. Bize yol gösterebilecekler, tabiî telsizi kullanış ustalığına bağlı olacak.</p>

  <p>— Buradaki kontroller çok karışık.</p>

  <p>— Bir tuşun değişik görevleri var. Biliyorsun, bu denizatı, denizlerin dip araştırmaları için yapılmıştı.</p>

  <p>Grant, tekrar aşağı inince Cora, yine ona yol verdi. Saatçilerin kullandığı âletlere benzer hassas âletlerle çalışıyordu.</p>

  <p>Grant:</p>

  <p>— Karışık bir âlet, dedi.</p>

  <p>Cora, kısaca:</p>

  <p>— Ne olduğunu öğrenmek istiyorsan, rubi lazeri ismini alan bir âlet.</p>

  <p>— Ne olduğunu biliyorum, ama şimdiye kadar çalıştığını hiç görmedim.</p>

  <p>— Şu halde, yerine otur ve beni rahat bırak ki çalışabileyim.</p>

  <p>— Emredersiniz, efendim. Futboldan yana bir sıkıntınız olursa bana haber verin. Bizim gibi adele gücüyle çalışan kimseler bilmedikleri işlerde rahat çalışabilirler.</p>

  <p>Cora, elindeki küçük tornavidayı bıraktı.</p>

  <p>— Bay Grant?</p>

  <p>— Buyurun ?</p>

  <p>— Bu yolculuğu böyle komik deyimlerinizle mi geçirmek istiyorsunuz?</p>

  <p>— Hayır, ama... Peki, nasıl konuşmamı istersin?</p>

  <p>— Ekibin bir üyesi gibi.</p>

  <p>— Genç bir kadın olduğunu unutuyorsun.</p>

  <p>— Biliyorum, ama seni ne ilgilendirir? Benim cinsimin farkında olduğunu sözlerin ve hareketlerinle her zaman bildirmek zorunda mısın? Bu işimiz tamamlandıktan sonra, eğer hâlâ benimle ilgilendiğini gösterecek olursan, o zaman ne yapmamız gerektiğini düşünebiliriz, ama şimdilik..</p>

  <p>— Peki, iş bittikten sonra randevu aldım sayılır.</p>

  <p>— Ha, Bay Grant?</p>

  <p>— Evet ?</p>

  <p>— Bir zamanlar futbolcu olduğun için çekinmene lüzum yok, çünkü umurumda değil.</p>

  <p>Grant, zorlukla yutkundu.</p>

  <p>Cora, dikkatini tekrar lazer üzerine çevirmişti. Grant’ı unutmuş görünüyordu.</p>

  <p>Cora, birden elini Grant’ın eli üzerine koydu. Genç adamın elini tuttu, sonra:</p>

  <p>— Özür dilerim, dedi.</p>

  <p>Grant’ın elini kenara çekti. Grant, Cora’nın ilik parmaklarının dokunması ile sarsıldığını hissetti, ama söyleyecek söz bulamadı.</p>

  <p>Cora, lazeri çalıştırdı. Makineden çıkan ince ışın huzmesi, Grant’ın evvelce elini dayadığı metalin üzerine çarptı. Metal yüzeyin üstünde küçük bir delik belirdi. Eğer Grant’ın eli hâlâ metalin üzerinde durmuş olsaydı, delik, başparmağının üzerinde olacaktı.</p>

  <p>Grant:</p>

  <p>— Önceden haber verebilirdin, dedi.</p>

  <p>Cora:</p>

  <p>— Burada durman için bir sebep yok, değil mi? Dedi.</p>

  <p>Grant’ın yardımını reddederek lazeri kaldırdı ve çalışma odasına yürüdü.</p>

  <p>Grant:</p>

  <p>— Bundan sonra, yanındayken elimi nereye koyduğuma dikkat ederim, dedi.</p>

  <p>Cora, şaşırmış görünerek omuzunun üzerinden baktı. Sonra birden gülümsedi.</p>

  <p>Grant:</p>

  <p>— Dikkat et, dedi. Yanağın belki çatlayabilir.</p>

  <p>Cora’nın gülümsemesi hemen kayboldu.</p>

  <p>Soğuk sesle:</p>

  <p>— Söz verdin, dedi.</p>

  <p>Sonra çalışma odasının kapısından geçti.</p>

  <p>Owens’in sesi duyuldu.</p>

  <p>— Grant, Telsizi kontrol et!</p>

  <p>— Tamam. Yine görüşürüz, Cora. Daha sonra!</p>

  <p>Tekrar yerine oturup telsize baktı.</p>

  <p>— Mors harfleriyle çalışan bir apareye benziyor, dedi.</p>

  <p>Michaels, başını kaldırıp baktı. Yüzünün gri rengi biraz kaybolmuş gibiydi.</p>

  <p>— Evet, küçültmede sesin nakledilmesi mümkün olmadığı için mors kullanacağız. Umarım biliyorsun.</p>

  <p>— Evet.</p>

  <p>Birkaç kelimeyi parmaklarının ucuyla çabuk: çabuk yazdı.</p>

  <p>Proteus’un içindeki hoparlör birden canlandı.</p>

  <p>Mesaj alındı. Keşke doğrulayabilseydim, Mesaj şöyle okunuyor: BAYAN PETERSON GÜLÜMSEDİ?</p>

  <p>Tam bu sırada çalışma odasından çıkan Cora, bunu duydu.</p>

  <p>— Hay Allah! diye söylendi.</p>

  <p>Grant, tekrar yazdı.</p>

  <p>DOĞRU!</p>

  <p>Bu seferki cevap mors harfleriyle verildi. Grant dikkatle dinledi.</p>

  <p>Sonra yüksek sesle:</p>

  <p>— Gonderilen mesaj dışardan alındı, dedi. KÜÇÜLTME İŞLEMİNE HAZIRLANIN.</p>
</body>
</html>
