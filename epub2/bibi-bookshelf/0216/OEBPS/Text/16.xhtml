<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">16.</p>

  <p class="bolum_adi">BEYİN</p>

  <p>Kontrol odasındaki televizyon teknisyeni birden canlandı.</p>

  <p>— General Carter...</p>

  <p>— Evet, ne var?</p>

  <p>— Yine hareket ediyorlar, efendim. İç kulaktan çıktılar ve kan pıhtısına doğru süratle gidiyorlar.</p>

  <p>— Ne?</p>

  <p>Zaman göstergesindeki 12 rakamını yüksek sesle okudu.</p>

  <p>— On iki dakika.</p>

  <p>Dalgın bir tavırla purosunu aradı: yere düşmüş olduğunu görünce ayağının burnuyla ezdi. Sonra eğilip yerden aldı, suratını buruşturup baktı ve hırsla fırlatıp attı.</p>

  <p>— On iki dakika. Başaracak vakitleri var mı, Reid?</p>

  <p>— Başarabilirler. Belki kan pıhtısını bile dağıtabilirler. Fakat...</p>

  <p>— Fakat?</p>

  <p>— Fakat onları zamanında dışarı alıp alamayacağımızı bilmiyorum. Kafatasını açıp onları beyinden çıkartmayacağımızı biliyorsun. Bunu yapabilmiş olsaydık, beyindeki kan pıhtısının çaresine bakabilirdik. Bu da demektir ki, beyindeki kan pıhtısını dağıttıktan sonra onları alabileceğimiz bir yere kadar ulaşabilmeleri lâzım. Eğer yapamazlarsa...</p>

  <p>Carter, öfkeyle:</p>

  <p>— İki fincan kahveyle bir puro getirdiler, dedi. Ne kahveyi içebildim ne de puroyu...</p>

  <p>Televizyon operatörünün sesi duyuldu.</p>

  <p>— Beynin tabanına ulaşmak üzereler, efendim.</p>

  <p class="ortali">⁂</p>

  <p>Michaels, haritasının başına oturdu. Grant, omzunun üzerinden bakıyordu.</p>

  <p>— Kan pıhtısı burada mı?</p>

  <p>Michaels:</p>

  <p>— Evet, dedi.</p>

  <p>— Oldukça uzak görünüyor, On iki dakikamız kaldığını unutma.</p>

  <p>— Göründüğü kadar uzak değil Rotamız açık. Bir dakika sonra beynin tabanına geleceğiz ve oradan da gitmemiz...</p>

  <p>Geminin her tarafı birden aydınlandı. Grant merakla etrafına bakındı. Yan tarafta, beyaz ışıklarla parlayan kapalı bir duvar vardı.</p>

  <p>Michaels:</p>

  <p>— Kulak zarı, dedi. Gerisinde bizim dünyamız var.</p>

  <p>Tekrar haritanın üzerine eğildi.</p>

  <p>— Tüylü işitme hücrelerindeyken gemiye dönmemi sen emretmiştin, değil mi, Grant?</p>

  <p>— Evet, ben emrettim, Michaels. Senin gemide olmanı istemiştim.</p>

  <p>— Bunu Duval’a anlat, çünkü tutumu...</p>

  <p>Neden üzülüyorsun? Onun tutumu daima böyle garip değil mi?</p>

  <p>— Bu sefer hareket etti. Bir kahraman gibi görünmek istemiyorum, ama...</p>

  <p>— Senin tarafından tanık olabilirim, Michaels, üzülme.</p>

  <p>— Teşekkür ederim, Grant. Ve... Duval’a dikkat etmelisin.</p>

  <p>Grant, kesik bir kahkaha attı.</p>

  <p>— Tabiî.</p>

  <p>Duval, sanki kendisinden söz edildiğini anlamış gibi yanlarına geldi.</p>

  <p>— Neredeyiz, Michaels?</p>

  <p>Michaels, düşmanca bir tavırla Duval’a baktı ve haşin bir sesle cevap verdi.</p>

  <p>— Beyin tabanına girmek üzereyiz.</p>

  <p>— Pekâlâ. Göz kaslarını hareket ettiren sinirlerin yanından geçecek olursak...</p>

  <p>— Ona da peki. Kan pıhtısına yaklaşmak daha kolaysa, söylediğin yoldan gideriz.</p>

  <p>Grant, geriye doğru bir adam attı ve Cora’nın dinlenmekte olduğu malzeme odasına doğru baktı.</p>

  <p>Cora, kalkmak isteyince Grant, elini kaldırıp kalkmamasını işaret etti. Sonra Cora’nın yanına gitti, yere oturdu, dizlerini toplayıp kollarının arasına aldı ve gülümseyerek baktı.</p>

  <p>— Dinlenmelisin, Cora.</p>

  <p>— Artık iyiyim. Yalancı hastalar gibi yatıyorum.</p>

  <p>— Neden olmasın? Şimdiye kadar gördüğüm yalancı hastaların en güzelisin. Birkaç dakika beraber yalancı hasta olalım, eğer sence bir sakıncası yoksa, tabiî.</p>

  <p>Cora, gülümseyerek cevap verdi.</p>

  <p>— Şikâyet etmek benim için çok güç. Nihayet hayatımı sana borçluyum.</p>

  <p>— Bana karşı böyle bir sorumluluk duymanı beğenmedim.</p>

  <p>— Çok samimî olarak söyledim.</p>

  <p>— Zamanı gelince bu sözünü hatırlatırım.</p>

  <p>— Özellikle rica edeceğim. Fakat Grant, gerçekten teşekkür ederim.</p>

  <p>— Teşekkür ediş şeklini beğendim, ama seni korumak görevimdi. Bu sebeple gönderildim, unutma. Resmi kararları vermek ve âcil durumlarda harekete geçmek başlıca görevlerim arasında.</p>

  <p>— Fakat hepsi bu kadar değil, ha?</p>

  <p>— Yetmez mi? Ciğerlere şnorkeli sokarım, hava deliklerinden lifleri temizlerim ve güzel bir kadına yardımcı olurum.</p>

  <p>— Fakat hepsi bu kadar değil, Duval’ı göz altında bulundurmak için buradasın, değil mi?</p>

  <p>— Neden sordun?</p>

  <p>— Çünkü gerçek. Karargâhtaki yüksek grup, doktor Duval’dan hoşlanmaz. Şimdiye kadar kimsenin de hoşlandığını görmedim.</p>

  <p>— Acaba neden ?</p>

  <p>— Çünkü kendisini tamamen işine adamış bir insandır. Başka şeylerle ilgilenmez, kimsenin işine karışmaz. Buna karşılık kimsenin de kendi işine karışmasını istemez. Başkalarını gücendiriyor belki, ama bunun farkında bile değilidir. İşinden başka şeylerin de var olduğunu bilmez.</p>

  <p>— Güzel bir asistanı olduğunun da farkında değil mi?</p>

  <p>Cora, kızardı.</p>

  <p>— Öyle sanıyorum ki... Asistanlarının bile farkında değildir. Fakat benim çalışmama değer verir, gerçekten de değer verir.</p>

  <p>— Eğer senin başka biri içinde değerin varsa, seni elinden kaçırmamak için her şeyi yapabilir, değil mi?</p>

  <p>Cora, gözlerini kaçırdı, sonra kesinlikle:</p>

  <p>— Fakat hain değildir, dedi, Diğer Taraf’la serbest fikir alışverişi yapmak ister ve bunu çekinmeden söyler. Aksini iddia ettikleri zaman da ne kadar aptal olduklarını yüzlerine karşı söyler.</p>

  <p>Grant, bağını salladı.</p>

  <p>— Evet, tahmin ederim. Herkese aptal olduklarını söylerse, onlar tarafından ne kadar sevilmiş olduğu kendiliğinden belli oluyor.</p>

  <p>— Eh, onun tabiatı böyle.</p>

  <p>— Bak, burada oturup üzülmene lüzum yok. Duval’a beslediğim hislerle diğerlerine beslediğim hisler arasında pek ayrım yok.</p>

  <p>— Michaels böyle düşünmüyor.</p>

  <p>— Biliyorum. Michaels’in kimseye güvenmediği dakikalar oluyor. Hem burada hem de dışarıda. Hattâ bana bile güvenemiyor. Fakat, onun verdiği fikirlerle zehirlenmemiş olduğumu bilmeni isterim.</p>

  <p>Cora, endişeli görünüyordu.</p>

  <p>— Yani, Michaels, lazeri bilerek bozduğumu mu söylüyor? Doktor Duval ve ben birlik olup...</p>

  <p>— Bunun mümkün olabileceğini düşündüğünü sanıyorum.</p>

  <p>— Peki, sen Grant?</p>

  <p>— Ben de mümkün olabileceğini düşündüm.</p>

  <p>— Fakat inanıyor musun?</p>

  <p>— Mümkündür, Cora. Birçok imkânlar arasında. Bazı imkânlar diğerlerinden çok daha geçerli Bırak, işin bu yönüyle ben ilgileneyim, Cora.</p>

  <p>Cora’nın cevap vermesine fırsat kalmadan, Duval’ın sesinin öfkeyle yükseldiğini işittiler.</p>

  <p>— Hayır, hayır, hayır. Bu söz konusu olamaz, Michaels. Salak birinin ne yapmam gerektiğini söylemesine tahammül edemem.</p>

  <p>— Salak!!! Senin hakkında ne düşündüğümü öğrenmek ister misin, sen...</p>

  <p>Grant, hemen ayağa fırlayıp yürüdü, peşinden de Cora geliyordu.</p>

  <p>Grant:</p>

  <p>— Durun bakalım, dedi. Ne oluyor?</p>

  <p>Duval, öfkeyle Grant’a döndü.</p>

  <p>— Lazeri tamir ettim. Teli normal kalınlığına getirdim. Transistora bağladım, Şurada duran salak adama... bunu söyledim...</p>

  <p>Yüzünü Michaels’a dönerek devam etti.</p>

  <p>— Salak, dedim, çünkü kendi kaşındı.</p>

  <p>Grant:</p>

  <p>— Bunda sinirlenecek bir şey yok ki, dedi.</p>

  <p>Michaels da öfkeyle:</p>

  <p>— Çünkü, böyle söyledi diye gerçeği söylemiş olamaz, dedi. Bir şey yapmış. Bu kadarını anlayabiliyorum. Bunu herkes anlar. Çalışıp çalışmayacaklarını herkesten iyi bilirim.</p>

  <p>— Şu halde bize de gösterin, doktor. Bilginizi paylaşalım. Lazeri deneyin.</p>

  <p>— Hayır! Ya çalışır ya çalışmaz. Eğer çalışmazsa, elimden geleni yapmış olduğum için başka yapacak şey olmadığını biliyorum. Kan pıhtısına ulaştığımız zaman çalışıp çalışmadığını anlayacağız. Fakat çalışırsa ki çalışacağını biliyorum, idareli kullanmam gerekir. Küçük bir lazer olduğu için ne kadar ışın depolandığını bilmiyorum. En çok on ilâ on iki atış olmalı ve bunların hepsini kan pıhtısı için saklamam gerekir. Tek bir atışı bile burada boşuna harcayamam. Lazeri bir kere denediğimden ötürü başladığımız işin yarıda son bulmasını istemem.</p>

  <p>Michaels:</p>

  <p>— Söylüyorum sana, dedi Lazeri denemelisin. Eğer denemezsen, geri döndüğümüz zaman seni sadece karargâhtan attırmakla kalmam, kemiklerini teker teker...</p>

  <p>— Geri döndüğüm zaman bunu düşünürüz. Şimdilik bu lazer bana ait ve istediğim gibi kullanmak hakkım. Yapmak istemediğim şeyleri bana zorla ne sen yaptırabilirsin ne de Grant.</p>

  <p>Grant başını salladı.</p>

  <p>— Size bir şey yapmamız için emir falan vermiyorum, doktor Duval.</p>

  <p>Doktor başıyla belirsiz bir işaret yaparak döndü.</p>

  <p>Michaels, Duval’ın arkasından bakarak:</p>

  <p>— Yapacağımı biliyorum, dedi.</p>

  <p>Grant:</p>

  <p>— Bu konuda söyledikleri doğru, Michaels, dedi. Acaba doktor Duval’a kişisel kininden ötürü yüklenmediğinden emin misin?</p>

  <p>— Bana korkak ve serseri dediği için mi? Söylediklerini gülümseyerek mi karşılamalıydım? Fakat kişisel kinimin olup olmaması önemli değil. Onun bir hain olduğunu düşünüyorum.</p>

  <p>Cora, hırsla:</p>

  <p>— Bunun doğru olmadığını sen de biliyorsun, dedi.</p>

  <p>Michaels, soğuk bir sesle:</p>

  <p>— Sizin de onunla birlik olmadığınız bilinmiyor, dedi. Neyse boş verin. Kan pıhtısına yaklaşıyoruz, o zaman Duval’ın niyetini anlayacağız.</p>

  <p>— Kan pıhtısını temizleyecektir. Tabiî, lazer çalışırsa.</p>

  <p>— Eğer çalışırsa! Benes’in ölümüne sebep olmazsa çok hayret ederim. Hem de bu sefer ki kaza olmayacak.</p>

  <p class="ortali">⁂</p>

  <p>Carter, ceketini çıkartmış koltuğunda oturuyordu. Ağzında yanar bir puro vardı, ama purosunu içmiyordu.</p>

  <p>— Beyindeler mi?</p>

  <p>Reid, bıyıklarını çekiştirip gözlerini oğuşturdu.</p>

  <p>— Pratik olarak kan pıhtısındalar. Durdular.</p>

  <p>Carter, zaman göstergesine baktı ve 9 rakamını okudu.</p>

  <p>Kendisini çok yorgun hissediyordu. Bütün sinirleri laçka olmuştu.</p>

  <p>— Acaba becerebilecekler mi dersin?</p>

  <p>Reid, başını salladı.</p>

  <p>— Hiç sanmıyorum.</p>

  <p>Zamanında dışarı çıkamadıkları takadirde, dokuz dakika sonra koca denizaltı gemisi Benes’in vücudunu parçalayarak gözlerinin önüne bitiverecekti.</p>

  <p>Carter, yaptıkları iş başarıya ulaşmadığı takdirde gazetelerin vereceği haberi düşündü. Diğer Taraf’ın nasıl alaylı güleceklerini tahayyül etti.</p>

  <p>Sonra, zihninden istifa dilekçesini yazmaya başladı.</p>

  <p class="ortali">⁂</p>

  <p>Owens, heyecanla haykırdı.</p>

  <p>— Beynin içine nihayet girdik!</p>

  <p>Geminin iç ışıklarını tekrar söndürdü. Herkes dışarıyı seyrediyordu. Grant, hayatında böylesine karışık bir yüzey görmediğini hayretle düşündü.</p>

  <p>Hücreler arasındaki sıvıdan geçiyorlardı.</p>

  <p>Duval:</p>

  <p>— Bu inceleme Benes’in hayatından da önemlidir, dedi.</p>

  <p>Michaels:</p>

  <p>— Kendi kendini böyle mi savunuyorsun, doktor? diye sordu.</p>

  <p>Duval’ın yüzü kıpkırmızı oldu.</p>

  <p>— Ne demek istediğini açıklar mısın?</p>

  <p>Grant:</p>

  <p>— Şimdi olmaz dedi. Tek kelime dahi istemiyorum, baylar.</p>

  <p>Duval, derin bir nefes alarak tekrar camdan dışarıya baktı.</p>

  <p>Cora:</p>

  <p>— Sinir hücrelerine ve hücre aksonlarına dikkat et, dedi. Görüyor musun?</p>

  <p>Grant:</p>

  <p>— Görmeye çalışıyorum, diye söylendi.</p>

  <p>Michaels, Owens’a seslendi.</p>

  <p>— Hemen hemen geldik! Gösterilen yerdeki kılcal damarı izle.</p>

  <p>Duval, düşünceli bir tavırla çevresine bakındıktan sonra:</p>

  <p>— Sadece bir insanın beyninde değil, bir dahinin beynindeyiz, dedi.</p>

  <p>Michaels:</p>

  <p>— Hayâle dalmayı bırakın da önünüze bakın, dedi.</p>

  <p>Parmağıyla işaret etti. Yine kan dolaşımına girmişlerdi, fakat alyuvarların rengi maviye çalıyordu ve hareketsiz denecek kadar sâkin duruyorlardı, İlerde koyu bir leke vardı.</p>

  <p>Kılcal damarın duvarından örümcek ağına benzer yapıyı görmek mümkündü.</p>

  <p>Proteus, yavaşladı ve durdu. Birkaç saniyelik bir sessizlik oldu.</p>

  <p>Sonra Owens, hafif bir sesle:</p>

  <p>— Hedefimize ulaştığımızı sanıyorum, dedi.</p>

  <p>Duval, başıyla evetledi.</p>

  <p>— Evet. Kan pıhtısı!</p>
</body>
</html>
