<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">11.</p>

  <p class="bolum_adi">KILCAL DAMARLAR</p>

  <p>Kalbin ilk çarpışı kontrol kulesindeki gerginliği hemen giderdi.</p>

  <p>— Tanrı hakkı için, başardık! Onları kazasız geçirebildik !</p>

  <p>Reid, başıyla onayladı.</p>

  <p>— Bu kez kazandın general. Kalpten geçmeleri için şahsen, emir vermek cesaretini gösteremezdim.</p>

  <p>Carter’in gözleri kıpkırmızıydı.</p>

  <p>— Cesaret falan gösterdiğim yok. Damar akıntısına karşı koyabilirlerse...</p>

  <p>Mikrofona doğru eğildi ve kükredi.</p>

  <p>— Hızları azalır azalmaz Proteus ile bağıntı kurun!</p>

  <p>Reid:</p>

  <p>— Tekrar kan damarındalar, ama beyin yolunda olmadıklarını biliyorsun, dedi. Asıl amacımız onları beyne giden bir arteriye zerk ederek doğrudan doğruya beyne gitmelerini sağlamaktı. Oysa şimdi, akciğer atar damarına geçtiler, yani sağ karıncık yoluyla gidiyorlar... Tabiî doğruca ciğerlere.</p>

  <p>Carter:</p>

  <p>— Bu da gecikme demektir dedi. Biliyorum, fakat hâlâ vaktimiz var.</p>

  <p>48 rakamını gösteren zaman kaydedici âleti işaret etti.</p>

  <p>Reid:</p>

  <p>— Pekâlâ, dedi. Şu halde dikkatimizi solunum sistemine verelim.</p>

  <p>Gerekli düğmelere dokununca, ekranda solunum sistemi göründü.</p>

  <p>Reid, mikrofona uzanıp sordu: :</p>

  <p>— Solunum oranı nedir?</p>

  <p>— Dakikada altı, albayım. Bir an için başaramayacağımızı düşünmüştüm.</p>

  <p>— Biz de böyle düşünmüştük. Solunumu bir oranda tutun. Gemiyi düşünmeniz gerekiyor. Yakın zamanda sizin bölgenize girecek.</p>

  <p>Başka bir ses duyuldu.</p>

  <p>— Proteus’tan mesaj. HER ŞEY YOLUNDA... Şey, daha başka haber de var, efendim. Dinlemek ister misiniz?</p>

  <p>Carter, homurdandı.</p>

  <p>— Hiç kuşkun olmasın.</p>

  <p>— Emredersiniz, efendim. Haber şöyle: KEŞKE BEN ORADA SEN BURADA OLSAYDIN.</p>

  <p>Carter:</p>

  <p>— Pekâlâ, dedi. Grant’a söyle, ben belki bin... Hayır, boş ver, bir şey söyleme.</p>

  <p class="ortali">⁂</p>

  <p>Kalbin tekrar çalışmasıyla kan basıncı tarafından oldukça sarsılan Proteus tekrar sakin sakin yoluna devam etmeye başladı.</p>

  <p>Herkes kemerlerini çözerek ayağa kalktı ve pencerenin önüne gitti. Grant, gördüğü manzaranın pek değişik olmadığını fark etti.</p>

  <p>Bir açıklığın önünden geçtiler.</p>

  <p>Masasının üzerindeki haritanın üzerine eğilmiş olan Michaels:</p>

  <p>— Bu değil, dedi. işaretlerimi izleyebiliyor musun, Owens?</p>

  <p>— Evet doktor.</p>

  <p>— Pekâlâ, işaretlemiş olduğum gibi bu dönüşleri say ve tam burada sağa dön. iyice anlaşıldı mı?</p>

  <p>Grant, içinde yol aldıkları damarın sık sık kanallara ayrıldığını görüyordu. Ayrıca, izledikleri damar da gittikçe daralıyordu.</p>

  <p>Grant, düşünceli bir tavırla:</p>

  <p>— Böyle karışık bir karayolunda kaybolmak istemezdim, dedi.</p>

  <p>Duval:</p>

  <p>— Kaybolman imkânsız, dedi. Vücudun bu kısmındaki damarların hepsi akciğere gider.</p>

  <p>Michaels’in sesi monotonlaşmaya başlamıştı.</p>

  <p>— Şimdi, yukarı sağa, Owens. Dosdoğru git, sonra... püfff... dördüncüden sola.</p>

  <p>Grant:</p>

  <p>— İnşallah başka girdap yoktur, Michaels, dedi.</p>

  <p>Michaels, cevap vermeden omuz silkti. Bu hareketiyle cevap veremeyecek kadar meşgul olduğunu belirtmek istiyordu.</p>

  <p>Duval:</p>

  <p>— Hiç sanmam, dedi. Kaza sonucu damarlarda iki ayrı yerde delik açılması çok seyrek görülmüştür. Ayrıca, kılcal damarlara yaklaşıyoruz.</p>

  <p>Kan akıntısının hızı son derece düşüktü ve buna paralel olarak Proteus’un da hızı düşmüştü.</p>

  <p>Owens:</p>

  <p>— Kan damarları daralıyor, doktor Michaels, dedi.</p>

  <p>— Daralması lâzım. Kılcal damarlar mikroskobîk denecek kadar incedir. Yoluna devam et, Owens.</p>

  <p>Damarlar incelmekle beraber iç yüzeyleri de değişmişti, şimdi renkleri krem rengine çalıyordu. Yüzey yapıları, mozaik duvarları andırıyordu.</p>

  <p>Cora:</p>

  <p>— Ne kadar güzel, dedi. Damarların hücrelerini teker teker saymak mümkün gibi görünüyor. Bak, Grant.</p>

  <p>Sonra birden hatırlamış gibi sordu:</p>

  <p>— Yaran nasıl?</p>

  <p>— Çok iyi. Bantı çok iyi yapıştırdın, Cora. Umarım ilk ismini kullanabilecek kadar samimiyetimiz vardır, ne dersin ?</p>

  <p>— Buna itiraz etmem haksızlık olur sanıyorum.</p>

  <p>— Ayrıca, faydasız olur.</p>

  <p>— Kolun nasıl?</p>

  <p>Grant, hafifçe koluna dokundu.</p>

  <p>— Canımın acısı burnumdan geliyor.</p>

  <p>— Çok üzüldüm.</p>

  <p>— Üzülme. Yalnız... zamanı gelince... çok, ama çok minnettar ol.</p>

  <p>Cora’nın dudakları kısılınca Grant, aceleyle ekledi.</p>

  <p>— İçimin yufkalığından böyle konuştuğumu bilmelisin. Sen nasılsın?</p>

  <p>— Kendimi toparladım sayılır. Yan tarafımda biraz uyuşukluk var, ama çok kötü sayılmaz. Fakat dinle, Grant.</p>

  <p>— Sen konuştuğun zaman daima dinlerim, Cora.</p>

  <p>— Yaralara sadece bant yapıştırmak yeterli değil. Enfekte olmaması için bir ilâç kullandın mı?</p>

  <p>— Biraz tentürdiyot sürmüştüm.</p>

  <p>— Çıktığımız zaman bir doktora görünür müsün?</p>

  <p>— Duval’a mı?</p>

  <p>— Ne demek istediğimi anladın.</p>

  <p>— Pekâlâ, dediğin gibi yapacağım.</p>

  <p>Grant, tekrar Proteus’un camına döndü. Kılcal damarların gittikçe daraldığını gördü. Proteus’un farları altında damarların ötesini görür gibi oldu.</p>

  <p>— Duvarlar şeffafmış gibi görünüyor.</p>

  <p>Duval:</p>

  <p>— Evet, dedi. Zaten çok incedir. Oksijenin damarlara işlemesi için duvarların ince olması gerekli.</p>

  <p>Duval, bütün dikkatini dışarı vermiş bakıyordu.</p>

  <p>Cora:</p>

  <p>— Hava, nefes borusu yoluyla girer, dedi, ikiye ayrılarak ciğerlere geçer. Kanalların uçlarında broş dediğimiz küçük kesecikler vardır. Hava, bu keseciklere dolar ve dışarı sızmasına imkân kalmadan alyuvarlar tarafından emilir. Alyuvarlar, bir taraftan havanın oksijenini alırken diğer taraftan karbondioksiti verir. Doktor Duval, bu işlemin olmasını bekliyor.</p>

  <p>Birden Owens’in haykırışı duyuldu.</p>

  <p>— Tam karşımızda! Şu gelene bakın!</p>

  <p>Bütün gözler ileriye çevrildi. Koyu kırmızı bir alyuvar, kılcal damarın duvarlarına sürtüne sürtüne ilerliyordu. Alyuvarın yan tarafları biraz düzleşti ve rengi açık kırmızıya döndü.</p>

  <p>Cora, heyecanla:</p>

  <p>— Görüyorsun ya, dedi. Oksijeni aldıkları zaman hemoglobin, oksi-hemoglobine dönüşüyor ve kan hücresinin rengi parlak kırmızı oluyor. Oksijeni alan kan, sol kulakçığa dönüyor ve sol karıncıktan vücuda pompalanıyor.</p>

  <p>Grant, birden ilgiyle sordu:</p>

  <p>— Yani tekrar kalpten mi geçeceğiz?</p>

  <p>— Oh, hayır. Kılcal damarlarda olduğumuza göre, kestirmeden gidebiliriz.</p>

  <p>Cora, böyle söylemekle beraber, sesinde inandırıcı bir ifade yoktu.</p>

  <p>Duval:</p>

  <p>— Şu Tanrının verdiklerine bakın! dedi.</p>

  <p>Michaels, katı bir sesle:</p>

  <p>— Sadece gaz alışverişi, dedi. İki milyar yıldan beri bilinen bir mesele.</p>

  <p>Duval, öfkeyle Michaels’a döndü.</p>

  <p>— Yani bu sadece bir atom alışverişi mi?</p>

  <p>— Evet.</p>

  <p>İki doktor karşılıklı durmuş, tartışmaya hazırlanıyorlardı. Aniden duyulan zil sesiyle başlarını kaldırıp baktılar.</p>

  <p>Owens:</p>

  <p>— Ne oluyor, yahu? diye seslendi.</p>

  <p>Bir anahtara uzandı, fakat göstergenin ibresi kırmızıya doğru hızla alçalıyordu.</p>

  <p>Owens, zilin düğmesini çevirip seslendi:</p>

  <p>— Hey, Grant!</p>

  <p>— Ne var?</p>

  <p>— Bir şey oldu. Oradaki göstergeyi kontrol ediversene!</p>

  <p>Grant, Owens’in parmağıyla işaret ettiği yöne doğruldu.</p>

  <p>Cora da hemen peşinden geliyordu.</p>

  <p>Grant:</p>

  <p>— SOL TANK yazısı olan bir gösterge üstündeki ibre, tehlike bölgesi olan kırmızı çizginin üstünde duruyor, dedi. Sol tankın hava kaçırdığı muhakkak.</p>

  <p>Owens, boğuk bir ses çıkartarak arkasına baktı.</p>

  <p>— Hem nasıl! Kanın içine hava salıyoruz. Grant, hemen buraya gel.</p>

  <p>Owens, alelacele kemerini çözmeye başladı.</p>

  <p>Cora, küçük arka pencereden bakınca hava kabarcıklarını gördü.</p>

  <p>— Kan içindeki hava kabarcıkları ölüme sebep olabilir.</p>

  <p>Duval:</p>

  <p>— Bu hava kabarcıkları tehlikeli olamaz, dedi. Bizimle beraber hava atomları da küçültüldüğü için mikroskobik ölçüdeki hava kabarcıkları önemli sayılmaz.</p>

  <p>Michaels:</p>

  <p>— Benes’in tehlikede olmasından daha önemli olan bizim havaya olan ihtiyacımız, dedi.</p>

  <p>Owens, kontrollerin başında oturan Grant’a seslendi.</p>

  <p>— Hiç bir kontrole dokunma, yalnız kırmızı yanarsa haber ver!</p>

  <p>Michaels’in yanından geçerken:</p>

  <p>— Vanalardan biri donmuş olmalı, dedi. Başka bir şey düşünemiyorum.</p>

  <p>Geminin arka tarafına geçerek cebinden çıkardığı bir İngiliz anahtarıyla bir bölmeyi açtı. Bölmenin kapağını çıkardığı zaman çok karışık elektrik telleri meydana çıktı.</p>

  <p>Owens’in tecrübeli parmakları teller arasında dolaştı, anahtarları açıp kapadı. Sonra yedek kontrol tablosunu gözden geçirdi.</p>

  <p>— Ya akciğer atar damarına geçerken, ya da kalbin yeniden çalışmasıyla kanın büyük bir basınçla saldırısından sonra, küçük bir ârıza meydana gelmiş olabilir.</p>

  <p>Michaels, sordu:</p>

  <p>— Vana tekrar kullanılabilir mi?</p>

  <p>— Evet. Biraz çarpılmış o kadar, ancak...</p>

  <p>Grant, lâfa karıştı.</p>

  <p>— Ancak ne?</p>

  <p>— Yolculuğu tamamlamak için yeteri kadar havamız yok. Denizde olsaydık, yüzeye çıkar hava ikmali yapabilirdik.</p>

  <p>Cora, sordu:</p>

  <p>— Peki, şimdi ne yapacağız?</p>

  <p>— Çıkmamız lâzım. Başka şey yapamayız. Hemen dışarı alınmamızı istemeliyiz, aksi takdirde on dakika sonra gemi kontrol edilemez duruma gelecek ve beş dakika sonra da boğularak öleceğimiz muhakkak.</p>

  <p>Kontrol kubbesinin merdivenine doğru yürüdü.</p>

  <p>— Artık yerimi alabilirim, Grant. Sen vericinin başına geç ve haberi ilet.</p>

  <p>— Bir dakika. Yedek havamız var mı?</p>

  <p>— Yedek olan havayı kaybettik. Hepsi gitmiş. Gerçekte, gemiden kaçan hava tekrar büyüdüğü zaman Benes’i öldürmeye yetecektir.</p>

  <p>Michaels:</p>

  <p>— Hayır, öldürmez, dedi. Küçültülmüş olan hava molekülleri derinin hava alması sırasında dışarıya çıkacaktır. Büyültme zamanına kadar hava zararsız denebilecek kadar azalacaktır. Korkarım ki Owens, haklıdır ve hemen çıkmamız lâzım.</p>

  <p>Grant:</p>

  <p>— Ama bir dakika, dedi. Neden yüzeye çıkamayız?</p>

  <p>Owens, sabırsız bir tavırla başladı.</p>

  <p>— Söylemiştim ki...</p>

  <p>— Buradan alınmamızı söylemiyorum. Yani, damarın içinde bulunduğumuz halde yüzeye çıkamaz mıyız demek istiyorum? Gözlerimizin önünde alyuvarların oksijen aldığını gördük. Aynı şeyi biz de yapamaz mıyız? Havayla aramızda sadece incecik bir duvar var. Bundan yararlanma yollarını arayalım.</p>

  <p>Cora:</p>

  <p>— Grant haklı, dedi.</p>

  <p>Owens:</p>

  <p>— Hayır, dedi. Haklı değil. Ne olduğumuzu düşünüyorsunuz? Bir bakteri kadar küçültülmüş durumdayız. Dışarıdaki hava molekülleri küçültülmemiş. Havadaki oksijen molekülleri gözle görülebilecek kadar büyük olacaktır. Böyle bir havayı ciğerlerimize alabileceğimizi düşünmek kadar saçma bir şey olamaz.</p>

  <p>Grant, şaşırmış göründü.</p>

  <p>— Fakat...</p>

  <p>— Bekleyemeyiz, Grant. Kontrol odasıyla bağıntı kurmak zorundayız.</p>

  <p>— Henüz erken. Bu geminin esas olarak derin deniz araştırmaları için yapılmış olduğunu söylememiş miydin? Gerçekten de suyun altında olsaydık ne yapacaktık?</p>

  <p>Derin denizden aldığımız numuneleri küçülterek dışarı çıkarmayı düşünüyorduk.</p>

  <p>— Şu halde, gemide küçültme apareyin var demektir. Geçen akşam gemiden çıkartmadın ya?</p>

  <p>— Gemide böyle bir aparey var. Fakat çok küçük ölçüde.</p>

  <p>— Ne kadar ölçüde olması gerekir? Küçültme apareyine havayı sokabilirsek, küçültüp tankı doldurabiliriz.</p>

  <p>Michaels:</p>

  <p>— Vaktimiz yok, dedi.</p>

  <p>— Eğer vaktimiz kalmazsa, dışarı alınmamızı isteyebiliriz. O zamana kadar deneyebiliriz. Gemide şnorkel var değil mi, Ovens?</p>

  <p>Owens, şaşkınlıkla:</p>

  <p>— Evet, diye cevap verdi.</p>

  <p>— Benes’e zarar vermeden böyle bir şnorkeli kılcal damarların ve akciğerin duvarından dışarı uzatabiliriz, değil mi ?</p>

  <p>Duval:</p>

  <p>— Şu halde anlaştık. Şnorkeli ciğerlerden geminin küçültme apareyine uzatır ve havayı yedek tanka alabiliriz. Bunu yapabilir miyiz?</p>

  <p>— Evet, mümkün olabilir, dedi.</p>

  <p>— Benes nefes aldığı zaman tankımızı doldurabilecek kadar hava bulacağız demektir. Zaten, küçültülmüş olduğumuza göre, saatler tutabilecek çalışmamızın ancak birkaç dakikamızı alacağını da biliyoruz. Her ne olursa olsun bir kere denememiz gerekiyor.</p>

  <p>Duval:</p>

  <p>— Ben kabul ettim, dedi. Denemeliyiz. Hemen işe başlayalım!</p>

  <p>Grant:</p>

  <p>— Yardımınız için teşekkür ederim, doktor, dedi.</p>

  <p>Duval, başıyla evetledi, sonra:</p>

  <p>— Dahası da var, dedi. Eğer deneyeceksek bu işi yalnız birinin üzerine yıkmayalım. Owens kontrollerde kalsın, Grant’la dışarı ben çıkarım.</p>

  <p>Michaels:</p>

  <p>— Ah, şimdi anlıyorum, dedi. Damarları dışardan kontrol fırsatını bulmuş olacağın için böyle bir denemeye razı oldun.</p>

  <p>Duval, kıpkırmızı oldu, fakat lafa Grant girdi.</p>

  <p>— Niyet ne olursa olsun teklif güzel. Gerçekte, hepimiz dışarı çıkmalıyız, Owens’in dışında. Şnorkel arka tarafta, değil mi?</p>

  <p>Owens, tekrar kontrollerin başına oturmuş ileri bakıyordu.</p>

  <p>— Evet malzeme bölmesinde. Eğer şnorkelin ne olduğunu biliyorsan hemen bulursun.</p>

  <p>Grant, aceleyle malzeme bölmesine geçti, şnorkeli gördü ve almak üzere uzandı.</p>

  <p>Sonra korkuyla durdu ve haykırdı.</p>

  <p>— Cora!</p>

  <p>Cora, acele adımlarla malzeme bölmesine girdi.</p>

  <p>— Ne var?</p>

  <p>Grant, öfkeden ne söyleyeceğini kestiremedi. Kızın korkudan bembeyaz olmuş yüzüne baktı.</p>

  <p>— Şuna bak!</p>

  <p>Cora, Grant’ın işaret ettiği şeye baktı, sonra bembeyaz yüzünü Grant’a çevirdi:</p>

  <p>— Anlayamıyorum.</p>

  <p>Tezgâhın üzerinde duran lazer, plastik kılıfından kurtulmuş, tek halkası üzerinde sallanıyordu.</p>

  <p>Grant:</p>

  <p>— Bağlamak zahmetine katlanmadın mı? dedi.</p>

  <p>Cora, başını şiddetle salladı.</p>

  <p>— Bağlamıştım! Hem de iyice bağlanıştım Yemin ederim.</p>

  <p>— Şu halde nasıl olur da...</p>

  <p>— Bilmiyorum. Nasıl cevap verebilirim?</p>

  <p>Duval, Cora’nın arkasında duruyordu. Kaşları çatılmış, gözleri kısılmıştı; yüzünde sert bir ifade vardı.</p>

  <p>— Lazere ne olmuş, Bayan Peterson?</p>

  <p>Cora, Duval’ın sesini duyunca ona döndü.</p>

  <p>— Bilmiyorum. Neden hepiniz bana yükleniyorsunuz? Şimdi denerim. Kontrol...</p>

  <p>Grant:</p>

  <p>— Hayır! diye kükredi. Yalnız iyice bağla ve bir daha yerinden kurtulmamasına dikkat et. Herhangi bir şeye başlamadan önce oksijen temin etmemiz gerekiyor.</p>

  <p>Balıkadam elbiselerini verdi.</p>

  <p>Owens, kontrol kubbesinden inmişti.</p>

  <p>— Gemiyi robot kontrole bağladım. Nasıl olsa kılcal damardan çıkacak değiliz. Tanrım... Lazer!</p>

  <p>Cora, gözleri dolu dolu haykırdı.</p>

  <p>— Bir de sen başlama!</p>

  <p>Michaels lâfa karıştı.</p>

  <p>— Sinirlenmene lüzum yok, Cora. Bu konuyu daha sonra tartışırız. Anafora kapıldığımız zaman yerinden kurtulmuş olmalı: Kaza olduğu muhakkak.</p>

  <p>Grant:</p>

  <p>— Yüzbaşı Owens dedi. Şnorkelin bu ucunu küçültme apareyine bağla. Hepimiz elbiseleri giyeceğiz. Şimdiye kadar bu çeşit balıkadam elbisesi giymemiştim, biri bana yardım etsin.</p>

  <p class="ortali">⁂</p>

  <p>Reid:</p>

  <p>— Hata yok mu? Hareket etmeden duruyorlar mı? diye sordu.</p>

  <p>Teknisyenin sesi duyuldu.</p>

  <p>— Hayır, efendim. Sağ akciğerden çıkmak üzereyken durdular.</p>

  <p>Reid, Carter’e döndü.</p>

  <p>— Bunun nedenini söyleyemem.</p>

  <p>Öfkeyle dolaşan Carter, durdu ve parmağıyla zaman kayıt âletini gösterdi. Kadranın, üzerinde 42 rakamı görülüyordu.</p>

  <p>— Zamanımızın dörtte birini harcadık ve halen kan pıhtısından uzaktayız, ilk başladığımız zaman beyne çok daha yakındık. İşimizi bitirip şimdiye kadar çıkmış olmamız gerekirdi.</p>

  <p>Reid, buz gibi bir sesle:</p>

  <p>— Lânetli olduğumuz belli oluyor, dedi.</p>

  <p>— Ben de işin içinde bir gariplik olduğunu hissetmiyor değilim albay.</p>

  <p>— Ben de öyle. Fakat seni tatmin etmek için nasıl düşünmem gerekir acaba?</p>

  <p>— Hiç değilse, neden durduklarını öğrenebiliriz.</p>

  <p>Mikrofona doğru eğildi.</p>

  <p>— Proteus’la bağıntı kurulsun!</p>

  <p>Reid:</p>

  <p>— Mekanik bir arıza olduğunu sanıyorum, dedi.</p>

  <p>Carter, alayla:</p>

  <p>— Yok canım! dedi. Yoksa biraz serinlemek için yüzmek üzere mi durdular dersin?</p>
</body>
</html>
