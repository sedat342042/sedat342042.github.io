<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">13.</p>

  <p class="bolum_adi">PLEVRA - GÖĞÜS ZARI</p>

  <p>Reid, bağırdı.</p>

  <p>— Haber geliyor, Al.</p>

  <p>Carter, görüş camına doğru koştu.</p>

  <p>— Proteus’tan mı?</p>

  <p>— Eh, karından değil, ya!</p>

  <p>Carter, sabırsızlıkla elini salladı.</p>

  <p>— Şakanın sırası değil.</p>

  <p>Hoparlörden, teknisyenin sesi duyuldu.</p>

  <p>— Proteus, rapor veriyor, efendim. TEHLİKELİ HAVA KAYBI. YENİDEN HAVA ALMA İŞLEMİ BAŞARIYLA YAPILDI.</p>

  <p>Carter şaşkınlıkla haykırdı.</p>

  <p>— Hava alma işlemi mi?</p>

  <p>Reid, kaşlarını çatarak:</p>

  <p>— Akciğerler demek istiyorlar, dedi. Nihayet akciğerdeler, fakat...</p>

  <p>— Fakat ne?</p>

  <p>— O havayı kullanamazlar. Çünkü hava molekülleri küçültülmemiştir.</p>

  <p>Carter, şaşkınlıkla Reid’e baktı, sonra mikrofona haykırdı:</p>

  <p>— Son mesajı tekrarlayın.</p>

  <p>— HAVA ALMA İŞLEMİ BAŞARIYLA YAPILDI.</p>

  <p>— Son kelime BAŞARIYLA mı?</p>

  <p>— Evet, efendim.</p>

  <p>— Onlarla bağıntı kurup doğrulayın.</p>

  <p>Sonra Reid’e döndü.</p>

  <p>— Başarıyla diyorlarsa, başardılar demektir.</p>

  <p>— Proteus’ta bir küçültme apareyi var.</p>

  <p>— Şu halde bunu kullanarak başarmışlardır. Daha sonra açıklama isteyebiliriz.</p>

  <p>Hoparlörden teknisyenin sesi duyuldu.</p>

  <p>— Mesaj doğrulandı, efendim.</p>

  <p>— Harekete geçtiler mi?</p>

  <p>Kısa bir duraklamadan sonra, teknisyen konuştu.</p>

  <p>— Evet, efendim. Göğüs zarında ilerliyorlar.</p>

  <p>Reid, başını salladı. Sonra saat kadranına bir göz attı.</p>

  <p>— 37 dakika, dedi. Göğüs zarı, akciğerlerin çevresini saran ikinci bir zardır. Aradaki boşluktan gittiklerini sanıyorum. Doğruca boyna inecekler.</p>

  <p>— Ve yarım saat önce bulundukları yere gitmiş olacaklar. Sonra ne olacak?</p>

  <p>— Sonra bir kılcal damar bulup girecekler ve oradan tekrar boyun atar damarına geçecekler. Michaels, kılavuz olduğuna göre nasıl olsa yollarını bulacaklardır.</p>

  <p>— Onlara fikir veremez misin? Allahını seversen protokola göre davranmaya kalkma.</p>

  <p>Reid, başını salladı.</p>

  <p>— Hangi yolun daha güvenli olacağını bilemem. Ayrıca, işin başında olduğuna göre benden daha iyi görüyor demektir. Gidiş yönünü onlara bırakmamız daha doğru olur, general.</p>

  <p>Carter:</p>

  <p>— Keşke nasıl davranmam gerektiğini bilseydim, dedi. Allah biliyor ki, bir kurtuluş yolu bulsam bütün sorumluluğu üstüme alacağım.</p>

  <p>— Ben de böyle hissediyor ve sorumluluğu sana yüklemek istiyorum.</p>

  <p class="ortali">⁂</p>

  <p>Michaels, dolaşım haritasına bakıyordu.</p>

  <p>— Tamam, Owens, niyetim bu yol değildi ama başka çaremiz yok. Burada olduğumuza göre yarığa doğru ilerle.</p>

  <p>Owens şaşkınlıkla haykırdı.</p>

  <p>— Ciğerlere mi gireceğiz?</p>

  <p>— Hayır, hayır. Göğüs zarı boşluğuna gireceğiz, Yolu ben gösteririm.</p>

  <p>Cora, Grant’ın oturduğu koltuğun önüne diz çöktü.</p>

  <p>— Nasıl başardın Grant?</p>

  <p>— Ancak. Zaten korkak bir insanım, ama bu sefer rekor kırdım sayılır.</p>

  <p>— Neden kendini hep böyle korkak göstermeye çalışıyorsun? Aslında işin...</p>

  <p>— Bir ajan olduğum için mi korkak olmamalıyım? İşimizin çoğu, usul bakımından kolay işlerdir. İnanmış olduğum şeyi yaparım. Bir bakıma tabiî.</p>

  <p>— Bir bakıma mı?</p>

  <p>— Evet Hepiniz belirli işlerde çalışıyorsunuz. Owens, gemisini kontrol ediyor; Michaels, yol gösteriyor ve Duval, Tanrı yapısını incelemeye çalışıyor ve sen...</p>

  <p>— Evet, ben?</p>

  <p>— Sen de Duval’ı takdir ediyorsun.</p>

  <p>— Tabiî, takdir ediyorum. Geminin ışıklarıyla yarığı aydınlatılarak sana yol gösterilmesini isteyen, Duval, Döndüğün zaman sana bir şey söyledi mi? Söylemez, çünkü tabiatı böyledir. Birinin hayatını kurtarır, sonra ondan hiç söz etmez. Dış görünüşüne göre onu yargılamak hatalı olur kanısındayım.</p>

  <p>— Doğru söylüyorsun.</p>

  <p>— Ayrıca senin tutumun da nasıl bir kişi olduğunu gizleyemez. İçindeki insanlık duygusunu birtakım nedenlerle örtmeye çalışıyorsun.</p>

  <p>Grant, kızardığını hissetti.</p>

  <p>Cora, Michaels’a bir göz atarak:</p>

  <p>— Şimdi lazeri kontrol etmem gerekiyor dedi.</p>

  <p>— Laser mi? Allah, onu unutmuştum. Bak bakalım bozukluk var mı?</p>

  <p>Cora, geminin arka tarafına doğru yürürken Michaels, kızı gözüyle izledi.</p>

  <p>— Lazere ne olmuş?</p>

  <p>Grant, başını salladı.</p>

  <p>— Bilmiyorum, şimdi kontrol edecek.</p>

  <p>Michaels, tereddüt eder göründü. Grant, sesini çıkarmadan bekledi, fakat Michaels başını sallamakla yetindi.</p>

  <p>Yerine oturduktan sonra, sordu:</p>

  <p>— Şimdiki durumumuz hakkında ne düşünüyorsun?</p>

  <p>Grant, camdan baktı. Şimdi iki duvar arasında ilerliyorlardı. Proteus’un yan tarafları sanki duvarlara sürtünüyormuş gibi görünüyordu. İçinde bulundukları sıvı hemen hemen renksizdi ve içinde ne plazma kırıntıları, ne de başka artıklar vardı. Yalnız, Proteus eskisinden biraz daha fazla sallanıyordu.</p>

  <p>Grant:</p>

  <p>— Brown hareketi daha kuvvetli hissediliyor, dedi.</p>

  <p>— Buradaki sıvı, kandan çok daha az yoğun olduğu için. Ama nasıl olsa burada fazla kalacak değiliz.</p>

  <p>— Şu halde, kan içinde değiliz.</p>

  <p>— Göğüs zarı arasındayız. Zarın bir tarafı ciğerlere, diğer tarafı kaburga kemiklerine yapışıktır.</p>

  <p>— Nefes alış sırasında bu zarın kaburgalara doğru esnemesi bize zararlı olmaz mı?</p>

  <p>— Sanmam, çünkü esneme fazla olmaz.</p>

  <p>— Peki, öksürük sebebi, bu zarın enfekte olması değil mi?</p>

  <p>— Evet, bu zar enfekte olduğu zaman Öksürüğe sebep olur.</p>

  <p>— Ya, Benes öksürürse?</p>

  <p>Eziliriz. Fakat Benes’in öksürmesi için bir sebep yok. Ayrıca, hipotermi altında bulunduğu için böyle bir tehlike söz konusu olamaz.</p>

  <p>— Peki, zarın zedelenmesine sebep olursak?</p>

  <p>— Zarı zedelemeyecek kadar küçüğüz.</p>

  <p>— Emin misin?</p>

  <p>— Öksürük ihtimali çok az, bunun için önemsemeye değmez.</p>

  <p>Grant:</p>

  <p>— Anlıyorum, dedi.</p>

  <p>Sonra, Cora’nın ne yaptığını görmek üzere başını çevirdi.</p>

  <p>Cora ve Duval, malzeme odasındaki tezgâhın önünde duruyorlardı ve ikisinin de başı tezgâhın üzerine eğilmişti.</p>

  <p>Grant, yerinden kalkıp malzeme odasına doğru yürüdü. Arkasından da Michaels geliyordu.</p>

  <p>Lazer parçalara ayrılmış bir şekilde tezgâhın üzerinde duruyordu.</p>

  <p>Duval, sordu:</p>

  <p>— Tüm hasar nedir?</p>

  <p>— Yalnız şu parçalar ve tetik teli. Hepsi bu kadar.</p>

  <p>Duval, lazerin parçalarını teker teker kontrol ettikten sonra:</p>

  <p>— Şu halde, kırık transistoru tamir etmeliyiz, dedi Aksi takdirde lazerin çalışmasına imkân yok demektir.</p>

  <p>Grant, lafa karıştı.</p>

  <p>— Yedek parçaları yok mu?</p>

  <p>Cora, başını kaldırıp baktı ve gözlerini Grant’ın bakışlarından kaçırdı.</p>

  <p>— Yedek bir lazer getirebilirdik, ama kim tahmin edebilirdi ki...</p>

  <p>Sözünü tamamlamadan yarıda kesti.</p>

  <p>Michaels, endişeyle sordu:</p>

  <p>— Ciddî mi söylüyorsun, Duval? Lazer kullanılamaz mı?</p>

  <p>Duval, öfkeyle:</p>

  <p>— Daima ciddî konuşurum, dedi. Şimdi beni rahatsız etme.</p>

  <p>Duval, düşünceleri arasında kaybolmuş gibi görünüyordu.</p>

  <p>Michaels, omuz silkti</p>

  <p>— Şu halde yapacak şey kalmadı, dedi. Kalpten geçtik, hava tankımızı doldurduk, bir sürü tehlike atlattık. Bütün bunlar bir hiç için. Artık yolumuza devam etmekte mana yok.</p>

  <p>Grant, sordu:</p>

  <p>— Neden?</p>

  <p>— Lazer olmadan hiç bir şey yapamayız, Grant.</p>

  <p>Grant:</p>

  <p>— Doktor Duval, dedi Lazer olmadan yapabileceğimiz bir şey yok mu?</p>

  <p>Duval, terslendi.</p>

  <p>— Ben de onu düşünüyorum.</p>

  <p>Grant da ters bir sesle cevap verdi.</p>

  <p>— Şu halde düşüncelerinizi paylaşın.</p>

  <p>Duval, başını kaldırıp Grant’a baktı.</p>

  <p>— Hayır, lazer olmadan yapabileceğimiz bir şey yok.</p>

  <p>— Evvelce lazer olmadan da ameliyatlar yapılıyordu. Akciğer duvarını bıçağınla kestin. Kan pıhtısını da...</p>

  <p>— Yapabilirim, ama birtakım sinir uçlarını da zedeleyebilirim. Laser, bıçaktan, çok daha hassas olarak kullanılabilir. İçinde bulunduğumuz özel durumda bıçak kullanmak kasaplıktan başka bir şey değil.</p>

  <p>— Fakat Benes’in hayatını bıçakla kurtarabilirsin, değil mi?</p>

  <p>— Belki. Mamafih, beynini zedelemek istemem. Gerçekte, açık bir ameliyatı, Benes’in aklını kaybetmesi tehlikesini göz önüne alarak uygun, görmemiştim. Bunu mu istiyorsun?</p>

  <p>Grant, çenesini sıvazladı.</p>

  <p>— Ne yapacağımızı söyleyeyim. Kan pıhtısına gideceğiz. Oraya vardığımız zaman, eğer sadece bıçak kullanmak zorunda kalırsak, bıçak kullanacağız. Eğer bıçaklarımızı kaybedecek olursak, dişlerini kullanacaksın, Duval. Eğer sen yapmazsan bu işi ben yapacağım. Başarı sağlayamamamız belki mümkün, ama her şeyi deneyeceğiz, Şimdilik bakalım şu lazeri...</p>

  <p>Duval’la Cora’nın arasına girdi ve transistoru eline aldı.</p>

  <p>— Bozuk olan bu mu?</p>

  <p>Cora:</p>

  <p>— Evet, dedi.</p>

  <p>— Eğer bu tamir olursa, lazeri kullanabilir misin?</p>

  <p>— Evet, ama bunun tamir edilmesi mümkün değil.</p>

  <p>— Peki, bu büyüklükte başka bir transistor, tel olsa, bunları monte edebilir misin?</p>

  <p>— Hiç sanmam, çünkü çok hassas bir iş.</p>

  <p>— Sen yapamazsın belki, ama ya Doktor Duval? Brown hareketine rağmen hassas parmaklarınla bu işi yapamaz mısın, doktor Duval?</p>

  <p>— Bayan Peterson’un yardımıyla deneyebilirim. Fakat elimizde başka transistor yok.</p>

  <p>— Yanılıyorsun, dostum. Hemen yeni bir transistor bulabilirim.</p>

  <p>Büyük bir tornavida alarak ana kabine döndü. Hiç tereddüt etmeden telsizin kapağını açmaya başladı.</p>

  <p>Michaels, Grant’ın arkasından gelerek dirseğine yapıştı.</p>

  <p>— Ne yapıyorsun, Grant?</p>

  <p>Grant, kolunu silkeleyerek dirseğini Michaels’in elinden kurtardı.</p>

  <p>— Bağırsaklarına doğru uzanıyorum.</p>

  <p>— Yani, telsizi mi dağıtacaksın?</p>

  <p>— Transistora ve tele ihtiyacım var.</p>

  <p>— Dışarıyla bağıntı kuramayacağız.</p>

  <p>— Ne yapalım yani?</p>

  <p>— Benes’in vücudundan çıkma zamanı gelince... Grant... beni dinle...</p>

  <p>Grant, sabırsız bir tavırla:</p>

  <p>— Bizi radyoaktiviteyle izleyebilirler, dedi. Telsiz basit konuşmalar için yararlı, bu bakımdan olmasa da olur. Ya telsiz susacak ya da Benes ölecek.</p>

  <p>— Şu halde, Carter’i ara ve durumu bildir.</p>

  <p>Grant, kısaca düşündü ve karar verdi.</p>

  <p>— Arayacağım. Ama sadece, artık mesaj gönderemeyeceğimizi söylemek için.</p>

  <p>— Dışarı alınmamız için emir verecek olursa?</p>

  <p>— Kabul etmeyeceğim.</p>

  <p>— Fakat emir verecek olursa, sen...</p>

  <p>— Bizi zorla dışarı alabilirler, ama benden yardım göremezler. Proteus’ta olduğumuz sürece kararı ben veririm. Artık geri dönemeyecek kadar uğraştık ve sonuna kadar gideceğiz. Carter ne derse desin, nasıl emir verirse versin ben bildiğim gibi hareket edeceğim.</p>

  <p>Carter, bağırdı.</p>

  <p>— Son mesajı tekrarlayın?</p>

  <p>— LASERİN TAMİRİ İÇİN TELSİZİ KATLEDİYORUM. BU SON MESAJDIR.</p>

  <p>Reid, sakin bir sesle:</p>

  <p>— Bağlantıyı kesiyorlar, dedi.</p>

  <p>— Lazere ne olmuş?</p>

  <p>— Bana sorma.</p>

  <p>Carter, öfkeyle koltuğuna çöktü.</p>

  <p>— Söyle kahve getirsinler, Don. İşim olmasa bir şişe viski içer kendimden geçerdim.</p>

  <p>Reid, kahve getirmelerini söyledikten sonra:</p>

  <p>— Belki, sabotajdır, dedi.</p>

  <p>— Sabotaj mı?</p>

  <p>— Evet, general, saf köylü numarası yapma. Sabotaj ihtimalini daha işin başından, düşünmemiş olsaydın, Grant’ı gönderir miydin?</p>

  <p>— Buraya gelirken Benes’in başına gelenleri gördükten sonra...</p>

  <p>— Biliyorum. Ayrıca ne Duval’a ne de kıza güvenim var.</p>

  <p>Carter, yüzünü buruşturarak:</p>

  <p>— Onların bir zararı olmaz, dedi. Güvenlik içinde güvenlik tedbiri alamazdık ya!</p>

  <p>— Önemli olan da bu. Hiç bir güvenlik tedbirinin kesin sonucu olamaz.</p>

  <p>— Gemidekilerin hepsi burada çalışıyor.</p>

  <p>— Ama Grant burada çalışmıyordu.</p>

  <p>— Ha?</p>

  <p>— Grant burada çalışmıyor. Dışardan gelen bir yabancı.</p>

  <p>Carter, çarpık bir gülümsemeyle:</p>

  <p>— Devletin bir ajanı, dedi.</p>

  <p>Reid, hemen yapıştırdı.</p>

  <p>— Bunu ben de biliyorum. Ajanlar iki taraflı oynayabilirler. Grant’ı gemiye bindirdin ve dertler başladı... İşler hep ters gidiyor.</p>

  <p>Kahve geldi.</p>

  <p>Carter:</p>

  <p>— Saçma, dedi. Grant’ı tanırım.</p>

  <p>— Onu son ne zaman görmüştün? Hayatının diğer yüzünü biliyor musun ?</p>

  <p>Carter, kahvesinin şekerini ve sütünü karıştırdı.</p>

  <p>— Boş ver. Mümkün değil.</p>

  <p>Reid:</p>

  <p>— Tamam, tamam, dedi. Sadece sesli düşünmüştüm, o kadar.</p>

  <p>— Hâlâ göğüs zarındalar mı?</p>

  <p>— Evet!</p>

  <p>Carter, zaman kayıt âletine baktı ve 32 rakamını gördü.</p>

  <p class="ortali">⁂</p>

  <p>Grant, telsizi parçalamış, önüne sermişti. Cora, bütün transistorları teker teker kontrol ediyordu.</p>

  <p>— İşte bu olabilir, dedi. Fakat teli biraz fazlaca kalın görünüyor.</p>

  <p>Duval, sözü edilen telle, lazerin telini karşılaştırdı.</p>

  <p>Grant:</p>

  <p>— Pek benzerlikleri yok, ama idare eder, dedi. Ne yapalım başka çaremiz yok.</p>

  <p>Cora:</p>

  <p>— Böyle söylemesi kolay, dedi. Bana emredebilirsin, ama böyle bir tele emir veremezsin. Ne kadar bağırırsan bağır faydasız olur.</p>

  <p>Grant, düşünmeye çalışarak:</p>

  <p>— Anlaşıldı, anlaşıldı, dedi.</p>

  <p>Duval:</p>

  <p>— Bir dakika, dedi. Eğer şansımız varsa, kazıyıp istediğimiz kalınlığa indirebiliriz. Bayan Peterson, bana on bir numaralı neşteri verin.</p>

  <p>Sonra Cora’nın uzattığı neşteri aldı ve küçük bir apareye sıkıştırmış olduğu teli kazımaya başladı.</p>

  <p>Grant’a:</p>

  <p>— Lütfen oturur musun, Grant, dedi. Omuzumun üzerinden bakarak bana yardımcı olamazsın.</p>

  <p>Grant, bir şey söyleyecek oldu. Sonra Cora’nın bakışını yakalayıp vazgeçti ve koltuğuna oturdu.</p>

  <p>Michaels, alayla:</p>

  <p>— Büyük operatörümüz iş başında, dedi. Neşteri eline aldı mı yanına yaklaşılmaz. Ona kızarak boşuna vakit geçirme.</p>

  <p>— Ona kızmıyorum ki.</p>

  <p>Michaels, yumuşak bir tavırla:</p>

  <p>— Cora iyi bir kız, ama meslek icabı kuşkucu bir insansın, değil mi?</p>

  <p>— Ne olmuş?</p>

  <p>— Lazere ne oldu? Acaba kaza mıydı?</p>

  <p>— Olamaz mı?</p>

  <p>— Evet, kaza olabilirdi, fakat acaba?</p>

  <p>Grant, omzu üzerinden malzeme odasına doğru bir göz attı, sonra fısıldadı.</p>

  <p>— Bayan Peterson’un bir sabotaj yapmış olması ihtimalini mi söylemek istiyorsun?</p>

  <p>— Böyle bir şey söylemedim. Elimde delil yok Fakat senin böyle düşündüğünü sanıyorum.</p>

  <p>— Neden kuşkularım Bayan Peterson üzerinde olsun?</p>

  <p>— Neden olmasın? Lazerle uğraştığı takdirde onun ne yaptığına kim dikkat eder? Eğer sabotaj yapmak düşüncesindeyse ondan başka kim yapabilir?</p>

  <p>Grant, öfkeyle:</p>

  <p>— Tabiî, dedi, Lazerle başkası da oynamış olsa bütün kuşkular Cora’nın üzerinde toplanır, değil mi?</p>

  <p>— Kızdığını görüyorum.</p>

  <p>— Geminin küçük olmasından ötürü hepimizin yakın bir kontrol altında olduğunu düşünüyorsun, ama hatalısın. Hepimiz, dış manzarayla ve dışarıda olanlarla öylesine ilgiliyiz ki, içimizden kim olsa arkaya geçip laseri bozabilir. Sen veya ben de yapmış olabiliriz.</p>

  <p>— Ya da Duval?</p>

  <p>— Ya da Duval. Onu kuşkularımın dışında tutmuyorum. Ayrıca, gerçekten de bir kaza olabilir.</p>

  <p>— Peki, emniyet ipinin çözülmesine ne dersin? Başka bir kaza mı?</p>

  <p>— Başka bir teklif yapmak üzere misin?</p>

  <p>— Hayır, böyle bir niyetim yok. Ancak, birkaç gerçeğe parmak basabilirim, tabiî istersen.</p>

  <p>— Gerekmiyor, ama sen yine söyle.</p>

  <p>— Emniyet ipini bağlayan Duval’dı.</p>

  <p>— Görünüşe göre iyi bağlayamamış. Ayrıca, ip üzerinde oldukça büyük gerilim yardı.</p>

  <p>— Bir operatör bile düğüm atmasını bilir.</p>

  <p>— Saçma! Operatörlerin düğümleri gemicilerin düğümlerine benzemez.</p>

  <p>— Belki. Diğer taraftan, ip özellikle çözülebilecek bir şekilde bağlanmış da olabilir. Ya da biri tarafından çözülmüş olabilir.</p>

  <p>Grant, başıyla evetledi.</p>

  <p>— Doğru. Fakat önce söylediğim gibi herkesin dikkati yapılan iş üzerindeydi. Sen, Duval ve Cora, gemiye kadar yüzüp ipi çözebilirdiniz. Hattâ Owens bile bu işi yapabilirdi.</p>

  <p>— Evet, ama en akla yakın olan kişi, Duval. Şnorkeli aldıktan sonra gemiye ilk giden o. Zaten, ipin çözülüşünü görmüş olduğunu söyledi. Tam ipin çözülüşü sırasında orada olduğunu kendi ağzıyla itiraf etti.</p>

  <p>— Yine de kaza olabilir. Beni öldürmekle kazancı ne olabilir? Nasıl olsa Lazer sabote edilmişti. İpi çözmekle sadece benim hayatımı tehlikeye atmış olabilirdi. Benimle bir alışverişi yok ki.</p>

  <p>— Oh, Grant, Grant!</p>

  <p>— Grant deyip durma da konuş.</p>

  <p>— Lazeri bozanın Cora olduğunu düşünelim, Duval’ın davranışı işi bozmak için olmayabilir.</p>

  <p>Grant, söyleyecek söz bulamadı.</p>

  <p>Michaels, devam etti.</p>

  <p>— Belki de Duval, asistanının güzelliğini fark etmeyecek kadar işine bağlı bir insan değildir. Genç ve yakışıklı bir erkeksin, Grant. Geminin anafora kapılması sırasında Cora’nın hayatını kurtarmış sayılırsın. Duval, Cora’nın sana karşı ilgisini gözden kaçırmamış olabilir.</p>

  <p>— Cora’nın benimle ilgisi olduğunu sanmıyorum.</p>

  <p>— Bronşun içinde kaybolduğun zaman Cora’nın tepkisini gördüm. Bu sebeple Duval senden kurtulmak isteyebilir.</p>

  <p>Grant, alt dudağını kemirerek Michaels’a baktı.</p>

  <p>— Pekâlâ. Hava kaybımız da bir kaza mıydı?</p>

  <p>Michaels, omuz silkti.</p>

  <p>— Bilmiyorum. Owens’in bundan sorumlu olduğunu söyleyeceğini sanıyordum.</p>

  <p>— Sorumlu tutulabilir. Gemisini iyi tanıyor. Kendisi inşa etmiş. Hatalı olan şeyin ne olduğunu ondan başkası kontrol edemezdi.</p>

  <p>— Evet, evet, haklısın.</p>

  <p>— Bu nedenle onu da saf dışı bırakıyorum.</p>

  <p>Grant, gittikçe artan bir öfkeyle devam etti.</p>

  <p>— Peki anafora ne dersin? Bir kaza mıydı, yoksa damarda bir delik olduğunun farkında değil miydin?</p>

  <p>Michaels, arkasına yaslandı.</p>

  <p>— Tanrım, bunu hiç düşünmemiştim. Seni temin ederim ki Grant, böyle konuşurken kendi üzerime kuşku çekeceğimi bilmiyordum. Lazerin bozulması, ipin çözülmesi ve havanın sızması... Bütün banları ben yapmış olabilirim, çünkü, kan damarındaki deliği görmemek tamamen benim hatam.</p>

  <p>— Doğru.</p>

  <p>— Ancak, damarda böyle bir delik olduğunu gerçekten bilmiyordum. Fakat bunu ispat edemem, değil mi?</p>

  <p>— Hayır.</p>

  <p>— Dedektif romanları okur musun, Grant?</p>

  <p>— Gençlik yıllarımda evet, ama şimdi...</p>

  <p>— Evet, şimdi mesleğin tam göbeğindesin. Evet, dedektif romanlarında çözüm yolu son derece basittir. Eldeki delillerin kimi işaret ettiğini yalnız dedektif bilir. Fakat gerçek hayatta, delillerin birçok değişik yönleri var.</p>

  <p>Grant, asık suratla:</p>

  <p>— Ya da hiç bir değişik yönü yok, dedi. Belki de birçok kazalar geçiriyorum.</p>

  <p>— Muhtemel.</p>

  <p>Her iki adam da, konuşulanlardan tatmin olmuş görünmüyordu.</p>
</body>
</html>
