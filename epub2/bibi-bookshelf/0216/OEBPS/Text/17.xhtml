<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">17.</p>

  <p class="bolum_adi">KAN PIHTISI</p>

  <p>Duval:</p>

  <p>— Kan pıhtısında sinir uçlarının nasıl hareketsiz olduğuna dikkat ettiniz mi? dedi. Sinir uçlarının zedelenmiş olduğunun açık bir delili. Kan pıhtısını dağıtmış bile olsak Benes’e pek faydalı olacağımızı sanmam.</p>

  <p>Michaels, alay etti.</p>

  <p>— İyi düşünce zinciri, doktor. Kaçamak bir yol buldun, değil mi?</p>

  <p>Grant, soğuk bir sesle:</p>

  <p>— Yeter Michaels, dedi.</p>

  <p>Duval:</p>

  <p>— Dalış elbiselerini giyelim, Bayan Peterson, dedi. Hemen işe başlamalıyız. Elbisenizi ters giyin, çünkü antikorlar elbisenize karşı hassasiyet gösterdiler. Aynı şeyin burada da başımıza gelmesini istemem.</p>

  <p>Michaels, bıkkın bir tavırla gülümsedi.</p>

  <p>— Aceleye lüzum yok. Artık çok geç oldu.</p>

  <p>7 rakamından 6 rakamına dönmek üzere olan zaman göstergesini işaret etti.</p>

  <p>— Boyun damarından çıkabilecek kadar vaktimiz kaldı. Kan pıhtısını dağıtsanız bile; vakit geç olacağı için burada büyümeye başlayacak ve Benes’in ölümüne sebep olacağız.</p>

  <p>Ne Duval ne de Cora, Michaels’a aldırmadan elbiselerini giymeye başladılar.</p>

  <p>Duval:</p>

  <p>— Ameliyat yapmadığımız takdirde durumu nasıl olsa kötü olacağı için bence sakıncası yok, dedi.</p>

  <p>— Sence olmayabilir, ama bizce sakıncalı. Çünkü, büyümeye başladığımız zaman aradan dakikalar geçecek ve bu arada akyuvarların hücumuna uğrayacağız. Geminin, akyuvarların göbeğindeki eritici maddeye dayanabileceğini sanmam. Evet, yine büyüyeceğiz, ama birer ceset olarak. Owens, hemen çıkış damarına doğru hareket edelim.</p>

  <p>Grant, öfkeyle atıldı.</p>

  <p>— Durun bakalım, Owens, çıkış noktasına gitmemiz için ne kadar zamana ihtiyacımız var?</p>

  <p>— İki dakika!</p>

  <p>— Bu takdirde dört dakikamız var demektir. Belki de biraz daha fazla. Altmış dakikalık küçültme suresi sadece tahmin değil mi? Daha uzun süre küçültülmüş olarak kalamaz mıyız?</p>

  <p>Michaels, zayıf bir sesle:</p>

  <p>— Mümkündür, dedi. Fakat kendimizi aldatmayalım, Grant. Kesin olmayan prensiplerin üstesinden gelemeyiz. İki dakikanın ne önemi var?</p>

  <p>— Pekâlâ, iki dakika olarak kabul edelim.</p>

  <p>Duval:</p>

  <p>— Eğer şansımız varsa, bir iki dakika işimizi bitirebiliriz, dedi.</p>

  <p>Michaels:</p>

  <p>— Fakat sadece bir dakika, dedi. En fazla bir dakika!</p>

  <p>Grant:</p>

  <p>— Pekâlâ, dedi. Dört dakikamız var. Buna ek olarak belki iki dakikamız daha olabilir. Demek oluyor ki yedi dakikamız var. Haydi, Duval iş başına!</p>

  <p>Michaels:</p>

  <p>— Benes’in ölümüne sebep olacağın gibi bizi de öldüreceksin, aptal! diye haykırdı. Owens, hemen çıkış noktasına doğru hareket et.</p>

  <p>Owens, tereddütle durdu.</p>

  <p>Grant, hemen kontrol kubbesine tırmandı ve sâkin bir sesle:</p>

  <p>— Motoru durdur, Owens, dedi. Motoru hemen durdur!</p>

  <p>Owens’ın parmakları stop düğmesinin üzerinde bir dakika kadar tereddütle durunca, Grant, uzandı ve düğmeyi «Kapalı» durumuna getirdi.</p>

  <p>— Aşağı in bakalım, haydi, Owens, kaybedecek vaktimiz yok.</p>

  <p>Bütün bunlar bir saniye içinde olmuştu ve Michaels, ne yapacağını bilmeden ağzı bir karış açılmış duruyordu.</p>

  <p>— Ne yaptın ? diye sorabildi.</p>

  <p>Grant:</p>

  <p>— Gemi olduğu yerde kalacak, dedi. Ameliyat sonuçlanana kadar da bir yere kımıldamayacak. Haydi, Duval işimize bakalım.</p>

  <p>Duval:</p>

  <p>— Lazeri alın, Bayan Peterson, dedi.</p>

  <p>Her ikisi de balıkadam elbiselerini giymişlerdi. Cora, elbisesini ters giymiş olduğu için çok garip görünüyordu.</p>

  <p>— Oldukça değişik bir görünüşüm olmalı, dedi;</p>

  <p>Michaels:</p>

  <p>— Siz çıldırmışsınız, dedi. Hepiniz aklınızı mı oynattınız? Vaktimiz yok. Bu intihar demektir. Beni dinleyin. Sesine yalvarır bir ifade gelmişti.</p>

  <p>— Hiç bir şey yapamazsınız.</p>

  <p>Grant:</p>

  <p>— Owens, alt kapağı aç, lütfen, dedi.</p>

  <p>Michaels, ileri doğru atıldı, fakat Grant, onu yarı yolda yakaladı</p>

  <p>— Beni sana vurmaya mecbur etme, Doktor Michaels, dedi. Adelelerim ağrıyor ve kullanmak istemiyorum, fakat şuna emin olabilirsin ki, eğer vuracak olursam çeneni kırarım.</p>

  <p>Michaels, sanki meydan okumayı karşılayacakmış gibi yumruklarını sıkarak kaldırdı. Fakat Duval ve Cora, alt kapaktan çıkmışlardı.</p>

  <p>Michaels, yalvardı.</p>

  <p>— Beni dinle, Grant, ne olacağını anlamıyor musun, Duval, Benes’i öldürecek. Çok kolay olacak. Laserin hafif bir oynaması yeterli olacak ve aksini de kimse; ispat edemez. Eğer dediğimi yaparsan, Benes’i kurtarabiliriz ve yarın yine deneyebiliriz.</p>

  <p>— Yarın hayatta olmayabilir ve söylediklerine göre tekrar bir süre küçültülemeyiz.</p>

  <p>— Yarın hayatta olabilir. Eğer Duval’a mani olmazsan öleceği muhakkak. Eğer biz küçültülemezsek başkaları küçültülebilir.</p>

  <p>— Başka bir gemi de küçültebilir mi? Proteus’dan başkası bu işi başaramaz.</p>

  <p>Michaels’ın sesi çığlık halini aldı.</p>

  <p>— Grant, Duval’ın bir düşman ajanı olduğunu söylüyorum.</p>

  <p>— İnanmam.</p>

  <p>— Fazla dindar olduğu için mi İnanmazsın? Yoksa, metresinin sana karşı tutumu mu seni kan...</p>

  <p>Grant, dişlerinin arasından:</p>

  <p>— Cümleni bitirme, Michaels, dedi. Şimdi sen dinle. Bir düşman ajanı olduğuna dair bir delil yok ve benim de buna inanmam için sebep yok.</p>

  <p>— Fakat ben söylüyorum...</p>

  <p>— Söylediğini biliyorum. Gerçek şu ki, bir düşman ajanı olarak düşündüğüm sensin, doktor Michaels.</p>

  <p>— Ben mi?</p>

  <p>— Evet. Fakat bunun için de elimde kesin delil yok. Yargıç karşısında belki ispatlayamam, ama güvenlik kuvvetlerinin elinden geçersen seni bülbül gibi konuşturabilirler.</p>

  <p>Michaels, Grant’ı iterek uzaklaştı ve korkuyla baktı.</p>

  <p>— Tabiî, şimdi anlıyorum. Ajan olan sensin, Grant. Owens, anlamıyor musun? Yapacağımız işin başarılamayacağı kesinleştikten sonra, dışarı her zaman için çıkabilirdik, ama bunu hep Grant engelledi. Hepimizi burada tutması bunu gösterir. Akciğerlerde, hava ikmali yapmamızı istemesinin nedeni bu. Bu nedenledir ki... bana yardım et, Owens... bana yardım et.</p>

  <p>Owens, kımıldamadan durdu.</p>

  <p>Grant:</p>

  <p>— Zaman göstergesi 5 rakamını gösteriyor, dedi. Şimdi üç dakikamız kaldı. Üç dakika fırsat ver, Owens. Duval işini bitirmeden buradan ayrılmak istemeyecektir. Üç dakika içinde şu kan pıhtısını dağıtmadıktan sonra Benes’in yaşamayacağını biliyorsun. Dışarı çıkıp onlara yardım edeceğim, sen Michaels’a hakim ol. Eğer zaman göstergesi 2 rakamını gösterdiği zaman dönmezsem, hemen hareket et, kendini ve gemini kurtar. Benes’le beraber belki biz de öleceğiz. Fakat sen sağ olacaksın ve Michaels’ı suçlayabilirsin.</p>

  <p>Owens, yine sesini çıkarmadı.</p>

  <p>Grant:</p>

  <p>— Üç dakika, dedi.</p>

  <p>Sonra balıkadam elbisesini giymeye başladı. Gösterge 5 rakamının üzerinde duruyordu.</p>

  <p>Owens:</p>

  <p>— Üç dakika, dedi. Pekâlâ. Fakat üç dakikadan fazla beklemeyeceğimi bilmelisin.</p>

  <p>Michaels, üzüntüyle koltuğuna çöktü.</p>

  <p>— Benes’i öldürmelerine fırsat veriyorsun, Owens, fakat elimden geleni yaptığıma Tanrı şahidimdir. Vicdanım çok rahat.</p>

  <p>Grant, geminin alt kapağından çıktı.</p>

  <p class="ortali">⁂</p>

  <p>Duval ve Cora kan pıhtısının olduğu yere doğru aceleyle yüzdüler. Duval, laseri taşıyor, Cora ise laseri çalıştıracak akümülatörü götürüyordu.</p>

  <p>Cora:</p>

  <p>— Akyuvar göremiyorum, siz görüyor musunuz? diye sordu.</p>

  <p>Duval, sıkıntıyla:</p>

  <p>— Akyuvarlarla ilgilenmiyorum, dedi.</p>

  <p>Düşünceli bir tavırla ileriye bakıyordu. Kan pıhtısı, sinir hücreleriyle sinir aksonlarının arasındaydı. Evvelce tahmin ettiği gibi sinir uçlarında fazla zedelenme yoktu.</p>

  <p>— Sinirlere dokunmadan kan pıhtısını dağıtıp sinirlerin üzerindeki baskıyı kaldıracak olursak, belki başarabiliriz. Dur bakalım.</p>

  <p>Kan pıhtısına yaklaşınca laseri kullanabilmek için vaziyet aldı ve ileri doğru uzattı.</p>

  <p>— Eğer şu meret çalışırsa ne âlâ...</p>

  <p>— Doktor Duval, en ekonomik kullanılışın yukardan olacağını söylemiştiniz.</p>

  <p>— Hatırlıyorum ve laseri çok hassas olarak kullanmak amacındayım.</p>

  <p>Laserin tetiğine bastı. Laser aletinin namlusundan ince, parlak bir ışın süzülerek uzandı.</p>

  <p>Cora, sevinçle bağırdı...</p>

  <p>— Laser çalışıyor!</p>

  <p>— Bu sefer çalıştı, ama ben birkaç kere çalışmasını istiyorum.</p>

  <p>Kan pıhtısına çarpan laser ışınının parlaklığı gözleri kamaştıracak kadar kuvvetliydi. Işının geçtiği yerlerde hafif bir köpük belirdi.</p>

  <p>Duval:</p>

  <p>— Bir gözünüzü kapayın Bayan Peterson, dedi. Gözünüzün retina tabakası bozulmasın.</p>

  <p>Laser ışınları tekrar tekrar harekete geçti. Kesildiği zaman Cora kapalı gözünü açıp, açık gözünü kapadı.</p>

  <p>Heyecanla:</p>

  <p>— Çalışıyor Doktor Duval dedi. Karanlık saha yavaş yavaş aydınlanıyor.</p>

  <p>Grant, yüzerek yanlarına geldi.</p>

  <p>— İşler nasıl gidiyor, Doktor Duval?</p>

  <p>— Fena sayılmaz. Eğer ana noktadaki sinire olan basıncı kaldırabilirsem bütün sinir yolunu açmış olacağımı sanıyorum.</p>

  <p>Doktor Duval kan pıhtısının diğer kenarına doğru yüzdü.</p>

  <p>Grant, arkasından seslendi.</p>

  <p>— Üç dakikadan az vaktimiz var.</p>

  <p>— Beni rahatsız etme.</p>

  <p>Cora:</p>

  <p>— Durum iyi, Grant, dedi. Başaracak. Michaels zorluk çıkardı mı?</p>

  <p>Grant, asık suratla:</p>

  <p>— Biraz, dedi. Owens, başında bekliyor.</p>

  <p>— Michaels, göz altında mı?</p>

  <p>— Her ihtimale karşı...</p>

  <p class="ortali">⁂</p>

  <p>Proteus’ta yalnız kalan Owens, arada sırada dışarıya göz atıyordu.</p>

  <p>Kendi kendisine mırıldandı.</p>

  <p>— Ne yapmam gerektiğini bilmiyorum.</p>

  <p>Michaels, alayla:</p>

  <p>— Sen sadece bir kenarda bekle ki katiller cinayetlerini rahatlıkla işlesinler ,dedi. Bu nedenle sorumlu sen olacaksın, Owens.</p>

  <p>Owens, cevap vermedi.</p>

  <p>Michaels:</p>

  <p>— Benim bir düşman ajanı olduğuma inanamazsın, dedi.</p>

  <p>— Hiç bir şeye inandığım yok. İki dakika daha bekleyeceğiz, eğer gelmezlerse hemen hareket edeceğiz. Sorumluluk bunun neresinde?</p>

  <p>— Sen bilirsin.</p>

  <p>Owens:</p>

  <p>— Laser çalışıyor ,dedi. Işınlarının parlaklığını görüyorum. Ve biliyor musun...</p>

  <p>— Ne?</p>

  <p>— Kan pıhtısı. O kesimde sinirlerin harekete geçtiğini görüyorum. Evvelce böyle bir hareket yoktu.</p>

  <p>Michaels, camdan dışarı baktı.</p>

  <p>— Ben göremiyorum.</p>

  <p>— Ben görüyorum. Söyledim, laser çalışıyor. Geri döneceklerinden eminim. Görünüşe göre, hatalı olan sensin, Michaels.</p>

  <p>Michaels, omuz silkti</p>

  <p>— Pekâlâ, şimdiye kadar durum iyi gitti diyelim. Eğer ben hatalıysam ve Benes yaşarsa mesele kalmaz. Benim de başka bir isteğim yoktu zaten. Ancak...</p>

  <p>Sesine heyecanlı bir ifade geldi</p>

  <p>— Owens!</p>

  <p>— Ne var?</p>

  <p>— Alt kapakta bir arıza var galiba. Allahın cezası Grant, fazla heyecanlandığı için iyice kapatamamış olacak. Yoksa, özellikle mi aralık bıraktı.</p>

  <p>— Ben bir şey göremiyorum.</p>

  <p>— Kor müsün, içeri sıvı sızıyor. Kapağın kenarına bak.</p>

  <p>— Cora’yla Grant, antikorlardan kurtulduklarından beri orası öyle görünüyor. Hatırlamıyor musun...</p>

  <p>Owens, bütün dikkatiyle alt kapağa bakarken Michaels’ın parmakları Grant’ın telsizi sökmek üzere getirmiş olduğu büyük tornavidanın demirini kavradı. Sonra tornavidanın sapını bütün gücüyle Owens’in başına indirdi.</p>

  <p>Owens, sersemliyerek dizlerinin üstüne düştü.</p>

  <p>Michaels, tekrar vurdu. Owens, baygın olarak yuvarlandığı zaman, balıkadam elbisesini alarak Owens’e giydirmeye başladı. Kabak kafasında iri iri ter taneleri birikmişti. Bölme kapısını açarak Owens’ın baygın Vücudunu geminin hava kompartımanına taşıdı. Sonra kıymetli bir dakikasını harcayarak alt kapağı açan kolu buldu ve kompartımanı sıvıyla doldurdu.</p>

  <p>Owens’ın gemiden çıkmış olduğunu kontrol etmesi gerekirdi, ama vakti olmadığını düşündü. Aceleyle kontrol kubbesine tırmandı. Kontrol tablosuna dikkatle baktı ve Grant’ın kapamış olduğu «Kapalı» işaretini gösteren düğmeyi buldu. Geminin inilti halinde gelen motor seslerini duyduğu zaman rahat bir nefes aldı.</p>

  <p>Kan pıhtısına doğru baktı. Owens, haykırdı Evvelce siyah bir çizgi halinde görünen uzun sinirin yavaş yavaş parıldamaya başladığını gördü.</p>

  <p class="ortali">⁂</p>

  <p>Duval, şimdi laseri kısa aralıklarla ve değişik açılardan kullanıyordu.</p>

  <p>Grant:</p>

  <p>— Artık yeter, doktor, dedi. Zamanımız doldu.</p>

  <p>— Benim de işim bitti sayılır. Kan pıhtısı tamamen küçüldü Bir bölümü kaldı. Ah... Bay Grant, ameliyat büyük bir başarıya ulaştı.</p>

  <p>— Belki üç; ya da iki dakikamız kaldı. Yani dışarı çıkabilmemiz için demek istedim. Hemen gemiye dönelim.</p>

  <p>Cora:</p>

  <p>— Burada birisi daha var, dedi.</p>

  <p>Grant, birden döndü ve nereye gideceğini bilmeden yüzer görünen balıkadama doğru yüzdü.</p>

  <p>— Michaels! diye bağırdı.</p>

  <p>Sonra:</p>

  <p>— Hayır, dedi Owens, ne...</p>

  <p>Owens:</p>

  <p>— Bilmiyorum dedi. Başıma vurdu, sanıyorum. Buraya nasıl çıktığımı bilmiyorum.</p>

  <p>Michaels nerede?</p>

  <p>— Gemide sa...</p>

  <p>Duval:</p>

  <p>— Geminin motorları çalışıyor! diye bağırdı</p>

  <p>Owens, şaşkınlıkla döndü.</p>

  <p>— Neee! Kim...</p>

  <p>Grant:</p>

  <p>— Michaels dedi. Geminin kontrollarında ondan başkası olamaz.</p>

  <p>Duval, öfkeyle sordu:</p>

  <p>— Gemiden neden ayrıldın. Grant?</p>

  <p>— Ben de kendi kendime bunu soruyorum. Düşünmüştüm ki Owens...</p>

  <p>— Özür dilerim, dedi. Gerçekten de düşman ajanı olduğuna inanmıyordum.</p>

  <p>Grant:</p>

  <p>— Onun bir ajan olduğundan ben de emin değildim, dedi. Tabiî, şimdi...</p>

  <p>Cora korkuyla:</p>

  <p>— Bir düşman ajanı mı? dedi.</p>

  <p>Michaels’ın sesi duyuldu.</p>

  <p>— Hepiniz geri çekilin. İki dakika sonra ak yuvarların gelmesi lâzım. O zaman süresinde ben buradan kurtulmuş olacağım. Özür dilerim, fakat benimle gelmek fırsatınız vardı.</p>

  <p>Gemi, yükselerek geniş bir kavis çiziyordu.</p>

  <p>Owens:</p>

  <p>— Tam gaz gidiyor, dedi.</p>

  <p>Grant:</p>

  <p>— Ve öyle sanıyorum ki doğruca sinirin üzerine gidiyor dedi.</p>

  <p>Michaels’ın sesi yine duyuldu.</p>

  <p>— Yanılmadın, Grant, doğruca sinirin üstüne gidiyorum, önce, Duval’ın yaptığı işi bozacağım. Öylesine bir hasar yapacağım ki akyuvarlar buraya dolacak. Onlar sizin hesabınızı nasıl olsa görürler.</p>

  <p>Duval, haykırdı.</p>

  <p>— Beni dinle! Neden böyle davranıyorsun ? Ulusunu, ülkeni düşün!</p>

  <p>— Ben insanlığı düşünüyorum. Önemli olan, askerleri bu işin dışında tutabilmek. Kısıtsız bir küçültme âletiyle bütün dünyayı mahvedebilirler. Eğer sizin gibi aptallar bunu anlayamıyorlarsa.</p>

  <p>Proteus, biraz önce Duval tarafından serbest bırakılan sinire doğru dalıyordu.</p>

  <p>Grant, çaresizlikle haykırdı.</p>

  <p>— Laser. Laseri verin, çabuk!</p>

  <p>Laseri Duval’ın elinden çekerek zorla aldı.</p>

  <p>— Tetiği nerede bunun? Lüzum yok, buldum.</p>

  <p>Gemiyi karşılamak üzere yukarı doğru hızla yüzdü.</p>

  <p>— En yüksek gücü ver, Cora! Tam güç!</p>

  <p>Dikkatle nişan aldı ve tetiğe bastı. Laserin namlusundan kalem kalınlığında bir ışın fırladı ve kayboldu.</p>

  <p>Cora:</p>

  <p>— Laser boşaldı, Grant, dedi.</p>

  <p>— Öyleyse Laseri sen tut. Proteus’u vurduğumu sanıyorum.</p>

  <p>Proteus’un yaralanıp yaralanmadığı belli değildi. Çevre loş olduğu için iyice görmek mümkün olmuyordu.</p>

  <p>Owens:</p>

  <p>— Dümeni vurduğunu sanıyorum, dedi. Gemimi öldürdün.</p>

  <p>Maskesinin arkasından, yanaklarının ıslandığı görüldü.</p>

  <p>Duval:</p>

  <p>— Her nereyi vurdunsa, dedi. Gemi kontrolsuz görünüyor.</p>

  <p>Proteus, gerçektende sarsılıyordu, ön tarafta bulunana ışıkları bir aşağı, bir yukarı oynuyordu.</p>

  <p>Gemi nihayet, burnunu dikti ve dalışa geçti Hedef olarak aldığı siniri kıl payı geçti ve dendiritlerin arasına düştü.</p>

  <p>Cora:</p>

  <p>— Sinire çarpmadı, dedi.</p>

  <p>Duval, homurdandı.</p>

  <p>— Yeteri kadar hasar yaptı. Belki başka bir kanama olabilir...olmayabilir de. Olmamasını temenni ederim. Her ne halse, akyuvarların gelmesi gecikmez. Hemen uzaklaşsak iyi ederiz.</p>

  <p>Owens, sordu:</p>

  <p>— Nereye?</p>

  <p>— Eğer optik siniri izleyecek olursak, bir dakikadan az bir zamanda göze inebiliriz. Beni takip edin.</p>

  <p>Grant:</p>

  <p>— Gemiyi burada bırakamayız, dedi. Büyüyecek.</p>

  <p>— Beraber de alamayız. Başka çaremiz yok, kendi hayatımızı kurtarmak zorundayız.</p>

  <p>Grant, ısrarla:</p>

  <p>— Belki hâlâ bir şeyler yapabiliriz, dedi. Ne kadar vaktimiz kaldı?</p>

  <p>— Hiç vaktimiz kalmadı! Büyümeye başladığımızı sanıyorum. Bir ya da iki dakika içinde akyuvarların dikkatini çekecek kadar büyümüş olacağız.</p>

  <p>— Büyüyor muyuz, Şimdi mi? Ben bir şey hissetmiyorum.</p>

  <p>— Hissetmezsin. Fakat çevremiz, ilk geldiğimizden biraz daha büyük. Gidelim.</p>

  <p>Duval, nerede bulunduğunu anlamak üzere bir kere daha çevresine bakındı ve hızla yüzmeye başladı.</p>

  <p>Cora ve Owens, doktorun peşinden yüzdüler. Grant da bir saniyelik tereddütten sonra onların peşinden gitti.</p>

  <p>Başaramamıştı. Küçük bir yargı hatasından ötürü başaramamıştı. Dışarı çıkar çıkmaz istifasını vermeliydi.</p>

  <p class="ortali">⁂</p>

  <p>Carter öfkeyle:</p>

  <p>— Fakat hareket etmiyorlar, dedi. Kan pıhtısının bulunduğu yerde duruyorlar. Neden? Neden? Neden? Zaman göstergesi 1 rakamını gösteriyor.</p>

  <p>Reid:</p>

  <p>— Dışarı çıkmaları için artık çok geç, dedi.</p>

  <p>Elektroensefalografik ünitesinden bir rapor geldi.</p>

  <p>— Efendim, EEG data Benes’in beyninin normal fonksiyona girdiğini gösteriyor.</p>

  <p>Carter, bir sevinç çığlığı attı.</p>

  <p>— Şu halde ameliyat başarıldı! Neden, hâlâ bekliyorlar?</p>

  <p>— Bilmemiz imkânsız, efendim.</p>

  <p>Zaman göstergesi «0» rakamı üzerinde durdu ve keskin bir alarm sesi ortalığı kapladı.</p>

  <p>Carter, alarmı bastıracak kadar gür bir sesle:</p>

  <p>— Onları hemen dışarı çıkartmalıyız, dedi.</p>

  <p>Reid, omuz silkti.</p>

  <p>— Ne yapabiliriz? Akyuvarlar belki onları öldürür, ya da tekrar büyürler.</p>

  <p>— Fakat Benes ölecek.</p>

  <p>Reid, Cartere’a doğru uzandı ve haykırdı.</p>

  <p>— Yapılacak hiç bir şey yok! Hiç bir şey! Benes öldü! Bir hiç uğruna beş kişi daha mı öldürmek istiyorsun?</p>

  <p>Carter birden çökmüş göründü.</p>

  <p>— Emir ver!</p>

  <p>Reid, vericiye doğru yürüdü.</p>

  <p>— Proteus’u çıkartın, dedi.</p>

  <p>Sonra, ameliyat odasına bakan pencerenin önüne gitti.</p>

  <p class="ortali">⁂</p>

  <p>Proteus dendritlerin arasına düştüğü zaman Michaels, yarı baygındı. Laserin parlak ışınını izleyen geminin çılgınca hareketi kontrol tablosunun üzerine yıkılmasına sebep olmuştu. Sağ kolunda dayanılmaz bir acı vardı. Kolu kırılmış olmalıydı.</p>

  <p>Korkuyla arkasına baktı. Geminin kıç tarafında kocaman bir delik vardı. Deliğe yarı yarıya girmiş olan alyuvar, geminin hava basıncı ile olduğu yerde duruyordu.</p>

  <p>Gemide kalan hava, ancak bir dakikalıktı. Dendritlere baktı. Biraz küçülmüş olduklarını gördü. Yanılmasına imkân yoktu, kendisi büyüyordu.</p>

  <p>Tam büyüklüğüne ulaştığı zaman kolu alçıya alınabilirdi. Diğerleri akyuvarlar tarafından nasıl olsa öldürülecekti. Geminin parçalanmasını, nasıl olsa uyduracağı bir yalanla açıklayabilirdi. Her ne olursa olsun, Benes ölecekti. Bütün dünya sulha kavuşacak... sulh...</p>

  <p>Vücudu kontrol tablosunun üstüne abanmış olarak dendritlere baktı. Acaba kımıldayabilir miydi? Yoksa düşme sırasında beli de kırılmış mıydı?</p>

  <p>Dendritlerin süt rengini aldığını fark etti.</p>

  <p>Süt rengi!</p>

  <p>Bir akyuvar!</p>

  <p>Evet, gördüğü bir akyuvardı. Gemi, plazma içindeki insanlardan çok daha büyüktü ve hasarlı yere yakındı. Akyuvarların önce gemiye saldıracakları muhakkaktı.</p>

  <p>Süt rengindeki cisim, Proteus’un camına dokundu, sonra kıç tarafa doğru uzandı. Geminin karşıt direncinin üstesinden gelmek istermiş gibi bir an duraladı.</p>

  <p>Michaels, Proteus’un gövdesinin direnişinden ötürü meydana gelen çatırtıyı duydu. Küçültülmüş atomlardan meydana gelmiş olan geminin, çabuk kırılabilme niteliğinden ötürü, akyuvarın saldırısına dayanamayacağı belliydi, Proteus’un atomları nihayet, akyuvarın basıncına dayanamadı ve büyük bir çatırtıyla, parçalandı.</p>

  <p>Michaels’ın son duyduğu ses, kendi kahkahaları oldu.</p>
</body>
</html>
