<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>��</title>
  <meta content="pdftohtml 0.36" name="generator" />
  <meta content="��" name="author" />
  <meta content="2007-08-09T12:41:35+00:00" name="date" />
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 5.000000pt; margin-top: 5.000000pt; }
</style>
</head>

<body>
  <h1 id="sigil_toc_id_9">Onuncu bölüm</h1>

  <p>Vakit geceyarısını geçmiş olmasına karşın, Türk komünistlerinin kaldıkları kattaki bütün odaların ışıkları yanıyordu. Toplantıdan sonra da tartışmalar ikili üçlü gruplar halinde sürmüş, belirsizliği derinleştirmekten başka bir sonuca ulaşamayan bu konuşmalar da heyecanım yitirince kolektiftekilerin çoğu kâğıda kaleme sarılıp cinayet saatinde nerede olduklarını yazmaya koyulmuşlardı.</p>

  <p>Cemil, Şerif ve Nejat ise hâlâ kendi aralarında tartışmayı sürdürüyorlardı.</p>

  <p>Üç kafadarın bir araya gelişi yalnızca bu geceye özgü bir olay değildi.</p>

  <p>Şerif hemen her gece Cemil ile Nejat'ın kaldığı odaya gelir, çaylar içilir, gece geç saatlere kadar sohbet edilirdi. Sohbet konularının gün boyu gördükleri derslerle genellikle hiçbir ilgisi olmazdı. Ama derslerde yaşanan komiklikleri, aptallıkları konuşmaya, öğretmenleri, çevirmenleri, sınıf arkadaşlarını çekiştirmeye de bayılırlardı.</p>

  <p>Sohbet konularının vazgeçilmez kişisi Sovyetler Birliği Komünist Partisi tarihi dersine gelen İlya'ydı. Eski bir diplomat olmasına karşın Leonid ne kadar içtense, yıllardır öğretmenlik yapmasına karşın İlya da o kadar yapmacık bir insandı. Suratı her zaman tıraşlıydı, bütün kılları birbirinin aynı uzunluktaki ince bıyığı, bir kadınınki kadar pembe dudağının hemen üzerinde sanki gerçeküstü bir görüntüymüş gibi dururdu. Çok şık giyinirdi, tabiî Sovyet tekstil sanayiinin olanakları ölçüsünde.</p>

  <p>Her soruya yanıt olabilecek, istenilen yere çekilebilecek gösterişli cümleler kullanırdı İlya. Amaç, kuramı yaşamın hizmetine sunmak değil, ne pahasına olursa olsun inancın doğruluğunu kanıtlamak olunca basit gerçeğin yalın sözcükleri yerine, basmakalıp olanın görkemli ama kof laflarını kullanmak kaçınılmaz oluyordu. Bu cümleler aspirin gibi her derde devaydı; gerektiğinde düşünme molası yerine geçer, gerektiğinde tartıştığınız insanları şaşırtabilirdi; verdiği entelektüel hava da cabası. Marifet biraz da bu cümleleri kullanan kişinin oyunculuğundaydı ki İlya değme aktörlere taş çıkartacak kadar yetenekliydi.</p>

  <p>Rolüne başlarken, Gorki Caddesi'ndeki Puşkin heykelinin duruşunu takınır, ellerini arkasında birleştirerek başını hafifçe öne eğer, derin bir anlam yüklenmiş gözlerini pencereden dışarıya karlar altında uzanan kırlara çevirirdi.</p>

  <p>"Şimdi" diyerek söze başlar, ama bir süre susarak sessizliğin dramatik yapıya katkı yapmasını bekler, umduğu gerçekleşince de sürdürürdü sözlerini. "Bu kapalı odanın içinde sesli olarak düşünüyorum da, dışarıdaki yaşam ne kadar gerçek?"</p>

  <p>Dünyanın gizini çözmüş, bu gizemin altında ezilen bilge bir adamın duygulu ses tonuyla yankılanırdı küçük derslik. Bu replik hemen her derste tekrarlanır, hiçbir yoldaşın düşüncesi çöpe atılmazdı. Önemli önemsiz, doğru yanlış fark etmez, ayaküstü oluşturduğu mantık sisteminde herkesin düşüncesine bir yer bulunurdu:</p>

  <p>"Cemil yoldaşın düşüncesindeki gerçek payı daha fazla, bu yüzden onu başa alıyorum, Hikmet'inkini hemen arkasına, Turgut'unkini sol yana, Can'ınkini onun arkasına..."</p>

  <p>Sarkık, gür bıyıklı, sert görünüşlü Türk komünistlerinin onun bu davranışlarıyla alay edeceğini aklının ucundan bile geçirmezdi. Oysa yaşları, politik görüşleri ne olursa olsun öğrenci her yerde öğrenciydi ve en büyük zevkleri de öğretmenleriyle alay etmekti. İlya'nın yapmacık tavırları, abartılı hali de kolektiftekilerin bu duygusunu doyurmak için bulunmaz malzemeydi.</p>

  <p>Ama herkese haksızlık etmeyelim, kolektifte Kerem, Hikmet ve Durmuş gibi sağduyulu yoldaşlar da vardı. Onlar İlya yoldaşla alay edilmesine bozulur, mesleğini yerine getirmeye çalışan bu değerli insanı tiye almanın devrimci ahlakla uyuşmadığını savunurlardı. Hatta bu konuda parti örgütünden bir yasaklama karan bile çıkarmaya çalışmışlar, ama önerileri destek bulmamış; zavallı İlya, başını Şerif, Nejat ve Cemil'in çektiği sorumsuz öğrencilerin alay konusu olmaya devam etmişti.</p>

  <p>Bu üç kafadar başkalarıyla değil, kendileriyle de dalga geçmekten geri durmaz, sık sık birbirlerine de takılırlardı. Şerif'in neredeyse her ay başı geçirdiği küçük ameliyatlar, Nejat'ın düz yolda yürürken bile düşüp bir yerlerini sakatlaması, Cemil'in kendini gösterme merakı da iğneleyici ama hoş bir dille anlatılır, oda kahkahalara boğulurdu. Kahkahaları duyan öteki yoldaşlar odaya doluşur, Moskova'nın soğuk gecelerinden biri daha gurhastalığı denilen o garip kederin, gülmeyi başarabilen insanın neşeli sesiyle kırıldığına tanık olurdu.</p>

  <p>Kuşkusuz bu sohbetlerin vazgeçilmez konularından biri de kadınlardı. Aslında bunun için onları kınamamak gerek; çünkü Sovyet kadınları insanın aklını başından alacak kadar güzeldi. Yalnız Sovyet kadınları mı? Brezilyalı melezler, uzun bacaklı İsveçliler yeryüzünün en tatlı esmerleri olan Guyanalılar, ateşli İspanyollar, Güney Afrika'nın dolgun dudaklı siyahileri, Türklere kendi kadınlarını anımsatan Yunanlılar, hiç de yabancısı olmadıkları Almanlar, sürmeli gözlü Araplar, burunlarında hızmalarıyla Hintliler... yeryüzünün farklı niteliklerini bakışlarında, tenlerinde, seslerinde taşıyan birbirinden çekici kadınlar.</p>

  <p>Böyle bir okulda öğrenci olup da kadınları konuşmamak olur mu? Zaten bizimkilerin asıl sorunları da kadınları konuşmamak değil, onlarla ilişki kuramamaktı. Odalarının sarışın duvarlarına, geniş yataklarına, kederli pencerelerine yansıyan bu istek ne kadar yakıcı olursa olsun henüz doyurulmamış bir güdü, buruk bir özlem olarak içlerinde büyüyüp duruyordu.</p>

  <p>Kadınlarla ilişki kuramama nedenlerinin başında partinin yasaklaması geliyordu. Moskova'ya eğitime gelmişlerdi; başka konularla, hele hele kadınlar gibi tehlikeli uğraş alanlarıyla hiç ilgilenmemeliydiler. Şerif'in bu öneriyi pek taktığı söylenemezdi, ama yabancı dil bilmediğinden mi, yoksa cesaret eksikliğinden mi, kadınlarla iletişimi bakışmaktan, gülümsemekten öteye geçmezdi. Cemil ile Nejat içinse bir başka engel daha vardı; evlilikleri.</p>

  <p>Eşlerini, çocuklarını diktatörlüğün hüküm sürdüğü bir ülkede, parasız pulsuz adeta kendi yazgılarına terk ederek gelmişlerdi buraya. Ne haber gönderebiliyorlar, ne de bir haber alabiliyorlardı. Bu koşullarda bir sevgili bularak Moskova'nın tadını çıkarmayı kendilerine yediremiyorlardı. Onlar kendilerini doğruluk, adalet savaşçıları olarak görüyorlar, kuracakları toplumun bu değerler üzerinde inşa edileceğini söylüyorlardı. Dünyanın neresine giderlerse gitsinler, buna uygun davranmalı, tutarsızlığa düşmemeliydiler.</p>

  <p>Ülkede kaygı içinde onları bekleyen eşleri, çocukları herkesten daha çok hak ediyordu bu davranışı.</p>

  <p>Ama ele avuca sığmayan yaşamın, tutarlılığın katı sınırları içinde hapsolmaya hiç mi hiç niyeti yoktu. Her gün yeni bir sürpriz, yeni bir ayartıcı olayla kışkırtıp baştan çıkarmaya çalışıyordu onları. Bu yoğun saldırılar karşısında, bizim ağırbaşlı yoldaşlarımızın tunçtan iradeleri bile yumuşuyor, yüreklerinde beklenmedik kıpırtılar başlıyor, ülkedeki eşe duyulan özlem bir anda değişiyor Moskova'da yaşayan bir dişinin gözlerine, sesine, dudaklarına, tenine duyulan isteğe dönüşüyordu. Bu isteğin sözde kaldığı da pek söylenemezdi.</p>

  <p>Cemil, Aliki adında folklor öğretmeni bir Yunanlı'yla ergenlik dönemindekine benzer platonik aşk yaşamaya başlamıştı bile.</p>

  <p>Nejat, daha karmaşık duygular içindeydi ama tam kararını verememişti. Alt kattaki Guatemalalı kara gözlü Camilla'yla mı yoksa yemekhanede bulaşıkçılık yapan mavi gözlü İrina'yla mı dostluğunu geliştirsin, bocalayıp duruyordu. O bocalaya dursun Nikaragualı grubun komutanı Yüzbaşı Ricardo, İrina'yla çoktan işi pişirmişti bile. Bizimki biraz daha beklerse Camilla'yı da Lübnanlı Cafer'e kaptıracaktı. Neyse ki Can, Turgut ve Durmuş'un bu alandaki etkinlikleri yüz ağartıyordu da Türklerin ulusal onur saydıkları "erkeklik sancağı" uluslararası bir arenada yerlere düşmüyor, Kurkino'nun görünmeyen burçlarında şan ve şerefle dalgalanmayı sürdürüyordu. Bizim üç kafadara da geceler boyunca konuşabilecekleri neşeli konular kalıyordu sadece.</p>

  <p>Ama bu geceki sohbet tahmin edileceği gibi hiç de neşeli değildi.</p>

  <p>Şerif küçük masaya sırtını vermiş iskemlede oturuyordu, Cemil ile Nejat'sa pijamalarını giymeden öylece yerleşmişlerdi yataklarının üzerine.</p>

  <p>"Neler oluyor Şerif yoldaş?" diye sordu Nejat. Kafasının iyice karıştığı belliydi. Kirpiklerini kırpışından küçük kırmızı diliyle dudaklarını ıslatışına, başını taşıyamıyormuş gibi hafifçe sağa yatırışından uzamaya başlayan sakallarını kaşıyışına kadar, her davranışından çaresizlik sızıyordu.</p>

  <p>"Bana niye soruyorsun" diye tersledi Şerif, yarı şaka, yarı ciddi bir tavırla. "Toplantıda desteklediğin Asaf'a sorsana."</p>

  <p>"Yapma Şerif yoldaş" diyerek, çocukça sırnaştı Nejat. "Böyle olacağını bilemezdim ki."</p>

  <p>"Bundan sonra bilsen iyi olacak. Ortalıkta kötü şeyler dönüyor" dedi Şerif, sanki birileri onu dinliyormuş gibi sesini kısarak. "Dikkat edelim de bok yoluna gitmeyelim."</p>

  <p>Cemil, kaşlarının altından Şerif'e baktı. Oylamadan sonra mızıkçılık yapması, şimdi de Nejat'a çıkışması canım sıkmıştı.</p>

  <p>"Niye bok yoluna gidecekmişiz?" diye sordu. Sesi gerektiğinden sert çıkmıştı. "Mehmet'i biz öldürmedik ki!"</p>

  <p>"Herkes böyle söyleyecek" diye açıkladı Şerif. Cemil'in tartışmak için fırsat aradığını fark etmişti. "Ya birileri suçu bizim üzerimize yıkmak isterse?"</p>

  <p>"Birileri mi? Daha açık konuş yoldaş, kimler?" diye sordu Cemil.</p>

  <p>"Bilemiyorum" diye duraksadı Şerif.</p>

  <p>"Bilemiyorum deme şimdi" dedi Cemil, gergin ama içten bir tavırla. "Aklında kimler var?"</p>

  <p>"Mesela Asaf, diyelim. Bu tam Asaflık bir durum. Entrika çevirmek için bulunmaz bir fırsat. Bence balıklama atlayacaktır bu işin üzerine."</p>

  <p>"Atladı zaten" diye onayladı onu Nejat. Duymadın mı bu geceki konuşmasını?</p>

  <p>Herif sanki kolektifin sekreteri."</p>

  <p>Cemil kafasından geçenleri görmek istercesine, kahverengi gözlerini kısarak bakıyordu Şerif'e.</p>

  <p>"Mehmet'in ölümünde Asaf'ın parmağı mı var diyorsun?"</p>

  <p>"Tam öyle olduğunu söyleyemem" dedi Şerif. "Bu durumdan partide yitirdiği konumunu yeniden kazanmak için yararlanacaktır. Ama cinayetle de ilgisi olabilir. Hepimiz kadar o da zanlı."</p>

  <p>"Cinayete karışacağını sanmam" dedi Cemil, kesin bir tavırla. "Asaf korkaktır, ucunda cinayet olan bir işe bulaşmaz."</p>

  <p>Şerif önce kapıya baktı, sonra sesini iyice kısarak, "Ya işin içinde SBKP'den birileri de varsa?" diye sordu.</p>

  <p>"Bildiğin bir şey mi var senin?"</p>

  <p>"Yoook, sadece geçmişte yaşananlara bakarak neler olabileceğini kestiriyorum."</p>

  <p>"Çok iddialı bir tahmin" dedi Cemil, sözcükleri tartarak.</p>

  <p>"Yok Şerif yoldaş abartıyorsun, o kadar da değil" dedi, gergin bir tavırla tartışmaya giren Nejat. "Sovyetlerin bu işle hiçbir ilgisi olamaz."</p>

  <p>"Ben Sovyetleri suçlamıyorum" dedi Şerif. "Belki partideki bir fraksiyon..."</p>

  <p>"Bence de yanılıyorsun", dedi Cemil. "SBKP'nin artık bu tür entrikalara bulaşacağını sanmıyorum."</p>

  <p>"Benimki sadece bir varsayımdı" diyerek geri çekildi Şerif, ama birkaç söz daha etmeden de duramadı. "Bu gibi olaylarda bazen bir kurban gerekir. Uyanık olalım da o kurban biz olmayalım."</p>

  <p>"Kusura bakma, ama bazen seni anlayamıyorum" dedi Cemil, gözlerini Şerif'in yüzünden ayırmadan. "Her olayın altında bir entrika arıyorsun. Parti yönetimiyle aranda ne geçti bilmiyorum, ama bu kadar kuşkucu olmamalısın."</p>

  <p>Sağ eliyle, kırçıllaşmaya başlayan bakır rengi gür bıyıklarını pekiştirerek dinleyen Şerif, "Sen de çok iyimsersin be Cemil" dedi arkadaşını sevecen bakışlarla süzerek. "Senin kafandaki partimiz, Allah yapısı gibi bir şey."</p>

  <p>Cemil ciddiyetini koruyordu.</p>

  <p>"Allah yapısı değil elbette, ama kusursuz ya da kusursuza yakın."</p>

  <p>"Abartıyorsun. Ülkedeki parti örgütlerini düşünsene. Kafandaki gibi bir parti yok oğlum, olmayacak da. Örgüt de insan gibidir hatalarıyla, zaaflarıyla yaşar."</p>

  <p>"Ama hataları, zaafları öne çıkarıp moralimizi bozmanın da bir anlamı yok"</p>

  <p>diye atıldı Nejat. O da Şerif'in söylediklerine katılmıyordu. "Yoldaşlar canla başla çalışıyorlar."</p>

  <p>"Haklısın, sıradan parti üyesine bir diyeceğim yok."</p>

  <p>"Yöneticiler kötü, diyorsun" dedi Nejat, bu görüşe katılmadığını belirten bir ses tonuyla. "Ama yanılıyorsun. Onlar da bizim kadar çile çekiyor. Deniz yoldaşı düşünsene. İşkencede paramparça ettiler adamı. Ama ağzından tek bir sözcük bile alamadılar."</p>

  <p>"Bir dakika yahu" diye isyan etti Şerif. "Ben yöneticilerin hepsi kötü demiyorum ki, içlerinde çok iyi yoldaşlar da var. Ama Asaf gibileri de var."</p>

  <p>"Ben Asaf gibilerin çok etkili olacağını sanmıyorum" dedi Cemil, o her zamanki kendinden emin zırhına bürünerek.</p>

  <p>Şerif arkadaşının gerginleşen yüzüne baktı, anlayışla gülümsedi.</p>

  <p>"Eğer partide her konuyu, her şeyi konuşabilseydik ben de sana katılırdım."</p>

  <p>"Bunları yapamayacağımızı biliyorsun. Biz yeraltında çalışan bir partiyiz."</p>

  <p>"Keşke olmasaydık."</p>

  <p>"Gizli olmayı biz seçmedik ki" diyerek yine araya girdi Nejat. "Burjuvazi yaşam hakkı tanımadı ki bize."</p>

  <p>"Doğru biz istemedik, ama yeraltım sevdiğimizi de inkâr edemeyiz. Gizli çalışma sanki bizi daha çok devrimci yapacakmış gibi geldi. İyi olan kadar, kötü olanın da gizlilik perdesinin ardında saklanabileceğini anlayamadık."</p>

  <p>"O kadarını göze almak zorundaydık" dedi Nejat.</p>

  <p>"Zorundaydık, evet ama unutma, başımıza ne geldiyse bu zorunluluklardan geldi."</p>

  <p>Cemil konuyu değiştirip Mehmet'i kimin ya da kimlerin öldürdüğüne getirecekti ki, içeri Kerem girdi. Yanakları hâlâ al al yanıyordu, gözlerinin altında derin, mor halkalar oluşmuştu. Dik durmaya çalışıyordu, ama yürürken sendelediği odadakilerin gözünden kaçmadı. Birkaç adım atarak yaklaştı, sanki içeride Şeriften başka kimse yokmuş gibi yalnızca ona bakarak, "Yoldaş" dedi, neredeyse emir verircesine, otoriter bir tavırla. "Biraz gelir misin, sana söyleyeceklerim var."</p>

  <p>"Şu anda gelemem" dedi Şerif, soğuk bir sesle. Başıyla odadakileri göstererek ekledi. "Önemli bir şey konuşuyoruz."</p>

  <p>Kerem'in alev alev yanan gözlerinde küçümseyen bir ifade belirdi.</p>

  <p>"Benim söyleyeceklerim daha önemli" dedi, eskisinden daha sert bir tavırla.</p>

  <p>"Kusura bakma gelemem" dedi Şerif, kararlı görünüyordu, ama Kerem'den de anlayış bekler gibi bir hali vardı. "Yarın sabah konuşuruz."</p>

  <p>Kerem'in yüzündeki inatçı ifade kırılır gibi oldu, ama gözlerindeki kararlılık hiç yitmemişti. Odadakiler onun ısrar edeceğini düşünüyorlardı, ama üstelemedi.</p>

  <p>"Peki, yarın konuşuruz o zaman" diyerek kapıya yöneldi. Bir adım attıktan sonra düşecek gibi oldu. Şerif ayağa fırlayarak, "Seni odana götüreyim mi?"</p>

  <p>dedi.</p>

  <p>Başını çevirdi, sağ elini havaya kaldırarak, "İstemez" dedi. "Ben giderim."</p>

  <p>Ne bir hoşça kalın, ne iyi geceler, hiçbir şey söylemeden çıktı odadan.</p>

  <p>"Manyak" diye mırıldandı Nejat ardından. "Artık dayanamıyorum bu herife."</p>

  <p>"O kadar da değil" dedi Şerif.</p>

  <p>"Bu herif beni de korkutuyor" dedi Cemil. Gözleri hâlâ odanın kapısındaydı.</p>

  <p>"Yapmayın çocuklar, psikolojik sorunları olan zavallının biri o."</p>

  <p>"Mehmet'in öldürüldüğünü duyduğumda aklıma Kerem geldiydi" dedi Cemil, kuşku dolu bir ifadeyle. "Eğer hasta yatağında olmasa..."</p>

  <p>"Hani sivil faşistler diyordun?" diye sordu Nejat. Arkadaşının tutarsızlığını göstermek gibi bir niyeti yoktu, sadece neden görüş değiştirdiğini merak etmişti.</p>

  <p>Şaşkınlığa düşer gibi oldu Cemil, ama çabuk toparlandı.</p>

  <p>"Aklıma gelen ihtimallerden biri de oydu. Ama düşününce Kerem'in de bu işi yapabileceğine inandım."</p>

  <p>"Hadi canım sen de. Kerem niye öldürsün Mehmet'i?"</p>

  <p>Cemil'in kahverengi gözleri koyulaştı. Şerif onun bir açıklama kapacağını sandı, ama umduğu gibi olmadı, arkadaşının gözlerindeki yoğunluk dağıldı.</p>

  <p>"Ne bileyim" diye söylendi, sanki boş ver dermiş gibi. "Herifin toplantıda yaptığı konuşmaya baksana!"</p>

  <p>"Ben senin gibi düşünmüyorum" diyerek itiraz etti Şerif. "Ne demek istediğini anlatamadı salak." Duraksadı, yüzü düşünceli bir hal almıştı, kapıya bakarak mırıldandı.</p>

  <p>"Yoksa gitsem mi şunun yanına?"</p>

  <p>"Alıştırma" dedi Nejat. "Her canı istediğinde niye gidesin. Beklemesini öğrensin."</p>

  <p>"Bence de gitme" diyerek arkadaşını destekledi Cemil. "Kerem saçmalıyor. Bir de söylediklerini dinlersek iyice zıvanadan çıkar."</p>

  <p>"Onu anlıyorum" dedi Şerif, düşünceli bir tavırla. "Kötü biri değil aslında."</p>

  <p>"Kötü olmayabilir ama hasta. Gripten söz etmiyorum, herif kafadan kontak."</p>

  <p>"Korkunç şeyler yaşamış. Bir oğlu varmış, iki yaşında ölmüş, sonra da karısı terk etmiş."</p>

  <p>"Hepimizin sorunları var" dedi Nejat. "Ama bunları parti meselesi haline getirmiyoruz."</p>

  <p>"Beni asıl düşündüren bunları sana anlatması" diyerek, suçlayan bakışlarını Şerif'e dikti Cemil. "Kimliğini açığa çıkaracak bilgiler veriyor... Sen de niye dinledin ki onu yoldaş?"</p>

  <p>"Kendini kaptırmış konuşurken, bunları anlatma diyemezdim."</p>

  <p>"Ne diyeceksin, onun düşünmesi lazımdı" diyerek, Şerif'i savunma gereği duydu Nejat.</p>

  <p>Cemil arkadaşının söylediklerine katılmadı, ama bir şey de söylemedi; her çetrefil sorunla karşılaştığında yaptığı gibi yine bıyığının ucunu ağzına alıp çiğnemeye başladı.</p>

  <h1 id="sigil_toc_id_10">On birinci bölüm</h1>

  <p>Saat tam on ikide her zaman olduğu gibi sitedeki binaların bütün kapıları kilitlenmişti. Önceleri bu işi gelişigüzel yapan savaş kahramanı Sergey Antoliyeviç, bu gece görevlilerden aldığı talimata uygun olarak anahtarı çevirdikten sonra iyice kapanmış mı, diye kapıları itekleyerek tek tek yoklamıştı. Sitedeki yaşam geceye teslim olmuş, öğrenciler çoktan ikinci uykularına varmışlardı. Ama sitede uyumayanlar da vardı, cinayetin işlendiği köprünün üzerinde, korunun içinde hummalı bir çalışma sürüp gidiyordu. Türklerin karşısındaki boş binaya güvenlikçiler yerleşmiş, binayı sıkı bir gözetim altına almışlardı. KGB'nin teknik bölümünden, eline çabuk, sessiz iş gören yedi kişi el fenerleriyle ağaçların altını karış karış tarıyor, işe yarayacak her türlü ipucunu, her belirtiyi topluyor, kaydediyorlardı. Küçük korunun başladığı yerde, Brezilyalıların kaldığı binanın on beş metre yakınında buldukları domuz jambonunu saymazsak, korudaki lacivert dolma kalem dışında önemli olabilecek bir kanıta rastlamamışlardı. Bu jambonu da öğrencilerden biri unutmuştu ya da erzak taşıyan görevlilerden biri düşürmüştü. Ama Viktor'un titizliğini bilen teknik ekiptekiler onu da kanıtlar listesine eklediler.</p>

  <p>Sitenin yönetim odasını kendilerine karargâh olarak seçen Viktor ile Nikolay telsizle konuşuyor, arada bir çıkıp teknik ekibin bulgularıyla ilgileniyor, sık sık aralarında tartışıyorlardı. Teknik ekip işini bitirir bitirmez cesedi taşımak gerekiyordu. Öğrenciler ertesi sabah uyandıklarında burada cinayet işlendiğini gösteren tek bir işaretle bile karşılaşmamalıydılar. Üstelik cesede bir an önce otopsi yapılmalı, ölüm nedeni tam olarak anlaşılmalıydı. Türklerin gerçek kimliklerinin, yaşamöykülerinin öğrenilmesi soruşturmanın Sağlıklı yürütülmesi için bir zorunluluktu. Amirleri Andrey Alegoviç bu sorunu çözümlemiş, okuldaki büro Türk komünistlerinin kimliklerini onlara açıklayacaklarını söylemişti. Ama hepsinden önemlisi iyi Türkçe bilen, güvenilir bir çevirmen bulmaktı. Çevirmen olmadan soruşturma yapılması olanaksızdı. Andrey Alegoviç, bu iş için Leonid'in biçilmiş kaftan olduğunu söylemişti. Viktor aralarındaki tartışmayı aktarınca, ertesi gün okulda Leonid'in de katılacağı bir toplantı düzenlenmesi kararlaştırılmıştı. Bu toplantıda hem durum değerlendirilecek hem de Rus öğretmen ikna edilecekti.</p>

  <p>Sitede ışığı yananlardan biri de Leonid'di. Masasında oturmuş, az önce yazdığı raporu gözden geçiriyordu. Gerçi kimse ondan böyle rapor istememişti, ama o da cinayet saatinde sitedeydi. Kendini soruşturma dışında tutmayı düşünmüyordu. Hatta raporu biraz geniş tutmuş, öğleden sonra sitenin küçük tiyatro salonunda yapılan Mustafa Suphi ve on dört yoldaşını anma toplantısından başlayarak olanları anlatmıştı. Ne öncesinde ne tören sırasında ne de sonrasında, anormal olan hiçbir davranış sezinlememişti. Bütün yoldaşlar tek vücut olmuş, bu anma toplantısının başarısı için çalışmışlardı. Tören salonunun girişinde, Türkiye'nin en eski politik partisi olan TKP'nin kurulduğu yıl olan 1920'den bu yana savaşımını resimlerle anlatan bir sergi açılmıştı. Bayraklar, çiçeklerle süslenmiş serginin gezilmesiyle başlayan tören Hikmet'in açış konuşmasıyla sürmüştü. Heyecandan titreyen bir sesle On Beşlerin Karadeniz'de nasıl öldürüldüğünü anlatan Hikmet, partinin savaşımının hâlâ sürdüğü gibi alışıldık sözlerle sonuçlandırmıştı konuşmasını. Ardından, uzun yıllar yasaklandıktan sonra kutlanılmaya başlayan yığınsal 1 Mayıs gösterilerinin filmleri seyredilmişti. Leonid ellerinde bayrakları, pankartları, dillerinde türküleriyle, coşkulu yığınların dalga dalga Taksim Meydanı'nı dolduruşunu soluğunu tutarak izlemiş, kendi ülkesinde çoktan sönmüş olan devrim ateşinin İstanbul'un göbeğinde yeniden alevlenişini görmek gözlerini yaşartmıştı. Film bitince Nikaragua grubunun sanat sorumlusu Sanchez, Neruda'nın bir şiirini okumuş, sonra da Cemil'in yönettiği bir pantomim oynanmıştı. Can'ın okuduğu Nâzım Hikmetin "Onbeşler İçin" adlı şiirinden sonra da Türk, Arap, Rus, İspanyol, İsrail ve Portekiz dillerinde hep birlikte söylenen "Enternasyonalle toplantı sona ermişti. Öteki kolektiflerin neredeyse eksiksiz katıldığı tören sitedeki ağır yaşamı bir günlüğüne de olsa canlandırmıştı. Tören boyunca konuşmaları, şiirleri aynı anda çevirmek zorunda kalan Leonid, zor anlar yaşasa da, toplantı sonunda Türkiyeli yoldaşlarıyla gurur duymuş, bir çocuk heyecanıyla öteki kolektiflerin öğretmenlerine yan şaka yarı ciddi takılarak, en devrimci grubun kendi öğrencileri olduğunu söylemişti.</p>

  <p>Bu başarılı törenin ardından bir araya gelen Türk yoldaşlar neşe içinde coşmuşlardı. Kolektifin en nemrut suratlı kişisi olan Kerem bile, hasta olmasına rağmen herkese gülücükler dağıtmaktan kendini alamamıştı! Böyle keyifli bir günün sonunda oturulmuştu akşam yemeğine. Aradan geçen birkaç saat kimi yoldaşların coşkusunu azaltmışsa da Şerif, Cemil, Nejat, Turgut ve Can hâlâ törenin coşkusu içinde yarı sarhoş dolanıp durmuşlardı ortalıkta. Yemekten sonra Leonid, Turgut'la iki parti satranç oynamış, ilkini kazanıp ikincisini kaybetmişti. Onları Hikmet, Can ve Nejat izlemişti. Bir ara müdahale ediyor diye Turgut, Nejat'a çıkışmış küçük çaplı bir atışma yaşanmıştı aralarında. Oyun bitince de herkes odalarına çekilmişti. Pencereden Mehmet'in cesedini görene kadar da kimseye rastlamamıştı Leonid.</p>

  <p>Mehmet'i öldüren Türklerden biri miydi? Gizli servisin soruşturmayı bu yönde derinleştireceğini anlamıştı Leonid. Ama o öğrencilerinden hiçbirini katil olarak düşünemiyordu. Haftanın beş günü her sabah karşılaştığı, dersliklerde, konferans salonlarında, gezilerde birlikte olduğu, en basit konulardan, en önemli sorunlara kadar tartışıp konuştuğu, bu insanların arasından bir düşman, bir hain çıkabileceğine inanamıyordu. Oysa devletler düzeyinde süren politik savaşımın milyonlarca insanın ölümüne, yıkımına yol açan sonuçlarını görmüş, yaşamıştı. Mehmet'in öldürülmesi nedense bütün bunlardan farklı bir şeymiş gibi geliyordu ona. Belki, kendisini de tehdit edebilecek bir cinayetle ilk kez yüz yüze geliyordu da ondan.</p>

  <p>Türk kolektifine bir ajanın sızmış olabileceği kuramsal olarak asla reddedemeyeceği bir düşünceydi. Bu türden olasılıklar Leonid tarafından da dile getirilmiş, gizlilik kurallarına uymaları konusunda yoldaşları defalarca uyarmıştı. Ama cinayet, bütün kuramsal saptamalardan çok daha ürkütücü ve zor kabul edilebilir bir olguydu.</p>

  <p>Kuramla ilgilenen insanların yaşamdan belli bir uzaklıkta durduklarını bilirdi Leonid. Söyledikleri, yazdıkları gerçeğe ne kadar yakın olsa da, yaşananların o kendine özgü renginden, kokusundan, ağırlığından yoksun olurlardı. Ve daha bir gün önce kararlılıkla açıkladıkları kehanet gerçekleşince de büyük bir şaşkınlığa kapılmaktan kendilerini alamazlardı. Şimdi de öyle olmuştu işte, defalarca tekrarlanan bir olasılık gerçekleşmiş, bu varsayımı dile getirenlerden biri olarak Leonid, bunun böyle olacağını biliyordum, diyerek, soğukkanlılıkla başka bir saptamaya geçeceğine duraksamış, duygusal bir çöküntüye düşmüştü. Ama şaşkınlığı ne denli büyük olursa olsun ortada tuhaf bir olay, hepsinden önemlisi, cesedi hâlâ köprünün üzerinde duran öldürülmüş bir yoldaş vardı. Bundan sonra neler olacağı ise belirsizdi.</p>

  <p>Leonid'in kafasını kurcalayan bir başka konu da soruşturma sırasında nasıl bir tavır takınacağıydı. Viktor'la tartışmalarına rağmen bu soruşturmanın dışında kalamayacağını, istese bile buna izin vermeyeceklerini biliyordu. Bunu isteyeceğinden de emin değildi zaten.</p>

  <p>Uzun yıllar süren diplomatlık mesleğinin kişiye kibar bir sahtekârdan öte bir özellik katmayan o yapay havasından sonra, politika denilen oyunun acımasızca oynandığı bir ülkeden gelen bu insanların, erkek nahifliğiyle biçimlenen yalın dünyası onu etkilemişti.</p>

  <p>Uluslararası Leninizm Enstitüsü'nde öğretmenlik önerildiğinde Leonid duraksamış, yaşlılığın iyice hissedilmeye başladığı emeklilik günlerinde, yeni bir serüvene atılacak cesareti kendinde bulamamıştı. Ama okulun iki yıl önce vefat eden eski dekanı Vladimir ile kızı Aleksandra onu zorlamış, öğretmenliği kabul etmesini sağlamışlardı. İyi de yapmışlardı, yeni mesleğiyle birlikte Leonid yaşama adeta yeniden sarılmıştı. Bu okulda, Türkiye'den gelen öğrencilerin arasında onu etkileyen neydi? Bu soruyu defalarca kendine sormuş, her seferinde farklı yanıtlar bulmuştu. Bir keresinde komünistlerin iktidar için değil, muhalefet için yaratılmış olduklarına kadar götürmüştü işi. Yaşanan yetmiş yıllık deneyim iktidar işinde çuvalladıklarının en açık kanıtıydı. Ama faşizme karşı direnişte, demokratik haklar için savaşımda, savaş kışkırtıcılığına karşı durmada destanlar yaratmıştı komünistler. Yabancılaşmayı ortadan kaldırmışlar, aşkı aşk, şiiri şiir yapmışlardı. Ama iktidar oldukları andan itibaren bütün büyü bozulmuş, Kapitalist ülkelerdekine benzer bir yabancılaşma, belki daha katmerlisi insanların başına bela olmuştu yeniden.</p>

  <p>Oysa muhalefette, baskı altında kavgayı sürdüren Türkiye'den, Şili'den, Lübnan'dan, Nikaragua'dan gelen yoldaşlar, bütün ilkel davranışlarına, geri kültürlerine karşın daha diri, daha umut doluydular. Gerçi demokratik bir anlayış taşıdıkları, çok sesliliği benimsedikleri söylenemezdi, zaten yeraltında bunu gerçekleştirmeleri de çok zordu. Onlar bütün zorluklara karşın iyimserliklerini korumayı bilmişlerdi. Yalnızca bu duyguları taşıyan insanların varlığı bile yeryüzünde uğrunda dövüşmeye değer bir şeylerin olduğunu kanıtlamaya yeterdi. Bu değerlendirme akıllıca değildi kuşkusuz. Orta gelişmişlik düzeyindeki bir ülkeden gelen, inançlarına sarılarak yaşayan bu insanların, başarıya ulaşması çok zor olan savaşımlarına bakarak iyimser olmanın hiçbir bilimsel ya da mantıksal açıklaması yoktu, ama anlamı vardı. Ortak inanç, ortak düşünce, ortak eylemle yaratılan bu anlam, gerçekçi bir bakış açısının iç buran karamsarlığından çok daha fazla gerekliydi Leonid'e. Söz konusu olan anlam basit bir kendini kandırmacanın çok ötesindeydi. Eğer öyle olmasaydı her beş yılda bir SBKP kongrelerinde yüksek sesle dile getirilen, programa alınan kararlarla daha kolay kendinden geçebilirdi. Gerçek olmayana evet diyebilirdi Leonid, ama içten olmayana asla.</p>

  <p>Doğrusunu söylemek gerekirse gün gelip böyle korkunç bir olayla karşılaşacağını, bir yoldaşın hem de kendi kapısının önünde öldürüleceğini hiç düşünmemişti. Olayların ona yüklediği sorumluluktan kaçamazdı artık. Kaçmayı da istemiyordu zaten. Ama daha çok yetkiye sahip olmalı, edilgen bir çevirmen olmak yerine Türk grubunu yakından tanıyan bir sınıf öğretmeni, onların bir yoldaşı olarak katılmalıydı soruşturmaya. Yıllardır omuz omuza çalıştığı gizli servis yöneticilerinden bunu isteyebilir, kabul etmeseler bile zoraki bir durum yaratarak, istediği gibi davranabilirdi. Bu olanaklıydı, bütün bilgiler onun üzerinden akacaktı. Bilmediklerini de onlar sorarken öğrenecekti.</p>

  <p>Bu karara varınca kendini daha iyi hissetti. Masada duran soda şişesini açtı, kafasına dikip içti. Alkole tutsak olduğu günlerden kalma bir tat hissetti ağzında. Bu da nereden çıkmıştı şimdi? Sanki bir şeylerden kaçıyormuş gibi aceleyle ayağa kalktı, pencereye yürüdü.</p>

  <p>Cesedi ilk gördüğü yerden dışarı baktı. Aşağıdaki hareketliliği hemen fark etti. Binanın önüne bir ambulans gelmişti. Bir sedyeye konulan cesedi görevliler ambulansa taşıyorlardı. Mehmet'in saygılı gülümseyişini anımsadı Leonid. "Ölmek için kötü bir zaman" diye mırıldandı. "Düşlerinin ülkesinde öldürülmek ise ayrı bir talihsizlik." Belki cesedini bile Türkiye'ye götüremeyeceklerdi. Moskova'da, mezarını kimsenin ziyaret etmediği yalnız bir ölü. Nereye gömüleceği çok mu önemliydi? O bir enternasyonalistti. Bu ülkenin toprakları doğduğu kentin topraklan kadar yaddır ona, diye düşündü.</p>

  <p>Aşağıda görevliler cesedi ambulansa koyup kapıyı kapatmışlardı. Bir ara Viktor'u görevlilerle konuşurken gördü. Sonra adamlar ambulansa bindiler. Viktor da içeri girdi herhalde. Ambulans binanın önünden uzaklaşıncaya kadar Leonid ayrılmadı Pencerenin önünden.</p>

  <h1 id="sigil_toc_id_11">On ikinci bölüm</h1>

  <p>O sabah Moskova'da uyananlar gözlerini bir mucizeye açtılar. Geceki ayazın etkisiyle donan ağaçlar, güneşin tembel ışıkları altında parıldayan kristal dev biblolara dönüşmüştü. Ama Türkiyeli komünistlerin bu güzelliğin ayırdına varacak halleri yoktu. 29 ocak 1986'yı Kurkino'da geçirdikleri en kötü günlerden biri olarak anımsayacaklardı.</p>

  <p>Bir gün önceki coşkunun yerinde, şimdi korku yüklü karamsar bir bekleyiş vardı. O sabah kimsenin canı ders yapmak istemiyordu, ama bunu dile getirmek yine kolektifin en kalender kişisi Şerif'e kaldı. Arkadaşlarının önerisini iletmek üzere Hikmet'e yollandı. Hikmet erkenden kalkmış, banyoda tıraşını oluyordu. Şerif'in "Bugün ders yapmayalım" önerisini o da olumlu karşıladı. Her sabah yaptığı gibi önce alt kattaki ütü masasına inip pantolonunu, gömleğini ütüledi, sonra giyindi, odaları dolaşarak raporları topladı. Arkadaşları yemekhanenin yolunu tutarken o dershaneye indi. Leonid'i kantinde otururken buldu. Yüzü solgundu Rus öğretmenin, sanki bir gecede birkaç yıl birden yaşlanmış gibiydi. Raporları uzatırken, ders yapmama önerisini dile getirdi, önerinin Şerif'e ait olduğunu da hemen ekledi. Leonid, her zamanki gibi saygıyla dinledi, ama sonra, "Bu çok yanlış olur" dedi, kaygı yüklü bir sesle. "Öteki grupların, hatta size ders vermeye gelen hocaların durumu bilmemesi gerekiyor.</p>

  <p>Mutlaka ders yapmalıyız. Ama ilk iki ders benim. Sohbet ederiz."</p>

  <p>Görevini eksiksiz yerine getirmek isteyen bir yöneticinin ivecenliğiyle yemekhaneye yöneldi Hikmet.</p>

  <p>Sabah mahmurluğundan sıyrılmaya çalışan sitedeki öğrencilerin neşesi henüz yerine gelmemişti. Yemekhanedeki masaların çoğu boştu, bu, öğrencilerin yansından çoğununun henüz uyanmadığı ya da yeni kalktığı için bugün kahvaltı yapma şansını yitirdiği anlamına geliyordu.</p>

  <p>Yemek kuyruğunda isteksizce bekleyenlerin ardına eklendi Hikmet. Önünde iki kız, üç erkekten oluşan beş kişilik Brezilya'da bir grup vardı. Dün geceki partinin mahmurluğunu üzerlerinden atamamış olsalar gerek, tembel tembel esneyerek önlerindeki tezgâhta sergilenen peynir tabaklarını, reçel kutularını, iri yumurtaları süzüyorlardı. Bir ara, kıvırcık saçları, kaslı bedeni ve yüzünden eksik olmayan çapkın gülümseyişiyle Brezilya kolektifinin en gösterişli delikanlısı olan Pepe'yle göz göze geldi Hikmet.</p>

  <p>"Dobre utra" dedi Pepe.</p>

  <p>"Dobre utra" diye karşılık verdi Hikmet ama, "Şimdi bu Mehmet'i sorar" diye kaygıya kapılmaktan da kendini alamadı. Yanılmamıştı; Pepe bir adım yaklaştı, eliyle az ilerdeki uzun masada yemek yiyen Türkleri göstererek, "Tavariş Mehmet?" dedi.</p>

  <p>Soğuktan rengi atmış dudaklarına yapay bir gülümseme yerleştirmeye çalıştı Hikmet. Eliyle işaretler yaparak Mehmet'in ülkeye döndüğünü anlattı. Bu işte başarılı olduğunu Pepe'nin şaşkın bakışından anladı.</p>

  <p>"Niçin?" diye sordu Pepe, bu defa yarım yamalak bildiği Rusça yerine daha yetkin olduğu İngilizce'yi kullanmıştı.</p>

  <p>Soruyu anlamıştı Hikmet, ama İngilizce'yi meramını anlatacak kadar kıvıramadığından ellerini yana açıp boynunu bükerek, Pepe'nin istediği anlama çekebileceği bir hareket yaptı.</p>

  <p>Pepe bir süre düşünceli gözlerle Hikmeti süzdükten sonra durumu kabullendiğini belirten bir baş hareketiyle önüne döndü. Dalgın bir tavırla aldığı tepsiye ekmek, peynir, reçel, salam koyarak ilerledi. Hikmet de Pepe'yi izledi, büyük çay bardaklarından birini, öğrencilere kırıtarak bakan İrina'ya uzatarak, "Çay pajalusta" dedi.</p>

  <p>Kız çayı koyarken, Hikmet kaşarpeyniri ve kırmızıbiber turşusundan oluşan o çok sevdiği sandviçten iki tane aldı tepsisine, yanına biraz da zeytin koydu.</p>

  <p>Yeterliydi. İrina'nın en az bu güneşli kış sabahı kadar güzel bir gülümsemeyle uzattığı çay bardağım da alıp, tepsisini Pepe'nin peşinden tezgâhın üzerinde sürükledi. Kasaya ilerlerken, Pepe yeniden Hikmet'e döndü.</p>

  <p>"Mehmet bana Nâzım Hikmet'in fotoğrafını verecekti. Dün sergilediğiniz fotoğraflardan birini. Sizden alabilir miyim?" diye sordu İngilizce olarak.</p>

  <p>"Nâzım, fotoğraflarından Pepe'nin ne istediğini çıkardı Hikmet.</p>

  <p>"Tabiî tabiî" dedi, sonra biraz düşünüp İngilizce sözcükleri buldu "Yes, of course... of course..."</p>

  <p>"Thanks" diyerek minnettarlığını bildirdi Pepe. Sonra da önüne döndü, bir daha da Hikmet'e laf atmadı.</p>

  <p>Kasa kuyruğunda beklerken yemek yiyen arkadaşlarına baktı Hikmet. Mehmet dışında herkes oradaydı. Kerem bile kalkıp gelmişti. Hiçbir şey konuşmadan kahvaltılarını bitirmeye çalışıyorlardı, ama bu sessizlik sanki onları birbirlerine biraz daha yakınlaştırmış gibiydi. Ya da "Felaketler insanları birleştirir" diye düşünen Hikmet'e öyle geldi. Bir elin omzuna dokunduğunu hissettiğinde kasaya ulaşmasına üç kişi kalmıştı. Döndü, Asaf'ın mahkeme duvarını andıran suratıyla karşılaştı.</p>

  <p>"Sen miydin yoldaş? Günaydın" dedi Hikmet gülümseyerek.</p>

  <p>"Günaydın" dedi Asaf, elindeki kahve fincanını Hikmet'in tepsisine koyarken.</p>

  <p>"Yemek almamışsın!"</p>

  <p>"Şu sıra yemek düşünecek halim yok" dedi Asaf.</p>

  <p>Yeni gelişmeler olduğunu sezinlemişti Hikmet, ama Asaf bu sabah o kadar aksiydi ki cesaret edip soramıyordu. Kasaya bir kişi daha yaklaştılar.</p>

  <p>"İstersen sen otur yoldaş" dedi Hikmet, saygılı bir tavırla. "Ben kahveni getiririm."</p>

  <p>Yine sert bakışlarla süzdü arkadaşını Asaf.</p>

  <p>"Masaya seninle birlikte gitmeyi tercih ederim" dedi.</p>

  <p>"Nasıl istersen" demek üzereydi ki Hikmet, kasadaki şişman kadın, "Bir ruble, on beş kapik" diyerek uyardı. Hikmet parayı ödeyip yoldaşların yanına yürürken sordu:</p>

  <p>"Bir şey mi oldu Asaf yoldaş, çok gerginsin."</p>

  <p>Yoldaşı onu hiç önemsemiyormuş gibiydi.</p>

  <p>"Oturunca söylerim" diyerek geçiştirdi. Bakışları Türklerin masasına yaklaşan yemekhanedeki aşçılardan Aleksey'deydi. Bu herif de nereden çıkmıştı şimdi. Yaşlı adam masaya yaklaştı, tepsideki kızartılmış sosis tabağıyla bir bardak portakal suyunu Kerem'in önüne koydu. Kerem'in tedirgin olmuş gibi bir hali vardı. Aleksey bir şeyler söyledi ama Kerem anlamamıştı, başını salladı.</p>

  <p>Asaf adımlarım hızlandırarak Aleksey'e yaklaştı, "Yardımcı olabilir miyim?" diye sordu.</p>

  <p>Asaf'ın Rusça konuştuğunu gören Aleksey çekinir gibi oldu.</p>

  <p>"Siz Türk müsünüz?"</p>

  <p>"Evet" dedi Asaf, sonra başıyla sosisler ile portakal suyunu göstererek sordu, "Bunlar ne için?"</p>

  <p>Aleksey gözlerini Kerem'e dikerek, "Bir oğlum var" dedi. "Alyoşa. Onun yaşında. Şimdi Afganistan'da savaşıyor. Onu hasta görünce, oğlum aklıma geldi.</p>

  <p>Bu yüzden getirdim yiyecekleri."</p>

  <p>Asaf'ın gergin yüzü yumuşadı, duygulanmıştı. Adama teşekkür etti. Sonra Aleksey'in söylediklerini yoldaşlarına çevirerek ekledi.</p>

  <p>"İşte gerçek bir Sovyet vatandaşı; içten, duygulu, cömert.. Sosyalizm böyle insanlar yetiştiriyor işte."</p>

  <p>Masadakiler Asaf'ın söylevinden değil, ama yaşlı adamın davranışından etkilenmişlerdi.</p>

  <p>"Biz de ona bir hediye verelim" diye tutturdu Beşir.</p>

  <p>Durmuş daha da ileri gitti.</p>

  <p>"Öğle vakti parti bayrağı ile bir rozet getirelim" dedi.</p>

  <p>"Ona teşekkür etmeyecek misin?" dedi Can, burnunu çekip duran yoldaşına bakarak. Kerem zoraki ayağa kalktı, adamın elini sıktı.</p>

  <p>"Spasiba."</p>

  <p>Aleksey mutlu olmuştu, ağzındaki çürük dişleri göstererek bir çocuk gibi gülümsedi.</p>

  <p>Asaf onu masaya davet etti ama yaşlı adam, "Öğle yemeğini hazırlamam gerek"</p>

  <p>diyerek mutfağın yolunu tuttu. Asaf da masaya, Hikmet'in yanına çöktü. Şerif'in canı sıkılmış gibiydi, Asaf'ı şöyle bir süzdükten sonra Hikmet'e döndü:</p>

  <p>"Ne oldu, Leonid'le konuştun mu?" diye sordu.</p>

  <p>"Konuştum. Derslere katılmamamızın dikkat çekeceğini söylüyor."</p>

  <p>Konuşmayı dinleyen Asaf telaşlandı.</p>

  <p>"Aman yoldaşlar, derslere katılmamak da nereden çıktı?"</p>

  <p>"Bilmem, benim haberim yok" dedi Durmuş.</p>

  <p>"Erken kalksaydın haberin olurdu" diye tersledi Şerif. "Yoldaşlar kendilerini iyi hissetmiyorlar. Bugün derslere girmesek diye düşündük."</p>

  <p>"Sakın ha" diye korkuyla söylendi Asaf. "Herkesin dikkatini çeker. Gece ne konuştuk. Bu olayı kimse bilmemeli."</p>

  <p>"Bence de derslere girmeliyiz" diyerek Asaf'ı destekledi Durmuş.</p>

  <p>"Leonid doğru söylüyor" dedi Cemil, Şerif'e dönerek.</p>

  <p>"Tamam, mesele yok o zaman" dedi Şerif, alınmış gibiydi. "Siz istediniz diye derslere girmeyelim dedik."</p>

  <p>"Ama ben kendimi iyi hissetmiyorum" dedi Kerem. "Hastalık üsteledi galiba."</p>

  <p>"Senin yataktan çıkman bile hata" dedi Şerif. "Git de bir an önce yat."</p>

  <p>"Gideceğim, sabah bir arada görünelim istedim."</p>

  <p>"O zaman Kerem dışında herkes derse giriyor" diye işi garantiledi Asaf.</p>

  <p>Kimse ona bir şey söylemedi, herkes yemeğiyle meşguldü.</p>

  <p>Durmuş'un gözü Kerem'in önünde el sürmeden baktığı sosislerdeydi.</p>

  <p>Dayanamayıp sordu:</p>

  <p>"Yoldaş, yemiyorsan sosisleri alabilir miyim?"</p>

  <p>Kerem sosis tabağını Durmuş'un önüne itti.</p>

  <p>"Ye yoldaş ye" dedi Nejat, gülümseyerek. "Senin hepimizden çok enerjiye ihtiyacın var."</p>

  <p>"Ne diyorsun sen be?" diye çıkıştı Durmuş.</p>

  <p>Kahvesinden bir yudum alan Asaf, anlamsız bir tartışmanın başlayacağını anlayarak lafa karıştı.</p>

  <p>"Yoldaşlar" dedi. "Dün geceyarısı parti merkezinden aradılar. Bir haftadan önce, buraya kimseyi gönderemiyorlar."</p>

  <p>"Neden?"diye sordu Şerif, ağzındaki lokmayı bitirmeden, bu yüzden sesi biraz boğuk çıktı.</p>

  <p>"Çok sıkışıklarmış, biliyorsunuz konferans hazırlıkları sürüyor. Birini gönderene kadar parti adına soruşturmayı benim yürütmemi istiyorlar."</p>

  <p>"Bunu tahmin etmiştim" diye homurdandı Şerif.</p>

  <p>"Belki daha iyi olur" dedi Hikmet, iyimser bir ifadeyle. "Ne de olsa Asaf yoldaş bizleri tanıyor. Üstelik Rusçası da var."</p>

  <p>"Tek başıma bu işin altından kalkamam" dedi Asaf, alçakgönüllülüğü elden bırakmayarak. "Bana yardım etmelisiniz."</p>

  <p>"Elbette yardım ederiz" dedi Durmuş, kararlı bir tavırla çatalını sosislerin en irisine batırarak. "Bu cinayetin sorumlusunu yakalamak bize düşer."</p>

  <p>"Biraz yavaş" dedi Can. "Duyacaklar."</p>

  <p>"Neyi duyacaklar, sanki herkes Türkçe biliyor da" diyerek, ters ters baktı Durmuş, sonra sosisini ağzına atıp aceleyle çiğnemeye başladı.</p>

  <p>Asaf bir sigara yakarak derin bir nefes çektikten sonra, "Dün gece yazdığınız raporlardan birer tane de ben istiyorum" dedi.</p>

  <p>Masada buz gibi bir rüzgâr esti, yüzlerde hoşnutsuz bakışlar belirdi.</p>

  <p>"Yeniden mi yazacağız" diye sıkıntıyla söylendi Turgut. "Keşke dün akşam söyleseydin yoldaş" diyerek arkadaşını destekledi Can.</p>

  <p>"Dün akşam bana bu görev verilmemişti ki." Hikmet araya girdi.</p>

  <p>"Dert etmeyin yoldaşlar, Leonid raporları Rusça'ya çevirecek Türkçe olanları işine yaramaz. Onları Asaf yoldaşa veririz."</p>

  <p>"Sovyet polisi sorguya ne zaman başlayacak?" Can'dı soran.</p>

  <p>"Bilmem" dedi Asaf. "Henüz onlarla konuşmadım."</p>

  <p>Sovyet polisinin sorguya başlayacak olması, masadakilerin canını sıkmıştı yine. Yemek boyunca bir daha kimse konuşmadı.</p>

  <p>Şerif, "Afiyet olsun" diyerek masadan kalkarken, Kerem de doğruldu.</p>

  <p>"Dershaneye kadar birlikte yürüyelim."</p>

  <p>Cemil'in gözleri onların üzerindeydi. Bunu fark eden Kerem "Alçak herif diye mırıldandı, masadan uzaklaşırken.</p>

  <p>"Neden öyle söyledin?" diye sordu Şerif, şaşırmış gibi bir tavırla.</p>

  <p>"Alçak olduğu için" dedi Kerem, elindeki tepsiyi mutfağın önündeki bulaşıkların konduğu masaya bırakarak.</p>

  <p>Şerif durdu, tepsisini elinde tutuyordu.</p>

  <p>"Bak Kerem" dedi. "Benim yanımda yoldaşlarıma küfredemezsin."</p>

  <p>"Ama sen onu tanımıyorsun."</p>

  <p>"Seni de tanımıyorum. Ne olursa olsun kimseye küfretmeye hakkın yok."</p>

  <p>"Peki" dedi Kerem, uysal bir tavırla başını öne eğerek. "Bir daha küfretmem."</p>

  <p>Şerif sakinlemişti, elindeki tepsiyi Kerem'inkinin üzerine bıraktı, birlikte kapıya yöneldiler.</p>

  <p>Cemil kendisi hakkında konuştuklarını anlamıştı. Masadan kalktı, Nejat da onu izledi. Yemekhaneden çıktıklarında soğuk hava yüzlerini kavurdu; paltolarına sımsıkı sarıldılar. Şerif ile Kerem on beş metre kadar önlerinde yürüyorlardı.</p>

  <p>Kerem hastalığına aldırmadan elini kolunu sallayarak heyecanla bir şeyler anlatıyordu. Şerif de sessizce dinliyordu onu. Dershanenin önüne kadar böyle yürüdüler. Dershanenin köşesine geldiklerinde Kerem geriye baktı, Cemil ile Nejat'ı gördü. Hiçbir şey söylemeden yüzünü buruşturmakla yetindi.</p>

  <p>"Bizim hakkımızda konuşuyorlar" dedi Nejat.</p>

  <p>"Boş ver" dedi Cemil. "Herif zırdeli."</p>

  <p>Cemil ile Nejat yaklaşırken Kerem son birkaç söz söyleyip ayrıldı Şerif'in yanından.</p>

  <p>"Ne anlatıyor o yine?" diye sordu Cemil, kapıda onları bekleyen Şerif'e.</p>

  <p>"Zavallı iyice paranoyak olmuş. Herkesten kuşkulanıyor. Senin hakkında atıp tuttu."</p>

  <p>"Ne söyledi?" diye sordu Cemil, bozulmuştu.</p>

  <p>"Sonra anlatırım" diyerek saatine baktı Şerif. "Geç kalıyoruz, Leonid'e ayıp olacak."</p>

  <p>İçeri girerken bir ses duydular.</p>

  <p>"Mehmet... Mehmet..."</p>

  <p>Üçü de aynı anda döndü. Beş altı adım ötede Rosa onlara el sallıyordu. Ama kız onların yüzünü görünce, düş kırıklığına uğramış bir ifadeyle yaklaştı.</p>

  <p>"Özür dilerim" dedi Rusça, sonra eliyle Cemil'i göstererek onu Mehmet sandığını belirtti. Anlamıştı Cemil, gülümsedi. Farklısını bulamadıkları için Mehmet, Turgut, Can ve Cemil aynı paltoları almışlardı. Kapıdan çekilerek kıza yol verdiler. Rosa teşekkür ederek içeri girdi, onlar da kızın kırmızı mantosunun altından bile belli olan kıvrak kalçalarını izleyerek peşi sıra yürüdüler.</p>

  <p>Kerem ile Mehmet dışında herkes dershanedeydi. Önce bir suskunluk oldu.</p>

  <p>Leonid dahil kimsenin canı konuşmak istemiyordu. Kolektifin sekreteri olarak bu suskunluğu bozmanın kendisine düştüğünü gören Hikmet, "Pepe, Nâzım'ın resmini istiyor" dedi. "Mehmet söz vermiş."</p>

  <p>"O oğlan çok seviyor Nâzım'ı. Neruda'dan daha iyi bir ozan olduğunu düşünüyor" diye konuşmaya katıldı Nejat.</p>

  <p>"Daha iyi bir ozan değil, daha proleter bir şair" diye düzeltti Durmuş.</p>

  <p>"Pepe kim, proleterlik kim be! O aşk şiirlerinin peşinde. Nâzım'ın da Neruda'dan daha iyi aşk şiirleri yazdığını söylüyor..."</p>

  <p>Nâzım'ın şairliği ve proleterliği üzerine başlayan bu tartışmaya, "Cenaze ne olacak?" diyen Can'n üzüntülü sesi ara verdi. "Herhalde Nâzım gibi Moskova'da bırakmayacağız Mehmet'i."</p>

  <p>Hikmet şaşkınlıkla Leonid'e baktı, bu konuyu hiç düşünmediği belliydi.</p>

  <p>"Cesedi Türkiye'ye nasıl sokacaklar, bilmiyorum!" dedi Leonid, kederli bir yüzle. "Partiniz bir yolunu bulacaktır herhalde."</p>

  <p>Sonraki iki ders felsefeydi. Dersin hocası Özbekistanlı Tahir, sınıfa girer girmez iki yoldaşın derste olmadığını fark ederek, "Mehmet de mi hastalandı?"</p>

  <p>diye sordu. Mehmet'in dersleri astığı görülmüş iş değildi.</p>

  <p>"Mehmet bu sabah ülkeye döndü" dedi Hikmet, renk vermemeye çalışarak.</p>

  <p>"Ülkeye mi döndü?" diye sordu, Özbek öğretmen.</p>

  <p>"Önemli bir gelişme olmuş da."</p>

  <p>Önce kuşkulandı Tahir, çekik gözleriyle sınıftakileri anlamlı anlamlı süzerek, neler olup bittiğini anlamaya çalıştı. Ama öğrencilerin renk vermemeleri üzerine her şeyin yolunda olduğu kanısına vararak, "Eh ne yapalım yolu açık olsun" dedi.</p>

  <p>Ama diyalektiğin yasaları konulu derse başlayıp da Cemil, Turgut gibi felsefeye ilgi duyan öğrencilerin bile onu dinlemek yerine pencereden karlar altındaki kırları izlemeyi, ötekilerin de kederli bir dalgınlık içinde önlerindeki defterlere bir şeyler karaladığını görünce, işlerin ters gittiğini sezinler gibi oldu.</p>

  <p>"Bugün ne oldu size yahu?" diye çıkıştı öğrencilerine.</p>

  <p>Kolektifini savunma güdüsüyle herkesten önce Hikmet yanıtladı soruyu:</p>

  <p>"Bir şey yok Tahir yoldaş" dedi. "Akşamki parti toplantısı biraz uzun sürdü de."</p>

  <p>Eğer öncesi olmasa fazla üstelemeyecekti Tahir, ama dersine karşı başlarda yoğun olan ilgi gitgide azalmaktaydı. Bu yüzden, "Gece geç yattık" gibi bir nedenle dersine kayıtsız kalınmasını bağışlayamazdı.</p>

  <p>"Dersler de parti toplantısı kadar önemlidir" diyerek uzun bir söyleve başladı, felsefe öğrenmeden iyi bir komünist olmanın olanaksız olduğunu altını çize çize belirttikten sonra kolektiftekileri yeterince çalışmadıkları için bir güzel haşladı.</p>

  <p>Tahir'in sert sözleri karşısında haksızlığa uğradığını düşünen Nejat'ın gözleri doldu, gizlemesi gereken bir cinayet olduğunu unutarak, neredeyse felsefe hocasıyla sert bir tartışmaya başlayacaktı ki durumu fark eden Şerif, arkadaşını dürtükleyerek yanlış yapmasına engel oldu.</p>

  <p>Kolektiftekiler teneffüste kendi aralarında konuşarak ikinci derste daha aktif olma kararı aldılar.</p>

  <p>Derse girer girmez söz alan Cemil'in, komünist toplumu tarihsel bir zorunluluk olarak görmenin, diyalektiğin, "değişim dışında hiçbir şey mutlak değildir" önermesiyle çelişip çelişmediğini sormasıyla ortalık karıştı.</p>

  <p>Tahir, derslerinde kullandığı sözcükleri yineleyerek, bir çelişkiden söz edilemeyeceğini söyledi.</p>

  <p>Cemil ikna olmamıştı, Tahir'in damarına basma pahasına üsteledi.</p>

  <p>"Tahir yoldaş, bunları defalarca bize anlattınız. Bunları öğrendik. Benim merak ettiğim, diyalektik yöntem ile tarihsel materyalizm arasında bir çelişme olup olmadığı."</p>

  <p>"Çelişme filan yok" dedi Tahir, öğrencisini küçümseyen bakışlarla süzerek.</p>

  <p>"Bence sorun şu ki, sen bu konudan hiçbir şey anlamadın, bir daha oku."</p>

  <p>Sorun Marksizm'in namusu sayılabilecek önemde bir konu olunca kolektifteki kimi yoldaşların da ayranı kabarmakta gecikmedi. Bir süreliğine de olsa gece yaşanılanlar unutuldu, ateşli bir tartışma başladı. Cemil'in kuşkulu yaklaşımını kolektifin çoğunluğu paylaşmıyordu. Fazla konuşmayan Can bile arkadaşına hararetle karşı durarak, "Marx öyle söylemiyor, sen yanlış düşünüyorsun" dedi.</p>

  <p>Ama Cemil'in de geri çekilmeye hiç niyeti yoktu. Üstelik bütün kolektifin ona karşı olması alttan alta egosunu okşuyor, dershanede en çok onun sesi çıkıyordu.</p>

  <p>"Siz hâlâ eski yöntemle düşünmeyi sürdürüyorsunuz" dedi. "Düşüncenizi yenilemeden kendinizi değiştiremezsiniz."</p>

  <p>Cemil'i yenmek için fırsat kollayan Durmuş, bu sözlere mal bulmuş Mağribî gibi atılarak, "Hadi biz yanlış düşünüyoruz, Marx da mı yanlış düşünüyor?" dedi.</p>

  <p>"Marx ile seni aynı kategoride değerlendirmek benim için üzücü, ama galiba öyle, Marx da yanlış düşünüyor. Yoksa komünizmi bir zorunluluk olarak görmezdi"</p>

  <p>diye yanıtladı onu Cemil, korkusuzca.</p>

  <p>Tartışmayı ilgiyle izleyen Şerif'in kafası karışmıştı, örgüte bağlılık konusunda neredeyse kölece bir uyum sergileyen bu Cemil, kuramsal tartışmalar söz konusu olduğunda, nasıl oluyordu da işi militan bir kuşkuculuğa kadar vardırabiliyordu. Bunu anlayamıyordu.</p>

  <p>Tartışma hiçbir yere varmadan sürüp giderken, Tahir sınıfın başarılı öğrencilerinden biri olan Cemil'in daha fazla hırpalanmasına razı olmayarak müdahale etme gereği duydu, ama dersin sona erdiğini bildiren zil, ondan önce davranarak tartışmaya son noktayı koymuştu bile.</p>

  <h1 id="sigil_toc_id_12">On üçüncü bölüm</h1>

  <p>Leonid, okulun Moskova'daki sarı taştan yapılmış binasına geldiğinde vakit öğleyi bulmuştu. Kapının önünde birbirinin ardına park edilmiş Volga marka siyah iki otomobili görünce, "Geç kaldım" diye düşünerek adımlarını hızlandırdı. Bir kaleninkileri andıran iki kanatlı ahşap kapıdan içeriye girince emektar kapıcı Ustin Petroviç karşıladı onu. Yaşlı kapıcı saygıyla ayağa kalkarak, "Sizi Yuriy Konstantinoviç'in odasında bekliyorlar" dedi.</p>

  <p>Leonid, kapıcıya teşekkür ederek vestiyere yürüdü. Kalpağını, paltosunu bıraktıktan sonra, ayaklarının dibinde her zaman kırmızı karanfillerin bulunduğu Lenin heykelinin önünden geçerken, arkada birilerinin olduğunu fark etti.</p>

  <p>Gözleri ister istemez onlara kaydı, iki kişiydiler, sanki birbirlerinin içine sokulmak istercesine sımsıkı kenetlenmişlerdi, kıvırcık siyah saçlarla, düz sarı saçlar birbirine karışmıştı. "Bunlar düpedüz ayaküstü sevişiyorlar" diye düşündü. Erkeği tanımıştı; Filistinli Musa'ydı. İsrail komandolarının baskınında,sağ elini yitiren, ama bakışlarındaki yaşama sevincini inatla korumayı sürdüren, kara gözlü Musa. Kız da Alman kolektifinin en güzel kızı İlona. Sırtını Lenin heykeline veren İlona'nın kısacık eteği sıyrılmış, biçimli bacaklarının bütün güzelliği ortaya çıkmıştı. Musa elsiz kolunu kızın ince beline dolamış, dolgun dudaklarım iştahla emiyordu. Birbirleriyle öyle meşgullerdi ki ne Leonid'i ne de bir başkasını görecek halleri vardı. Başka zaman olsa onlara imrenirdi Leonid. Ama bu kez ne onlara imrenebildi ne de yaşlılığına yandı, aklı Mehmet'deydi. "Kimine ölüm, kimine aşk..." diye söylenerek asansöre yöneldi. Şanslıydı, asansörü yakalamıştı, kapıyı açtı, binmek üzereydi ki birinin onu çağırdığını duydu.</p>

  <p>"Leonid İvanoviç..."</p>

  <p>Başını çevirdi, ekonomi politik profesörü Svetlana Atıtoayevna ile göz göze geldi. Gerginliği kayboldu, dün akşamdan beri karşılaştığı tek güzel şeydi Svetlana. Kırkını aşmış olmasına karşın, aynı yaştaki Sovyet kadınları gibi kendini salmamıştı, incecikti, yumuşacık gülümseyişi gibi abartısız makyajı da yüzünden hiç eksik olmazdı. Ama Leonid'i etkileyen bunlar değildi. Yalnızca genç kızların bakışlarında yakalanabilen, masumiyet giysilerine bürünmüş o fettan ışıltının bu orta yaşlı kadının yeşil gözlerinde de hâlâ inatla parıldıyor olmasıydı. Belki de ışık filan yoktu da Leonid'e öyle geliyordu. Ne fark ederdi ki önemli olan Svetlana'nın yanında kendini genç hissetmesiydi, gerisiyse lafügüzaftı.</p>

  <p>"İyi günler" dedi Leonid, usulca eğilip kadının uzattığı elini özenle dudaklarına götürerek. Svetlana'nın gözlerindeki pırıltı çoğaldı.</p>

  <p>Kadının elini bırakmadan doğruldu Leonid.</p>

  <p>"Bugün yine çok güzelsiniz."</p>

  <p>"Siz de her zamanki gibi çok nazik" dedi kadın, ama Leonid'in yüzündeki endişeyi fark etmişti.</p>

  <p>"Solgun görünüyorsunuz. Hasta değilsiniz ya?"</p>

  <p>"Bir şeyim yok. Gece biraz fazla çalıştım."</p>

  <p>"Kendinize dikkat edin Leonid İvanoviç, hepimizin size ihtiyacı var."</p>

  <p>"Sağolun, benim de size ihtiyacım var."</p>

  <p>"Öyle mi, ben de unuttunuz sanıyordum. Hani Türk öğrencileri getirecektiniz."</p>

  <p>Sesinde sitemden çok, flört etmek isteyen bir kadının gerekli ilgiyi görmediğini belli eden iğneleyici hoş bir tını vardı.</p>

  <p>"Çok özür dilerim Svetlana Antoliyevna" dedi Leonid, mahcup bir sesle. "Asla unutmadım. Araya başka işler girdi, bilirsiniz işte öğrencilerin dertleri... En kısa zamanda sizi arayacağım."</p>

  <p>Leonid sözlerini bitirirken eğilip kadının elini yeniden usulca öpmüştü.</p>

  <p>"Çok gecikmeyin ama" dedi kadın, elini yavaşça çekerken. "Sizden haber bekliyorum."</p>

  <p>"En kısa zamanda" diye mırıldandı Leonid. Svetlana giderken, bir an arkasından bakarak onun diri bedenini izledi, sonra asansöre bindi.</p>

  <p>Okul dekanı Yuriy Konstantinoviç'in odasının önüne geldiğinde diplomatlık günlerinden kalma bir alışkanlıkla kendine çekidüzen verdi. Kapıyı vurup içeri girdi.</p>

  <p>Defalarca girip çıktığı bu geniş, ama gösterişsiz odada, her zaman şık giyinen temiz yüzlü Yuriy Konstantinoviç'ten başka bir biri daha vardı. Adam sırtı kapıya dönük oturmuş, dekanla çene alıyordu. Leonid'i gören Yuriy Konstantinoviç hareketlendi.</p>

  <p>"Buyrun Leonid İvanoviç, şöyle gelin."</p>

  <p>Leonid masaya yaklaşırken, sırtı dönük adam ayağa kalktı. Uzun boyluydu, çoktan ağarmış düz saçları kısacık kesilmişti.</p>

  <p>"Merhaba Lertya" dedi dönerek. Yeşile yalan ela gözlerinde eski bir dostu görmüş olmanın verdiği kıvanç okunuyordu. Önce tanıyamadı Leonid, ama çok kısa sürdü bu.</p>

  <p>"Andrey sen ha!" diye sevinçle söylendi. İki arkadaş bir an birbirlerini süzdüler, sonra kucaklaştılar.</p>

  <p>"Ne işin var burada?"</p>

  <p>Soruyu sorarken Andrey'le göz göze gelmiş, o anda kafasında şimşek çakıvermişti.</p>

  <p>"Bu işle sen ilgileniyorsun."</p>

  <p>"Öyle de denebilir" dedi Andrey, sanki önemsiz bir şeyden söz ediyormuş gibi. "Ama asıl seni görmek için geldim."</p>

  <p>Yuriy Konstantinoviç şaşırmış gibiydi.</p>

  <p>"Tanışıyor musunuz?"</p>

  <p>"Birleşmiş Milletler..." diyecek oldu Leonid.</p>

  <p>"Eski dostuz" dedi Andrey, onun lafını keserek.</p>

  <p>"Evet" diye toparladı Leonid. "Çok eski dostuz."</p>

  <p>Andrey sevgiyle dostunu süzüyordu. Leonid'den bir baş daha uzundu, ak saçlarına karşın daha genç gösteriyordu.</p>

  <p>"Hiç değişmemişsin" dedi.</p>

  <p>"Hadi canım" dedi Leonid. "Asıl değişmeyen sensin. Nasıl böyle genç kalabiliyorsun anlayamıyorum."</p>

  <p>"Kadınlardan uzak durarak" dedi Andrey, dudağında hınzır bir gülümsemeyle.</p>

  <p>Leonid'in New York'taki çapkınlıkları oradaki Sovyet memurları arasında dillere destan olmuştu. Elçiliğin sıradan bir memuru olarak, istihbarat görevlileri gibi tuzağa düşme korkusuyla kendini perhizde tutmasına yol açacak bir neden yoktu. Başta Amerikalılar olmak üzere değişik ülkelerden kadınların tadına bakma fırsatı bulabilmişti böylece. Andrey o günleri unutamamış olmalıydı ki hâlâ serzenişte bulunup duruyordu.</p>

  <p>"Kadınlar" dedi Leonid, derinden iç geçirerek, Svetlana'nın yüzü gelmişti gözlerinin önüne. Aslında uzun süredir yalnızdı. Biraz da kendi seçmişti bunu.</p>

  <p>Günübirlik ilişkiler sıkmıştı onu. Kalıcı bir ilişki istiyordu artık. Ama üzerindeki ölü toprağını atıp bir türlü harekete geçemiyordu. Eski arkadaşının yanında ününe gölge düşürmemek için çapkın Rus diplomatını oynamayı sürdürdü "Kadınsız bir dünya katlanılmaz olurdu."</p>

  <p>"Sen adam olmazsın" dedi Andrey, sonra kaygılı bir tavırla sordu: "Kalp krizi geçirmişsin?"</p>

  <p>Leonid boş ver dercesine, elini boşlukta salladı.</p>

  <p>"Atın ölümü arpadan olsun."</p>

  <p>"Şimdi nasılsın?"</p>

  <p>"İdare ediyoruz işte."</p>

  <p>"Kızın nasıl, o saçları örgülü ufaklık, güzel bir kadın olmuştur."</p>

  <p>"İyidir" dedi Leonid, durgun bir tavırla. Kızının mektubuna yanıt vermediğini anımsamıştı. Doğurmak istediği çocuk için ne söyleyeceğini bilemiyordu, ama fırsat bulur bulmaz yazmalıydı kızına.</p>

  <p>Kalın kaşları hafifçe çatılan Yuriy Konstantinoviç'in soğuk sesi böldü dostlar arasındaki bu içten konuşmayı.</p>

  <p>"Leonid İvanoviç" dedi yaşlı dekan, resmî bir tavırla. "Andrey Alegoviç dün geceki olayı soruşturan ekibin yöneticisi. Bizden yardım istedi, gerekli bilgileri ilettik kendisine. Sizinle görüşmek istiyor."</p>

  <p>"Evet sizinle görüşmek istiyoruz" diye tekrarladı Andrey.</p>

  <p>"Elbette Yuriy Konstantinoviç" dedi Leonid, dekana dönerek. "Elimden gelen yardımı yapmaya hazırım."</p>

  <p>Yuriy Konstantinoviç rahatlamıştı, eliyle Leonid'e boş koltuğu göstererek, "Otursanıza" dedi.</p>

  <p>Ancak Andrey hemen araya girdi, "Biz içeri, arkadaşların yanına geçsek" dedi nazik bir tavırla. "Hemen işe koyulmakta fayda var."</p>

  <p>Yaşlı dekan bozulmuştu, önemsenmediğini hissediyordu.</p>

  <p>"İyi ama" diyecek oldu .</p>

  <p>"Merak etmeyin, gelişmelerden sizi haberdar edeceğiz."</p>

  <p>Bu sözler yaşlı dekanı ikna etmemişti.</p>

  <p>"Yoldaş Andrey, size hatırlatmak isterim, burası Merkez Komitesi'ne bağlı bir okul. Neler olup bittiğini bilmek benim de hakkım."</p>

  <p>"Kuşkusuz yoldaş Yuriy" dedi Andrey. Onu dikkate aldığım belli eden saygılı bir tavırla. "Bizim öğrendiğimiz her şeyi siz de öğreneceksiniz. Eminim toplantımızdan sonra yoldaş Leonid size bilgi verecektir."</p>

  <p>Dekan koyu mavi gözlerini Leonid'e dikerek, kararlılıkla söylendi:</p>

  <p>"Merakla sizi bekliyorum."</p>

  <p>"Elbette Yuriy Konstantinoviç" dedi Leonid. "Gelişmeleri size bildireceğim."</p>

  <p>Dekanın odasından çıkan iki eski arkadaş tavanı yüksek, dar koridordaki kırmızı halının üstünde yürümeye başladılar. Andrey başıyla dekanın odasını göstererek, "İhtiyarı kızdırdık" dedi.</p>

  <p>"Sanmıyorum, sadece kendi otoritesini korumaya çalışıyordu."</p>

  <p>"Onun bir zamanlar Fransa'da elçilik yaptığını biliyorsun değil mi?"</p>

  <p>"Duydum. Sizden biri mi?"</p>

  <p>"Hayır. O da senin gibi hiçbir zaman istihbaratçı olmadı."</p>

  <p>"Sevmiyor demek ki bu mesleği."</p>

  <p>"Bilmem, ama senin sevmediğini söyleyemem. Belki sırf rahat çapkınlık yapabileyim diye girmedin servise."</p>

  <p>Leonid gözlerini kısarak baktı arkadaşına.</p>

  <p>"Yanlış" dedi kırgın bir tavırla. "Girmedim değil, almadınız."</p>

  <p>Andrey bakışlarını kaçırarak konuyu değiştirdi.</p>

  <p>"New York'an sonra İstanbul'u nasıl buldun?"</p>

  <p>"Aslında birbirlerine benziyorlar. Moskova gibi düzenli, yerleşmiş değiller; her ikisinde de yaşayanları içine alıp sürükleyen dev bir kaos var. Sanki akşam yıkılıp, her sabah yeniden kuruluyorlar. Ama bu kaosun kötü olduğunu söyleyemem.</p>

  <p>Ve her ikisi de denize açılıyor; sevişmeye hazırlanan bir kadın bedeni gibi sıcak ve nemliler."</p>

  <p>Andrey kendini tutamayarak kahkahaları koyuverdi.</p>

  <p>"Oğlum Lenya sen adam olmazsın" dedi, gülmekten yaşaran gözlerini elleriyle kurularken. Leonid halinden memnun, ne var bunda bu kadar gülecek dercesine yapmacık bir ağırbaşlılıkla arkadaşına bakıyordu.</p>

  <p>"Hâlâ Engele hayranı mısın?" diye sordu Andrey.</p>

  <p>"Engel'si seviyorum. Romantik bir adam, tutkulu. Barikatlara çıkmak için kilometrelerce yol yürüyecek kadar çılgın."</p>

  <p>"Aynı zamanda çapkın" diye ekledi Andrey.</p>

  <p>"O da yaşamı sevmesinden. Ama onun yönteminde bir yanlış var. Diyalektiği kullanmasından söz ediyorum. Zaten adamın işi de felsefe değil ya."</p>

  <p>"İlginç" diye atıldı Andrey. "Hatırladığım kadarıyla Doğa’nın Diyalektiği'ne bayılırdın."</p>

  <p>"Çok önceleri. Artık doğarım yasaları ile toplumun yasalarının benzeşmediğini düşünüyorum. İnsanoğlu doğadan daha karmaşık."</p>

  <p>"Anlaşılan şu sıra Frankfurt okulundakileri okuyorsun?"</p>

  <p>"Onları ve öncekileri Nietzsche'yi, Schopenhauer'i... Bir zamanlar yok saydığımız herkesi. Sana da öneririm."</p>

  <p>"Biz çoktan başladık oğlum. Bu ülkede değişimi başlatanların istihbaratçılar olduğunu unutuyorsun."</p>

  <p>"Andropov'dan mı söz ediyorsun" diye sordu Leonid. Bir süre sustu. "Doğru, değişimi o başlattı. Ama belki de yanlışlık orada Değişimi başlatan halk olmalıydı, görevi devleti korumak olan bir kurum değil."</p>

  <p>Andrey'in neşesi kaçar gibi oldu. İki arkadaş koridor boyunca bir süre sessizce yürüdüler.</p>

  <p>"Adamların nerede?"</p>

  <p>"Viktor yukarıda bir dershanede, Türk kolektifîndekiler hakkında okuldan aldıkları bilgiler üzerine çalışıyor. Nikolay da şu yemekhanedeki kadını sorgulamak için Kurkino'ya gitti. Hani akşam site dışındaki Türk'ün sevgilisi olan..."</p>

  <p>"Olga..."</p>

  <p>"Evet Olga, işte onu sorgulamaya gitti. Sonra dönüp Viktor'a katılacak. Sen raporları getirdin mi?"</p>

  <p>"Getirdim. Hepsi Rusça'ya çevrilmiş durumda."</p>

  <p>"Mükemmel."</p>

  <p>"Sorguya ne zaman başlıyorsunuz?"</p>

  <p>"Raporlar okunduktan sonra."</p>

  <p>Leonid kuşkuyla süzdü arkadaşım.</p>

  <p>"Soruşturmayı geciktiriyorsunuz gibime geliyor."</p>

  <p>Andrey anlamlı anlamlı güldü.</p>

  <p>"Bunu da nereden çıkarıyorsun şimdi?"</p>

  <p>"Yapma Andrey, sizi bilirim. Şu ana kadar çoktan başlamış olmalıydınız. Bir şey bekliyorsunuz."</p>

  <p>"Seninle konuşmayı bekliyorduk. Seni kazanmadan bu işi çözemeyiz."</p>

  <p>İnanmayan gözlerle süzdü arkadaşını Leonid.</p>

  <p>"Öyle olsun bakalım."</p>

  <p>"Öyle zaten. Kafanı boş yere yorma... Nerede konuşabiliriz?"</p>

  <p>Koridorun sonuna gelmişlerdi, Leonid sağ taraftaki kapıya yönelirken mırıldandı.</p>

  <p>"Burası boş olmalı."</p>

  <p>Aydınlık bir dershaneye girdiler. "Herkes yemekte, en az yarım saat, bizi rahatsız etmezler" diyerek, oturması için arkadaşına ön sıralardan birini gösterdi Leonid. İki arkadaş kullanılmaktan aşınmış sıraya yan yana oturdular.</p>

  <p>Oturur oturmaz Leonid çantasını açtı, kırmızı bir dosya içindeki Türklerin raporlarını Andrey'e uzattı. Andrey dosyayı önüne çekti, ama kapağını bile açmadan sordu:</p>

  <p>"Sen ne diyorsun bu işe Lenya?"</p>

  <p>Leonid'in yüzü gölgelendi.</p>

  <p>"Aslında ne diyeceğimi bilemiyorum. Belki kıskançlık ya da bir yanlışlık"</p>

  <p>"Hayır hayır, bunları unut" dedi Andrey, sözünü keserek. "Türk grubunda bir köstebek var."</p>

  <p>Leonid şaşırmadı, ama anlamak isteyen gözlerle arkadaşının yüzüne baktı.</p>

  <p>"Bundan emin misin?"</p>

  <p>"Adım kadar. Türk istihbaratının Moskova'daki adamlarından birinin mesajını ele geçirdik."</p>

  <p>"Oyuncak mağazasında."</p>

  <p>Andrey'in gözleri şaşkınlıkla açıldı.</p>

  <p>"Nereden biliyorsun?"</p>

  <p>"Dün gece Durmuş'u sorgularken duydum."</p>

  <p>"Doğru duymuşsun oyuncak mağazasında. Okuldakilerden birine bırakılmış."</p>

  <p>"Ne yazıyor?"</p>

  <p>"Şifreyi henüz çözemedik. Uzmanlar çalışıyor. Klasik yöntem, bir kitaptan yararlanılmış; dikkat çekmeyecek, hep el altında olan bir kitap. Sence ne olabilir?"</p>

  <p>"Hep el altında..." diyerek düşündü Leonid. "Lenin'in kitaplarından biri. Ne Yapmalı. Belki de 'TKP Programı'."</p>

  <p>"Parti programı olacağını sanmam. Biraz daha edebî bir metin."</p>

  <p>"Roman mı?"</p>

  <p>"Roman olması gerekmez, ama parti programı kadar da kuru değil."</p>

  <p>"Kalın bir kitap mı?"</p>

  <p>"Şifre 58. sayfaya kadar işaretlenmiş. Ama kalın bir kitap da olabilir tabiî."</p>

  <p>"Kapital'e ne dersin. Her öğrencide bir tane vardır."</p>

  <p>Andrey merakla sordu.</p>

  <p>"Gerçekten okuyorlar mı Kapital'i?"</p>

  <p>"Sanmıyorum, ama nedense her öğrenci bir tane alır. Böylece daha entelektüel hissediyor olmalılar kendilerini."</p>

  <p>"Kapital ha... olabilir."</p>

  <p>İkisi de sustular. Leonid arkadaşına bakıyordu, ama gözünden teker teker Türk yoldaşların yüzleri geçiyordu.</p>

  <p>"Bir köstebek!" diye mırıldandı. Öğrencilerinin hiçbirine hain sıfatını konduramıyor, olanlara inanmakta hâlâ güçlük çekiyordu. Ama durum ortadaydı.</p>

  <p>Andrey'i tanırdı. İşini iyi yapan istihbaratçılardan biriydi. Mesleği onun bütün yaşamıydı. Ortalıkta somut kanıtlar olmasa bu kadar kesin konuşmazdı.</p>

  <p>"Bize yardım edeceksin değil mi?" diye sordu Andrey.</p>

  <p>Leonid başını kaldırıp arkadaşına baktı.</p>

  <p>"Edeceğimi biliyorsun" dedi. "Seni hiçbir zaman yalnız bırakmadım."</p>

  <p>Andrey derinden bir iç geçirdi, elini arkadaşının omzuna koydu "Doğrusunu söylemek gerekirse bundan emin değildim. Yenilik rüzgârları insanları tuhaflaştırdı. Yetmiş yıldır bu ülkeyi ayakta tutan değerlerin sarsıldığım hissediyorum. Sen de değişmiş olabilirdin."</p>

  <p>"Değiştim zaten" dedi Leonid. "Eskinin savunacak nesi var ki?"</p>

  <p>"Ama değişmemişsin işte. Sen hâlâ komünistsin."</p>

  <p>"İyi ya, ben komünist olduğum için değiştim zaten."</p>

  <p>Andrey yine kahkahalarla gülmeye başladı.</p>

  <p>"Tuhaf adamsın, seni anlamakta her zaman güçlük çekmişimdir."</p>

  <p>"Bense kendimi hep basit biri olarak görmüşümdür."</p>

  <p>"Neyse bırakalım bu abuk sabuk tartışmayı. Önemli olan bize yardım etmen."</p>

  <p>"Yalnız bir şey var. Bu soruşturmada basit bir çevirmen olarak yer almayacağımı bilmeni isterim."</p>

  <p>Andrey uzun uzun süzdü arkadaşını.</p>

  <p>"Türkleri seviyorsun değil mi?"</p>

  <p>"Evet seviyorum."</p>

  <p>"Neden?"</p>

  <p>"Hey ne oluyor! Ne bu sorular? Yoksa benden de mi kuşkulanıyorsun?"</p>

  <p>"Saçmalama, benimki sadece merak."</p>

  <p>"Söyleyeceklerim belki sana garip gelecek, ama onlar bizde çoktan ölen devrimin ruhunu temsil ediyorlar. Konuşmaları, mimikleri, giyim kuşamları bana 1905 Devrimi'ni hatırlatıyor."</p>

  <p>"1905 mi? Niye Ekim 1917 değil de 1905?"</p>

  <p>"İktidar kirletir. 1905'te devrimcilerin umutları henüz kirlenmemişti."</p>

  <p>Andrey'in yüzünde alaycı bir ifade belirdi.</p>

  <p>"Gülme" dedi Leonid. "Söylediklerimde çok ciddiyim."</p>

  <p>"Tamam tamam. Ama unutma, senin kahramanlarının içlerinde bir köstebek var."</p>

  <p>"Bolşeviklerin içinde de vardı."</p>

  <p>"Yine de sen bu yaşlı yoldaşını dinle, onlara fazla güvenme. Kimse sütten çıkmış ak kaşık değildir."</p>

  <p>Andrey'in bu tavrın" olumsuza yordu Leonid.</p>

  <p>"Bak Andrey" dedi uyaran bir tavırla. "Bu sözlerle beni oyalamaya çalışıyorsan baştan söyle. Onlar benim öğrencilerim. Onlara karşı sorumluluğum var."</p>

  <p>Andrey alaycı bir gülümsemeyle Leonid'e bakarak söylendi:</p>

  <p>"Sen iflah olmaz bir romantiksin."</p>

  <p>"Bırak şimdi" tatlı sözlerle uyuzumu kaşımayı. Soruşturmaya aktif olarak katılacağım. Yoksa beni unutun."</p>

  <p>"Birlikte geçirdiğimiz yıllarda, senin hakkında öğrendiğim ilk şey neydi biliyor musun?" diye sordu anlamlı bir ses tonuyla.</p>

  <p>Leonid bir şey söylemeden arkadaşına baktı. Deneyimli istihbaratçı başını ağır ağır sallayarak tamamladı sözlerini. "Senin kendi bildiğinden şaşmayan, Tanrı'nın belası, inatçı bir herif olduğun."</p>

  <h1 id="sigil_toc_id_13">On dördüncü bölüm</h1>

  <p>Sabah yüzünü gösteren güneş, öğleden sonra kuzeyden sökün eden bulutların arasında kayboldu, erken çöken akşamla birlikte serpiştirmeye başlayan kar geceye doğru tipiye dönüştü.</p>

  <p>Yemekhane sabah kahvaltısının tersine tıklım tıklım dolmuş, konuşmaları, tenleri, alışkanlıkları farklı insanlardan oluşan yemek kuyruğu kapıya kadar uzanmıştı. Erkenden gelip kuyruğun önlerinde yer alan öğrenciler, pencere kenarındaki masalara çoktan yerleşmiş, adlandıramadıkları bir sevinç içinde, yağan kan izleyerek doyuruyorlardı karınlarını. Türk kolektifinde bile sabahki mahzunluk kırılmış, yarınki ders için okunacak kitaplar gibi, okul yaşamının rutin konuları zihinleri yeniden meşgul eder olmuştu. Her zaman melankolik takılan Kerem ile asık suratlı olmayı ciddilik sanan Durmuş'u hesaba katmazsak, yoldaşlar arasında şakalaşmalar bile başlamıştı.</p>

  <p>Yemekhanede bekleyen Türk kolektifinde yaşam normale döne dursun, parti odalarında üç Sovyet vatandaşı onlarla ilgili önemli bir konuyu tartışıyorlardı.</p>

  <p>Viktor masaya oturmuş, iki yanına ise Nikolay ile Leonid'i almıştı. Masanın üzerinde bir telsiz ile küçük bir teyp ve iki kalın dosya gelişigüzel duruyordu.</p>

  <p>"Asaf da sorguya katılmak istiyor" dedi Leonid.</p>

  <p>Asaf'la tartışmalarını anımsayan Viktor yüzünü buruşturmuştu.</p>

  <p>"Dün geceki kısa boylu adamdan mı söz ediyorsunuz? O bize ayak bağı olur"</p>

  <p>dedi.</p>

  <p>"Soruşturma için partisi onu görevlendirmiş."</p>

  <p>"Neden ayrı bir soruşturma yapıyorlar?" diye sordu Nikolay. Sanki Leonid TKP yetkilisiymiş gibi. "Bize güvenmiyorlar mı?"</p>

  <p>"Bunu güven sorunu olarak almamak gerekir" diye açıklamak zorunda hissetti kendini Leonid. "Onlar da üyelerine hesap vermek zorundalar. Hem siz hayır deseniz bile, yukarısı karar almış en geç yarın size de bildirirler. Asaf'ın isteği soruşturmaya bugünden katılmak."</p>

  <p>"Yukarının izin verdiğine emin misin?" diye sordu Viktor, kalın kaşlarının altından ters ters bakarak.</p>

  <p>"Eminim" dedi.</p>

  <p>Ona "Olmaz" demeyi ne kadar çok isterdi Viktor. Ama büro şefi Andrey'in anlattıklarından sonra bu cin bakışlı adama öyle kolay kolay hayır diyemeyeceğini anlamıştı.</p>

  <p>"İsterseniz şöyle yapalım Leonid İvanoviç" dedi sıkıntısını gizleyerek.</p>

  <p>"Sorgulara katılsın, ama biz istediğimiz anda odadan çıkacak, tamam mı?"</p>

  <p>"Tamam" dedi Leonid. "Bence mantıklı." Aslında bu kadarını bile beklemiyordu. Henüz karar onlara iletilmemişken Asaf'ın sorguda bulunmasını bu nemrut suratlı istihbaratçıların kabul edeceğini hiç sanmıyordu. Sanki Viktor'un düşüncesini değiştirmesinden korkuyormuşçasına, hemen ayağa kalktı.</p>

  <p>"Onu çağırayım, içerde kararımızı bekliyordu" diyerek odadan çıktı.</p>

  <p>Asaf sıkıntılıydı, Hikmetin sanki kadın eli değmişçesine düzenli olan odasında, pencerenin önünde dikilmiş, verilecek kararı bekliyordu. Berlin'den gelen telefondan beri amansız bir ikilem yaşıyordu.</p>

  <p>Cinayetin ilk şokunu atlattığında, bu olayın onun yıldızını yeniden parlatabilecek bir olanak olduğunu düşünmüştü. Ama telefondaki yoldaş, "Soruşturmayı parti adına şimdilik sen yürütmelisin" dediğinde bu düşüncesinin yanlış olduğu fikrine kapıldı. TKP kurulduğundan bu yana pek çok yandaşı, üyesi öldürülmüştü ama Moskova'da, üstelik parti okulunda bir cinayet ilk kez işleniyordu. Bu olayda bilinmeyen çok şey vardı. Viktor ile Nikolay'ın tavırlarından da bu anlaşılıyordu. Gücünü, yeteneklerini aşan bir entrikayla karşı karşıya olduğunu sezinliyor, bırakın yıldızının parlamasını, olayın sorumlusu olarak ilan edilebileceğini bile düşünerek için için korkuyordu. Belki de yeni yönetim ayağını kaydırmak için özellikle bu çetrefil işi onun üzerine yıkmıştı. Böylece ondan tümüyle kurtulabilirlerdi.</p>

  <p>Adım adım tasfiye edildiğinin çoktandır farkındaydı Asaf. Oysa 1974 yılında yurtdışına çıktığında nasıl da inanç ve umutla doluydu. Uzun yıllar varlık gösteremeyen TKP, ülke içinde kendisi gibi yetenekli devrimcilerle bağlantı kurarak, "1973 Atılımı" adı altında bir örgütlenme kampanyası başlatmıştı. Uzun yıllar Fikir Kulüpleri Federasyonu'nda yönetici olan Asaf partiyle buluşacağı gün ne kadar da heyecanlanmıştı. Ama gördükleri kısa sürede bu heyecanını dindirdi. Ortada partiden çok, yurtdışı bağlantıları güçlü, yetenekli bir grup eski tüfekten başka kimse yoktu. TKP bedeni olmayan bir efsane kahramanı gibiydi. Onu karşılayan yaşlı genel sekreter ise sanki bu durumu görmüyormuş gibi inançla, parti tarihinden, bayrağı yere düşürmeyen kahramanlardan, özellikle de Nâzım Hikmet'ten söz edip duruyordu. Birkaç ay geçince Asaf'taki düş kırıklığı yerini partiyi yeniden yaratmak heyecanına bıraktı. Ortalıkta gerçek anlamda bir partinin olmadığı doğruydu, ama büyük bir potansiyel vardı; gerek savaşım deneyimi, gerek yurtdışı bağlantıları, gerekse ülkede hâlâ bir efsane olması, güçlü bir parti yaratılmasını olanaklı kılabilirdi. Türkiye'deki büyük değişimi gerçekleştirecek partinin yaratılmasını sağlayan kadronun içinde yer almak, Mustafa Suphi, Ethem Nejat, Şefik Hüsnü, Nâzım Hikmet gibi tarihî kişiliklerden biri olmak, bunu düşünmek bile tutkudan titremesine yetiyordu.</p>

  <p>Canla başla çalışmaya başladı Asaf. Ama gizli parti çalışmasının, hele hele politik göçmenliğin insanı öğüten, acımasız bir değirmen olduğunu geçen yıllar ona kötü bir biçimde öğretecekti. Öngörüldüğü gibi parti ülkede hızla güçleniyor, tarihinde hiç olmadığı kadar yığınsallaşıyordu. Artık sorun yığınsallaşma değil, nitelikli kadrolar yaratmaktı. Bu da ülke içindeki örgütler ile ülke dışı yönetim arasında sağlıklı bir bağın kurulmasını, hepsinden önemlisi artık merkez komitesi toplanan, kongresi yapılan gerçek bir parti çalışmasına geçilmesini gerektiriyordu. Bu yönde tartışmalar da başlamıştı, ama ne yazık ki çabuk davranılamamış, eksikler giderilememişti. 12 Eylül 1980 Darbesi işte bu hazırlıksız koşullarda yakalamıştı partiyi. Askeri yönetimin saldırısı karşısında güçlü örgütler ayakta kalırken, güçsüz olanların önemli bölümü yıkıldı gitti. Binlerce parti üyesi, yandaşı işkenceden geçirildi, tutuklandı. Ayakta kalan örgütler parti yönetimine ağırlıklarını koymaya başladılar. Böylece Asaf'ın da içinde olduğu kimi eski yöneticiler bir köşeye itildi ya da çekilmek zorunda kaldılar. Bütün bunlar olurken Asaf gençlik yıllarını çoktan tamamlamış, orta yaş sınırına gelmişti. Devrime adanmış tutku dolu yıllar sona derken, Moskova'da bile olsa iki yıllık bir sürgün yaşamına mahkûm edilmek korkunç bir şeydi. Ama Asaf olanlardan kendini sorumlu tutmuyordu. O tek başına ne yapabilir, neyi değiştirebilirdi ki? Üstelik o yalnızca ideolojik alandan sorumluydu, örgütsel çalışmalara doğrudan müdahale etmesi söz konusu bile değildi.</p>

  <p>Umudunu yitirmedi Asaf. Biraz zaman geçince, durum daha nesnel bir gözle değerlendirilecek, deyim yerindeyse onun da itibarı iade edilecekti. Dikkatli olmalı, uyanık davranarak daha fazla yıpratılmasına izin vermemeliydi. Bunun yolu da soruşturmayı yürüten Sovyet polisine dayanmak, onlarla birlikte çalışmaktan geçiyordu. Bu karara varır varmaz, SBKP Merkez Komitesi'nde TKP'yle ilgilenen bürodan İgor'u aradı. Eskiden beri arası çok iyiydi İgor'la. Cinayeti anlatırken, her şeyi bildiğim söyledi İgor ona. Büyük bir entrikayla karşı karşıya olduğunu kesin olarak anladı Asaf. Soruşturmaya parti adına katılmak istediğini söyledi, İgor bunu olumlu karşıladı. Gerekli yerlere konuşacağım açıkladı. Akşama doğru telefon geldi. Sorguya katılabileceği söyleniyordu, ancak güvenlik birimlerine haber biraz geç gidebilirdi, bir şey kaçırmak istemiyorsa, durumu uygun bir dille anlatmalı, olayla ilgilenen istihbaratçıların olurunu alarak soruşturmaya katılmalıydı.</p>

  <p>Leonid'in Moskova'dan dönmesini sabırsızlıkla beklemişti Asaf. Leonid gelir gelmez de odasına damlayarak sabah söylemeye fırsat bulamadığı, parti kararını açıklayıp durumu anlatmıştı. Leonid de önerisini olumlu bulduğunu ancak buna kendisinin karar veremeyeceğini belirterek, "Önerini Viktor'a ileteceğim"</p>

  <p>demişti Viktor ve Nikolay'la soruşturma öncesi hazırlıkları tamamlamak için parti odasına kapanırken, Asaf da Hikmet'in odasında beklemeye başlamıştı. Ne de olsa kolektifte en çok güvenebileceği insan parti sekreteriydi.</p>

  <p>Leonid'in kapıdan uzanan başını gördüğünde heyecanla sordu:</p>

  <p>"Kabul ettiler mi?"</p>

  <p>"Ettiler" dedi Leonid. "Sen de katılabilirsin."</p>

  <p>Derin bir soluk almıştı Asaf. Hikmet'in masasına koyduğu, kahverengi deriden evrak çantasını kapıp Leonid'in peşi sıra yürüdü. Artık, katil bulunduğunda kendi rolünü abartarak sonucu rahatça sahiplenebilirdi, olumsuz bir durumda ise sorumluluğu Sovyet polisine yıkacaktı.</p>

  <p>Odaya girdiğinde Viktor'un masada oturmuş, önündeki kâğıtları okuduğunu gördü. Ondan önce içeri giren Leonid, adamın yanına çökmüştü bile. Leonid'in karşısında oturan Nikolay kayıt düzeneğim kurmuş, bandı başa alıyordu.</p>

  <p>"Dobre Veçer" diyerek Nikolay'ın yanındaki iskemleye yerleşti Asaf. Viktor başını önündeki kâğıttan kaldırarak şöyle bir göz attı Asaf'a.</p>

  <p>"Dobre Veçer" dedi, sonra yeniden kâğıtlara daldı.</p>

  <p>Nikolay odaya kimse girmemiş gibi teyple ilgilenmeyi sürdürüyordu.</p>

  <p>Şurada istenmediğini hissetmişti Asaf, ama karakter atacak hali yoktu. Deri evrak çantasını açtı, Viktor'un önünde duran kırmızı dosyanın aynısını çıkarıp masaya koydu.</p>

  <p>"Otopsi raporunu aldım" diyen Viktor, başını önündeki kâğıtlardan kaldırmadan okumaya başladı. "Dıştan yapılan muayene sonucu; sırtta sol tarafta, sol skapulanın iç yan kenarına 1 cm uzaklıkta, üçüncü inter kostal aralıkta 2 cm çapında, kenarları düzensiz, etrafında yanık izi olmayan delik tespit edildi."</p>

  <p>"Azizim Viktor Zaharoviç" diye yakındı Leonid. "Ne olur şunu anlayabileceğimiz bir dilde anlatın."</p>

  <p>"Tamam tamam" dedi Viktor gülümseyerek. "Delici cisimle kalbin delinmesi sonucu hipovelemik şoka bağlı ölüm. Yani kısacası adamın kalbi parçalanmış."</p>

  <p>"Böylece Mehmet'in demir çubukla öldürüldüğü kesinleşmiş oluyor" dedi Nikolay.</p>

  <p>"Evet" diyerek yeniden önündeki kâğıtlara eğildi Viktor. İçlerinden birini çekip çıkardı. Gürültüyle boğazını temizleyerek açıkladı.</p>

  <p>"Bu katın planı." Sonra Leonid'e dönerek sordu:</p>

  <p>"Bu katta dört daire var değil mi? Kimlerin hangi dairelerde kaldığını biliyor musunuz?"</p>

  <p>"Yoldaş Asaf daha iyi bilir" dedi Leonid.</p>

  <p>Leonid'in topu kendisine atması, sevindirmişti Asaf ı. Planı teklifsizce önüne çekip baktı, sonra masanın ortasına, herkesin görebileceği bir noktaya götürerek anlatmaya başladı:</p>

  <p>"Doğru bu katta dört daire var."</p>

  <p>"Alt kat boşmuş öyle mi?" diye sordu Viktor.</p>

  <p>"Öyle, alt katta kimse kalmıyor. Bizimkiler ütülerini filan yapıyorlar."</p>

  <p>Asaf işaret parmağını, merdivenin bitiminde, sol tarafa çizilmiş ilk dairenin üzerine koyarak anlatmaya başlarken, Nikolay teybin tuşuna dokundu.</p>

  <p>"Bu dairenin bir odasında Cemil ile Nejat kalıyorlar, diğerinde ise Can ile Mehmet" dedi. "Soru var mı" diye Viktor'a baktı, olmadığını anlayınca parmağını yanındaki dairenin üzerine kaydıran Asaf açıklamasını sürdürdü:</p>

  <p>"Burada ise Şerif ile Turgut bir odada, Hikmet ile Durmuş öteki odada kalıyorlar." Parmağını sağa hareket ettirdi, "Burası şu anda bulunduğumuz yer, bildiğiniz gibi parti toplantıları için kullanılıyor. Yan dairede ise biraz sorunlu biri olan Kerem ile uykusunda horlayan Beşir ayrı ayrı odalarda kalıyorlar."</p>

  <p>Viktor planı yeniden önüne çekti, anımsamadıklarını yinelettirerek Asaf'ın söylediği isimleri dairelerin içine yazdı.</p>

  <p>"Ben siteye geldiğimde, Leonid gibi korunun yanındaki binada kalıyorum" dedi Asaf. Viktor'un bakışları Asaf'ın önünde duran dosyaya takılmıştı.</p>

  <p>"Bunların Türkçeleri" diye açıkladı Leonid, Viktor'un önündeki kâğıt tomarını göstererek.</p>

  <p>"Çevirdikten sonra iade etmiştim."</p>

  <p>Viktor birden hatırlamış gibi Asaf'a bakarak söylendi:</p>

  <p>"Aralarında sizin raporunuz yok."</p>

  <p>"Benim raporum mu? Benden de mi istemiştiniz?"</p>

  <p>"Yoldaş Leonid bile yazmış, sizin ne ayrıcalığınız olabilir ki?"</p>

  <p>Soran Nikolay'dı, sanki Asaf'a çıkışmaktan keyif alıyor gibiydi.</p>

  <p>"Ben düşündüm ki..."</p>

  <p>"Bunda düşünecek bir şey yok. Dün gece nerede olduğunuzu yazmalıydınız?"</p>

  <p>"Saklayacak bir şeyim yok" diye söylendi Asaf, alıngan bir sesle.</p>

  <p>"Dün gece 22.25 ile 22.45 arası ne yapıyordunuz?"</p>

  <p>"Odamdaydım. Rusçamı ilerletmek için Puşkin'in öykülerinden birini okuyordum."</p>

  <p>Konuşmaları ilgiyle izleyen Viktor da katıldı sorguya:</p>

  <p>"Hangisini?"</p>

  <p>"Büyük Petro’nun Arabı'nı"</p>

  <p>"Ben de çok severim o öyküyü" dedi Nikolay, sonra eliyle başını kaşıyarak sanki unutmuş gibi sordu: "Neydi o çarın vaftiz oğlu olan Arap'ın adı?"</p>

  <p>Asaf'ın yüzü gölgelendi, alnı kırıştı.</p>

  <p>"Şey... Mustafa mıydı?" diye söylendi, güvensiz bir ses tonuyla.</p>

  <p>"Hayır, İbrahim'di" dedi Nikolay, anlamlı gözlerle Asaf'ı süzerek. "Nasıl okumuşsunuz Puşkin'i."</p>

  <p>"Ben daha çok Rusça öğrenmek için..." diyecek oldu Asaf.</p>

  <p>"Sizi odanızda gören oldu mu?" diyerek, sert bir tavırla tartışmaya katıldı Viktor.</p>

  <p>"Ben gördüm" dedi Leonid.</p>

  <p>"Ama cesedi bulduktan sonra" diye kuşkusunu dile getirmekten çekinmedi Viktor.</p>

  <p>"Evet, cesedi bulduktan sonra."</p>

  <p>"Anlıyorum" dedi Viktor, bakışlarını genç arkadaşına çeviren Nikolay, Türkçe bilmemesine karşın Asaf'ın önündeki raporları çekmiş bakıyordu.</p>

  <p>"Okudunuz mu bunları?" diye sordu Asaf'a.</p>

  <p>"Okudum" dedi Asaf, bu durumdan hiç hoşlanmamasına karşın nedense kendini zanlı gibi hissediyordu.</p>

  <p>"Ne dersiniz, kimden başlayalım sorguya?"</p>

  <p>Asaf hazırlıksız yakalanmıştı.</p>

  <p>"İzninizle" diyerek Nikolay'ın önündeki raporları yeniden aldı, sayfaları karıştırdı.</p>

  <p>"Hikmet, Turgut ve Can yemekten sonra birlikteymişler" dedi düşünceli bir tavırla. "Toplantı saatine kadar, Hikmet'in odasında satranç oynamışlar. Kerem hastaymış, gece boyunca uyuduğunu yazmış. Nejat odasında Sabahattin Ali'nin Kuyucaklı Yusuf'unu okuyormuş, bir ara Can sigara almak için uğramış yanına.</p>

  <p>Kısa bir süre sohbet etmişler."</p>

  <p>"Durmuş da Olga'nın kollarındaymış" diyerek sözünü kesti Nikolay. Asaf'a bakarak açıklamasını sürdürdü. "Sabahleyin kadınla konuştum, yoldaşınızın söylediklerini doğruladı."</p>

  <p>"Geriye Beşir, Şerif ve Cemil kalıyor" dedi Asaf. "Beşir tek başına bilardo oynadığını yazmış. Oyun salonundan en son o ayrılmış. Kimseyle de karşılaşmamış.</p>

  <p>Bence sorgulanacakların başında o yer alıyor."</p>

  <p>"Ya Şerif?" diye sordu Viktor. "O da cinayet saatinde nerede olduğunu kanıtlayacak bir tanığa sahip değil. Sitede gezmeye çıktığını söylüyor."</p>

  <p>"Haklısınız" dedi Asaf. "Şerif de öncelikle sorgulanması gereken bir yoldaş.</p>

  <p>Ama Cemil'i de unutmayalım. Gerçi raporunda gece boyunca tez yazdığını söylüyor, ama Şerif döndüğünde parti odasına uğramış, ışıklar yanıyormuş ama Cemil'i bulamamış."</p>

  <p>"Bravo" dedi Nikolay manalı bir ses tonuyla. "Siz polis olmalıymışsınız."</p>

  <p>Nikolay'ın her anlama çekilebilecek sözlerini övgü olarak aldı Asaf.</p>

  <p>"Gizli çalışmak, bazen bir polis gibi düşünmeyi gerektiriyor."</p>

  <h1 id="sigil_toc_id_14">On beşinci bölüm</h1>

  <p>Dudaklarında kendinden emin bir gülümsemeyle girdi odaya Beşir. Rusların dost mu düşman mı olduklarını belli etmeyen duygusuz yüzlerini görünce kaygılandı, ama gülümsemesini yitirmedi, destek olur umuduyla Asaf'a baktı. Asaf hiç oralı olmadı, yüzü en az Viktor ile Nikolay'ınki kadar ifadesizdi. Beşir'in gülümseyişi tedirginliğe dönüşmek üzereydi ki, Leonid sevecen bir tavırla ayağa kalkarak, "Gel Beşir yoldaş" dedi. "Şöyle Asaf'ın yanına otur."</p>

  <p>Beşir gösterilen iskemleye yöneldi, ama Viktor oraya oturmasına engel oldu.</p>

  <p>"Karşıma otursun, yüzünü görmek istiyorum."</p>

  <p>Leonid bozulmuştu, ama istihbaratçının sözlerini çevirmekten geri durmadı.</p>

  <p>Hiç yüksünmedi Beşir, gülümsemesini inatla koruyarak gösterilen yere geçti.</p>

  <p>"Spasiba" dedi Viktor, kalın kaşlarının altındaki mavi gözlerini Beşir'e dikerek.</p>

  <p>Beşir Rusça "Bir şey değil" demeyi bilmediğinden, yüzünde kalender bir ifadeyle hafifçe başını sallamakla yetindi. Viktor'a içi ısınmıştı; onu pazartesi günü okulun merkez binasında izledikleri İnsanın Yazgısı adlı filmdeki kahramana benzetmişti. Bu asık suratlı polisin nedense altın gibi bir kalbi olduğunu düşünmeye başladı.</p>

  <p>Türklere pek benzemeyen bu sarışın adamın neden kendisine sevgiyle baktığını bir şeye yoramayan Viktor, çareyi hemen sorguya geçmekte buldu.</p>

  <p>"Burada niçin bulunduğunu biliyor mu?"</p>

  <p>Leonid'in çevirisini dinleyen Beşir, "size yardım etmek için mi? " dedi hiç duraksamadan.</p>

  <p>"Ondan kuşkulandığımızı hiç düşünmüyor mu?" diye atıldı Nikolay.</p>

  <p>Beşir'in rahat tavrı karşısında o da Viktor'unkine benzer bir şaşkınlığa kapılmıştı.</p>

  <p>"Bırakalım nasıl isterse öyle düşünsün" diyerek, Nikolay'ın sorusunu havada bıraktı Viktor. "Dün gece neler yapmış asıl onu anlatsın bize."</p>

  <p>"Yemekte birlikteydik zaten" diye Leonid'e bakarak anlatmaya başladı Beşir.</p>

  <p>"Yemekten sonra sen Turgut'la satranç oynamaya başladın. Hatırlarsan bir süre sizi seyrettim. Sen ilk maçı alınca oradan ayrıldım. Yukarıdaki salona çıktım, oyuncak tüfeklerle atış yapmaya başlamıştım ki Cemil damladı. 'Yarın öğle yemeği için atışmasına var mısın' dedi, ben de kabul ettim. Yarıştık, o kazandı. Ben, 'Bir oyun daha oynayalım' dedim. Cemil biraz nazlandıktan sonra kabul etti, ama o sırada Mehmet yanımıza geldi. Tedirgindi. Cemil'le görüşmek istiyordu."</p>

  <p>"Bir saniye, bir saniye" diyerek araya girdi, Leonid'in çevirisini dinleyen Viktor. "Tedirgindi, derken neyi kastediyor, daha açık anlatsın."</p>

  <p>"Mehmet selamsız sabahsız gelmez" diyerek başladı anlatmaya Beşir. "O akşam bir merhaba bile dememişti yanımıza geldiğinde. Bir şeylere çok canı sıkıldığı belliydi. Konu ne ise sanırım Cemil de biliyordu. İşitmemi istemedikleri için uzaklaştılar, ben de merak edip sormadım. Sonra Cemil bana döndü, 'Kusura bakma yarın atış yaparız. Mehmet'le konuşmam gerekiyor' dedi. Baktım, Cemil de ciddileşmişti."</p>

  <p>"Cemil ile Mehmet'in arası nasıldı?"</p>

  <p>Bu kez Nikolay kesmişti Beşir'in sözünü.</p>

  <p>"İyiydi. Mehmet'in kimseyle kavga ettiği görülmüş değildi zaten."</p>

  <p>"Onlar yanından ayrılırken saat kaçtı?"</p>

  <p>"Tam olarak söyleyemeyeceğim ama dokuzu geçiyor olmalı."</p>

  <p>"Sonra sen ne yaptın?"</p>

  <p>"Sonra..." Biraz düşündü. "Yarım saat kadar kendi kendime atış yaptım. Ne yalan söyleyeyim, Cemil'e yenilmek onuruma dokunmuştu. Ertesi gün bu yenilginin öcünü almalıydım. Ben atış yaparken, Kongolu Kasavubu geldi yanıma. 'Gel yarışalım' dedim. Eliyle yeşil çuhalı masayı göstererek, 'Bilardo' dedi.</p>

  <p>Teklifini kabul ettim. Bir saat kadar bilardo oynadık. Ama şanssızlığım üzerimdeydi, Kasavubu'ya da yenildim. Bir süre sonra Kongolunun uykusu geldi, yatmaya gitti. Canım iyice sıkılmaya başlamıştı. Kendi kendime bilardo oynamayı sürdürdüm. Duvardaki saatin 9:30'u gösterdiğini fark edene kadar da oynadım.</p>

  <p>Vaktin geçmiş olduğunu görünce panikledim, yarınki felsefe dersi için elli sayfalık bir metin okumam gerekiyordu. Aceleyle toparlanıp kaldığımız binaya yollandım."</p>

  <p>"Yolda dikkatini çeken bir şey oldu mu?"</p>

  <p>"Yoo, olağanüstü hiçbir şey yoktu. Yalnızca Brezilyalıların kaldığı binadan gelen müzik sesini, kahkahaları duydum... Ha... bir dakika raporumda belirtmediğim bir şey var, önemli olduğunu düşünmediğim için yazmadım. Bizim binanın önüne geldiğimde birinin içeri girdiğini gördüm. Ama kim olduğunu seçemedim. Aynı anda, yürüyüşten dönen Şerifle karşılaştık. İçeri gireni o da görmüştü. Hatta, 'Kimdi o' diye bana sordu. Ben de tanıyamadığımı söyledim.</p>

  <p>Şerifle birlikte içeri girdik."</p>

  <p>Ruslar dikkat kesildi. Raporunda dışarı çıktığını yazan yalnızca iki kişi vardı, peki Beşir'in gördüğü üçüncü kişi kimdi?</p>

  <p>"O gördüğünüz kişiyle ilgili hiçbir ayrıntı veremez misin?" diye sordu Leonid.</p>

  <p>"Bir şey söylemek çok zor" dedi Beşir, alnını kırıştırarak. "Karanlıkta önümden akıp geçti."</p>

  <p>Sorguyu ilgiyle izleyen Asaf da heyecanlanmıştı, adeta yalvarırcasına sordu:</p>

  <p>"Beşir yoldaş bu çok önemli. Aklını biraz zorla. Ne giymişti, boyu bosu, yürüyüşü nasıldı? Hiçbir şey görmedin mi?"</p>

  <p>Beşir yeniden düşündü, kendini zorladı, ama gözünün önünde hiçbir şey canlanmıyordu.</p>

  <p>"Bir gölge, bir gölge gördüm sadece."</p>

  <p>"Yoldaşlardan birine benzemiyor muydu?"</p>

  <p>"Bir gölgeyi kime benzetebilirim ki? Şerif ile benim dışımda herkes olabilir."</p>

  <p>"Belki Şerif daha ayrıntılı bilgi verebilir" diye mırıldandı Asaf Rusça, istihbaratçılara dönerek.</p>

  <p>"Umarım öyle olur" dedi Viktor.</p>

  <p>"İçeri girince dikkatini çeken bir şey olmadı mı? Dışarıdan yetti gelmiş bir yoldaş, paltosunu çıkaran biri falan?" diye, yeni bir soru geldi Nikolay'dan.</p>

  <p>"Olmadı. Ben Hikmetlerin odasına girdim zaten. Hikmet ile Turgut satranç oynamayı sürdürüyorlardı, Can da onları izliyordu. Siz gelip bizi toplantıya çağırana kadar da orada kaldım."</p>

  <p>"Peki, Kurkino'ya sık gider misin?"</p>

  <p>Yeniden kendisiyle ilgilemediğinden sanki memnun olmuş gibi bir hali vardı Beşir'in.</p>

  <p>"Bir kere gittim" dedi. "Yoldaşlar daha sık gidiyorlar, ama ben onlara katılmıyorum. Kurkino'ya gideceğime Moskova'ya inerim daha iyi."</p>

  <p>"Yoldaşlar niçin iniyorlar Kurkino'ya?"</p>

  <p>Duraksadı Beşir, yüzünü kaygı bürümüştü. Yardım dilercesine gözlerini Asaf'a dikmişti. Bu istihbaratçıların gözünden kaçmadı "Neden yanıtlamıyor soruyu?"</p>

  <p>Leonid'in çevirisini duymuştu Beşir, ama Asaf'a dönerek sordu "İçki içtiğimizi söyleyecek miyiz?"</p>

  <p>"Hay Allah iyiliğini versin yoldaş" diyerek gülmeye başladı Asaf. "Korktuğun bu mu? Söyleyeceğiz tabiî, Sovyet yoldaşlardan hiçbir şeyi gizlemeyeceğiz."</p>

  <p>Leonid konuşmaları Rusça'ya çevirmişti, ikisi de sağlam içici olan Nikolay ile Viktor, Türklerin neden içki içmediklerini anlamakta zorluk çektiler.</p>

  <p>"Hadi biz alkolizmle mücadele için kestik votkayı. Ama siz neden içmiyorsunuz?" diye şaşkınlıkla sordu Viktor.</p>

  <p>"Sizinle dayanışma için" dedi Asaf.</p>

  <p>"İyi de sizin içmemenizin bize ne faydası var?"</p>

  <p>"Olsun" dedi Asaf gururlanarak. "Şu anda bu ülkede yaşıyorsak, sizin partinizin kararlarına uymak zorundayız."</p>

  <p>"Pek uymamışsınız ama" dedi Nikolay gülerek.</p>

  <p>"Her zaman yüzde yüz randıman alınmıyor" dedi Asaf.</p>

  <p>"Şimdi tam kolhoz müdürü gibi konuştun" dedi Nikolay. "Neyse biz sorumuza dönelim."</p>

  <p>Ortamın yumuşadığını sezen Beşir gönül rahatlığı içinde yanıtladı soruyu:</p>

  <p>"İçki almaya gidiyorduk, bir de oyuncak almaya."</p>

  <p>"Oyuncak mı?" diye sordu, yapay bir şaşkınlıkla Viktor.</p>

  <p>"Evet ucuz bir oyuncak mağazası var Kurkino'da."</p>

  <p>"Kim buldu bu mağazayı?"</p>

  <p>"Şerif ile Cemil, galiba yanlarında Nejat da varmış."</p>

  <p>"Sen de oyuncak aldın mı?"</p>

  <p>"Aldım. Kız kardeşime sarı saçlı bir Rus bebeği."</p>

  <p>"Başka kimler gitti o mağazaya?</p>

  <p>"Kolektifte gitmeyen kalmadı ki, oyuncaklar çok ucuz, herkes bir yakınına hediye aldı."</p>

  <p>Asaf bu oyuncak mağazası muhabbetinden kuşkulanmış, iş nereye varacak diye dikkatle sorguyu izliyordu. Leonid ise katilin bulunmasında çözümün bu mağazadan geçtiğinin bilincinde, kendini sorguya kaptırmış, Beşir'in ağzından çıkan sözcükleri bir yandan Rusça'ya çevirirken bir yandan da ipucu olabilir mi diye zihninde tartıyordu. Viktor'un adamlarının bütün gün mağazanın içinde, karargâh kurduğunu, ama mesajı almaya kimsenin gelmediğini biliyordu. Soruşturmayı bir gün bekletmelerinin gerekçesini de, mesajı almaya gelecek kişiyi ürkütmemek olarak açıklamıştı ona Viktor.</p>

  <p>"Kolektiften hiç kimseyi, yabancı biriyle konuşurken falan gördün mü?"</p>

  <p>"Buradaki yabancı yoldaşlarla hepimiz konuşuyoruz."</p>

  <p>"Öğrencileri kastetmiyorlar" diye açıkladı Leonid. "Dışarıdan biriyle, yani sokakta, metroda filan."</p>

  <p>Biraz düşündükten sonra anlatmaya başladı Beşir:</p>

  <p>"Bir gün Mayakovskiy İstasyonu’nda yaşlı bir Azeri geldi yanımıza. Türkçe konuştuğumuzu duymuş. Halimizi hatırımızı sordu. Konuşmaya başladık, ama sonra adam sapıttı. Milisler hakkında kötü sözler söylemeye başladı, onlara sarı kulak diyordu. Adamın tekin biri olmadığını anlayınca uzaklaştık yanından. Başka da hiçbir yabancıyla konuşmadık."</p>

  <p>Viktor önündeki kırmızı dosyanın yanında duran poşeti açtı, koruda buldukları lacivert dolmakalemi çıkardı.</p>

  <p>"Sor bakalım bu kalemi tanıyor mu?"</p>

  <p>Leonid soruyu çevirirken, Asaf'ın yüzü cin çarpmışa dönmüştü.</p>

  <p>"Tanımıyorum" dedi Beşir. "İlk kez görüyorum."</p>

  <p>"Bir dakika, o kaleme ben de bakabilir miyim?" diye atıldı Asaf.</p>

  <p>Viktor kalemi uzattı. Asaf kalemi alarak incelemeye başladı.</p>

  <p>"Bu kalem benim!" dedi. "Onu nerede buldunuz?"</p>

  <p>Viktor ile Nikolay birbirlerine baktılar.</p>

  <p>"Sizin mi? Emin misiniz?" diye sordu Viktor.</p>

  <p>"Eminim tabiî. Bilen yoldaşın hatırası."</p>

  <p>"Ne zaman kaybettiniz?"</p>

  <p>"Bilmiyorum, ama bugün öğleye doğru raporları incelerken not almam gerekti, ilk o zaman fark ettim kaybolduğunu. Nerede buldunuz?"</p>

  <p>"Cinayet mahallinde desem, çok mu şaşırırsınız?"</p>

  <p>Viktor'un suçlar gibi konuşması Asaf'ı sinirlendirmeye başlamıştı.</p>

  <p>"Neden böyle konuşuyorsunuz, niçin şaşırayım canım?"</p>

  <p>"Cinayet mahallinde özel bir eşyam bulunsa ben şaşırırdım, hatta korkardım"</p>

  <p>dedi Nikolay. "Benim alnım açık" dedi Asaf, dün geceden beri alaycı serzenişlerine katlandığı bu genç adam karşısında soğukkanlılığını artık daha fazla koruyamayacağını anlamıştı. "Ben kimseyi öldürmedim."</p>

  <p>"Sizi katillikle suçlayan olmadı" dedi Nikolay. "Öyle değil mi Leonid İvanoviç?"</p>

  <p>"Bence hepimiz sakin olmalıyız" diyerek ortalığı yatıştırmaya çalıştı Leonid. Asaf'ın yapmacık, yalak tavırlarından hoşlanmıyordu, ama görevlerini yaparken hiçbir kuralla kendilerini sınırlamak istemeyen, bu saygısız adamların davranışları da onaylanacak gibi değildi.</p>

  <p>"Tamam dediğiniz gibi sakin olalım yoldaş Leonid" dedi Nikolay. "Ama bu kalemin cesedin on beş metre uzağında bulunduğunun da bir açıklaması olmalı."</p>

  <p>"Düşürmüşüm" dedi Asaf, sesini yükselterek. "Orası geçtiğim yol. Sigara paketini çıkarırken olmalı."</p>

  <p>"Belki" dedi Nikolay. "Ama cinayet saatinde nerede olduğunuzu kanıtlayacak kimse de yok."</p>

  <p>"Bu kadarı da fazla" diyerek ayağa kalktı Asaf. "Beni bir yoldaşımı öldürmekle suçlayamazsınız. Ben bu partiyi yaratan insanlardan biriyim. Ona ihanet edemem."</p>

  <p>"Eminim etmezsiniz" dedi Viktor, soğuk bir ses tonuyla. "Emeğinize büyük saygı duyuyoruz, ama ortada bir cinayet var. Bizi anlamalısınız. Suçsuzluğu kanıtlanana kadar buradaki herkes zanlıdır."</p>

  <p>"O halde beni soruşturmaya da sokmayacaksınız."</p>

  <p>"Korkarım bu doğru yoldaş Asaf" dedi Viktor. "En azından bazı konular netlik kazanıncaya kadar sizi sorguya alamayacağız."</p>

  <p>"Bu sizin fikriniz" dedi Asaf, hırçın bir tavırla ayağa kalkarak.</p>

  <p>"Üstlerinizle konuşacağım."</p>

  <p>"Elbette, bu hakkınız ama şu andan itibaren sorguya katılmanız doğru olmaz."</p>

  <p>"Öyle olsun, göreceğiz bakalım" diyerek Asaf dosyasını alıp çantasına yerleştirdi. "Bir insanı suçlamak bu kadar kolay olmamalı" diye söylenerek kapıya yöneldi.</p>

  <p>Leonid bozulmuştu bu işe. Asaf'ı sevmiyordu, kalemin ona ait olması da ilginçti, ama onu böyle kovar gibi odadan uzaklaştırmaları hiç hoş değildi. Yine de sesini çıkarmadı. Belki bu konuyu Andrey'le konuşmalıydı. Zaten Asaf'ın da gerekli girişimlerde bulunacağından emindi.</p>

  <p>Beşir tartışma boyunca ne olduğunu anlamadan, tenis maçı izler gibi bir Ruslara bir Asaf'a bakıp durmuştu. Asaf'ın masadan kalkıp da öfkeyle kapıya yürüyünce işlerin yolunda gitmediğini fark etti. O da kalkmak istedi.</p>

  <p>"Lütfen ona kalmasını söyleyin Leonid İvanoviç" dedi Nikolay kibarca, sonra ekledi:</p>

  <p>"Sorar mısın, iştahı yerinde mi?"</p>

  <p>Çeviriyi dinledikten sonra Beşir'in o çocuksu gülüşü yeniden gelip dudaklarına kondu:</p>

  <p>"İyi yerim. Şükür burada et, ekmek bol" dedi, eliyle göbeğine vurarak.</p>

  <p>"Baksanıza iyice semirdik."</p>

  <p>"Domuz jambonu sever misin?"</p>

  <p>"Salam mı?" diye sordu Beşir.</p>

  <p>"Onun gibi bir şey" diye açıkladı Leonid.</p>

  <p>"Severim severim" dedi Beşir, kalender bir gülümsemeyle. "Öyle yemek filan seçmem ben."</p>

  <p>"Gece yatmadan önce bir şeyler atıştırır mısın?"</p>

  <p>"Yok canım, o zaman uyuyamam."</p>

  <p>"Benim son bir sorum var Beşir yoldaşa" dedi Viktor. Bakışları yumuşamış, yüzünde içten bir ifade belirmişti, "istemezse yanıtlamayabilir, ama çok merak ediyorum. Neden komünist olmuş?"</p>

  <p>"Ben bir işçiyim" dedi Beşir. "Komünizm bir işçinin bu dünyada da, öteki dünyada da görüp görebileceği tek cennettir."</p>

  <p>Viktor içten gülümsedi, hoşuna gitmişti Beşir'in yanıtı.</p>

  <p>Ama Nikolay onun gibi düşünmüyor olacak ki provakatif bir soru patladı.</p>

  <p>"Sovyet cennetinde kendini nasıl hissediyormuş?"</p>

  <p>Leonid canı sıkılarak çevirdi bu soruyu. Nikolay'ın sözlerindeki iğneleyiciliği anlamamıştı Beşir, sağ elini yumruk yaparak yanıtladı.</p>

  <p>"İyi, çok iyi" dedi. Sonra Rusça tekrarladı. "Haraşo, oçin haraşo."</p>

  <p>Viktor'un suratının asılmasına aldırmadan, kahkahalarla gülmeye başladı Nikolay.</p>

  <p>Leonid de bozulmuştu. Viktor'a dönerek, "Beşir çıkabilir mi artık?" dedi.</p>

  <p>"Benim soracağım bir şey yok" dedi Viktor.</p>

  <p>Leonid, Nikolay'a sormaya gerek bile duymamıştı.</p>

  <p>"Teşekkür ederiz Beşir yoldaş" dedi. "Gidebilirsin."</p>

  <p>Beşir geldiği gibi gülümseyerek çıktı odadan.</p>

  <p>"Oçin haraşo, Rusçanı sevsinler senin" diye mırıldandı, arkasından Nikolay.</p>

  <p>"Siz parti üyesi misiniz Nikolay Yakovloviç?" diye adeta azarlarcasına sordu.</p>

  <p>"Bana mı sordunuz?" dedi Nikolay, toparlanarak.</p>

  <p>"Size sordum, parti üyesi misiniz?"</p>

  <p>Kendine meydan okunduğunu sezmişti Nikolay.</p>

  <p>"Evet, beş yıldır parti üyesiyim. Ne olmuş?"</p>

  <p>"Yükselmek için mi üye oldunuz, yoksa komünist ideallere inandığınızdan mı?"</p>

  <p>"Elbette komünist olduğum için."</p>

  <p>"O zaman Beşir'le alay edemezsiniz."</p>

  <p>"Nedenmiş o, komik olan her şeyle, herkesle alay ederim ben"</p>

  <p>"Ama o komik biri değil, o bir kahraman."</p>

  <p>"Kahraman mı?"</p>

  <p>"Evet o bir kahraman" dedi Leonid inançla. Sonra başıyla kırmızı dosyalardan birini işaret ederek ekledi: "Okumadınız mı öyküsünü?"</p>

  <p>"Ben okudum" dedi Viktor, tavrından Leonid'e hak verdiği anlaşılıyordu.</p>

  <p>"Ya siz?"</p>

  <p>"Bütün gün sokaklardaydım. Nasıl okuyayım?"</p>

  <p>"İyi o zaman anlatacaklarımı dinleyin de Beşir'in nasıl bir adam olduğunu anlayın biraz. Askerî darbeden sonra polisin TKP'yi çökertmek için başlattığı Kızıl Fener Operasyonu'nda tutuklanan Ankara'daki ilk grubun içindeydi Beşir.</p>

  <p>Bir demir döküm atölyesinde çalışıyormuş. Hem küçük çaplı işyerlerinin sendikalaşması için çaba harcıyor hem de oturduğu gecekondu bölgesindeki parti örgütünün aktivitelerine katılıyormuş. Tutuklamalar başladığında hiç paniklememiş, partiye o kadar inanıyormuş ki, tutuklanabileceği aklının ucundan bile geçmiyormuş. Oysa günlerdir süren Kızıl Fener Operasyonu meyvelerini çoktan vermeye başlamış, Ankara il örgütü çökertilmiş, sıra alttaki hücrelere gelmiş.</p>

  <p>Bir hafta sonra Beşir'i de bulmuş polisler. Yakalandığında hâlâ bir yanlışlık ya da asılsız bir ihbar olduğunu düşünüyormuş. Hücreye atıldıktan altı saat sonra alındığı ilk işkence seansında bir tek soru bile sormadan bayıltıncaya kadar dövmüşler onu. 'Soru bile sormadan beni dövdüklerine göre bunlar işkence yapmaktan zevk alan sapıklar olmalı' diye düşünmüş Beşir. Bir yandan da ona partiyi sormadıkları için seviniyor, bu tutuklamanın sendikal çalışmalarla ilgili olabileceğini sanıyormuş.</p>

  <p>İkinci seansa çıktığında onu dövmemişler. Gözleri bağlı olduğu için yüzünü görmediği bir polis kendinden emin bir ses tonuyla parti adını, görevini sormuş ona. Böylece sorgunun partiyle ilgili olduğunu anlamış Beşir. Ama temkinliliği elden bırakmamış. Hatta polis, sorumlu yoldaşının kim olduğunu söylediğinde, ardından da Beşir'in kod adını açıkladığında bile, 'Bunlar boş atıp dolu tutmak istiyorlar' diyerek ketumluğunu sürdürmüş. Polis ondan üsttekileri değil, alttakilerin isimlerini, adreslerini istiyormuş. Bunu isterken de sakin bir ses tonuyla, 'Partinin tavanı göçtü' herkesi biliyoruz, sen de şu adamlarının adını ver de bitirelim bu işi' diyorlarmış. Arkadaşlarının adını vermemiş Beşir. Onu yeniden dövmüşler, artık kaba dayak atmıyorlarmış; önce bütün bedenini ıslatıp elektrik vermişler, işe yaramayınca Filistin askısına asmışlar ama tek bir isim bile alamamışlar ağzından. Polisin elindeki kesin bilgilere rağmen inancına sarılıp direnmeyi sürdürmüş Sonunda parti sorumlusunu getirmişler karşısına.</p>

  <p>Gözlerindeki bağı çözmüşler, yoldaşını gören Beşir'in yüreği yumuşamış, gözleri dolmuş. Ama polislerin yanında tutmuş kendini. Kendi halini unutup kir pas içindeki yoldaşına acımış. Beşir'le göz göze gelmemeye çalışan yoldaşı ona bir şeyler anlatmakla meşgulmüş.</p>

  <p>'Bak Beşir' demiş. 'Parti çözüldü, her şeyi biliyorlar, boş yere kendine yazık etme.'</p>

  <p>Eski yoldaşının sesinde Beşir'in daha önce hiç duymadığı moral bozucu bir tını varmış. Önce yoldaşının ne demek istediğini anlamamış, bunun polisi atlatmak için bir manevra olduğunu düşünmüş. Ne ki yoldaşının söyledikleri manevra olmayacak kadar doğruymuş. Birden olanları kavramaya başlamış, ama anlamak istememiş. 'Ben bu adamı tanımıyorum' diye bağırmaya başlamış. Polisler saldırmışlar üzerine, kendini yere atmış. Kaldırmaya çalışmışlar, direnerek bağırmayı sürdürmüş. İyice zıvanadan çıkan polisler, kafa göz dinlemeden, ölür mü kalır mı diye düşünmeden vurmaya başlamışlar. Bayılmış, bırakmamışlar, su döküp yemden dövmeye başlamışlar. Onu bıraktıklarında, bedeni bir pelte halindeymiş. Ama gözlerini açıp da sorumlusunu karşısında göremeyince rahatlamış, az önce yapılan konuşmayı yok sayarak yeniden partiye duyduğu büyük inanca sarılmış.</p>

  <p>Ankara'da polisin tutuklayamadığı az sayıdaki hücreden biri de Beşir'inkiymiş. Onu beş yıl hapis cezasına çarptırmışlar, ama Parti altı ay sonra onun ele vermediği yoldaşları bularak yeniden örgütlenmeye başlamış. Yani senin alay ettiğin o adam, hem arkadaşlarını kurtarmış hem de partisini."</p>

  <p>Leonid konuşmasını keserek Nikolay'ı süzdü bir süre. Genç istihbaratçının sesi soluğu kesilmişti.</p>

  <p>"İşte komik bulduğunuz adam böyle biri" diye ekledi Leonid.</p>

  <p>"Ne olacak, aynı koşullarda olsam ben de aynı şekilde davranırdım."</p>

  <p>"Emin misiniz?" dedi Leonid, inanmayan gözlerle Nikolay'ı süzerek.</p>

  <p>"Elbette eminim, siz beni ne sanıyorsunuz?"</p>

  <p>"Size hakaret etmeye niyetim yok. Çoğu parti üyesi ödentisini bile ödemiyor Sovyetler'de."</p>

  <p>"Benim onlardan biri olduğumu nereden biliyorsunuz" dedi Nikolay, cılız bir sesle.</p>

  <p>"Bilmiyorum, ama tahmin etmek zor değil" dedi Leonid. "Kendimizi kandırmaya hiç gerek yok. Bizler artık kuşkuya düştüğümüz ortak idealimiz için kılımızı bile kıpırdatmaya üşenirken o bu işe canını koydu. Ona en azından bir saygı borcumuz var."</p>

  <p>"Yoldaşlar lütfen" diyerek, Viktor girdi araya. Aslına bakarsanız Leonid'in bu genç oğlanı haşlamasına çok sevinmişti, ama inisiyatifi de bu çevirmene bırakamazdı. "Burada hücre toplantısı yapmıyoruz. Bizim işimiz köstebeği bulmak.</p>

  <p>Hadi vakit geçirmeden Şerif'i çağıralım."</p>

  <p>"Tamam" dedi Leonid. Ama ayağa kalkarken yeniden Nikolay'a döndü. "Hiç değilse bu söylediklerimi bir düşün, olur mu?"</p>

  <h1 id="sigil_toc_id_15">On altıncı bölüm</h1>

  <p>Daire kapılarının açıldığı geniş sahanlıkta gelişigüzel dizilmiş iskemlelere tüneyerek arkadaşlarıyla televizyon izlemekte olan Şerif, Asaf'ın hışımla odadan çıktığını görünce içeride sert bir tartışma olduğunu anlamıştı. Ama bunu iyiye mi, yoksa kötüye mi yorması gerektiğini bilemiyordu.</p>

  <p>"Ne oldu?" diye sordu Hikmet, kaygıyla.</p>

  <p>"Bir şey yok" diye onu tersledi Asaf, sonra kimseyle konuşmadan merdivenlere yönelerek aceleyle inmeye başladı basamakları.</p>

  <p>Kolektifin öteki üyeleri de Asaf'ın bu tavrına bir anlam verememişlerdi.</p>

  <p>Aralarından yalnızca Cemil, "Rus polisler bile Asaf yoldaşa dayanamadı galiba"</p>

  <p>diye mırıldandı, dudaklarında bu durumdan hoşnutsuz olmadığını belirten bir gülümsemeyle.</p>

  <p>Ama arkadaşları gülmediler Cemil'in sözlerine; bu sıkıntı verici belirsizliği gidermek için diyaloglarından hiçbir şey anlamadıkları Fransız yapımı bir aşk filmini izleyerek, sorgu sırasının kendilerine gelmesini beklediler.</p>

  <p>Türk kolektifi yemekten döndüğünde Leonid onları başına toplayarak, polisin bilgilerine başvuracağını söylemiş, soruşturmaya Beşir'le başlayacaklarını, ancak Şerif ve Cemil yoldaşların da binadan ayrılmamasını rica etmişti. Şerif, Beşir'den sonra kendi ismi açıklanınca, cinayet saatinde dışarıda oldukları için kuşkuyu üzerlerine çektiklerini hemen anlamıştı. Anlayamadığı, gece boyunca parti odasında tez yazan Cemil'in de ilk sorgulanacaklar arasında yer almasıydı.</p>

  <p>Onun durumu Kerem ya da Nejat'tan farklı değildi. Üçü de odalarında yalnız olduklarım söylemlerdi. Neden Kerem'i ya da Nejat'ı değil de onu alacaklardı sorguya? Belki de bu bir rastlantıydı. Neyse, bu konuda daha fazla kafa yormanın yararı yoktu, nasıl olsa birkaç saat sonra öğreneceklerdi gerçeği. Şerif'in yanında oturmuş televizyon izlemeye çalışan Cemil de hiç sakin değildi. Kimseye belli etmemesine karşın ilk sırada sorgulanacaklar arasında yer alması onu da rahatsız etmişti; gözleri beyaz ekrandaki filmde, aklı sorguda anlatacaklarında, oturduğu sandalyede kıpırdanıyordu. Kerem'in de ondan geri kalır yanı yoktu.</p>

  <p>Leonid'in konuşmasını dinledikten sonra yoldaşları televizyonun karşısına dizilirken, o her zamanki ayrıksılığıyla, sigara kokusunun kitap sayfalarına kadar sindiği odasına kapanmayı seçmişti. Ama Asaf'ın sorgu odasından kovulmasından on dakika sonra huzursuz bir suratla Şerif'in tepesinde dikilip, "Seninle konuşmak istiyorum" diye tutturdu. Kafası sorguyla meşgul olan Şerif, sıkıntıyla, "Bir sen eksiktin" diye düşündü, ama Kerem'in çağrısını da geri çevirmeyerek gönülsüzce, onun odasına yollandı.</p>

  <p>İki kişilik odada tek başına kalıyordu Kerem. Yatağının yanındaki etajerin üstü ilaç doluydu. Diazem kutuları, ağrı kesiciler, öksürük şurupları...</p>

  <p>"Ne kadar çok ilaç. Bunların hepsini alıyor musun?" diye sordu Şerif, şaşkınlıkla.</p>

  <p>"Boş ver şimdi onları" dedi, ilaçlara bakmadan, sağ elini boşlukta sallayarak. "Beşir'den sonra sen girecekmişsin sorguya?"</p>

  <p>"Öyle görünüyor."</p>

  <p>"Sonra?"</p>

  <p>"Sonra da Cemil."</p>

  <p>"Olmaz!" diye bağırdı Kerem, sanki biri ayağına basmış gibi. "Bu olmaz. Ona engel olmalısın. Cemil'den önce ben girmeliyim sorguya."</p>

  <p>Şerif şaşkınlıkla sordu:</p>

  <p>"İyi ama neden?"</p>

  <p>"Bunu sana söyleyemem. İçerdekilere anlatabilirim ancak" diye mırıldandı Kerem. Bakışlarını kaçırmıştı, özür diler gibi bir hali vardı.</p>

  <p>"O zaman Cemil'den önce girmek istediğini niye Leonid'e söylemiyorsun?"</p>

  <p>"Beni dinlemezler. Ama sen Leonid'i ikna edebilirsin." Sesinde kararlılıktan çok, yardım dileyen birinin kaygısı seziliyordu.</p>

  <p>Şerif anlamaya çalışan bakışlarla süzdü arkadaşının solgun yüzünü. İçten görünüyordu, kafasında yarattığı hayallerden korkan bir çocuk mu, yoksa gerçekten bir şeyler bilen biri mi vardı karşısında, kestirmek güçtü. Cemil değil de başka bir yoldaştan kuşkulansa daha kolaydı inanmak. Cemil'i tanıyordu, evet çabuk kızardı, bilgiçti, burnu havadaydı ama ondan bir hainlik geleceğini, hele hele onun Mehmet'i öldürmüş olabileceğini hiç sanmıyordu. Ne var ki Kerem iri gözlerinde hiç eksilmeyen bir inatla bakıyordu yüzüne.</p>

  <p>"Giderek kötülüyor bu çocuk" diye geçirdi aklından Şerif. "Hastaneye yatırmalı." Ama bu düşüncesini söylemedi arkadaşına. İyilikten anlıyordu Kerem; üstüne gitmenin bir yararı yoktu. "Cemil'den önce girsin sorguya ne olur ki"</p>

  <p>diye düşündü. Belki Cemil'e söylese, o da, "Madem rahatlayacak, ben sıramı ona veririm" derdi.</p>

  <p>"Peki" dedi babacan bir tavırla. "Merak etme, Leonid'le konuşacağım."</p>

  <p>"Sağol" diyerek arkadaşının ellerine sarıldı Kerem. "Ne kadar doğru bir iş yaptığını sonra anlayacaksın."</p>

  <p>Şerif sahanlığa döndüğünde, arkadaşları televizyondaki filmi unutup sorgudan çıkan Beşir'in başına toplanmışlardı.</p>

  <p>"Korkacak bir şey yok lan" diyordu Beşir, Nejat'a bakarak. "Sohbet ediyorlar."</p>

  <p>"Ne sordular?" dedi Cemil, yüzündeki dinginliğin yerini rahatsız edici bir merak almıştı. Şerif'in gözünden kaçmadı bu, ama dikkatini Beşir'e verdi.</p>

  <p>"Hiiç" diye yanıtladı soruyu sarışın Kürt. "Dün akşam ne yaptın, kimseyi gördün mü filan."</p>

  <p>"Sıkıştırdılar mı seni?"</p>

  <p>Bu soruyu yakışıksız bulan Hikmet, dönüp pis pis bakmıştı Cemil'e. Bakışları fark etmişti Cemil, ama umursamamış, can kulağıyla Beşir'in söylediklerini dinlemeyi sürdürmüştü.</p>

  <p>"Yok canım niye sıkıştırsınlar? Ben onlara yardım ettim sadece."</p>

  <p>"Asaf niye hışımla çıktı öyle?" diye sordu Şerif, Beşir'i saran küçük topluluğun üstünden başını uzatarak.</p>

  <p>"Bilmem" dedi Beşir. "Rusça konuşuyorlardı anlamadım." İçerdeki saf hali yerini köylü kurnazlığına bırakmıştı. Asaf hakkında konuşmanın kendisine yarar getirmeyeceğini çok iyi biliyordu. Sorulan sorulara, sınavını başarıyla atlatmış bir öğrencinin rahatlığı içinde genel geçer yanıtlar verdi, ama arkadaşları daha çok ilgi istiyor, durmadan soruyor, her ayrıntıyı merak ediyorlardı. Beşir'e yönelen ilgi Leonid'in kapıyı aralayıp Şerif'i içeri çağırmasıyla son buldu.</p>

  <p>"Sıra bende mi?" diye sordu Şerif, yarı alaycı bir tavırla kapıya yönelirken.</p>

  <p>"Öyle" dedi Rus öğretmen, kapıyı yarı yarıya açarak; Şerif'in geçmesi için kenara çekildi. Gülümsemeye çalışarak ekledi. "Ama Beşir anlatmış olmalı, korkacak bir şey yok."</p>

  <p>"Anlayacağız bakalım" dedi Şerif, alaycılığını sürdürerek kapıdan süzülürken. "Korkacak bir şey var mı, yok mu?"</p>

  <p>Leonid de peşinden içeri girecekti ki, birden anımsamış gibi Hikmet'e döndü.</p>

  <p>"Şu sizin geleneksel Türk konukseverliğine ne oldu yoldaşlar?" dedi, yapmacık bir sitemle. "Hadi ben neyse de, bir bardak çay bile ikram etmediniz içerdekilere."</p>

  <p>"Merak etmeyin" diye atıldı Nejat. "Çayınız ocakta, demini tutsun diye bekliyoruz."</p>

  <p>"Sağolun" dedi Leonid, dudaklarında içten bir gülümseme belirmişti. "Tahmin etmiştim zaten."</p>

  <p>Sonra Şerif'i izleyerek kapıyı içeriden kapattı.</p>

  <p>"Dobre veçer" diyerek girdi Şerif parti odasına. Selamını Viktor aldı, az önce yapılan tartışmanın etkisinden kurtulamayan Nikolay, göz ucuyla bakmakla yetindi yalnızca. Şerif oturacağı yeri kestirmeye çalışırken, Beşir'in kalktığı iskemleyi gösterdi Viktor. Şerif iskemleye yerleşirken Leonid de arkasından yetişmişti zaten.</p>

  <p>"Çaylarımız da geliyor" dedi, otururken.</p>

  <p>Bu, aynı zamanda Nikolay'a az önceki tartışmayı unutalım türünden bir mesajdı.</p>

  <p>"Mükemmel" dedi Viktor, ellerini ovuşturarak. "Boğazım kurumaya başlamıştı."</p>

  <p>Bu lafın daha çok votka isteği uyandığında söylenildiğini bilen Leonid ile Nikolay ayrı ayrı gülümsediler. Ama dosyadaki raporların arasından Şerif'inkini önüne çekerek ilk soruyu sormaya hazırlanan Viktor, onların bu tavırlarını fark etmedi. Okuldan aldığı yaşamöyküleri arasında ilgisini çeken ikinci kişiydi Şerif. 12 Eylül Darbesi'nden bu yana partiyle arası iyi değildi. Viktor bunu anlayabilirdi; bir komünistin parti yönetimiyle çeliştiği görülmemiş iş değildi ki. Onun asıl ilgisini çeken Şerif'in Türkiye'den ayrılırken Moskova'ya gelme konusunda ısrar etmiş olmasıydı. Ama sorularına cinayet gecesinden başladı.</p>

  <p>"Dün gece yürüyüşe çıkmışsın. Saatini hatırlıyor musun?"</p>

  <p>Şerif, Leonid'in çevirisini dinledikten sonra, gözlerini arkadaki kızıl renkli TKP bayrağına, simle işlenmiş orak çekicin hemen üzerinde yer alan küçük yıldıza dikerek bir süre düşündü.</p>

  <p>"Saat ondan sonraydı" dedi, bakışlarını Leonid'in gözlerine dikerek. "10.15 falan olmalı."</p>

  <p>"Yürüyüşe çıkmanın bir nedeni var mıydı?"</p>

  <p>"Sıkıntıdan" dedi Şerif, doğal bir tavırla, "insan çok sıkılıyor burada"</p>

  <p>"Öğrenciliğin zevkli bir şey olduğunu düşünürdüm" dedi Nikolay.</p>

  <p>"Bu yaştan sonra zor oluyor."</p>

  <p>"Sık sık böyle yürüyüşler yapar mısın?"</p>

  <p>"Yaparım. Aslında Cemil ile Nejat da katılırlardı bana. Ama dün akşam Cemil'in tez yazacağı tuttu. Nejat da 'üzerimde bir halsizlik var' deyip yalnız bıraktı beni."</p>

  <p>"Nereye yürüdün?"</p>

  <p>"Önce aşağıya indim, ama dereye kadar değil. Orası karanlık oluyor, dereye yüzyüz elli metre kala, son lambanın bulunduğu yerden döndüm. Korunun dışından yürüyerek yukarı çıktım."</p>

  <p>"Korunun içine girmedin mi?"</p>

  <p>"Hayır, yanından geçip yemekhaneye yürüdüm."</p>

  <p>"Korunun yanından geçerken, kimseyi görmedin mi ya da bir ses filan duymadın mı?"</p>

  <p>"Görmedim, şiddetini giderek artıran rüzgârın uğultusundan başka da bir ses duymadım. Ha... bir de Brezilyalıların kaldığı binadan gelen gitar ezgileri ve kahkahalar... Yemekhanenin oradan sitenin kapışma yöneldim, sonra üşümeye başladığımı hissettim, geri döndüm, biraz önce geldiğim yolu tersinden yürüyerek binaya geldim."</p>

  <p>"Binanın önünde kimse var mıydı?"</p>

  <p>Önündeki notlara göz attıktan sonra Viktor başlamıştı sorguya, ikisi de bu işte oldukça iyiydi. Leonid sorgu öncesi iki istihbaratçının aralarında görev bölümü yaptıklarını bile düşündü bir ara. Oysa sorular sorgunun doğal akışı içinde ortaya çıkıyordu. İki istihbaratçı da kararlıydı, en küçük bir ayrıntı bile karanlıkta kalmayacaktı.</p>

  <p>"Vardı, ben alttaki köşeden çıktığımda, bir karaltının koşarcasına geçip kapıdan içeri girdiğini gördüm. Onun kim olduğunu merak etmeye bile fırsat bulamadan, başka biri daha çıktı karanlıktan, ama onun acelesi yoktu. Yaklaşınca Beşir olduğunu anladım. O da içeri gireni görmüştü. 'Tanıdın mı?' diye sordum. O da kim olduğunu çıkaramamış."</p>

  <p>"Peki içeri girince, paltosunu yeni çıkaran biri filan dikkatini çekmedi mi?"</p>

  <p>"Çekmedi. İçeri girince, Cemil'in yanına uğradım. Cemil yoktu, tuvalete filan gitmiş olmalıydı. Beklemedim, öylesine bakmıştım zaten. Kendi daireme döndüm, geçerken Hikmet'in odasına göz attım. Turgut ile Hikmet satranç oynamayı sürdürüyor, Can ile onlara yeni katılan Beşir ise oyunu izliyordu. Sonra odama geçip eşofmanlarımı giydim, felsefe dersinin notlarını okumaya başladım."</p>

  <p>"Kimdi o, bir tahminde bulunamaz mısın?"</p>

  <p>Şerif soru dolu gözlerle önce Viktor'a, sonra Leonid'e baktı.</p>

  <p>"Onun katil olduğunu mu düşünüyorsunuz?"</p>

  <p>"Kesin bir şey söylenemez. Ama sizden başka dışarıda olduğunu söyleyen kimse olmadı. Dışarıya çıkan ve bunu gizleyen üçüncü kişinin kuşkuları üzerine toplaması kaçınılmaz" dedi Viktor "Şimdi söyleyin, kim olabilir içeri giren."</p>

  <p>"Bunu söylemek çok zor. Karanlıktı, bir an için gördüm. Herkes olabilirdi."</p>

  <p>"Herkes olamazdı" dedi Nikolay, önündeki notlara bakarak. "Sen, Beşir, Turgut, Can, Hikmet, Durmuş dışında biri olabilir ancak. Yani Nejat, Kerem ya da Cemil. Cemil'in odada bulunmaması ilginç!"</p>

  <p>Leonid'in çevirisini dinleyen Şerif duraksadı, Kerem'in Cemil hakkında söyledikleri gelmişti aklına. Ama bu düşünceleri kovdu aklından. Kerem'in söylediklerine güvenilmezdi. Sanki kendi kendine açıklarmışçasına, "Belki de dışarıdan biriydi" dedi; sözcükler ağzından aceleyle dökülmüştü. "Öteki kolektiflerden biri. Belki kaçıyordu, benim geldiğimi görünce onu tanıyacağımdan korktu, karşılaşmak istemedi, alt katın boş olduğunu biliyordu, oraya girdi."</p>

  <p>"Olabilir" dedi Viktor, Şerif'in dalgınlaştığını fark etmişti. "Ne düşünüyor?" diye sordu. "Aklına gelen bir şey varsa bizimle paylaşmasını isteriz."</p>

  <p>"Bir şey var ama söylemek doğru olur mu bilemiyorum" dedi Şerif.</p>

  <p>"Nedir?" diye sordu Leonid, merakla.</p>

  <p>"Kerem sorguya Cemil'den önce alınmak istiyor."</p>

  <p>"İlginç, ama neden?"</p>

  <p>"Bana söylemek istemedi, size söyleyecekmiş."</p>

  <p>Leonid Rusça'ya çevirdi Şerif'in sözlerini. Viktor'un gözleri parıldamaya başlamıştı.</p>

  <p>"Bu Kerem hasta olan değil mi?"</p>

  <p>"Evet" dedi Leonid. "Gergin bir yoldaş. Ülkede kötü olaylar yaşamış, sinirleri harap durumda. Kolektifte kavga etmediği kimse kalmadı..."</p>

  <p>Leonid konuşurken kapı çalındı, sonra elindeki tepside çayları taşıyan Nejat girdi içeri.</p>

  <p>"Evet, işte çaylarınız" diyerek yaklaştı Nejat.</p>

  <p>"Gpasiba bolşoy" dedi Leonid, sonra Türkçe tekrarladı "Çok teşekkürler."</p>

  <p>"Önemli değil" dedi Nejat, kalender bir tavırla çayları masadakilerin önlerine koyarken.</p>

  <p>Viktor ile Nikolay da minnettar bir tavırla teşekkür ettiler. Nejat çayları dağıtıp eliyle de Şerif'in sırtına usulca vurarak dayanışmasını belirttikten sonra, tepsisini alıp çıktı odadan.</p>

  <p>Leonid çayından bir yudum aldı.</p>

  <p>"Oh! İşte bu harika oldu" diye mırıldandı keyifle.</p>

  <p>"Çok içmenin zararlı olduğunu söylüyorlar. İnsanı sinirli yapıyormuş" dedi Nikolay, gözlerinde alaycı ama içten bir ifadeyle.</p>

  <p>"Alkol kadar değil" dedi Leonid. Genç istihbaratçının barışmak istediğini anlamıştı.</p>

  <p>Masadakiler çaylarından birer yudum daha aldıktan sonra Viktor sorguya yeniden başladı:</p>

  <p>"Kurkino'ya sık gider misin?"</p>

  <p>"Sık değil, ama bugüne kadar beş altı kere gittim."</p>

  <p>"Gidince nerelere uğrarsın?"</p>

  <p>"İçki dükkânına, oyuncak mağazasına" dedi Şerif, doğal bir tavırla. "Çok güzel oyuncaklar var. Yeğenime bir ayı aldım."</p>

  <p>"Kimlerle gittin oraya?"</p>

  <p>"Kimlerle... Cemil vardı... Mehmet ve Nejat da geldiler bizimle. Sanırım herkesle gittim oraya."</p>

  <p>Şerif'in kuşkulanmasından çekinen Nikolay konuyu değiştirdi.</p>

  <p>"Kolektiften birinin yabancı biriyle konuştuğuna tanık oldun mu hiç?"</p>

  <p>Şerif, "Bu adamlar nereye varmak istiyorlar" diye düşündü, ama soruyu yanıtlamaktan da geri durmadı.</p>

  <p>"Sanırım görmedim. Biz hep birlikte dolaşırız... Haa, bir dakika.</p>

  <p>Yılbaşından bir gün önce Bolşoy'a gitmiştik. Altın Çağ adlı baleyi izlemeye."</p>

  <p>"Şostakoviç" diye mırıldandı Nikolay.</p>

  <p>"Evet Şostakoviç" diye tekrarladı, gülümseyerek Şerif. "O gün Mehmet biraz rahatsızdı. Midesi bozulmuş, 'İstersen gelme' dedik ama dinlemedi. Kerem, Cemil ve Turgut dışında hepimiz oradaydık."</p>

  <p>"Kerem'i anlıyoruz da Cemil ile Turgut niye gitmedi?"</p>

  <p>Çapkınca gülümsedi Şerif.</p>

  <p>"Onlar daha önce Yunanlılarla gitmişlerdi. Turgut'un Yunanlı bir sevgilisi var da..."</p>

  <p>"Ya Cemil?"</p>

  <p>"Cemil'in de bakıştığı bir kadın var."</p>

  <p>"Adı ne?"</p>

  <p>Şerif duraksadı. Bunları söylediğine pişman olmuştu, toparlamaya çalıştı.</p>

  <p>"Aralarında bir ilişki yok. Belki bizim Cemil kendi kendine gelin güvey oluyor."</p>

  <p>"Adı ne?" diye, buz gibi bir ses tonuyla yineledi Viktor.</p>

  <p>"Aliki. Selanik'te kadın hareketi sorumlusuymuş. Kumral, güzel bir kadın."</p>

  <p>Viktor defterine notunu alırken Şerif anlatmayı sürdürdü.</p>

  <p>"Evet, Bolşoy'a gitmiştik. Her zamanki gibi tıklım tıklımdı. Neyse ışıklar söndü, oyun başladı, ilk perdenin sonuna doğru, yanımda oturan Mehmet karnını tutarak kıvranmaya başladı. 'Ne oldu?' diye fısıldadım. 'midem çok kötü, tuvalete gitmem gerek' diyerek, aceleyle dışarı çıktı. Biraz bekledim, gecikince kaygılandım, ben de peşinden çıktım. Salona indiğimde Mehmet'in orta boylu esmer bir adamla konuştuğunu gördüm, o da beni fark etmişti. Yanlarına yaklaştım.</p>

  <p>İngilizce konuşuyorlardı. 'Ne oluyor?' diye sordum Mehmet'e. "Tiyatrodaki görevlilerden biri' dedi, beni süzen adamı göstererek. 'Yeniden içeri girmemem konusunda beni uyarıyordu. İzleyiciler rahatsız olurmuş.' Adam hiçbir şey söylemeden ayrıldı yanımızdan. Biz de ikinci perdeye kadar bekledik salonda.</p>

  <p>Bunun gibi birkaç olay daha var, bir keresinde Cemil'le yürürken Gorki Caddesi'nin bitiminde, Mayakovskiy heykelinin önünde bir adam durdurdu bizi. Bir şeyler geveliyor, anlamıyoruz, sonra çaktık, herif kadın pazarlıyor, hemen uzaklaştık tabiî. Adres soranlar, para isteyenler, Türk olduğumuzu anlayıp gevezelik eden Azeriler... Bizde hemen herkesin başına gelmiştir böyle olaylar."</p>

  <p>"Anlıyorum" dedi Viktor, sonra bardağındaki çayın son yudumunu da kafasına dikerek bitirdi. Yeniden önündeki notlara baktı, doğal bir ifadeyle Şerif'e döndü.</p>

  <p>"Duyduğumuza göre partiyle aran iyi değilmiş."</p>

  <p>Çeviriyi dinleyen Şerif'in kaşları çatıldı.</p>

  <p>"Partiyle değil, bazı yöneticilerle."</p>

  <p>"Her neyse işte..." dedi Viktor, önemsemeyerek. "Yöneticiler partiden ayrı düşünülemez."</p>

  <p>Bu tavır Şerif'i iyice sinirlendirdi.</p>

  <p>"Yanlış" diye çıkıştı. "Parti, politik bürodan en alttaki hücresine kadar bir bütündür. Bazen Merkez Komitesi işlevsiz hale gelir, en alttaki örgütler partiyi yeniden yaratır. Benim partiyle aram hiçbir zaman kötü olmamıştır. Bunu bozmaya ne siyasî polisin, ne de yeteneksiz yöneticilerin gücü yeter."</p>

  <p>Şerif'in gözleri kıvılcımlanmış, sesi titremeye başlamıştı.</p>

  <p>Leonid, "Lütfen Şerif yoldaş" demek zorunda kaldı. "Bizim içişlerinize karışmak gibi bir niyetimiz yok. Sen haklı ya da haksız olabilirsin, buna biz karışamayız. Amacımız bu soruşturmayı sağlıklı bir biçimde yürütmek."</p>

  <p>"Tamam" dedi Şerif, biraz sakinleşmişti. "Tamâm, neler olduğunu kısaca anlatayım: ben sendikal alanda çalışıyordum. Partinin 1973 Atılımı'ndan sonra işçi sınıfı arasında başarılı işler yaptık, ancak ülkedeki politik tartışmalar sertleşmeye başlayınca, etkin olduğumuz sendikaları partinin yan kuruluşları gibi görme eğilimi ağır bastı. Bu da ekonomik çıkarları için bir araya gelen işçileri, sendikacıları korkuttu, bizden uzaklaştırmaya başladı. Ben sendikaların partinin uydusu olmasına karşı çıktım, iki büyük işçi konfederasyonunun önkoşulsuz birleşmesi için görüşmelere geçilmesini önerdim.</p>

  <p>Beni sağ sapma olarak değerlendirerek sessizce görevimden aldılar. Üstelik bunu açıklama yürekliliğini bile göstermeden, sanki görev değişimi oluyormuşçasına entrikayla yaptılar bu işi. Olanın bitenin farkına varmayan ben, bütün iyi niyetimle devrettim görevlerimi. Kızağa çekilmiştim de haberim bile olmamıştı.</p>

  <p>Tam o sırada askerler erken el koydular. Sendikada yönetici olduğum için DİSK davasından aranmaya başladım. Ardından Ankara TKP davasında adım geçmeye başladı. Artık Ankara benim için güvenli değildi, parti beni İstanbul'a yolladı, İstanbul'da bir parti yetkilisiyle çalışmaya başladım. Benim sorumlum değildi, ama bağlantımı o sağlıyordu. Adam evlere şenlikti. Haftanın dört günü sarhoştu.</p>

  <p>Durumun vahametini anlayabiliyor musunuz? Polisin av köpeği gibi peşinde olduğu gizli savaşım yürüten bir parti ve bu partide önemli görevler yapan alkolik bir yönetici. Bir ara onunla aynı evi paylaşmak zorunda kaldık, kısa sürede evin balkonu içki şişelerinden geçilmez hale geldi. Kimseye haksızlık etmek istemiyorum, her gün yeni tutuklama haberlerinin geldiği, işkencelerin, ihanetlerin gündüz gözüne yaşanan karabasanlar olduğu bir süreçten geçiyorduk.</p>

  <p>Yaşadığımız gerilim gerçekten de korkunçtu, ama içki içerek de sınıf savaşımı verildiği dünyanın hiç bir yerinde görülmüş değildi. Onu birkaç kez uygun bir dille uyardım ama umursamadı. Bunun üzerine ben de yukarıya rapor yazıp, bu adamdan alınarak daha aktif görevlere verilmemi istedim. Aylarca bekledim, ne yanıt geldi ne de başka bir şey..."</p>

  <p>Rusların üçü de onu dikkatle dinliyorlardı, Şerif'in soluklanmasını fırsat bilen Viktor eliyle önündeki dosyayı işaret ederek "Burada, 'Yurtdışına çıkarken illa da sosyalist bir ülkeye gideceğim' dediğin yazıyor."</p>

  <p>"Doğru" dedi Şerif, buruk bir gülümsemeyle. "Öyle yaptım Ama bunu neden istediğimi anlatayım. Aylarca beni aramayan yöneticilerden neden sonra haber geldi. Elime sahte bir pasaport tutuşturup, 'Hadi yurtdışına çıkıyorsun'</p>

  <p>dediler. Niyetleri beni Batı Avrupa'ya yollayıp politik mülteci yaparak, sorunlu bir yoldaştan kurtulmaktı. 'Ben politik göçmen olmak istemiyorum' dedim. Israr ettiler, ülkeden ayrılmayacağımı söyledim. Bunun üzerine, 'Tamam, biz seni Batı Avrupa'ya değil, sosyalist bir ülkeye eğitime yollayacağız' dediler. Kabul ettim. Ama Bulgaristan'a gelince iş yine değişti. 'Batı Avrupa'ya gideceksin'</p>

  <p>dediler. Ben de 'Gitmeyeceğim' dedim. 'Ya beni Moskova'ya gönderirsiniz ya da tren biletimi alın, bu akşam Türkiye'ye dönüyorum' dedim. Beni bir hafta beklettiler. Sonunda isteğimi kabul etmek zorunda kaldılar."</p>

  <p>"Eğitimden sonra nereye gideceksin?"</p>

  <p>Soruyu Nikolay sormuştu, gerçekten merak eder gibiydi.</p>

  <p>"Nereye olacak ülkeye" diye yanıtladı Şerif. "Başka bir yere gider miyim?"</p>

  <p>Herkes gülümsedi.</p>

  <p>O anda Viktor'un yanında duran telsiz cızırdamaya başladı.</p>

  <p>"Bizi arıyorlar galiba Viktor Zaharoviç" dedi Nikolay.</p>

  <p>Viktor'un açtığı telsizden cızırtılı bir ses yükseldi:</p>

  <p>"Merkez, Kurkino'yu arıyor tamam."</p>

  <p>Leonid Andrey'in sesini tanımıştı.</p>

  <p>"Merkez burası Kurkino tamam" diyerek karşılık verdi Viktor.</p>

  <p>"Kurkino bir saate kadar merkezde buluşalım, tamam."</p>

  <p>"Sorgu yapıyorduk, yarıda mı bırakalım, tamam"</p>

  <p>"Elinizdeki işi bitirip gelin, tamam."</p>

  <p>"Anlaşıldı merkez, tamam" diyerek telsizi bırakan Viktor, soru dolu bakışlarını Nikolay'a çevirdi. Ama genç meslektaşından bir yanıt alamadı. Oysa Leonid'in gün görmüş gözlerindeki parıltıyı fark etse, bu çağrının altında Asaf'ın parmağı olduğunu anlayabilirdi.</p>

  <h1 id="sigil_toc_id_16">On yedinci bölüm</h1>

  <p>İki istihbaratçı, Şerif'in sorgusunu tamamlayıp apar topar, Ploşçad Derjinskova'daki KGB binasına geldiklerinde saat 23.00'ü geçmişti, ama bina en az sabahki kadar kalabalıktı. Sfenks adını taktıkları, ifadesiz, soğuk suratlı genç görevli, yoldaş Andrey'in birinci kattaki odasında kendilerini beklediğini söyleyince koşuşturmakta olan meslektaşlarının arasından sıyrılıp mermer basamakları tırmanmaya başladılar.</p>

  <p>"Gece mesaisi var galiba" diye mırıldandı Nikolay.</p>

  <p>"Zirve için" diye açıkladı Viktor. "Silahsızlanma görüşmeleri pazartesi başlıyor."</p>

  <p>"Doğru, unutmuşum" diye, elini alnına vurarak söylendi Nikolay. "Bize de iş düşecek mi?"</p>

  <p>Viktor başını bile çevirmeden söylendi.</p>

  <p>"Önce elimizdekini bitirelim."</p>

  <p>"Yükselme tutkusu yüzünden mahvolacak bu herif diye geçiriyordu aklından.</p>

  <p>"Mesleği hiç tanımıyor. Bizde bu tür tutkuları olanlar hoş görülmez..." Ama belki de yanılıyordu. Soğuk savaş süreci tamamlanmak üzereydi, dünyada yeni bir dönem başlıyordu. Yeni dönem, yeni düşünce biçimlerini gerektiriyordu. Rekabet, bireysel girişim, kişisel refah gibi sözcükler artık Pravda'da bile yazılmaya başlanmıştı. Belki de zamanı dolan Nikolay değil, kendisiydi.</p>

  <p>Andrey Alegoviç'in odasına girdiğinde zihni hâlâ bu düşüncelerle meşguldü; bir adım geriden onu izleyen Nikolay'ın ise aklından neler geçiyordu, bunu ancak şeytan bilirdi.</p>

  <p>Geniş masasının başında gazete okurken yakalamışlardı Andrey.Alegoviç'i. Bu koşuşturma, bu telaş arasında amirlerinin gazete okuyacak zaman bulmasına şaşırmıştı Viktor.</p>

  <p>"Gelin yoldaşlar" dedi Andrey onları fark edince, başını gazetesinden kaldırarak. "Şöyle yakınıma oturun."</p>

  <p>İki istihbaratçı saygıyla koltuklara yerleşirken Andrey Alegoviç sanki Viktor'un düşüncelerini okumuş gibi açıkladı.</p>

  <p>"Şanslısınız çocuklar, on beş dakika önce burası ana baba günüydü. Az önce çıktılar, ben de yoldaş Malev'in 'Yeni Dönemde istihbaratın Yeni İşlevi'</p>

  <p>başlıklı yazısını okumaya fırsat bulabildim."</p>

  <p>Adamlarının anlamamış gözlerle Izvestiya gazetesine baktıklarını fark edince tatlı sert bir ifadeyle söylendi:</p>

  <p>"Sakın, 'Bu yazıdan haberimiz yoktu' demeyin."</p>

  <p>İnkâr etmek boşunaydı, bütün gün süren koşuşturma içinde gazete okuyacak fırsat bulamamışlardı. Sağ elini sıkıntıyla gamzeli çenesinin üzerinde gezdiren Viktor, okumadıklarını itiraf edecekti ki, "Yazıyı biliyorduk" diyerek Nikolay atıldı. "Ama elimizdeki dosyayla ilgilenmekten fırsat bulup da okuyamadık."</p>

  <p>Viktor genç meslektaşının yüzüne baktı, en küçük bir heyecan bile yoktu.</p>

  <p>"Kusursuz bir yalancı" diye geçirdi aklından. Bir istihbaratçı için önemli bir özellik.</p>

  <p>"Anlıyorum" dedi Andrey, sonra sağ eliyle önündeki gazeteye vurarak coşkuyla ekledi. "Ama bu yazıyı mutlaka okumalısınız. Yeni dönemde istihbaratın politik görevi ne olacak? Yeni dönem bizden neler bekliyor? Kafanızdaki soruların tümünün yanıtım bu yazıda bulacaksınız. Ellerine sağlık yoldaş Malev'in, mükemmel bir yazı çıkarmış..."</p>

  <p>Nikolay hayran gözlerle amirinin ağzına bakarken, Viktor yüzünde yorgun bir ifadeyle, buna benzer coşkulu konuşmaları defalarca duyduğunu anımsıyordu. Her yeni dönemde böyle iri laflar edilirdi, çoğunlukla da bunlar kof çıkar, ufak tefek atamalar yapılır, işler eski tas eski hamam sürüp giderdi. Ama bu kez gerçekten de korkuyordu Viktor. Değişim sözcüğü ülke tarihinde hiçbir zaman bu kadar yaygınlık kazanmamıştı. Değişimden yana olmayan kimse yoktu sanki. Parti sekreterinden fabrikadaki işçiye, Kızılordu generalinden Arbat Sokağı'ndaki sanatçıya kadar ülkedeki herkes, hep bir ağızdan "Yaşasın yeniden yapılanma!", "Yaşasın açıklık politikası!" diye haykırıyordu. Bu duruma çok şaşıyordu Viktor; çünkü her gün televizyon ekranlarında, gazete sütunlarında büyük bir öfkeyle eski uygulamaları eleştirenler, eskiden bu ülkeyi yönetenlerden başkaları değildi. Kuyrukların, yenilmeyecek kadar tatsız yiyeceklerin, giyilmeyecek kadar biçimsiz giyeceklerin, alkolizmin, yabancılaşmanın ve daha pek çok sorunun gerçek sorumluları onlardı. Madem ki açıklık dönemi başlamıştı, neden suçlarını kabul etmek, en azından özeleştiride bulunmak yerine, toplumu nereye götüreceği belli olmayan bir eleştiri dalgası yaratmayı tercih ediyorlardı. Gidişi hiç iyi görmüyordu. Değişim, kudurmuş atların çektiği bir troykaya dönüşmüştü, ülkeyi derin bir uçuruma doğru sürüklüyordu. En kötüsü de henüz kimse bunun farkında değildi ya da yıllardır olduğu gibi herkes kendi kıçım kurtarmanın derdine düşmüştü. İstihbarat örgütünde de durum farklı değildi. Andrey gibi üst düzey yöneticilerin değişime ayak uydurduklarını göstermek için Viktor gibi orta düzey yöneticilerini harcamaları, yerlerine de reformlara açık genç kuşağın temsilcileri olarak Nikolay gibilerini atamaları işten bile değildi. Geçmişte yapılan ne kadar pis iş varsa tasfiye edilen orta düzey yöneticilerine yüklenir, böylece de örgüt pirüpak bir görüntüye kavuşurdu.</p>

  <p>"Niye daldın öyle Viktor Zaharoviç?" diye sordu Andrey. "Beni dinlemiyor gibisin."</p>

  <p>"Kusura bakmayın yoldaş Andrey" dedi, soğuk, resmî bir tavır içerisinde.</p>

  <p>"Kafam şu cinayet işine takıldı da."</p>

  <p>Andrey'in canı sıkılır gibi oldu, ama hemen yumuşacık bir gülümsemeyle kapattı bu ruh halini.</p>

  <p>"Haklısın" dedi. "Aslında ben de o iş için çağırmıştım sizi."</p>

  <p>"Ne oldu yeni bir bilgi mi var?" diye, iyimser bir merakla sordu Viktor.</p>

  <p>"Önemli değil," dedi Andrey, renk vermeden. "Şu TKP Merkez Komitesi üyesi olan adam. Neydi adı?" Sağ eliyle daireler çizerek anımsamaya çalıştı.</p>

  <p>"Asaf" diye hatırlattı Nikolay, dudaklarında yalaka bir gülümsemeyle.</p>

  <p>"Evet o, partisi adına sorguya katılmak istemiş, siz de kabul etmemişsiniz."</p>

  <p>"Kabul ettik" diye düzeltti Viktor, hoşnutsuzluğu daha da artmıştı. "Ama zanlı olduğunu anlayınca mecburen sorgudan çıkardık."</p>

  <p>"Zanlı olduğunu mu?" diye sordu Andrey.</p>

  <p>Viktor amirinin şaşkınlığında bir yapmacıklık olduğunu sezinlemişti ama açıklamasını sürdürdü.</p>

  <p>"Cinayet mahallinde kalemini bulduk."</p>

  <p>"Cesedin yanında mı?"</p>

  <p>"Hayır, on-on beş metre yakınında. Aynı yol üzerinde."</p>

  <p>"Düşürmüş olabilir."</p>

  <p>"O da öyle söyledi. Ama cinayet saatinde nerede olduğunu da kanıtlayamıyor.</p>

  <p>Üstelik cinayet onun kaldığı binanın hemen önünde işlendi."</p>

  <p>"Cinayet saatinde neredeymiş?"</p>

  <p>"Odasında tek başına olduğunu söylüyor. Gören kimse yok."</p>

  <p>"Vakit geç, herkesin uyumaya hazırlandığı bir saat... Kimsenin onu görmemiş olması doğal."</p>

  <p>Bir süre gözlerini adamlarının yüzüne dikerek düşündükten sonra ulaştığı sonucu açıkladı Andrey.</p>

  <p>"Bence bu adam katil olamaz. Planlı cinayet işleyen biri, bu işi kaldığı binanın önünde yapmaz."</p>

  <p>"Ya planlı değilse, kızgınlıkla öldürmüşse."</p>

  <p>"O zaman daha çok kanıt bırakırdı. Leonid İvanoviç de onun yanındaki dairede kalıyormuş. Mutlaka bir şey görür ya da duyardı... Üstelik bu adam yılların devrimcisi. TKP adına SBKP'yle de yıllarca ilişkiyi o yürütmüş. Sınanmış, denenmiş, temiz biri." Durdu, meslektaşlarına bakarak başını salladı.</p>

  <p>"Hayır hayır sanmıyorum. O katil olamaz."</p>

  <p>"Yani onu yeniden sorgulara katacağız, öyle mi?" dedi Viktor, düş kırıklığı içinde.</p>

  <p>"Adamın katil olduğunu gösteren yeterli kanıt yok ki elimizde."</p>

  <p>Bu konuşmanın nereye varacağını anlamıştı Viktor. Asaf'ın sorguya katılması direktifi gelmişti yukarıdan. Ama yılların yöneticisi Andrey bu kararı emir olarak değil, ikna yoluyla uygulattırmaya çalışacaktı kendilerine. Göz ucuyla Nikolay'a baktı, saygıyla şefini dinliyordu ya da öyle görünüyordu.</p>

  <p>"Peki ne yapacağız yoldaş Andrey?" dedi Viktor. Görev bilinciyle hareket eden bir memurun kendine güveni vardı sesinin tınısında.</p>

  <p>"Sorguya katılsın, ama gözümüzü üzerinden ayırmayalım..."</p>

  <p>"Ya adam gerçekten katilse?" diye üsteleyecek oldu Viktor.</p>

  <p>"Dikkatli olacağız yoldaş" dedi Andrey, bu sorudan rahatsız olduğunu belli ederek. "Hem yukarısı da böyle istiyor. Yani sorumluluk biraz da onların. Biz de riski göze alacağız."</p>

  <p>Bir süre kimse konuşmadı. Sessizliği, yüzüne sevimli bir ifade takınan Andrey bozdu.</p>

  <p>"Size bir de iyi haberim var. Çocuklar şifreyi çözdüler."</p>

  <p>İşte Viktor'un duymak istediği buydu, arkadaşına baktı, o da heyecanlanmıştı. Önce Nikolay sordu:</p>

  <p>"Hangi kitapmış?"</p>

  <p>Andrey gülümsedi, hemen yanıtlamadı, bu güzel haberin tadını çıkarmaya çalışıyordu.</p>

  <p>"Leonid, Kapital olabileceğini söylemişti, ama benim aklıma başka bir şey geldi. Şifrede kullanılan sayfa sayıları 60'ı geçmiyordu. Bu bir aldatmaca da olabilirdi, yine de şansımızı denemedik Osip'e daha ince bir kitaba bakmasını söyledim. Ama Len'in söylediği gibi hep el altında olan, dikkat çekmeyecek bir Yani Marksist klasiklerden biri." Kaşlarını kaldırarak, soru dolu ışıltılı bakışlarını adamlarına çevirdi:</p>

  <p>"Eee, siz ne diyorsunuz bakalım, hangi kitap olabilir bu?"</p>

  <p>"Karl Marx'ın yazdığı bir kitap mı?" diye sorarak amirinin oyununa katıldı Nikolay.</p>

  <p>"Marx ve Engele birlikte yazmışlar" dedi Andrey, önemli bir ipucu vermiş gibi.</p>

  <p>Nikolay eli yanağında düşündü, ama bulamadı. Andrey suskun oturan Viktor'a sordu:</p>

  <p>"Sen ne diyorsun?"</p>

  <p>"Manifesto mu?" dedi, kuşkuyla.</p>

  <p>"Bravo" dedi Andrey. Önündeki deri çantayı açarak, Komünist Manifesto'nun Sol Yayınları'nca basılmış Türkçe bir nüshasını çıkardı. "Bildin, Komünist Manifesto. Fazla kalın olmayan, Marksizm okuyan her öğrencinin elinin altında bulunması gereken bir kitap."</p>

  <p>"Kitabının düşmanlar tarafından kullanılacağı yoldaş Marx'ın aklının ucundan bile geçmemiştir herhalde" dedi Nikolay, yarı alaycı bir tavırla. "Mezarında kemikleri sızlıyordur şimdi."</p>

  <p>"Mesajda ne yazıyor?" diye sordu Viktor, ciddiyetinden gram eksiltmeden.</p>

  <p>"Asıl önemli olan bu."</p>

  <p>Çantasından Kiril alfabesiyle yazılmış bir kâğıt çıkardı Andrey. Viktor'a uzattı.</p>

  <p>"Al, kendin oku."</p>

  <p>Kâğıdı alan Viktor yüksek sesle okumaya başladı:</p>

  <p>"Yüz yüze görüşmemiz gerekiyor. 3 şubat pazartesi günü, saat 14.00'te Dinamo Metro İstasyonu'nun önünden Beloruskaya Garı'na doğru yolun sağından yürü. Gara gelince aşağıya in. 14.20'de yürüyen merdivenin önünde beni bekle."</p>

  <p>"Ne cesaret!" dedi Viktor, şaşkınlıkla. "Hem de okulun yanında!"</p>

  <p>"Cesaretle ilgisi yok" dedi Andrey. "Özellikle okulun yanını vermiş.</p>

  <p>Köstebeğin ortadan yok olduğu göze çarpmasın diye. Pazartesi günü olması da anlamlı. Çünkü her pazartesi günü Kurkino'daki öğrenciler okulun merkez binasına geliyorlar; sabahları konferans dinliyorlar, öğleden sonra ise film izliyorlar.</p>

  <p>Kolektiftekiler film izlerken bizimki bir şeyi bahane edip salona girmeyecek.</p>

  <p>Görüşmeye gidecek."</p>

  <p>"Akıllıca, göz önünde olup bitenler daha az dikkat çeker" Nikolay, sonra düşünceli bir halde ekledi. "Ama mesaj hâlâ oyuncak mağazasının tuvaletinde duruyor. Köstebeğimiz mesajı almazsa bu buluşma gerçekleşmez ki."</p>

  <p>"Karar vermek için erken" dedi Andrey. "Daha önümüzde beş koca gün var."</p>

  <p>"Umarım adamımız mesajı almaya gider. Yoksa görüşme yerine gidip Yıldırım'ı tutuklamak zorunda kalırız" diye ekledi Viktor Arkadaşının yanlışını bulan Nikolay hemen atıldı.</p>

  <p>"İşte bunu yapamayız, adamın dokunulmazlığı var."</p>

  <p>Viktor'un suratı iyice karardı. Andrey sanki ekibin sorumlusu oymuş gibi, Nikolay'a dönerek sordu:</p>

  <p>"Soruşturma nasıl gidiyor?"</p>

  <p>Nikolay duraksadı, göz ucuyla Viktor'un hoşnutsuz yüzüne baktı. Yaşlı meslektaşı umursamaz bir tavırla, basım sallayarak anlatmasını istedi.</p>

  <p>"Henüz başlardayız" dedi Nikolay. "Cinayet saatinde dışarıda olan Beşir ile Şerif'i sorguladık. Beşir'in katil olacağım sanmıyorum. Çok saf biri. Şerif de pek kafama yatmıyor, ilginç bir şeyden söz ettiler. İkisi de binaya giren birini görmüşler. Büyük olasılıkla katil o. Ama onun kim olduğunu henüz bilmiyoruz."</p>

  <p>"Kuşkulandığınız biri yok mu?" diye sordu Andrey, hatasını anlamış gibi Viktor'a bakarak üsteledi. "Ha, ne diyorsunuz yoldaş?"</p>

  <p>Viktor dizlerine inmiş gözlerini ağır ağır kaldırdı, istemeye istemeye amirine baktı.</p>

  <p>"Bir şey söylemek için erken" diye mırıldandı. "Ama Cemil ile Kerem kuşkuları üzerine çekiyor."</p>

  <p>"Neden bu ikisi?" diye merakla sordu Andrey. "Elinizde ne var?"</p>

  <p>"Somut bir şey yok gibi, ama kuşkular onların üzerinde toplanıyor. Cinayet saatinde tez yazdığım söylüyor, ama odada yok. Üstelik Mehmet'i ülkeden tanıyan kolektifteki iki kişiden biri o."</p>

  <p>"Öteki kim?"</p>

  <p>"Kerem" diyerek yeniden konuşmaya katıldı Nikolay. "Cinayet gecesi 39 derece ateşle yatıyormuş. Leonid'in anlattığına göre toplantıya bile zor katılmış. Ama bu katil olmayacağı anlamına gelmez. Onu da odasında gören kimse olmamış."</p>

  <p>"Anlıyorum" dedi Andrey, başını sallayarak, sonra Viktor'a döndü. "Şu Cemil'den bahsetsene biraz. Nasıl biri?"</p>

  <p>"Genç, dinamik biri. Çok iyi bir parti sicili var. Çocuk denecek yaşta devrimci olmuş. Önce yan anarşist bir örgüte katılmış, örgüt dağılınca TKP'li gençlerin kurduğu dernekte çalışmaya başlamış.</p>

  <p>Partinin gençlik örgütünün her düzeyinde görev almış. Bir kez yaralanmış, defalarca gözaltına alınmış, ama hiç tutuklanmamış. Sonra partiye üye alınmış.</p>

  <p>Yıldızının parladığı yıllar darbe sonrasına rastlıyor; yani gizlilik dönemi, İstanbul yüksek öğrenim gençliği içinde etkinlik yürüten, Merkez Komitesi'nin hemen altında çalışan öğrenci gençlik bürosundan sorumlu iki biri; öteki de öldürülen Mehmet."</p>

  <p>"Ama bir parti militanı diye onu katil zanlısı sayamayız" diye karsı çıktı Andrey, düşünceli gözlerini Nikolay'a çevirdi yeniden. "Kerem'in görevi ne?"</p>

  <p>"Bunların dağıtımcıları. Yasadışı yayımlanan dergilerin örgüt sorumlularına ulaşmasını sağlıyormuş. Mehmet'e bağlı görünüyor, ama ikisinin de yönettiği örgütlere yasadışı materyal akışından sorumluymuş."</p>

  <p>"Önemli bir görev" diye mırıldandı Andrey, sonra memurlarını süzerek ekledi.</p>

  <p>"Madem ki kuşkular bu ikisinin üzerinde toplanıyor, o zaman araştıralım şunları; bakalım ne çıkacak?"</p>

  <h1 id="sigil_toc_id_17">On sekizinci bölüm</h1>

  <p>Şerif sabah uyandığında Turgut'un yatağını boş buldu. Banyoda olmalı diye düşündü. Kalktı, neredeyse duvarın tümünü kaplayan perdeleri çekerek, iki camlı pencereden dışarı baktı. Kar hâlâ yağıyordu; belki geceki kadar yoğun değil, ama aynı sessizlikte. Yemekhane yolunda kartopu oynayan iki karaltı dikkatini çekti.</p>

  <p>Yaklaştıklarında tanıdı onları: Brezilyalıların küçük kıçlı, siyahi güzeli İzabel ile onun uzatmalı âşığı Lübnanlı Ömer. İzabel, Ömer'i önüne katmış kovalıyordu. İzabel'e karşılık vermeyen Ömer, üzerine gelen kartoplarını savuşturmak için sağa sola eğiliyor, ama iri cüssesiyle bunu yapması zor olduğundan sürekli isabet alıyordu. Bu durumdan hoşnut olan İzabel ise kahkahalarla gülerek, İsrail topçusunun acımasızlığı içinde sürdürüyordu salvo atışlarını.</p>

  <p>Hemcinsinin düştüğü durumu penceresinden, buruk bir gülümsemeyle izleyen Şerif, "Allahım şu erkek milletine biraz akıl ver" diyerek, başını salladı. İki sevgili yandaki binanın arkasında kaybolurken o da ayrıldı pencerenin önünden.</p>

  <p>Hiç âdeti olmadığı halde, bu sabah kahvaltıdan önce canı sigara çekiyordu. Göz ucuyla masada duran pakete baktı, uzanıp alacaktı ki son anda vazgeçti. Çıktı odadan. Banyodan su sesleri geliyordu. Yanılmamıştı, Turgut içerdeydi. Her sabah yaptığı gibi Hikmet ile Durmuş'un odasına yürüdü. Kapıyı tıklatıp başını uzattı.</p>

  <p>İkisi de uyarmış, yatakta sohbet ediyorlardı.</p>

  <p>"Günaydın" dedi Şerif.</p>

  <p>"Günaydın" dediler.</p>

  <p>"Yine banyoyu kaptı değil mi?" dedi Durmuş.</p>

  <p>Gülümsemekle yetindi Şerif, oda arkadaşını çekiştirmek istemedi.</p>

  <p>"Ne diyorsun Şerif yoldaş, eğitim sürecek mi?" diye başka bir soru sordu Durmuş.</p>

  <p>Şerif'in içini kuşku bürümüştü.</p>

  <p>"Yeni bir haber mi var?"</p>

  <p>Hikmet telaşlanır gibi oldu, yatağında doğrularak, "Yok canım Durmuş akıl yürütüyor" dedi.</p>

  <p>"Bence sürecek, daha doğrusu sürmesi lazım."</p>

  <p>"Bence de" diye arkadaşını onayladı Hikmet.</p>

  <p>Durmuş aldığı yanıtlardan memnun olmuş gibiydi, çekik gözleri keyifle parıldamaya başladı.</p>

  <p>"Ben de öyle düşünüyorum. Burası da kavganın başka bir alanı. Aramızdan biri öldürüldü diye bırakıp kaçamayız."</p>

  <p>Durmuş'un kaygısını anlamıştı Şerif. Bu salak, Rus karıya âşık oldu, eğitimi yarıda kesip Türkiye'ye döneceğimizden korkuyor.</p>

  <p>"Kaçacağımızı nereden çıkardın?" diye sordu Hikmet; kaçmak sözcüğü canım sıkmıştı.</p>

  <p>"Öylesine söyledim" diye geçiştirdi Durmuş.</p>

  <p>"Neyse çocuklar, ben şu Beşir'e bir bakayım, yine uyuyup kalmasın" diyerek ayrıldı yanlarından Şerif. Banyodan su sesleri gelmeye devam ediyordu; oda arkadaşı en az on beş dakika daha içerdeydi anlaşılan.</p>

  <p>Şerif daire kapısından çıkınca, sahanlıkta tek başına oturmuş televizyon izleyen Nejat'la karşılaştı.</p>

  <p>"Nedir bu sabah sabah? Rüyanda mı gördün oğlum" diyerek takıldı.</p>

  <p>Alınmış gözlerle baktı Nejat.</p>

  <p>"İnsan bir günaydın der be!"</p>

  <p>"Günaydın günaydın" diyerek yaklaştı Şerif. Televizyona göz attıktan sonra, "Hem de çizgi film izliyorsun ha" dedi, abartılı bir şaşkınlıkla.</p>

  <p>"Sen git de Beşir'i uyandır" dedi Nejat, dikkatinin dağılmasından rahatsız olmuştu. "Ben burda Rusça öğreniyorum."</p>

  <p>" 'Heidi' izleyerek mi öğreniyorsun?"</p>

  <p>"'Heidi' değil, 'Mişa', hem o bir partizan."</p>

  <p>"Desene, hem Rusça öğreniyorsun hem politik eğitimini ilerletiyorsun!"</p>

  <p>Nejat arkadaşım kovalamak için iskemlesinden kalkmaya çalışırken, Şerif kahkahalarla gülerek Beşir ile Kerem'in kaldığı daireye girdi. Daha kapıyı açar açmaz Beşir'in o dillere destan horultusu çarptı kulağına. "İyi ki boş oda var, yoksa kim kalırdı bu adamla" diye geçirdi kafasından. Gözleri Kerem'in kapısına kaydı. Gece Viktor ile Nikolay erken ayrılınca, telaşla Şerif'i bir köşeye çekip, neden gittiklerini sormuş, verilen yanıtları kabul etmemiş, onu yalancılıkla, kendisini oyalamakla suçlamıştı. Gönlünü alıncaya kadar canı çıkmıştı Şerif'in. Sonunda doğru söylediğine ikna etmişti onu. Ama Kerem'in kaygı verici tedirginliği geçmemiş, gece yarısına kadar paranoyak senaryolar anlatıp durmuştu Şerif'e.</p>

  <p>Dün gece olanları anımsayan Şerif, Kerem'in kapısının önündeki loşlukta durmuş, "Onu uyandırsam mı, uyandırmasam mı" diye düşünüyordu. Yine ters şeyler söyleyip canını sıkmasından çekiniyordu. Ama geçip gidemedi. Kimseyle arası iyi olmayan bu yoldaşı o da bırakırsa iyice yalnızlaşacak, yalnızlaştıkça da kafayı yiyecekti. En azından hastalığı nasıl olmuştu, ona bakmak niyetiyle kapıya yaklaştı. Aralık kapının koluna uzanıyordu ki, terliğine bir şeyin bulaştığım hissetti. Baktı, göremedi, hol yeterince aydınlık değildi. Çay ya da kahve gibi şekerli bir şey dökülmüş olmalıydı. Temizliğe gelen Katya yine haşlayacaktı onları. Kadın, Rusça bilmemelerine aldırmadan, açık renk çapkın gözlerini yüzlerine dikerek, sanki onu anlıyorlarmış gibi dakikalarca konuşurdu. Bereket burası Şerif'in dairesi değildi, Kerem ile Beşir'in çekecekleri vardı.</p>

  <p>"Söyleyelim de Katya görmeden temizlesinler yeri" diye düşünerek kapıyı itti.</p>

  <p>Aralanan kapıdan sızan parlak ışık gözlerini aldı. Kirpiklerini kırpıştırarak, "Bu çocuk perdeleri çekmeden mi uyuyor?" diye söylendi. Uzun sürmedi, az sonra gözleri aydınlığa alışmıştı, ama hâlâ her şey çok parlak görünüyordu ona. Duvar kâğıtları, masa, küçük kitaplık, yatak, yatakta uyuyan Kerem'in yüzü gümüşten bir beyazlık içinde yüzüyordu. Bir iki adım attı, odada eşyalar kendi renklerine dönmeye başladı, yalnızca Kerem'in yüzünde kalmıştı o beyaz parlaklık. Tam beyaz da değil, hafif sarımsı gibi... Derken birden donup kaldı, yerdeki kırmızılığı görmüştü. Parmakları neredeyse yere değecek kadar yataktan sarkan Kerem'in sağ eli kandan kıpkırmızıydı. Fal taşı gibi açılmış gözlerle yatağa baktı Şerif.</p>

  <p>Arkadaşı bugüne kadar yüzünde hiç görülmeyen dingin bir ifade içinde bakışlarını tavanın kartonpiyerine dikmiş öylece yatıyordu. Dün gece tartışırken söylediği sözler çınladı kulaklarında: "Yarın çok geç olabilir." Kerem'in tuhaf bir parlaklıkla aydınlanan yüzünü görmeye daha fazla dayanamadı, başını çevirdi, ama bakışları döşemedeki kana takıldı. Yer yer kurumuş bu koyu sıvı ayaklarına kadar uzanıyor, ki onu kendine çekiyordu. Korkuyla eğilip ayaklarına baktı; mavi terliklerinin kan içinde olduğunu gördü. İrkilerek, "Buradan çıkmalıyım" diye söylendi. Telaşla kapıya döndü. İki adım atmıştı ki midesinde büyük bir basınç hissetti, eliyle ağzını tutarak kendini tuvalete zor attı. Çıkarmaya çalıştı, çıkaramadı, gözlerinden yaşlar boşalıyordu. Derin derin soluk alıp verdi.</p>

  <p>Bulantısı geçer gibi olmuştu. Yüzünü yıkamak istedi, avuçlarını açtı, elleri rüzgâra tutulmuş yaprak gibi titriyordu, sonra musluğu çevirmediğini fark etti.</p>

  <p>Titreyen eliyle açtı musluğu.</p>

  <p>Soğuk su iyi gelmişti. "Yoldaşlara haber vermeliyim" diye düşündü. Döndü, yerdeki kan izlerini gördü. "Bu da ne?" diye söylendi korkuyla... Sonra anladı, bunlar kendi terliğinin izleriydi Kanlı parke taşlarına basmamaya dikkat ederek çıktı banyodan.</p>

  <p>Beşir olanlardan habersiz kim bilir kaçıncı uykusunda, horlayıp duruyordu.</p>

  <p>"Onu uyandırmayayım hiç" diye mırıldandı kendi kendine. "Cemil'e haber vermeliyim... Cemil'e mi?" Düşündü, hayır Cemil olmazdı. Kerem'in onun hakkında söylediklerini anımsamıştı. Duraksadı... En yakın arkadaşından mı kuşkulanıyordu... Bunu düşünmek istemedi. Parti sekreterine, Hikmet'e söylemeliydi önce. Yoldaşlar uyanıp olayı fark etmeden, polise haber verilmeli, kanıtlar bozulmadan burada olmaları sağlanmalıydı. Kerem'in odasına bakmamaya özen göstererek çıktı daireden.</p>

  <p>Yaklaşık üç çeyrek saat sonra yetkililer olay yerine gelmiş, yine bir arkadaşlarının öldüğünü öğrenip de dehşet içinde kalan Türk öğrenciler soğukkanlı, ama hızlı bir operasyonla binadan çıkarılarak dershaneye gönderilmişti. Viktor, Nikolay, Asaf ve Leonid'den oluşan sorgu ekibi tam kadro Kerem'in kaldığı daireye doluşmuş, ayrıca teknik bölümden beş kişi öteki odaları yeniden aramaya başlamıştı.</p>

  <p>Viktor cesedi incelerken, Leonid, Nikolay'ın ricasıyla masanın üzerindeki daktilo makinesinde takılı duran kâğıttaki yazılanları titrek bir sesle Rusça'ya çeviriyordu. Biraz dikkatli bir göz Leonid'in ayakta durmakta zorlandığını fark edebilirdi. Ama odanın durumunun değişmesini istemeyen Viktor oturmasına izin vermemişti.</p>

  <p>"Ne olur dişinizi biraz sıkın Leonid İvanoviç" demişti. "Sonra sizi dinlenmeye göndeririz."</p>

  <p>"Dinlenmeye gitmek isteyen kim?" diye terslemişti onu Leonid. Sonra da kalp ilacından iki tane alarak, daktilodaki veda mektubunu çevirmeye başlamıştı yeniden. Nikolay duyduklarını, önündeki deftere kaydediyordu. Açık bulmadığı yerleri soruyor gerekirse yeniden çevirtiyordu. Asaf kapıya dayanmış sapsan bir yüzle izliyordu onları. Kâğıtta yazılanları duydukça yüzündeki kan iyice çekiliyor, sanki çözümleme yeteneğini tümüyle yitirmiş biri gibi ne söyleyeceğini, ne yapacağını, nasıl davranacağını bilemeden öylece bakıp duruyordu. Mektupta şunlar yazılıydı:</p>

  <p>Yoldaşlar, Bu cehennem saatlerini daha fazla uzatmanın anlamı yok. Mehmet’i ben öldürdüm. Çünkü o bir polisti. Oğlumun ölümüne, karımın delirmesine neden olan kişiydi. Eğer onu yok etmeseydim, tıpkı Mustafa Suphi ve on dört yoldaşı gibi bizlerin öldürülmesine, en azından tutuklanmasına, ağır işkencelerden geçirilmesine neden olacaktı. Biliyorum, çoğunuz bana inanmayacaksınız, beni bir zırdeli, paranoyak sanacaksınız, ama tarih haklı olduğumu gösterecektir; ülkemizde devrim olduktan sonra gizli polisin arşivleri açıldığında Mehmet’in onlardan biri olduğunu anlayacaksınız. Bana birazcık inanacağınızı bilseydim ya da Mehmet’in polis olduğunu kanıtlayabileceğim bilgilere sahip olsaydım kendimi öldürmezdim, ama ne yazık ki bunlara sahip değilim. Bu konudaki bilgilerimi daha ülkedeyken partiye iletmiştim. Ama kulak asmadılar.</p>

  <p>Kendimi öldürüyorum, çünkü Sovyet polisi sonunda beni bulacaktı, bu konuda hiç kuşkum yok. Onlar tarafından tutuklanmayı, sorgulanmayı kendime yediremezdim. Bir de benim yüzümden suçsuz insanların zarar görmesine katlanamazdım.</p>

  <p>Kavgada kendi kendini öldüren lanetli bir cenazedir benim için; Ölüsüne ellerimiz dokunamaz.</p>

  <p>Arkasından matem marşı okunamaz.</p>

  <p>diyor Nâzım.</p>

  <p>Olsun, ben doğruyu yaptığıma inanıyorum, çünkü kendimi öldürürken bile yaşamı savunuyorum. Bana inanmadığınızı bilerek ölüyorum, ama yine de sizleri yoldaşça kucaklamak isterim.</p>

  <p>Hoşça kalın.</p>

  <p>Kerem Karabudak Son sözcükleri de kaydeden Nikolay, "Böylece mesele anlaşılıyor" dedi, düşünceli bir tavırla. "Katil de kendini öldürdüğüne göre iş bitti."</p>

  <p>"Öyle mi dersin?" diye mırıldandı Viktor. Yatağın yanındaydı eğilmiş Kerem'in kesik bileğini inceliyordu.</p>

  <p>"Öyle görünüyor" dedi Nikolay, arkadaşının iri bedenine bakarak. "Sen ne diyorsun?"</p>

  <p>"Hiç tereddüt çizgisi yok" dedi, sanki arkadaşının sorusunu duymamış gibi.</p>

  <p>"Çoğu intiharda, asıl çizginin yanında amacına ulaşmamış kesikler olur." Sonra başını çevirip Leonid'e baktı.</p>

  <p>"Kerem solak mıydı?"</p>

  <p>Ne sorulduğunu anlamamıştı Leonid.</p>

  <p>"Efendim?"</p>

  <p>"Kerem solak mıydı, diye soruyorum. Sağ bileği kesilmiş, bunu ancak bir solak yapabilir."</p>

  <p>"Bilmiyorum" dedi Leonid, sonra Asaf'a dönerek ekledi. "Sen biliyor musun?"</p>

  <p>"Ben de bilmiyorum" dedi çaresizlik içinde Asaf.</p>

  <p>"Kolektiftekilere sormalıyız" dedi Leonid.</p>

  <p>"Doğru" diyerek onayladı Asaf. "Yoldaşlara sormalıyız. Onlar bilirler."</p>

  <p>"Açıkçası bu intihar bana biraz tuhaf görünüyor" dedi Viktor, başını cesetten kaldırarak.</p>

  <p>"Ne demek istiyorsun?" dedi Leonid, sanki korktuğu başına gelmiş gibi sesi tedirgindi. "Yani bu da mı bir cinayet?"</p>

  <p>"Olayın bu kadar kolay sonuçlanması size de biraz tuhaf gelmiyor mu Leonid İvanoviç?"</p>

  <p>"Ama" diye karşı çıktı Leonid. "Bıraktığı mektup..."</p>

  <p>"Onun yazdığını bilmiyoruz ki. Katil de yazmış olabilir."</p>

  <p>Leonid'in aklı karışmıştı.</p>

  <p>"Yani biri Kerem'i öldürüp..."</p>

  <p>"Böyle bir şey söylemek için erken" dedi Viktor, cesedin yere sarkan parmaklarının hemen altında, kanın üstünü yan yarıya örttüğü jilete bakarak ekledi. "Ama bence kuşkulu bir ölüm bu."</p>

  <p>Deminden beri Viktor'un tahminlerini dinleyen Nikolay sonunda suskunluğunu bozdu.</p>

  <p>"Bileği onunla mı kesilmiş?"</p>

  <p>"Öyle görünüyor" dedi Viktor.</p>

  <p>Dün geceyi anımsamıştı; genç meslektaşının Andrey'in gözüne girmek için eğilip bükülmesi geldi gözlerinin önüne. Onlara gerçek bir istihbaratçı nasıl çalışır gösterecekti. Başını eğmiş, jiletin üzerindeki markayı okumaya çalışıyordu. Sonunda başardı: "PermaSharp." Sovyetler'de üretilenlerden değil.</p>

  <p>Türkiye'den getiriliş olmalı. Ne dersiniz yoldaş Asaf?"</p>

  <p>"Ne.. Ne..." diye kekeledi, hazırlıksız yakalanan Asaf.</p>

  <p>"PermaSharp Türkiye'de satılıyor mu?"</p>

  <p>"Öyle olmalı. Ben Almanya'da yaşıyorum da. Ama sanırım Türkiye'de satılıyor?"</p>

  <p>"Jilet onun" dedi Nikolay. "Baksana baş ucunda paketi duruyor."</p>

  <p>Viktor yatağın yanındaki etajere baktı. Yeni açılmış bir jilet paketi vardı.</p>

  <p>"Yoldaşlarına bunu da sormalı, bakalım gerçekten onun mu?"</p>

  <p>Asaf kendini biraz toparlamıştı, ama burada bulunmayı hâlâ içi kaldırmıyordu.</p>

  <p>"Peki yoldaşlara ne söyleyeceğiz?" diye sordu Asaf. "Yarım saattir dershanede bizi bekliyorlar?"</p>

  <p>Yüzünde kesin bir ifadeyle Asaf'a döndü Viktor.</p>

  <p>"Olayın kapandığını söyleyeceğiz" dedi, kendinden emin bir ses tonuyla konuşuyordu. "Onlara Mehmet'i Kerem'in öldürdüğünü, sonra da intihar ettiğini anlatacağız."</p>

  <p>Viktor'un sözleri üçünü de şaşırtmıştı.</p>

  <p>"Ya kuşkularınız?" diye soracak oldu Asaf.</p>

  <p>"Bunu yoldaşlarınızın bilmesine gerek yok" dedi Viktor.</p>

  <p>Nikolay arkadaşının ne düşündüğünü anlamıştı.</p>

  <p>"Özellikle de bilmemesi gerek, öyle değil mi Viktor Zaharoviç?" diye sordu.</p>

  <p>"Bravo yoldaş Nikolay" dedi, alaycı bir tavırla. "Sonunda anlayabildiniz."</p>

  <p>Nikolay bozulmuştu ama sesini çıkarmadı.</p>

  <p>"Peki Mehmet için ne diyeceğiz?" diye atıldı Asaf.</p>

  <p>"Nasıl ne diyeceksiniz?"</p>

  <p>"Yani o polisti mi diyeceğiz?"</p>

  <p>"Hayır, Kerem paranoyaktı, diyeceksiniz. Adam hastaymış zaten. Herkes buna inanır."</p>

  <p>"Evet, sanırım buna inanırlar" diye tekrarladı Asaf. "Peki sonra?"</p>

  <p>"Sonrasını bize bırakın:"</p>

  <p>Bir an önce bu odadan çıkmak isteyen Asaf, bakışlarını Leonid'e çevirerek, "O zaman gidip anlatalım yoldaşlara" dedi.</p>

  <p>"Siz gidin" dedi Viktor. "Leonid İvanoviç burada kalsın. Cesedi bulan Şerif parti odasında bizi bekliyor, onunla konuşacağız."</p>

  <p>Kendini yine dışlanmış gibi hissediyordu Asaf, ama bu kritik sorun çıkarmak istemedi.</p>

  <p>"Tamam, ben gidip konuşayım o zaman" diyerek ayrıldı yanlarından. Asaf daire kapısından yeni çıkmıştı ki, eldivenli elinde bir kitapla teknik ekipten Osip göründü.</p>

  <p>"Madeni bulduk" dedi, elindeki kitabı sallayarak.</p>

  <p>Viktor dikkatle bakınca bunun, dün gece Andrey Alegoviç'in gösterdiği Komünist Manifesto'nun Türkçe basılmış nüshalarından biri olduğunu gördü.</p>

  <p>Olanlardan bir şey anlamayan Leonid safça sordu:</p>

  <p>"Ne kitabı?</p>

  <p>"Şifrenin hazırlandığı kitap" diye açıkladı Viktor, iyice koyulaşmış kan birikintilerine basmamak için dikkatli adımlarla Osip'e yaklaşırken. "Vakit bulamadığımız için size söyleyemedik. Şifre kitabımız Manifesto."</p>

  <p>"Manifesto ha!" diye şaşkınlıkla mırıldandı Leonid.</p>

  <p>Osip'e yaklaşan Viktor ince kitabı eline aldı. Sanki Türkçe bilirmiş gibi sayfaları karıştırmaya başladı. Bir şey anlamayınca, başını kitaptan kaldırarak sordu:</p>

  <p>"Aradığımızın bu nüsha olduğundan emin misin?"</p>

  <p>"Eminim" dedi Osip, dudaklarında bilgiç bir gülümsemeyle. "Şifreli mesajda numaralandırılan sözcüklerin altında belli belirsiz izler var."</p>

  <p>"Çıplak gözle nasıl görebiliyorsun?" diye beğeniyle karışık bir şaşkınlıkla söylendi Viktor.</p>

  <p>"Eee olsun o kadar. Bizim işimiz bu."</p>

  <p>"Nerede buldun kitabı?"</p>

  <p>"Karşıdaki dairede, en son odada."</p>

  <p>Viktor'un dört köşe yüzü aydınlandı.</p>

  <p>"Orası Cemil'in odası değil mi" diye sordu Leonid'e.</p>

  <p>"Sanırım öyle" dedi Leonid. "Ama Nejat da orada kalıyor. Kitap Nejat'ın da olabilir."</p>

  <p>"Cemil'in odası" diye mırıldandı Viktor, sanki Leonid'i duymamış gibi kendi kendine mırıldanarak, sonra avının izini bulan bir avcının heyecanıyla Nikolay'a döndü. "Duydun mu, kitabı Cemil'in odasında bulmuşlar."</p>

  <h1 id="sigil_toc_id_18">On dokuzuncu bölüm</h1>

  <p>Yaşadığı dehşeti üzerinden atamayan Şerif, perişan bir halde masaya çökmüş, ölen iki yoldaşını düşünüyordu. İçinde üzüntüden çok korku vardı. Bu duyguyu çok iyi tanıyordu; askerî darbe öncesinde, neredeyse her gün bir arkadaşları sivil faşistler, devletin gizli örgütleri tarafından öldürülür ya da yaralanırdı. İlk ölümlere çok üzülmüştü Şerif, ama gitgide buna kendi de şaşarak cinayetleri kanıksadığını fark etmiş, henüz yirmisine varmamış üniversite öğrencilerinin, ak saçlı öğretim üyelerinin, deneyimli işçi önderlerinin cenazelerinde acıdan çok korku hissetmeye başlamıştı. Yalnızca kendi canı için duyduğu bir kaygı değildi bu; ülkenin toplu bir yıkıma, karanlık bir döneme doğru savrulduğunu görmekten kaynaklanan bir tedirginlikti. Şimdi Moskova'da o yıllar önceki tedirginliği yeniden yaşıyordu Şerif. Cinayetlerden çok, nedenleri ürkütüyordu onu. Birileri, onun ve yoldaşlarının yazgısını altüst edecek, sinsi bir oyun planlıyorlardı.</p>

  <p>İşin kötüsü, ne bu oyunu düzenleyenler ne de amaçları hakkında hiçbir şey bilmiyordu. Kerem'in cesedini bulduktan sonra aklına gelen ilk isim en yakın arkadaşı Cemil olmuştu. Bulgaristan'daki Rila Otel'de ilk tanıştıkları günden başlayarak dün geceki konuşmalarına kadar her ayrıntıyı yeniden gözünün önüne getirmeye çalışıyor, onun polis olup olmayacağını tartıyor, ama bir sonuca ulaşamıyordu.</p>

  <p>Kafası bunlarla doluyken girdi Ruslar içeri. Onları görünce toparlanarak ayağa kalkmaya yeltendi, ama Leonid eliyle oturmasını işaret edince, yerine çöktü yeniden. Herkes sanki sözleşmiş gibi dün oturdukları iskemlelere yerleşti.</p>

  <p>"Cesedi bulduğunda dikkatini çeken bir şey oldu mu?" diyen Viktor'un sorusuyla başladılar.</p>

  <p>Olmadığını söyledi Şerif. Cesedi nasıl bulduğunu ayrıntılarıyla anlattı.</p>

  <p>"Mektubu okudun mu?"</p>

  <p>"Mektup mu?"</p>

  <p>"Daktilo makinesine takılı duran."</p>

  <p>O panik sırasında mektup filan görecek hali yoktu Şerif'in Mehmet'in öldürülmesinden sonra bu olayın da kesinlikle cinayet olduğunu düşünmüştü.</p>

  <p>"Çok heyecanlanmıştım, mektup görmedim, daktiloyu bile görmedim desem yeridir."</p>

  <p>"Kerem bir veda mektubu bırakmış. İntihar ettiğini söylüyor. Mehmet'i kendisinin öldürdüğünü de yazmış."</p>

  <p>"Ne?" dedi Şerif, fal taşı gibi açılmış gözlerle. "Kendini mi öldürmüş?"</p>

  <p>Rusların yüzüne tek tek baktıktan sonra, "Kendini öldürmüş ha!" diye mırıldandı şaşkınlıkla. Kerem'in ölümüne üzülmesine karşın içinde garip bir rahatlama hissediyordu. "İntihar etmiş olabileceğini hiç düşünmedim. Ben de boş yere Cemil'in günahını alıp duruyordum."</p>

  <p>Cemil lafını duyar duymaz kulakları dikilen Viktor, Leonid'in çevirisini beklemeden atıldı:</p>

  <p>"Sor bakalım, Cemil'in ne ilgisi varmış bu işle?"</p>

  <p>Leonid çevirisini tamamladı. Viktor mavi gözlerini Şerif'e dikmiş, sabırsızlıkla neler söyleyeceklerini bekliyordu. Onu çok bekletmedi Şerif:</p>

  <p>"Kerem'in ruhsal sağlığı bozuktu" diye başladı anlatmaya. "Takmıştı Cemil'e.</p>

  <p>Mehmet'in ölüm haberini aldığımız gece, hastalığına aldırmadan yanıma geldi, konuşmak istediğini söyledi. Ama onu dinleyecek halim yoktu, başımdan savdım.</p>

  <p>Ertesi sabah yine geldi, birlikte kalktık yemekten. Yürürken, 'Korkuyorum yoldaş' dedi.</p>

  <p>Yüzüne baktım, korkudan çok acı vardı gözlerinde. Anlaşılan Mehmet'in öldürülmesi onu çok etkilemişti.</p>

  <p>'Korkma' dedim. 'Sovyet polisi gerekli önlemi aldı. Kimse bize dokunamaz.</p>

  <p>Yakında Mehmet'in katili de bulunur.'</p>

  <p>Sanki beni dinlemiyor gibiydi, başını sallayarak, 'Hepimizi öldürecekler'</p>

  <p>dedi.</p>

  <p>'Bu çok zor' dedim. 'Hele Mehmet'in ölümünden sonra böyle bir işe kalkışacaklarını hiç sanmıyorum.'</p>

  <p>'Hiç de zor değil' dedi. 'İnan bana bizi öldürecekler. Aramızda adamları var.'</p>

  <p>'Bu henüz kanıtlanmadı. Mehmet saçma sapan bir nedenle de öldürülmüş olabilir' dedim, buna inanmadığım halde onu sakinleştirmek için. Ama söylediklerimi işitmiyormuş gibiydi.</p>

  <p>'Cemil'e dikkat etmeliyiz' dedi Kerem."</p>

  <p>"Cemil bu düşmanlığın farkında değil miydi?" diye sorarak, Şerif in sözünü kesti Viktor.</p>

  <p>"Farkındaydı" dedi Şerif. "Ama onun normal olmadığını düşünüyordu."</p>

  <p>"Bir daha konuştunuz mu Keremle?"</p>

  <p>Bu defa Nikolay'dan gelmişti soru.</p>

  <p>"Dün gece konuştuk. Siz sorguyu yarıda kesip ayrılınca çok öfkelendi Kerem.</p>

  <p>Beni bir köşeye çekip, 'Neden gittiler?' diye sordu.</p>

  <p>'Acil işleri çıktı, yarın gelecekler' dedim.</p>

  <p>Kuşkuyla süzdü beni.</p>

  <p>'Peki onlara söyledin mi?' dedi.</p>

  <p>'Söyledim, rahat ol, yarın önce seni alacaklar sorguya' dedim.</p>

  <p>İnanmamıştı.</p>

  <p>'Bu çok önemliydi' diye mırıldandı. 'Bu gece onlarla konuşmalıydım.'</p>

  <p>Ateşinin çıktığım sayıkladığını düşündüm, elimi alnına koydum.</p>

  <p>Yanılmamıştım, cayır cayır yanıyordu.</p>

  <p>'Sen hastasın, dinlenmen gerek' dedim.</p>

  <p>'Yatmak istemiyorum' dedi hırçınlaşarak. 'Bu gece onlarla konuşmalıydım.'</p>

  <p>'Yarın konuşursun' diyecek oldum.</p>

  <p>'Yarın çok geç olabilir' diye kesti sözümü, koluma yapışarak ısrarla yineledi. 'Anlamıyor musun, yarın çok geç olabilir.'</p>

  <p>O kadar abuk sabuk konuşuyordu ki kendimi kontrol edememekten, ona kötü sözler söylemekten korkuyordum.</p>

  <p>'Hiçbir şey olmayacak' dedim, soğukkanlılığımı korumaya çalışarak.</p>

  <p>'Hiçbirimizin kılına bile zarar gelmeyecek artık.'</p>

  <p>Anlaşılmadığının farkında olan bir insanın umutsuzluğu içinde baktı yüzüme.</p>

  <p>'Yazık' dedi. 'Bu kolektifte güvenilecek tek insan sendin.'</p>

  <p>Başka bir şey söylemedi, ayaklarını sürüyerek odasına gitti."</p>

  <p>Şerif'in söylediklerinden önemli bulduklarını kaydeden Viktor, not defterinden başını kaldırıp sordu:</p>

  <p>"Konuşmanın başında Cemil'den kuşkulandığını söyledin? Kerem'in söylediklerine inanmadığın halde, Cemil'in suçlu olabileceği kanısına nasıl vardın?"</p>

  <p>"Başlarda hiç inanmamıştım Kerem'e. Ama dün akşam o ayrılır ayrılmaz Cemil geldi yanıma.</p>

  <p>'Gene ne istiyor bu senden?' diye sordu.</p>

  <p>'Benden bir şey istemiyor ama kafayı sana takmış' dedim.</p>

  <p>'Ben ne yapacağım bu manyak herifle?' diye söylendi Cemil İlk kez bu kadar çok öfkeleniyordu Kerem'e. Onun bu öfkeli tavrını fazla önemsemedim. Ama gizlilik nedeniyle bunu soramadım. Cemil'in sözlerini de çok önemsememiştim zaten. Ama ertesi sabah kapıyı açıp da Kerem'in cesediyle karşılaşınca, 'Yarın çok geç olabilir' sözleri çınladı kulaklarımda. Ne yalan söyleyeyim, aklıma ilk gelen isim Cemil oldu. Aklımın ucundan bile geçirmek istemezdim, ama Kerem'in söyledikleri buna yöneltti beni. Olayın intihar olduğunu öğrenince, bu yüzden rahatladım. Çünkü Cemil çok iyi bir yoldaştır."</p>

  <p>"Ama daha önemlisi" diye ekledi Nikolay. "İyi bir dost galiba."</p>

  <p>"Öyle" dedi Şerif, sakınmadan. "Herkesin birbirini yoldaş diye çağırdığı bu ülkede, güvenilir bir dostun değerini daha iyi anlıyor insan."</p>

  <p>Nikolay hiç hoşlanmamıştı bu sitemkâr sözlerden, ama Şerif'e bulaşmadı.</p>

  <p>"Kerem'i sevmez miydin?" diye sordu yalnızca.</p>

  <p>"Ondan nefret etmezdim, diyelim. Mehmet'i öldürmüş olduğunu söylediğinizde bile nefret etmedim ondan. Hastaydı, ama onu bu hale getiren ülkedeki ağır koşullardı. Polis baskısıydı. Çocuğu ölmüş, karısı onu terk etmiş, bütün bunları kaldıramadı. Onu fazla suçlamıyorum, belki biz de kaldıramazdık."</p>

  <p>Leonid Türk yoldaşının duygularını çok iyi anlıyordu. O da benzer şeyler hissetmişti Kerem'e karşı. Nikolay'ın yüzünde ise kararsız bir ifade belirmişti.</p>

  <p>Gerçi bütün kuşkular Cemil'in üzerinde toplanıyordu, ama küçük de olsa Cemil'in masum olma olasılığı hâlâ vardı. Bu meslekte soğukkanlı olanın kazandığını biliyordu. En iyisi biraz daha beklemekti Viktor ise kendinden emin, iskemlesine yaslanmış, bir süre minnettar bakışlarla Şerif'i süzdükten sonra, sabah tıraş etmeye fırsat bulamadığı gamzeli, geniş çenesini kaşıyarak meslektaşına sormuştu:</p>

  <p>"Soracağın bir şey yoksa, gönderelim mi?"</p>

  <p>"Gönderelim."</p>

  <p>"Teşekkür ederiz Şerif yoldaş" dedi Leonid. "Seni yorduk."</p>

  <p>"Önemli değil" dedi Şerif, iskemleden doğrulurken. Yüzündeki tedirginlik azalmış ama tümüyle silinmemişti. Kapıya yönelirken, kolektifin bu beklenmedik iki ölümün şokunu nasıl atlatacağını düşünüyordu.</p>

  <p>Şerif çıktıktan sonra, Viktor kurumuş dudaklarım diliyle ıslatarak: "Birer sigara yaksak bize kızmazsınız değil mi Leonid İvanoviç" dedi "Kızmam" dedi Leonid. "Benim de canım çekiyor ama..."</p>

  <p>"İsterseniz siz de yakın" diyen Viktor, paketi uzattı.</p>

  <p>"Yok yok, istemem" dedi Leonid, başını sallayarak; sanki kendine güçlükle engel oluyormuş gibiydi. İki istihbaratçı keyifle sigaralarını yaktılar. Viktor derin bir nefes çekerek, utkuyla parıldayan gözlerini Leonid'e çevirdi.</p>

  <p>"Gördüğünüz gibi bütün ipuçları bizi Cemil'e götürüyor."</p>

  <p>"Öyle" dedi Leonid. "Ama ben otopsi sonuçlarım bekleyelim derim."</p>

  <p>Kalın kaşları çatıldı Viktor'un.</p>

  <p>"Neden?" diye sordu.</p>

  <p>"Odada boğuşma olduğuna ilişkin hiçbir belirti yok. Kerem göz göre göre bileğinin kesilmesine razı mı oldu yani?"</p>

  <p>"Yoldaş Leonid haklı" dedi Nikolay. "Öncelikle bu intihar olayı aydınlanmak."</p>

  <p>"Boşa zaman kaybediyoruz" dedi Viktor, Nikolay'ın çevirmeni desteklemesi canını sıkmıştı. "Katil de bunu intihar sanmamızı istiyor. Böylece ortada ne suç kalmış olacak ne de suçlu."</p>

  <p>"Bunları ben de düşündüm" dedi Leonid, kaygılı bir ses tonuyla. "Ama Kerem'in ölümünün cinayet olduğunu gösteren kesin bir kanıt yok ortalıkta."</p>

  <p>"Belki kanıt yok, ama kuşku uyandıran o kadar çok şey var ki."</p>

  <p>"Neymiş onlar?" diye sordu Leonid, meraklanarak.</p>

  <p>"Birincisi mektupta yazdığı gibi Kerem'in Mehmet'i öldürmesi oldukça güç.</p>

  <p>Yorgan döşek yattığını siz söylediniz. İkincisi henüz umudunu yitirmemiş bir insanın intihar etmesi anlamsız."</p>

  <p>"Umudunu yitirmediğini nasıl anladın?"</p>

  <p>"Bizimle konuşmak istemesinden. Öldürülmekten söz ediyor, ama bunu durdurabileceğine de inanıyor. Mücadele etmek istiyor."</p>

  <p>"Kerem'in ruh hali inişli çıkışlıdır" diye karşı çıktı Leonid. "Bir gün dünyanın en iyi insanı olur, ertesi gün bir buzdağından farkı yoktur."</p>

  <p>"Olabilir, ama burada Kerem'in bir kişiye karşı olan davranışından değil, partisini, yoldaşlarını korumaya çalışmasından söz ediyoruz. Böylesi önemli bir konuda yalpalaması zormuş gibi geliyor bana."</p>

  <p>Leonid ne diyeceğini bilemedi. Viktor'un söyledikleri mantıklıydı, ama doğru muydu, bundan emin değildi.</p>

  <p>"Ölmeseydi bize Cemil'i anlatacaktı" diye üstelemeyi sürdürdü Viktor. "Çünkü Mehmet'in ölümüyle Cemil'in ilişkisi olduğunu biliyordu." Bir süre sustu.</p>

  <p>Bakışları Nikolay'ın yüzünde kesinleşti. Sanki başka bir konudan bahseder gibi yeniden başladı konuşmaya. "Biliyor musun Nikolay Yakovloviç" dedi anlamlı bir ses tonuyla. "Leonid İvanoviç'in temkinliliğini haklı buluyorum da seni anlamakta zorluk çekiyorum. Nasıl oluyor da senin gibi bir istihbaratçı bunları düşünemiyor..."</p>

  <p>Leonid araya girerek umutsuzca yineledi:</p>

  <p>"Bu sözleriniz anlamsız, kanıt olmadan kimseyi cinayetle suçlayamazsınız."</p>

  <p>Nikolay'ın gözleri durgunlaşmıştı, karar öncesi anlarda hep yaptığı gibi ellerini birleştirip çenesine dayamış, başını usulca sallamaya başlamıştı.</p>

  <p>"Yerden göğe kadar haklısınız" dedi başını kaldırarak. Arkadaşının sözlerine yanıt vermek yerine Leonid'le dönerek konuşmayı tercih etmişti. "Kanıt olmadan bizim de kimseyi, hele ülkesinde faşizme karşı dövüşen bir komünisti suçlamaya hiç niyetimiz yok. Ama şunu da kabul etmelisiniz ki kanıt yok, diyerek tartışmamızı çıkmaza sokmanın da kimseye yararı olmaz. Gelin hep birlikte biraz akıl yürütelim isterseniz..</p>

  <p>"Buna hiçbir itirazım yok" dedi Leonid, rahat görünmeye çalışarak, ama içinde derinlerden gelen bir sıkıntı kalbini hafiften zorlamaya başlamıştı bile.</p>

  <p>Sigarasından son bir nefes çekip önündeki kül tablasına bastıran Viktor ise bakalım neler yumurtlayacaksın dercesine ters ters bakıyordu meslektaşına.</p>

  <p>"Bir an için olayın intihar olmadığını düşünelim" dedi Nikolay, o da meslektaşının arkasından söndürmüştü sigarasını. "Viktor Zaharoviç'in de belirttiği gibi, katilin gizlenmesi için bundan daha iyi bir fırsat bulunmaz.</p>

  <p>Birini öldürüyorsunuz, sonra birini daha. İkinci öldürdüğünüz kişiye intihar süsü veriyorsunuz ve ilk cinayeti ben işledim diyen bir itiraf mektubu bırakıyorsunuz. Tertemiz bir sonuç."</p>

  <p>Leonid temkinliliğini elden bırakmadı.</p>

  <p>"Çok akıllıca, ama sadece bir varsayım."</p>

  <p>"Doğru, varsayım ama bu kolektifte birbirini tanıyan sadece üç kişi var.</p>

  <p>Mehmet, Kerem ve Cemil. Ve bu üç kişi arasında bir gizli polis söylentisidir dolaşıp duruyor."</p>

  <p>"Söylenti değil, bir gerçek" diye düzeltti onu, yüzünde memnun bir ifadeyle Viktor. Sonunda Nikolay da pes etmiş, onu desteklemekten başka çaresi olmadığını anlamıştı. Olay çözüldüğünde kazanacakları başarıdan, aslan payını olmasa da kendine düseni almak için vakit geçirmeden o da kollarım sıvamıştı.</p>

  <p>"Öyle" dedi Nikolay, başını usulca sallayarak. "Bunun gerçek olduğunu şifreli mesaj söylüyor bize. Ve rastlantıya bakın ki birbirini tanıyan bu üç kişiden ikisi öldürülüyor. Sağ kalan tek kişi var o da Cemil. Soru şu: Cemil polis olabilir mi? Genç, atak, ülkedeki üç büyük operasyondan tutuklanmadan kurtulacak kadar zeki, poliste adı bile açığa çıkmayan, partide geleceği parlak olan bir yönetici, başka bir deyişle geleceğin Merkez Komitesi üyesi... Böyle bir insan polis olabilir mi?"</p>

  <p>Leonid lafın nereye geleceğini tahmin etmiş, susuyordu. Arkadaşının yerine Viktor üsteledi:</p>

  <p>"Hadi yoldaş Leonid, uzun yıllar dışişlerinde çalışmıştınız. Casusluk işlerine yabancı olmamanız gerekir. Tam gizli polisin aradığı gibi en az dikkat çekecek, en kolay yükselecek bir adam Cemil."</p>

  <p>"Sizi kutlarım, çok iyi mantık yürütüyorsunuz" dedi Leonid, heyecanlı bir ses tonuyla. "Ama unuttuğunuz bir nokta var: böyle gelecek vaat eden bir adam neden cinayet işleyerek dikkatleri üzerine çeksin?"</p>

  <p>Leonid'in bu kadar direneceğini ummayan iki istihbaratçının da yüzü gerginleşmişti.</p>

  <p>"Çok basit" dedi Viktor, küçümseyen bakışlarını Leonid'e dikerek. "Mecbur olduğu için. Mehmet ile Kerem onu ülkeden tanıyorlardı. Belki önceden kuşkulanıyorlardı da, Moskova'ya geldiklerinde bir açığını gördüler. Onun polis olduğunu anladılar. Cemil bunu fark ettiğinde onları ortadan kaldırmaktan başka seçeneği kalmamıştı."</p>

  <p>"Peki neden Kerem'i öldürmek için ikinci günü bekledi? Neden ikisini de aynı gün öldürmedi?"</p>

  <p>Kısa bir suskunluktan sonra, "Bu soruların yanıtını henüz bulamadık" dedi Nikolay, sıkıntıyla yüzünü buruşturarak. "Ama şifreli mesajların çözüldüğü kitabın onun odasında bulunması da gösteriyor ki aradığımız kişi Cemil'den başkası değil. Sizce de öyle değil mi?"</p>

  <p>"Ya kitap Nejat'ınsa? Ya başka birisi koyduysa kitabı oraya?" diye sıraladı Leonid, ardı ardına. "Belki de bunu Cemil'e sormalıyız. Belki mantıklı bir açıklaması vardır."</p>

  <p>İki istihbaratçı da sinirlenmeye başlamıştı. O Türk'ü neden bu kadar inatla savunduğunu anlamıyorlardı. Öte yandan Leonid de benzer duygular içindeydi, bu adamların neden üzerine böyle ısrarla geldiklerine bir anlam veremiyor, yeterli kanıt olmadan Cemil'e yüklenmelerini doğru bulmuyordu. Odada gergin bir sessizlik başlamak üzereydi ki Leonid ayağa kalkarak, "İzninizle, tuvalete gitmek zorundayım" dedi, sonra yarı alaycı mahcup bir gülümsemeyle ekledi.</p>

  <p>"Bilirsiniz yaşlılık, prostat."</p>

  <p>Adamlar gülsünler mi, üzülsünler mi bilemeden baktılar odadan çıkan Leonid'in arkasından.</p>

  <p>Viktor meslektaşına dönerek mırıldandı.</p>

  <p>"Oyunu Cemil'e göre kurmamız gerekiyor."</p>

  <p>"Doğru da, Leonid'i yanımıza almadan bu iş olmaz" dedi Nikolay. "Onsuz sorgu bile yapamıyoruz. Ama zorluk çıkarabilir Adam Türklere adeta âşık."</p>

  <p>"Sorun çıkarırsa başka bir çevirmen buluruz" diyerek kestirip attı Viktor.</p>

  <p>"Şifreli mesajı kime çevirttiler acaba?"</p>

  <p>"Türkçe bilen biri vardır mutlaka, ama Leonid gibi Türkleri yakından tanıyan birini zor buluruz. Sonra gizli parti bilgileri..."</p>

  <p>"Onunla açık açık konuşalım" dedi Viktor, aklına başka bir şey gelmediği için. "Bize yardım etmeyecekse bunu bilelim."</p>

  <p>"Haklısın" dedi Nikolay, yeşil gözlerinde kurnaz bir ifade belirmişti.</p>

  <p>"Onunla açıkça konuşalım, ama sertleşmeden."</p>

  <p>Viktor meslektaşının neyi kastettiğini anlamamıştı, ama sorması için çok geçti. Leonid az önceki mahcup gülümsemesiyle odanın kapısında göründü.</p>

  <p>İskemlesine çökerken yüzü eski kaygılı halini almıştı bile.</p>

  <p>"Şifreli mesaj hâlâ alınmadı değil mi?" diye sordu. Tuvalette düşündüğü belliydi.</p>

  <p>"Alınmadı" dedi Nikolay, çevirmeni ilgiyle dinlediğini belli ederek.</p>

  <p>"Adamlarımız oyuncak mağazasını hâlâ gözetim altında tutuyorlar."</p>

  <p>"Ama ajanın o mesajı alması lazım değil mi" diye söylendi Leonid.</p>

  <p>"Öyle" dedi, bu konuşmanın nereye varacağını kestiremeyen Nikolay. "Bir sonraki görüşmeye gitmek istiyorsa bunu yapmak zorunda."</p>

  <p>"O zaman beklemekten başka çaremiz yok" dedi Leonid, bir çözüm yolu bulmuş gibi. "Köstebek eninde sonunda o mesajı almaya gelecek."</p>

  <p>"Ama unuttuğunuz bir şey var" diyerek uyardı Viktor. "İki kişi öldü.</p>

  <p>Adamımız dikkatlerin üzerinde olduğunu düşünecek. Mesajı almayabilir de."</p>

  <p>"Bağlantı kuracağı kişiyle nasıl buluşacak peki?"</p>

  <p>"Hep yedek bir buluşma vardır" diye açıkladı Viktor. "Sıradaki buluşma gerçekleşmezse, yedek devreye girer."</p>

  <p>"Yine de köstebeğimizin mesajı almasından tümüyle umudu kesmiş değiliz" dedi Nikolay, gözlerindeki kurnaz pırıltılar biraz daha belirginleşti. "Bu yüzden Kerem'in ölümünün intihar olduğuna inanmış görünmeli, soruşturmayı burada kesmeliyiz. Adamlarınız kendini yeniden güvende hissetmeli."</p>

  <p>"Akıllıca" dedi Leonid. "Böylece, eğer gerçekten bir katil varsa onu suçüstü yakalamış oluruz."</p>

  <p>Beklediği fırsatın eline geçtiğini düşünen Nikolay, doğal bir tavırla söylendi:</p>

  <p>"Bu mükemmel olur, ancak yoldaş Viktor'un söylediği gerçekleşir de adamımız mesajı almaya gelmezse, başka bir yol bulmamız şart."</p>

  <p>Anlamamıştı Leonid, şaşkın gözlerle Nikolay'a baktı.</p>

  <p>"Sizin de söylediğiniz gibi bekleyeceğiz Leonid İvanoviç" diye açıkladı ciddi bir ses tonuyla Nikolay. "Buluşma tarihinden bir gün öncesine kadar bekleyeceğiz. Ama mesaj alınmazsa, kendi yöntemimizi uygulamak zorundayız. Ve siz de bize yardım etmelisiniz."</p>

  <p>"Ne yapacaksınız?"</p>

  <p>"Olayı aydınlatacak küçük bir oyun oynayacağız. Belki Cemil sıkıntılı birkaç saat yaşayacak, ama böylece her şey açığa çıkmış olacak."</p>

  <p>"Nasıl bir oyunmuş bu?"</p>

  <p>"Henüz ayrıntılar üzerinde çalışıyoruz. Hem belki de adamımız mesajı almaya gelir de bunlara gerek kalmaz."</p>

  <p>"Yine entrika peşinde bunlar" diye düşündü Leonid. Yoksa bu soruşturmaya hiç katılmasa mıydı? Ama bunu yapamayacağını biliyordu. Odadan ayrılmak için toparlanırken, duman grisi gözlerindeki şaşkınlık yerini derin bir kaygıya bırakmıştı.</p>
</body>
</html>
