<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>��</title>
  <meta content="pdftohtml 0.36" name="generator" />
  <meta content="��" name="author" />
  <meta content="2007-08-09T12:41:35+00:00" name="date" />
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 5.000000pt; margin-top: 5.000000pt; }
</style>
</head>

<body>
  <h1>Birinci bölüm</h1>

  <p>İki gündür aralıksız yağan kar akşam üzeri durdu. Moskova'nın gri silueti geceyle birlikte mavi bir ayaza büründü. Kenti çevreleyen birbirinin aynı apartmanlardan merkezdeki yüzyıllık görkemli taş yapılara, devlet binalarının kızıl yıldızlı kulelerinden ünlü katedrallerin altın kubbelerine kadar, camdan bir gecenin içine gömülen bu yaşlı kent, pusulasını yitirmiş, nereye gittiğini bilmeyen buzdan bir gemiye benziyordu.</p>

  <p>Moskova'nın kuzeybatısındaki Kurkino köyünde, yabancı ülkelerden gelen öğrencilerin kaldığı sitenin nöbetçi kulübesinde, her zamanki görevlinin yerinde Viktor ile Nikolay oturuyordu. Kardan yansıyan ışık kulübenin camlarına vuruyor, sigara içmekte olan adamların yüzünü mavi bir aydınlığa boğuyordu.</p>

  <p>Nikolay, kadranı neredeyse bileğinin üstünü tümüyle kaplayan saatine bakarak söylendi:</p>

  <p>"On buçuğa geliyor. Bu saatten sonra kimse dışarı çıkmaz. Biz niye bekliyoruz hâlâ?"</p>

  <p>Daha iri yapılı olan Viktor soruyu yanıtlamadı. Arkadaşının tavrına bozulduğu her halinden belliydi. Bu yeniyetmeyi niye vermişlerdi ki yanına.</p>

  <p>Toyluğuna bakmadan bir de ukalalık yapıyordu. Sigarasından derin bir nefes çekerken, "Artık konuşmasa" diye geçirdi aklından.</p>

  <p>Ama yeniyetme Nikolay, alnını kaşıyarak sürdürdü sözlerini.</p>

  <p>"Yıldırım'ın, mesajı buradaki öğrenciler için bıraktığı bile belli değil."</p>

  <p>Viktor'un sabrı taşmak üzereydi.</p>

  <p>"Bu bölgede Türklerin bulunduğu başka bir yer biliyor musun?" dedi.</p>

  <p>"Mesajı alacak kişinin Türk mü olması gerekiyor? Azerileri niye araştırmıyoruz?"</p>

  <p>"Saçma" dedi Viktor, sinirlendiğini gizlemeye gerek duymadan. "Bir Sovyet vatandaşıyla bağlantı kuracak olsalardı herkesin dikkatini çekebilecek böyle küçük bir yeri seçmezlerdi. İlişkiye geçecekleri kişi Moskova'yı tanımadığı için, Yıldırım, Kurkino gibi tehlikeli bir bölgeye, yani adamının bildiği az sayıdaki yerlerden birine gelmeyi göze aldı."</p>

  <p>"Bilemiyorum" dedi Nikolay, arkadaşının söyledikleri onu ikna edememişti.</p>

  <p>"Belki mesajın şifresi çözüldüğünde anlarız. Klasik bir şifreymiş değil mi?"</p>

  <p>"Osip öyle söyledi, şu anda Türkçe kitapların bulunduğu bir kütüphanede harıl harıl şifrenin hazırlandığı kitabı arıyorlar" dedi Viktor, sonra anlamlı bir ses tonuyla ekledi. "Yani bu gece dışarda olan yalnızca biz değiliz."</p>

  <p>Viktor'un serzenişini anlamamazlıktan geldi Nikolay.</p>

  <p>"Ya kitabı bulamazlarsa?"</p>

  <p>"Bulurlar bulurlar, bugüne kadar çözemedikleri şifre olmadı" dedi. "Ama bu mesaja fazla bel bağlamayalım. Hiçbir şey çıkmayabilir; yan yana sıralanmış dört satır rakamla ne anlatılabilir ki?"</p>

  <p>Kendisine sorulduğunu sanan Nikolay, sıralamaya başladı:</p>

  <p>"Bir uyarı, yeni bir buluşma yeri ya da bir soru..."</p>

  <p>"Haklısın" dedi Viktor. "Kısa ve net talimatlar; sitedeki köstebeğin neler yapmasını istiyorlarsa..."</p>

  <p>Nikolay sigara tutan eliyle, Kurkino'daki iki katlı ahşap evlerden farklı olarak modern tarzda inşa edilmiş sitedeki binaları gösterdi.</p>

  <p>"Adamımızın burada olduğundan emin gibisin."</p>

  <p>"Gibisi fazla, öyleyim."</p>

  <p>"O zaman neden siteye girmedik? İçerden gözetlemek daha kolay olmaz mıydı?"</p>

  <p>"Öğrenciler bizi fark edebilirdi."</p>

  <p>"Öğrenciler deyip duruyorsun da Viktor Zaharoviç, burası hiç okula benzemiyor."</p>

  <p>"Haklısın, alışılmış bir okul değil. Burada komünist ve işçi partilerinin üyeleri eğitim görüyor. Zaten adı da Uluslararası Leninizm Enstitüsü. Merkez binası Moskova'da. Belki görmüşsündür; Aeroport Metro İstasyonu'nun karşısında, küçük parkın yanındaki sarı taştan görkemli bina."</p>

  <p>"Okul ordaysa öğrencilerin burda ne işi var?"</p>

  <p>"Moskova'daki binada çoğunlukla Almanya, İsveç, Yunanistan, İspanya, Portekiz gibi ülkelerde yasallık kazanmış partilerin üyeleri eğitim görüyorlar.</p>

  <p>Ülkelerinde yasadışı çalışmak zorunda bırakılan partilerin üyeleri ise CIA, MOSSAD gibi istihbarat örgütlerinin takibinden uzak olsun diye bu sitede konuk ediliyorlarmış."</p>

  <p>Nikolay'ın gözleri kurnazca parladı.</p>

  <p>"Öğrencilerin hepsi yabancıysa siteye girmemiz sorun olmazdı. Kolayca çevirmen ya da öğretmen diye gösterebilirdik kendimizi."</p>

  <p>Viktor, genç arkadaşına ilk kez hak veriyordu, çaresizlik içinde açıkladı:</p>

  <p>"Merkez şu aşamada içeri girmemizi istemiyor. Andrey Alegoviç defalarca uyardı beni. Sanırım parti izin vermiyor. Ne de olsa burdakiler Merkez Komitesi'nin konuğu."</p>

  <p>"Merkez Komitesi'nin konukları arasında bir köstebek ha!" dedi, hınzırca gülümseyerek Nikolay. "Hem de konukların hepsi komünist!"</p>

  <p>"Bunda şaşıracak bir şey yok" dedi Viktor. Arkadaşının alaycı tavrına katılmadığı belliydi. "Kapitalist ülkelerdeki komünist partiler zor koşullarda savaşıyorlar, oralar düşmanın sızmasına en açık alan."</p>

  <p>Sesi içtenlikten yoksundu ama işe yaradı, Nikolay'ın yüzü ciddileşti.</p>

  <p>Merakla sordu:</p>

  <p>"Yalnızca Türk istihbaratı mı var dersin bu işin arkasında? Amerikalılar da bulaşmış mıdır?"</p>

  <p>"Ne fark eder ki? Hem Türkleri küçümseme, dünyanın en sinsi istihbarat örgütüne sahipler."</p>

  <p>Türklerin istihbarat örgütünü pek iplemedi Nikolay, aklını partinin tavrına takmıştı.</p>

  <p>"Ya adamı yakaladığımızda Merkez Komitesi sorun çıkarırsa?"</p>

  <p>Sigarasından derin bir nefes daha çeken Viktor küçümseyen bakışlarla süzdü arkadaşını. Neyin önemli, neyin önemsiz olduğunu anlamaktan yoksundu bu yeni kuşak.</p>

  <p>"Olmaz öyle şey" dedi kesin bir tavırla. "Sosyalist anavatanın güvenliği her şeyin üstündedir."</p>

  <p>Bir süre ikisi de sustu. Yakınlarda bir yerlerden köpek havlamaları duyuldu.</p>

  <p>Sesin geldiği yöne döndüler. Kimsecikler görünmüyordu. Yeniden söze başladı Nikolay.</p>

  <p>"Diyelim ki yaralıyoruz. Diyelim ki adamlar bizi yanlış yönlendirmek istiyor..."</p>

  <p>"Eee" dedi Viktor, arkadaşının söylediklerini aptalca bulduğunu gizlemeye gerek duymayarak.</p>

  <p>"Bilirsin işte" dedi Nikolay, Viktor'un umursamazlığını bu defa gerçekten de fark etmemişti. "Aslında köstebek filan yoktur ortada. Ama sanki varmış gibi gösterilir. Her yana izler serpiştirilir, ipuçları bırakılır. Biz de seçilen kurbanı suçlu diye yakalarız."</p>

  <p>"Hayal gücün fazla çalışıyor. Komünist partilere karşı operasyonlarda bu yöntem pek kullanılmaz."</p>

  <p>"Bugüne kadar kullanılmamış olması bundan sonra kullanılmayacağı anlamına gelmez. Belki de gördüğümüz buzdağının küçük bir kısmı. Altından ne çıkacağı belli değil. Belki de komünist partisi değil de daha büyük bir balık vardır işin içinde."</p>

  <p>"Neden daha basit düşünmüyorsun? Türkiye'de askerî bir yönetim var.</p>

  <p>Devrimciler bu diktatörlüğe karşı dövüşüyorlar. Türk istihbarat örgütü de onları yakalamak, partilerini dağıtmak istiyor. Anlaşılan o ki, aralarına bir köstebek sızdırmışlar. Biz de adamı fark ettik. Elimizdeki bilgiler köstebeğin bu sitede yuvalandığını gösteriyor. Hepsi bu..."</p>

  <p>"Ben hepsinin bu olduğunu sanmıyorum" diyerek varsayımını sürdürdü Nikolay.</p>

  <p>"Baksana, Yıldırım'ın bıraktığı mesajı da kimse gelip almadı."</p>

  <p>"Dışarı çıkma fırsatını bulamamıştır. Bugün Türk komünistleri için önemli bir gün."</p>

  <p>Nikolay anlayamamıştı; soru dolu bakışlarını arkadaşına dikti.</p>

  <p>"Bundan 65 yıl önce, Türkiye Komünist Partisi'nin on beş yöneticisi Sovyetler Birliği'nden ülkelerine dönerken öldürülmüş. Bugün, yani 28 Ocak gecesi o toplu kırımın yıldönümüymüş. Sitede bir anma toplantısı düzenlemişler."</p>

  <p>"Ne yani, adamımız düşmanlarının anısına saygısızlık olacak diye mi mesajı almaya gelmedi!"</p>

  <p>Onun bu alaycı tavırlarından nefret ediyordu Viktor. Ama soğukkanlılığını korumayı bildi.</p>

  <p>"Hayır" dedi donuk bir sesle. "Herkes toplantı telaşı içinde koşuştururken köstebeğimizin dışarı çıkması dikkat çekerdi. O yüzden mesajı almaya gelmedi.</p>

  <p>Anladın mı?"</p>

  <p>"Anladım... Anladım... O zaman adamımız mesajı almaya yarın gelecek."</p>

  <p>"Büyük olasılıkla, ama fırsat bulamazsa öbür gün de gelebilir."</p>

  <p>"Benim de söylemek istediğim bu" diyerek taşı gediğine koydu Nikolay. "Bizim burada beklememizin ne faydası var?"</p>

  <p>Viktor başını kaldırıp, Nikolay'ın gölgede iyice koyulaşan uçuk yeşil gözlerine sertçe baktı. Bu oğlanın işi çözmekten çok kişiliğini ispat etme derdinde olduğunu biliyordu. Bütün bu alaycı tavırların, cin bakışların altında, geri kafalı bir istihbaratçı olarak gördüğü Viktor'un inisiyatifini kırma, sorumluluğu ondan alma düşüncesi yatıyordu. Zeki, sezgileri güçlü, parlak bir istihbaratçıydı Nikolay. Tıpkı bir av köpeği gibi işin kokusunu hemen alır, parçaları hızla birleştirip kısa sürede sonuca ulaşırdı. Ama pürüzler çıkıp da iş uzamaya başlayınca dikkati dağılır, sonuca gitmekte zorlanırdı. Türk Büyükelçiliği'nde kültür ataşe yardımcısı olarak çalışan, gerçekte MİT'in güvenilir elemanlarından olan Yıldırım Koru'nun buralarda bir iş çevirdiğinin kokusunu ilk alan da Nikolay olmuştu. Onun uyarısıyla Yıldırım'ı izlemişler.</p>

  <p>Kurkino'daki oyuncak mağazasının tuvaletine yerleştirdiği şifreli mesajı böyle tespit etmişlerdi. Bunu Nikolay'ın uyanıklığına, sezgilerindeki yanılmazlığa borçluydular. Ama öte yandan sabırsızlığı, deneyimsizliği operasyonu batırabilirdi. Belki de bu yüzden onu başına bela etmişlerdi. "Belki kişilik olarak da zayıf biridir" diye düşündü Viktor. Bu karanlık kulübede avlarını beklemek yerine, sevgilisinin koynunda yatmayı istiyordur. Eh, pek de haksız sayılmaz, kim istemez ki... Sevgilisi ya da sarılıp yatacağı bir kadını olduktan sonra... Beş ay önce bir jimnastik öğretmeniyle kaçan karısını anımsadı. "Bunun gibi genç, yakışıklı bir piç..." diye geçirdi aklından. Ama karısı evde onu bekliyor olsaydı da Viktor bu sigara dumanına boğulmuş kulübeyi terk edip gidemezdi. Görevi her şeyin üstündeydi. Bu yeniyetme de görev bilinci ne demektir, öğrenmeliydi.</p>

  <p>"Bak yoldaş Nikolay" dedi, gözlerini arkadaşının yakışıklı yüzünden ayırmadan. "Burada oyun oynamıyoruz. Bizim işimizde fırsat bir kez kaçtı mı bir daha bok yakalarsın. Fırsatı kaçırmamak için bu pis kulübede bekleyeceğiz.</p>

  <p>Anladın mı? Gerekirse sabaha kadar, hatta ertesi gün akşama kadar bekleyeceğiz."</p>

  <p>Nikolay bu düşünceye katılmıyordu ama sesini çıkarmadı. Ülkede yaşanan büyük değişimin güvenlik örgütüne de yansıması kaçınılmazdı. Viktor gibilerin suyu hızla ısınıyordu, çok az ömürleri kalmıştı örgütte. Onlarla dalaşıp kariyerini tehlikeye atmaya değmezdi. Elindeki sigarayı önündeki metal kül tablasında ezdikten sonra bakışlarım dışarıya, karın aydınlığında mistik bir görüntüye bürünen yola çevirdi.</p>

  <p>Sitede çalışanlar yoldaki karları temizlemiş; çiğnene çiğnene topraklaşan kalın buz kütlesini ortaya çıkarmışlardı. Sert rüzgâr, ince bir kar bulutunu, buz kütlesinin üzerinde sürükleyerek sitenin içlerine götürüyordu.</p>

  <h1 id="sigil_toc_id_1">İkinci bölüm</h1>

  <p>Rüzgâr, önüne kattığı kar bulutunu, telaşla yürümekte olan Mehmet'in ayaklarına çarptı. Beyaz tanecikler genç adamın siyah postallarına, kadife pantolonunun yumuşak yüzeyine tutundular. Rüzgâr, Mehmet'in bacaklarına yapışan kar tanelerine aldırmadan yoluna devam etti, sitenin çitlerini aşarak kuzey denizlerine doğru uğultuyla savrulup gitti.</p>

  <p>Mehmet'in, ne kuzey denizlerine doğru esen bozkır rüzgârını ne de ayaklarına çarpan kar bulutunu görecek hali yoktu. Adımlarını açmış, Asaf'ın kaldığı binaya doğru yürüyordu. Ayazın yüzünü kavurduğunu hissetti; gür bıyıklan sanki teker teker donup dikiliyorlardı. Yün paltosunun yakasını kaldırıp, tüylü siyah kalpağını kulaklarına kadar indirerek biraz daha hızlandı. Asaf'la bu gece konuşmalıydı. Yarın çok geç olabilirdi. Aslında kendi yoldaşları dururken Asaf'a gitmesi doğru değildi. Parti Sekreteri Hikmet neyse de öteki yoldaşlar fena bozulacaktı bu işe; ne de olsa Asaf onların kolektifinden biri değildi. Ama olayları daha iyi değerlendirebilme yeteneğine, daha önemlisi geniş bir yetkiye sahipti. Kolektifte onu sevmeyenlerin sayısı her geçen gün artmasına karşın, yine de Asaf'ın yoldaşlar üzerinde yadsınmaz bir etkisi vardı. Çünkü o Merkez Komitesi üyesiydi.</p>

  <p>Asaf'ın kaldığı küçük daire, bej renkli sekiz bloktan oluşan sitenin ilk binasındaydı. Binalar beyaz kar örtüsünün arasında, kara bir yılan gibi uzanan asfalt yolla birbirine bağlanıyordu. Küçük bir korusu, kıyısına yabanördeklerinin konup kalktığı, sazlıklarla çevrili bir deresi bulunan bu eğimli arazinin üzerine üç yüzer metre aralıklarla yerleştirilen binalar, 1980 Olimpiyatları'nda yarışacak konuk sporcular için inşa edilmişti. Site, Olimpiyatlar'dan sonra Sovyetler Birliği Komünist Partisi'nin kullanımına açılmış, parti de Uluslararası Leninizm Enstitüsü'nün hizmetine sunmuştu burayı.</p>

  <p>Sitedeki binalardan biri okula dönüştürülmüş, geniş odalar dershane gibi düzenlenmişti. Şili, Türkiye, Lübnan, Nikaragua gibi ülkelerden, çoğu sağlıksız tutukevi yaşamından, iç savaşın ateşinden, yeraltının ağır koşullarından gelen bu insanların görecekleri eğitim kadar, kısa bir süreliğine de olsa dinlenmeleri, moral değerlerini yükseltmeleri, kendilerini toparlamaları da önemliydi. Sağlığı bozulmuş birçok yaşlı komünist biraz da bu amaçla gönderiliyordu Moskova'ya. Ama öğrencilerin büyük bölümü devrimci teoriyi öğrenmek, geleceğin parti yöneticileri, hatta uluslararası komünist hareketin önderleri olabilmek için gelmişlerdi buraya.</p>

  <p>Sitedeki ışıkların birer birer karardığı bu soğuk gecede aceleyle yürüyen Mehmet de onlardan biriydi. Alışılmışın dışında o, 1970 sonrası Türkiye'yi saran eylem fırtınasına kapılarak değil, Marksist kuramı okuyarak gelmişti partiye.</p>

  <p>Hukuk Fakültesi'ndeyken sol düşüncelere yakınlık duyduğunu, ama kendi görüşlerine yakın bir örgütü seçmekte zorlandığı için hiçbir politik gruba katılmadığını söyleyecekti sonradan arkadaşlarına. O dönemde okumaya vermişti kendini. Fakülteyi bitirip avukatlık yapmaya başladığı yıllarda, biraz da aynı büroyu paylaştığı meslektaşının etkisiyle partiye yakınlaşmış, doğru çözümlemeleri, sağduyulu kararlarıyla yöneticilerin ilgisini çekmişti. Partiyle ilişkiye geçtikten sonra da okumakla geçirdiği eylemsiz yılların acısını çıkarmak istercesine olayların en önünde yer almaya başlamıştı. Bazı arkadaşlarının onu soğuk, hırslı bulmasına karşın, aldığı her görevden yüzünün akıyla çıkmayı başararak, adını yetenekli kadroların listesine yazdırmıştı. Ama bu gece o ünlü soğukkanlılığının yerinde yeller esiyordu. Gizlilik nedeniyle sorununu herkesle konuşamazdı. Yemekten sonra konuyu bilen tek kişiye, Cemil'e anlatmıştı kaygısını. Cemil, nedense söylediklerini önemsemez görünmüş, sakin olmasını önermişti ona. Ama sakin olacak hali kalmamıştı Mehmet'in. Bu sorunu ancak Merkez Komitesi üyesi Asaf çözebilirdi.</p>

  <p>Asaf, okulun Moskova'daki merkez binasında kalıyordu. 28-29 Ocak anma günü nedeniyle Kurkino'ya gelmiş, akşam yemeğini yoldaşlarıyla birlikte yedikten sonra geceyi de burada geçirmeye karar vermişti.</p>

  <p>Yemekhanenin yolu üzerindeki Latin Amerikalıların kaldığı beş numaralı bloğa yaklaşırken, bir gitar sesi duydu. Hemen Rosa geldi aklına. Alman asıllı Brezilyalı kız... Moskova'nın kül rengi ışığında bile parıldamayı sürdüren altın sarısı saçlar, yüzündeki çocuksu anlamı pekiştiren bal rengi çiller, derin bir kuyu gibi gölgeli gözler... Kızın "Hola" diyen genç sesi çınlar gibi oldu kulaklarında. Ama hemen kovdu bu hayali kafasından. Şimdi aşk düşünecek hali yoktu. Hem parti bu tür ilişkileri pek hoş karşılamıyordu. Gerçi yoldaşlardan bazıları bu kuralı bozmuyor değildi, ama Mehmet'in de onların yanlışına uyması gerekmezdi.</p>

  <p>Binanın kapısından geçerken gitar tınısına neşeli sesler de eklendi.</p>

  <p>"Brezilyalılar" diye söylendi. "Bu adamlar eğlenceden başka bir şey bilmez mi?"</p>

  <p>Bakışları binanın duvarına kaydı. Duvara dayanmış sıra sıra demir çubukları gördü. Avuçlarında bir sızı duydu. Akşam yemeğinden önce, bu uçları mızrak gibi sivri çubuklarla yemekhanenin yolundaki buzları kırmışlardı. Yemekhanenin sorumlusu anaç Nina Andreyevna, yemek için kuyruğa giren öğrencileri başına toplayarak, yarı şaka yarı ciddi bir tavırla, eğer yemekhanenin yolundaki buzları kırmazlarsa, bu akşam aç kalacaklarını söylemişti. Çünkü yemekhaneye malzeme taşıyan görevlilerden biri düşüp ayağını incitmişti.</p>

  <p>"Haydi yoldaşlar" demişti kadın, altın kaplama dişlerini gösteren şen gülüşüyle. "İşlemeyen dişlemez."</p>

  <p>Yemenliler her zamanki gibi bu işe çok bozulmuş, hemen kaytarmanın yollarını aramaya başlamışlardı, öteki grupların da çalışma fikrinden pek hoşlandıkları söylenemezdi, ama Türkler her zamanki gibi hemen demir çubukları kapıp işe koyulmuşlardı. Türklerin arasındaki en hevesli kişilerden biri de kuşkusuz Mehmet'ti.</p>

  <p>Latinlerin kaldığı binayı Rosa'nın güzel görüntüsüyle birlikte arkada bırakıp koruluğun içine girdi Mehmet. Yaprakları çoktan dökülmüş ak gövdeli kayınların, kar parçalarının dallarına tutunup kaldığı uzun boylu çam ağaçlarının arasından ilerleyerek kısa sürede korunun ortalarına vardı. Gözleri, ağaçların arasından seçilmeye başlayan Asaf'ın kaldığı binadaydı. Dairenin ışığı yanıyor muydu? "Evet" dedi sevinçle. Aynı anda arkasında bir ses duydu.</p>

  <p>İrkilerek durdu, hızla geriye döndü. Gözlerini kısarak çevresine bakındı.</p>

  <p>Kimsecikler yoktu, ağaçların arasında koyulaşarak uzanan yol bomboştu.</p>

  <p>"Kim var orda?" diye seslendi. Sonra Rusça aynı sözcükleri tekrarladı: "Kto tam?"</p>

  <p>Ama küçük koruda yankılanan kendi ürkek sesinden başka bir şey duymadı.</p>

  <p>"Kargalar olmalı" diye geçirdi aklından. "Bu soğukta karga olur mu" diye duraksadı sonra. "Niye olmasın" diyerek rahatlattı kendini, çok dayanıklı kuşlarmış kargalar, yüz-yüz elli yıl yaşarlarmış. Osmanlı-Rus Savaşı'nı görenleri bile vardır belki. Tedirgindi ama yoluna devam etmek için acele etmedi. Bir süre daha arkasına bakındı, kimsenin olmadığından emin olunca dönüp daha hızlı adımlarla yürümeyi sürdürdü.</p>

  <p>Bakalım Asaf ona yardım edecek miydi? Bundan çok emin değildi, ama anlatacaklarının bu yoldaşı yakından ilgilendireceğini biliyordu. Çünkü Asaf kolektifin işleyişine karışmaya can atıyor, önemli biri olduğunu hissettirmek için her olanağı değerlendiriyordu.</p>

  <p>"Bu gece, bu gece bitmeli bu iş" diye söylendi, korunun çıkışına geldiğinde.</p>

  <p>Asaf'ın kaldığı daire elli adım ötesindeydi. Onun odasındaki solgun ışıklara bakarken, yanındaki dairenin penceresinde birinin dikildiğini fark etti. Adam başını hafifçe öne eğmiş, elindeki kâğıdı okuyordu. Dikkatle baktı; ışık arkadan vurduğu için yüzü gölgede kalıyor, kim olduğunu seçemiyordu. Biraz daha yaklaşınca balıkçı yaka, bordo kazağından tanıdı onu: bu, sınıf öğretmenleri Leonid'di.</p>

  <p>Leonid Türk kolektifinin sevgilisiydi. Ciddi bir öğretmenden çok, esprili bir arkadaş, içten bir dost gibiydi. Asıl mesleği öğretmenlik değildi.</p>

  <p>Üniversiteyi bitirdikten sonra uzun yıllar Dışişleri'nin memuru olarak Birleşmiş Milletler'de çalışmıştı. Emekliliğinden önceki son beş yılım ise Sovyetlerin İstanbul Konsolosluğu'nda geçirmişti. Emekli olduktan sonra da partinin isteği üzerine Uluslararası Leninizm Enstitüsü'nde Türk komünistlerine öğretmenlik yapmaya başlamıştı.</p>

  <p>Oldukça düzgün bir Türkçesi vardı. Öğrenciler onun eski bir KGB ajanı olduğunu sanıyorlardı, hatta aralarından cesur olan birkaçı bu düşüncesini sesli olarak dile getirmişti. Leonid bunun yanlış olduğunu söylemiş, ama gözlerinde tuhaf bir parıltıyla anlamlı anlamlı gülümsemekten de geri durmamıştı.</p>

  <p>Kolektifteki herkesin kabul ettiği bir gerçek vardı ki, o da Leonid'in pek alışıldık bir komünist olmadığıydı. Partinin görüşleri kadar, hatta belki daha da fazla kendi düşüncelerine önem verir, bunları açıklamaktan da çekinmezdi. Ama onu ötekilerden ayıran yalnızca bu özelliği değildi. Okuldaki öğretmenlerin çoğunun artık mimiklerine, davranışlarına sinmiş olan o soğuk, bıkkın ifadenin zerresi yoktu Leonid'de. Ağarmaya yüz tutmuş, düz kumral saçlarını eliyle geriye doğru tarar, hep enerjik bir ifadeyle bakardı insanların yüzüne. O konuşurken dikkatle izlerseniz, ağzından çıkan her sözcüğün duygusal yansımasını yüzünde görebilirdiniz, bazen abarttığı da olur, ama hiçbir zaman içtenliğini bozacak bir düzeye ulaştırmazdı bunu.</p>

  <p>Leonid'in penceredeki görüntüsünü izleyen Mehmet, "Tıpkı dershanedeki gibi yine ayaküstü bir şeyler okuyor" diye düşündü. Yanılmamıştı, Leonid gözleri elindeki kâğıtta, yavaşça dönüp pencerede kayboldu. Hastalığına rağmen bu kadar enerjik olması hayret vericiydi. Uzun yıllar alkol tedavisi gördüğünü duymuşlardı. Bunu yabancı ülkelerde, özellikle New York'ta geçen zorlu günlere bağlamıştı Türk öğrenciler. Kimse onu kınamamıştı. Hatta bunu bir devrimcinin tutukevinde hastalanması türünden bir olay kabul edip, ona daha çok saygı duyar olmuşlardı. Artık ağzına içki koymuyor, farklı iklimlerde yetiştirilmiş bitkileri karıştırarak, değişik tatta, değişik kokuda çaylar elde ederek içindeki derin susuzluğu bu enternasyonal içecekle gideriyordu.</p>

  <p>Bir defa evinde konuk etmişti kolektifi. Yalnız yaşıyordu. Karısı Larissa on yıl önce bir uçak kazasında ölmüştü. Karısının ölümünden sonra birçok sevgilisi olmuş ama kadınlarla sürekli bir ilişki kuramamıştı. Aleksandra adında nükleer fizik mühendisi olan bir kızı vardı; Kiev'de bir santralda çalışıyordu.</p>

  <p>Leonid'in geniş odasındaki gösterişsiz kütüphane Rusça, İngilizce, Türkçe kitapların yanı sıra Aleksandra'nın değişik yaşlardaki gümüş çerçeveli üç fotoğrafını da taşıyordu; dört yaşında şeker mi şeker bir Oktobrist, yedi yaşında boynunda kızıl fularıyla bir Öncü ve on sekiz yaşında dünyalar güzeli bir Komsomol.</p>

  <p>"Evli mi?" diye sormuştu Can.</p>

  <p>"Değil" demişti kısaca Leonid. Evlilik konusundan hoşlanmadığı belliydi. Ama kızıyla ilgili öteki konulardan söz ederken gri gözleri daha bir aydınlanıyor, sohbeti iyice tatlılaşıyordu.</p>

  <p>Mehmet koruluğun sınırındaki dereye geldiğinde, Leonid yine yaklaşmıştı pencereye. Ama Mehmet onu görmedi. Gözleri geçeceği derenin üzerindeki küçük köprüye takılmıştı, yerler buzdan parıldıyordu. Köprüye doğru bir adım atmıştı ki, ayağı kaydı. Düşmekten son anda tahta korkuluğa tutunarak kurtuldu. Doğrulup yeniden yürümeye başlayacaktı ki, arkasında birinin varlığını hissetti.</p>

  <p>İrkilerek başını çevirmeye çalıştı ama geç kalmıştı; derinden gelen bir ses duydu, aynı anda sırtında şiddetli bir darbe hissetti; hızla öne savruldu, ama elleri hâlâ korkuluklarda olduğu için yere düşmedi. Başını çevirip vuranı görmek istedi, başaramadı. Bakışları usulca aşağı, göğsüne kaydı, hiçbir şey göremedi.</p>

  <p>Ama sırtındaki ağırlık hissedilmeyecek gibi değildi. Birkaç saniye ayakta kaldı, başı dönüyor, kusmak istiyordu. Engellemek istedi, başaramadı, ağzından koyu bir sıvının boşaldığını fark etti. Elleri korkuluktan çözüldü, yüzüstü yere yıkıldı.</p>

  <p>Düşerken başını köprünün buzlanmış tahta döşemesine çarpmıştı, ama hiç acı duymuyordu. Yalnızca hızla uzaklaşan birinin ayak seslerini işitti. Başını çevirmeye çalışmadı, yüzünü görmese de onun kim olduğunu biliyordu.</p>

  <p>Açık kalan gözleri, düştüğü yerden Leonid'in penceresine bakıyordu. Ölmekte olduğunun farkındaydı. Tuhaftır, bu dehşet verici düşünce sanki onu etkilemiyor, bedeni hiç tanımadığı bir uyuşukluğun içinde eriyip gidiyordu.</p>

  <p>Rus öğretmenin yeniden pencereye yaklaştığını gördü. Demek bilinci yerindeydi; gördüğünü anlayabiliyordu. Gözlerini açıp kapamaya başladı. Hayır, bu huzur verici yumuşaklığa teslim olmamalıydı. Katili kaçtığına göre, kimse engel olmazdı ona; Leonid'den yardım isteyebilirdi. Evet, Leonid'e seslenebilir, kurtulabilirdi. Ama nedense bu düşünce ona pek cazip gelmiyordu. Bakışları on beş-yirmi santim kadar ilerde hareketsizce duran sağ eline kaydı. Kendine doğru çekmek istedi, başaramadı ama parmaklarını oynatabilmişti. Bu küçük kazanım bir umut kıvılcımı çaktı içinde. Ölmeyebilirdi. Belki de yarası o kadar ağır değildi... Bu tatlı uyuşukluktan sıyrılmalı, ölüme teslim olmaya başlayan bedenine karşı durmalıydı. Gücünü toplamaya çalıştı. Kıpırdanınca şiddetli bir acıyla sarsıldı. Bağırmak istedi, yapamadı.</p>

  <p>Leonid hâlâ pencerenin önündeydi. Başını okumakta olduğu o lanet olası kâğıttan kaldırsa... Dışarı biraz dikkatli baksa onu görebilirdi. Yine o uyuşukluk... Hayır buna izin vermemeliydi. Ne olursa olsun Leonid'e ulaşmalı, dikkatini çekmeliydi. Yeniden toparlanmaya çalıştı, daha şiddetli bir acıyla sarsıldı bedeni, ama yılmadı, ağzını açıp kapamaya başladı. Yeni doğmuş bir kedi yavrusunun miyavlamasını andıran bir hırıltı çıktı ağzından. Dudakları yeniden kıpırdadı, yine bir hırıltı... Ne kadar çabalarsa çabalasın boşuna, bu hırıltılar bir türlü sözcüğe dönüşemiyordu. "Boşuna uğraşıyorum" diye geçirdi kafasından, "Son gördüğüm manzara Leonid'in penceresi olacak. Ölmek...</p>

  <p>Türkiye'den binlerce kilometre ötede, karlar altındaki bu ülkede..."</p>

  <p>Hayır ölmek istemiyordu. Bütün gücünü toparlayıp yeniden denemeye karar verdi. Ağzını açıp kapamayı sürdürdü. Sonunda kendi sesini duyabildi. Cılız bir "Leonid" çıktı ağzından. Umutlandı, "Leonid" diye tekrarladı. Bu kez sesi daha güçlü çıkmıştı. "Leonid" dedi daha gür bir fısıltıyla; sanki yaşayacağım, der gibi. Sesi külündü. Sesi güçlendikçe acısı da artıyordu, olsun, buna katlanabilirdi, Leonid'in onu kurtardığını, arkadaşlarının yardımıyla bir ambulansa bindirildiğini gördü, hatta revirdeki doktor Nataşa'nın o şefkat yüklü iri yeşil gözlerini yüzüne dikerek, "İyileşeceksin" dediğini bile duydu.</p>

  <p>Kurtulacaktı, fısıltısının herkesin duyabileceği bir çığlığa dönüşeceğini umarak, "Leonid" sözcüğünü yinelemeyi sürdürdü. Son kez fısıldarken, bakışları sınıf öğretmeninin penceresine takılıp kalmıştı, ama onu bulanlar gözlerinde donup kalmış bir acının yanı sıra hiç gerçekleşmeyecek bir umudun belli belirsiz iyimserliğini de göreceklerdi.</p>

  <h1 id="sigil_toc_id_2">Üçüncü bölüm</h1>

  <p>Leonid yeniden pencerenin önüne geldiğinde kızı Aleksandra'nın mektubunu okumayı bitirmişti. Aleksandra hamileydi, hem de evli bir adamdan. Adı Konstantin Pavloviç Mihaylov olan bu adamla geçen yaz Kiev'de tanışmıştı Leonid.</p>

  <p>Üniversitede felsefe profesörüydü. Elli yaşlarındaydı ama daha genç gösteriyordu. İyi bir izlenim bırakmıştı Leonid'in üzerinde. Marx'ın 11. tezini temel alarak felsefenin güncel yaşama uygulanmasıyla, akademik tartışmalarının kısırlaşması arasındaki ilişki üzerine zorlu bir tartışma yapmışlardı.</p>

  <p>Konstantin'in görüşlerinin kendisininkilere benzerliğini fark etmiş, bu onu adama daha da yakınlaştırmıştı. Ama akşam eve dönüp de Aleksandra, "O benim sevgilim" deyince, adama karşı duyguları anında değişmiş, evli bir çapkının ağına düşmekle suçlamıştı kızını.</p>

  <p>"Onu tanımıyorsun" demişti Aleksandra. "Bu işte bütün sorumluluk bana ait.</p>

  <p>Ona âşık olan benim. Hatta Konstantin ilişkiye girmemek için uzun süre direndi..."</p>

  <p>Leonid öyle öfkelenmişti ki, bunları duymak istememiş, kızının yanında iki gün daha kalması gerekirken o gece apar topar dönmüştü Moskova'ya. Sonra yaptığının yanlış olduğunu anlamış, hâlâ bu ilişkiyi onaylamadığını özellikle belirterek kızından özür dilemişti. Aleksandra Moskova'ya geldiğinde konu yine açılmış, ama kızının kararlı tutumunu gören Leonid yeni bir tartışmaya girmekten kaçınmıştı.</p>

  <p>Şimdi de kızı hamile olduğunu yazıyor, çocuğu doğurmakta kararlı olduğunu hiç çekinmeden açıklıyordu. Aleksandra'nın ne kadar inatçı olduğunu bilirdi.</p>

  <p>Kafasına koyduğunu mutlaka yapardı. Dede olmayı hiç düşünmemişti. Yaşamındaki evreleri hesaplayarak yaşayan insanlardan değildi. Umulmadık olayların günlere katacağı heyecanları severdi. Kızını çok sevmesine karşın hiçbir zaman kendini bir baba gibi hissetmemişti. Demek dede olacaktı ha! Düşüncesi bile tuhaf geliyordu insana. Nasıl bir şeydi dede olmak?</p>

  <p>Dedelerini hiç tanımamıştı. Babasının babası cephede kaybolmuş, annesinin babası ise genç yaşta veremden ölüp gitmişti. Ailesi iki kuşaktır komünistti.</p>

  <p>Babası Bolşevik Partisi'nin ilk üyelerindendi. 1905 Devrimi'ne katılmış, çarlık zindanlarında yatmış, 1917'de Kışlık Saray'a giren devrimciler arasında bulunmuştu. Annesiyle de devrim sırasında tanışmış, evlenmişlerdi. Ancak İkinci Dünya Savaşı sırasında Yugoslavya'da tutsak düşüp de ülkeye sağ olarak dönünce, yılların komünisti İvan, düşmanla işbirliği yapmakla suçlanarak Sibirya'ya gönderilmiş, orada tifüsten ölmüştü. Eşinin ölümüyle sarsılan annesi aktif politikadan çekilmiş, Stalin'in ölümünden sonra on binlerce komünist gibi İvan'ın da itibarının iade edilmesine, partinin aileden özür dilemesine karşın eski yoldaşlarını asla affedememiş, ama oğlunu bir komünist gibi yetiştirmekten de geri durmamıştı. Leonid partiye üye olmaya karar verdiği zaman da ona engel olmamış, yalnızca, "Keşke başka bir sol parti olsaydı da, ona girseydin" demekle yetinmişti.</p>

  <p>Leonid'in kızı Aleksandra partiye üye değildi. Pek çok Sovyet genci gibi o da eski kuşaklara güvenmiyor, her alanda daha çok özgürlük istiyordu. Babası gibi bir adamın hâlâ parti üyesi olmasına da şaşırıyor, bu yüzden sık sık tartışıyorlardı. Babası, Konstantin Mihaylov'la ilişkisine karşı çıkınca, onu tutucu bir komünist olarak suçlamaktan çekinmemişti.</p>

  <p>Oysa aradan geçen birkaç haftalık zaman bile Leonid'in katılığını kırmış, kızına karşı sert davrandığını düşünmeye başlamıştı.</p>

  <p>"Ben hoşgörüsüz biri miyim?" diye sormuştu kendine. "Olmamam gerekir, ama galiba öyleyim. Yaşadıklarımız böyle yapıyor bizi." Ekim Devrimi'nin ilk yıllarında yaşanan özgürlük ortamını, Şubat Devrimi sırasında Sovyetler'de bulunan farklı partileri, yaşanan canlı tartışmaları düşündü. "Belki de kendimizi muhalefetsizliğe mahkûm etmeseydik, o günleri koruyabilseydik her şey başka türlü olurdu."</p>

  <p>Böyle düşünmesine karşın içi hiç rahat değildi. Onu asıl tedirgin eden şey, bebeğin babasız doğacak olmasıydı. Bunu söyler söylemez Aleksandra'nın inatla karşı çıkacağım, "Onun babası Konstantin Pavloviç Mihaylov'dur" diyeceğini çok iyi biliyordu. Biliyordu bilmesine de, bakalım Konstantin Mihaylov ne diyecekti bu işe? Rahata alışkın akademisyen yoldaş Mihaylov konumunu tehlikeye atabilecek miydi... Bir sürü laf dolanacaktı ortalıkta, dedikodulara aldırmıyordu, bu çürümüş insan topluluğunun içinde söylediklerine önem verebileceği çok az kişi vardı. Bütün tasası kızının mutsuz olmasıydı. Ama görüldüğü kadarıyla kızı hiç de mutsuz sayılmazdı. "Bugün için" diye mırıldandı Leonid. "Ya yarın?"</p>

  <p>Sıkıntıyla pencereden dışarıya baktı. Küçük korunun ak gövdeli kayın ağaçları, laciverdi karanlıkta daha uzun, daha görkemli görünüyorlardı. "Şaşa kayını sevmez" diye düşündü Leonid. Onun beğendiği ağaç köknardı. Renginden belki... "Dallarına mavi dumanlar tünemiş gibi" deyişini anımsadı. Bunları düşünürken gözleri aşağıya köprünün üzerine kaydı. "Bu da ne?" diye söylendi.</p>

  <p>Köprünün üzerindeki karaltıyı görmüştü. Pencereye iyice yaklaşarak dışarı baktı; karanlıkta ne olduğunu kestiremiyordu. Çift camlı pencerenin kanatlarım teker teker açtı. Sert bir serinlik çarptı yüzüne; ürperdi ama aldırmadı. Başını uzatıp köprünün üzerindeki karaltıyı seçmeye çalıştı. İnsana benziyordu, "Biri düşmüş olmasın" diye kaygılandı. Gidip yakından bakmalıydı. Eğer düşündüğü gibiyse adamcağız sabaha kalmaz donup ölürdü. Aceleyle pencereyi kapattı.</p>

  <p>Paltosunu, kalpağını giyip dairesinden çıktı.</p>

  <p>Yan dairede kalan Asaf'ın odasından müzik sesi geliyordu. Hemen tanıdı, Çaykovski'nin Uyuyan Güzeli'nin giriş bölümü çalıyordu. Merdivenlere yönelirken, "Televizyon izliyor" diye geçirdi içinden.</p>

  <p>Binadan çıkıp da biraz ilerleyince, kaygılarında haklı olduğunu anladı, yerde yatan bir insandı. "İçkiyi fazla kaçıran öğrencilerden biri olmalı" diye düşündü önce. Büyük olasılıkla Yemenlilerden biriydi. Partinin ülkede yaygınlaşan alkolizme karşı aldığı karar nedeniyle komünistler içki içmeyi azaltmışlardı. Konuk öğrenciler de SBKP'nin bu kararını desteklemek için o güzelim Rus votkasına ağızlarını sürmüyorlar ya da öyle görünüyorlardı. Okulun en disiplinsiz gruplarından sayılan Yemenlilerin ise bu karar umurlarında değildi, sık sık içiyor, alışkın olmadıkları için de sızıp kalıyorlardı. Geçen yıl bahçede düşüp kalan biri, donmaktan zor kurtulmuştu.</p>

  <p>Leonid, ince buz tabakasının üzerinde kaymamak için temkinli adımlarla köprüye ilerlerken durdu. Adamın yanında, sanki yere saplanmış gibi duran bir çubuk fark etmişti. Dikkatle baktı ama anlayamadı. "Düşmemek için yanına sopa almış olmalı" diye düşündü. Merakla yaklaşmaya başladı. Artık onu daha net görebiliyordu. "Ölü gibi yatıyor" diye düşündü. "Başını kötü çarpmış olmasa bari." Biraz daha yaklaşınca, sopa sandığı şeyin akşamüzeri öğrencilerin buz kırmak için kullandıkları demir çubuklardan biri olduğunu anladı. Demir çubuk adamın sırtına saplanmıştı. "Aman Tanrım" diyerek irkildi. İlk şoku atlatınca yerde yatan adamı tanımaya çalıştı. Kalpağı yarı yarıya yüzünü örttüğü için kim olduğunu kestirmekte zorlanıyordu. Yardım etmesi gerekiyordu, ama bir güç ona engel oluyordu. Sonra toparladı kendini, zavallı adamcağız, çekingenliği yüzünden ölebilirdi. Dikkatli ama hızlı adımlarla yaklaştı. Gözlerini kısarak yerde yatan adamın yüzüne baktı. Kalın ama biçimli kaşlar, kartalımsı bir burun, Prusya tipi siyah bıyıklar... Bu yüz hiç yabancı gelmiyordu. Birden tanıdı:</p>

  <p>"Ama bu... Bu bizim Mehmet!"</p>

  <p>Ağzından bu sözcükler dökülürken bir adım gerilemişti. Ne yapacağını bilemeden, ürkek gözlerle bir Mehmet'in yüzüne, bir de sırtında işaret direği gibi duran demir çubuğa bakarak öylece kaldı. Mehmet'in kendisine dikilmiş gözlerini fark edince, onu yaşıyor sandı; önce utandı, sonra büyük bir sevinç dalgasıyla sarsıldı.</p>

  <p>"Ne oldu sana?" dedi, titrek bir ses .tonuyla.</p>

  <p>Mehmet'ten ses yoktu. Gözleri Leonid'e sabitlenmiş öylece bakıyordu.</p>

  <p>"Seni kurtaracağım" diye söylenmeyi sürdürdü Leonid. Dizlerinin üzerine çökerek, paltosuna dokundu Mehmet'in. Parmaklarının ucunda ince bir buz tabakasının kırıldığını hissetti. Paltosunun ıslanmış olmasına şaşırdı. "Yoksa suya mı düştü bu çocuk?" diye düşünürken, parmaklarının arasında ufalanan buz taneciklerinin Mehmet'in donmuş kanı olduğunu anladı. Ne kadar zamandır burada yatıyordu acaba? Gözleri yeniden demir çubuğa kaydı, çekip çıkarmayı düşündü, sonra vazgeçti. Bunu doktorlar yapmalıydı. Çekingenliği kaybolmuş, mantığı yerine gelmişti. Acele etmeli, onu hastaneye götürmeliydi. "Önce revire haber vermeli" diye düşünürken Mehmet'in donuk bakışlarına takıldı gözleri yeniden.</p>

  <p>"Yoksa" diye mırıldandı yutkunarak. Titreyen eliyle öğrencisinin yüzüne dokundu.</p>

  <p>Parmakları sanki buz kalıbına değmişti. Panik içinde elini polo yaka kazağın koruduğu boynuna soktu, atardamarı buldu, parmağını bastırdı; atmıyordu.</p>

  <p>İnanamadı, yeniden bastırdı; yanılmamıştı, atmıyordu. Bir an cesedin başında öylece kaldı. Sonra korkuyla sağa sola bakındı, belki de katil hâlâ buralardaydı. Kısılmış gözleri birilerini bulmak için boşuna taradı ağaçların arasını, kimsecikler görünmüyordu. Gözleri Asaf'ın dairesindeki ışığa takıldı.</p>

  <p>Usulca doğruldu, önce okula, sonra Asaf'a haber vermeliydi.</p>

  <h1 id="sigil_toc_id_3">Dördüncü bölüm</h1>

  <p>Asaf'ın daha birkaç dakika önce tatlı bir uykuyla mahmurlaşan gözleri, Leonid'in verdiği haberle fal taşı gibi açılmıştı. Odanın ortasında durmuş, yıllardır partinin sırdaşı olan bu yaşlı Rus'a, karşısında yabancı biri varmış gibi anlamsız gözlerle bakıyordu.</p>

  <p>Asaf'ın düştüğü şaşkınlığı anlıyordu Leonid, ama Türk yoldaşının ellerinin titrediğini görünce, bu kötü haberi böyle damdan düşer gibi aniden söylemekle yanlış yaptığını fark etti.</p>

  <p>"Yoldaş" dedi. "İyi görünmüyorsun. Şöyle otur da sana bir bardak su getireyim."</p>

  <p>"İstemem" dedi Asaf, kirpiksiz gözkapaklarını kırpıştırarak. "Mehmet olduğundan emin misin?"</p>

  <p>"Gözlerimle gördüm" dedi Leonid, başıyla pencereyi göstererek. "Aşağıda köprünün üzerinde... Sırtında uzun bir demir çubuk..."</p>

  <p>"De... demir çubuk mu?"</p>

  <p>"Evet, demir çubuk..." dedi Leonid, sonra sağ elinin işaret parmağı ile başparmağını kullanarak kalınca bir daire oluşturdu. "İşte bu kalınlıkta... tam kalbinin arkasından saplanmış."</p>

  <p>Mehmet'in cesedi bir an için Asaf'ın gözlerinin önünde belirir gibi oldu.</p>

  <p>Olanca ağırlığıyla aklına çöken bir soru, bu görüntüyü iyice netleştirdi belleğinde.</p>

  <p>"Yani öldürülmüş mü?"</p>

  <p>"Korkarım öyle" dedi Leonid.</p>

  <p>"Nasıl olur?" dedi Asaf, sersemlemiş bir halde.</p>

  <p>"Başka açıklaması yok. Kimse kendi sırtına bir metre uzunluğunda bir çubuğu saplayamaz."</p>

  <p>Bir an için ikisi de sustular. Leonid'in yüzüne insanoğlunun ölüm karşısında takındığı dingin çaresizlik duygusu gelip yerleşmişti. Asaf ise alt dudağını çiğneyerek bu beklenmedik olayı anlamaya çalışıyordu.</p>

  <p>Moskova'da, sosyalizmin anavatanında böyle bir olayla karşılaşacağı aklının ucundan bile geçmezdi; burası onlar için dünyanın en güvenli yeriydi. Ama olmuştu işte, Türk kolektifindeki yoldaşların en iyilerinden biri, kaldıkları binanın hemen önünde vahşice öldürülmüştü.</p>

  <p>Katil, Mehmet'i rahatça öldürdüğüne göre başkalarını da ortadan kaldırabilirdi. Belki de hedef kendisiydi. Belki de Mehmet durumu fark etmiş, onu uyarmaya gelirken... Düşünceleri alkış sesleriyle dağıldı. Dönüp baktı, televizyondaki konser bitmiş, izleyiciler orkestrayı ayakta alkışlıyordu. Sanki birini uyandırmaktan korkarmış gibi ayaklarının ucuna basarak televizyona yöneldi, düğmesine basıp kapattı. Başını kaldırınca Leonid'e göz göze geldi.</p>

  <p>Adamın kendisinden bir açıklama beklediğini sanarak; "Sanırım içimizde bir ajan var" dedi.</p>

  <p>Saptamanın kesinliği değil de, Asaf'ın ses tonundaki panik ürküttü Leonid'i.</p>

  <p>"Bunu söylemek için biraz erken değil mi yoldaş" dedi, sakin bir ses tonuyla.</p>

  <p>Asaf saptamasının doğruluğundan o kadar emindi ki, Leonid'in sözleri onu düş kırıklığına uğratmıştı.</p>

  <p>"Peki sen ne diyorsun bu işe?"</p>

  <p>"Bir tahminde bulunmak zor. Belki de delinin biri..."</p>

  <p>Daha fazla dinleyemedi Asaf.</p>

  <p>"Yoldaş" dedi. Dersi anlamayan kalın kafalı öğrencisine çıkışan bir öğretmenin gerginliğiyle. "Biz burada tatil için bulunmuyoruz. Bizi buraya sınıf savaşı getirdi. Eğer bir yoldaşımız öldürülmüşse bunun altında mutlaka cuntanın parmağı vardır." Sesi metalik ve kuruydu.</p>

  <p>Asaf'ın böyle konuşmasına canı sıkılmıştı Leonid'in, ama belli etmedi.</p>

  <p>"Belki de haklısın" dedi, alttan alarak. "Yine de... nasıl söyleyeyim... bir ajanın sızmış olması, biraz abartılı bir düşünce gibi geliyor bana."</p>

  <p>"Öyle demeyin yoldaş. Siz Türkiye koşullarını bilmiyorsunuz. Ülkede ayakta kalan en güçlü parti bizimki. Cuntanın başı Mitinglerde sürekli TKP'yi hedef gösteriyor. Siyasî polis, partiye sızmak için elinden gelen her şeyi yapıyor."</p>

  <p>Parti yayınlarındaki gibi kalıplaşmış cümlelerden oluşan bu konuşma Leonid'i etkilememişti. Soğukkanlılığını koruyarak kendi tezini anlatmayı sürdürdü.</p>

  <p>"Hadi ajan sızdı diyelim, neden cinayet işlesin? Polis o kişiyi yetiştirmek, partiye sokabilmek için yıllarını harcamıştır. Amaçları küçük tutuklamalardan çok adamlarım yükseltmek, ilerde parti yönetimine gelmesini sağlamaktır. Böylece parti yönetiminde bulunmak gibi inanılmaz bir olanağı ellerine geçireceklerdir.</p>

  <p>Bir cinayetle yılların emeğini tehlikeye atarlar mı?"</p>

  <p>Asaf'ın bakışları durgunlaştı. Leonid'in söyledikleri mantıklıydı, ama ortalıkta da bir cinayet vardı. Ve bu cinayetin de bir nedeni olmalıydı.</p>

  <p>"Tamam" dedi. "Söylediklerine katılıyorum. Bu cinayet polisin işine yaramaz.</p>

  <p>Ama başka çaresi kalmadıysa?"</p>

  <p>Leonid anlamamıştı, alnı kırıştı, gözlerini Asaf'a dikti.</p>

  <p>"Diyelim ki Mehmet içimizdeki polisi tespit etti, bunu bize anlatmaya geliyordu. Yoksa geceyarısı bizim binanın önündeki köprünün üzerinde ne işi var?</p>

  <p>Ama köstebek de Mehmet'in onu fark ettiğini anlamıştı. Tam zamanında, yani bize ulaşmadan onu öldürdü."</p>

  <p>Bu önemli bir iddiaydı. Leonid hak vermekten kaçındı.</p>

  <p>"Peki neden öteki yoldaşlara değil de, örneğin hücre sekreteri Hikmet'e değil de bize anlatmak istesin?" diye sordu.</p>

  <p>Asaf kendinden emin gülümsedi.</p>

  <p>"Çünkü bu bilgiyi güvenilir insanlara iletmek istiyordu. Bu hiç de öyle uluorta konuşulacak bir şey değil. Belki adamdan kuşkulanıyordu ama henüz emin değildi. Bizi uyarmak istedi."</p>

  <p>Asaf'ın söyledikleri Leonid'in de aklına yatmaya başlamıştı. Yine de onaylamakta acele etmedi.</p>

  <p>"Bilmediğimiz başka nedenler de olabilir. Sana gelmeden önce dekana haber verdim. Güvenlik birimleri birazdan burada olurlar. Belki onlar daha kesin bir şeyler söyleyebilir."</p>

  <p>"Kolektiftekilere ne anlatacağız?"</p>

  <p>Leonid bu soruyu gereksiz bulmuştu.</p>

  <p>"Olanı biteni anlatmaktan başka seçeneğimiz var mı?" diyerek Türk yoldaşını tepeden tırnağa süzdü. Asaf'ın sırtında yine takım elbise olduğunu ilk kez o zaman fark etti; her zamanki gibi kravatı da boynundaydı. "Bu adam hep takım elbiseyle mi dolaşır" diye düşündü. "İnsan hep tetikte, hep diken üzerinde nasıl yaşar? Sanki her an bir toplantıya çağrılacakmış gibi hazır bekliyor, eminim yatarken de elbiselerini çıkarmıyordun"</p>

  <p>"Yalnızca ölü bulunduğunu söylesek..." dedi Asaf, göz ucuyla Leonid'e bakarak.</p>

  <p>"Cinayet olduğunu gizleyelim mi?"</p>

  <p>"Yoldaşlar gereksiz yere paniğe kapılmasınlar."</p>

  <p>"Ama bunu gizleyemeyiz ki? Soruşturma başlayınca nasıl olsa öğrenecekler."</p>

  <p>"Biz de bilmiyorduk deriz."</p>

  <p>"O zaman daha büyük bir güvensizlik çıkar ortaya." Leonid, Asaf'ın neden ısrar ettiğini anlayamıyordu. Türk kolektifindeki yoldaşların tümü ağır koşullardan gelmişlerdi. Ölüme yabancı değillerdi. Bu insanlardan gerçeği saklamanın ne anlamı olabilirdi? Ama sonuçta karşısındaki kişi TKP Merkez Komitesi üyesiydi, onun düşüncesine saygılı olmalıydı.</p>

  <p>"Sen bilirsin yoldaş" dedi. "Kolektiftekilere söylemeyelim dersen, ben uyarım ama bana kalırsa her şeyi olduğu gibi anlatmak daha doğru olur."</p>

  <p>Asaf da duraksamıştı. Sağ eli çenesinde, gözlerini Leonid'e dikmiş düşünüyordu. Kim bilir gene neler kuruyor, diye geçirdi içinden Leonid. Ona bir türlü ısınamamıştı. Açık biri değildi, en içten gülümseyişinden bile bir sahtelik sızıyordu. Gerçi Rusça öğrenmeye geldiği Moskova'da iki yıldır tek başına yaşadığı düşünülürse, insan ona hak verebilirdi. Belki de sorun Asaf'ın kişiliği değil de gizli çalışmak zorunda kalan bir partide yönetici olmasıydı.</p>

  <p>Neredeyse bütün ilişkilerin kapalı kapılar ardında yürütüldüğü böyle bir parti faaliyetinde insanın devrimci kişiliğini koruyabilmesi için özel çaba harcaması gerekirdi. Gizli çalışmanın getirdiği zorlu koşullar da cabasıydı. Kırk küsur yaşından sonra partinin bir sözüyle ailesini bırakıp Moskova'ya eğitime gelmişti. Gerçi önemli günlerde uçağa atladığı gibi soluğu Demokratik Almanya'da karısının, çocuklarının yanında alıyordu. Kolektifteki yoldaşların değil Türkiye'ye gidip sevdiklerini görmek, iki satır mektup yazmalarının bile olanaksız olduğu göz önüne alınırsa bu önemli bir lüks sayılırdı. Onların ülkeyle tek bağlantıları iki ay gecikmeli gelen günlük gazetelerdi. Bayat haberleri okuyarak neler olup bittiğini anlamaya uğraşıyor, gazetelerde gördükleri üçüncü sınıf fotoğrafları seyrederek özlem gideriyorlardı.</p>

  <p>Yakınlarının başına bir felaket gelse, ülkeye dönmeden bunu öğrenmeleri olanaksızdı.</p>

  <p>Ama her dağın kendine göre karı vardı. Asaf'ın sorunları da küçümsenir türden değildi. Biraz gözlem, biraz fikir yürütmeyle onun parti yönetimindeki değişimden sonra buraya gönderilerek, birkaç yıl ayak altında dolaşmamasının sağlandığı anlaşılabilirdi. O, Moskova'da bir tür sürgündü. Asaf'ın davranışları da bu saptamayı doğrular yöndeydi. Bir gün parti yönetimini övmesi, ertesi gün yerin dibine sokması; sorulan her soru karşısında yapay bir korkuya kapılıp gizemli havalara bürünmesi; onun göründüğü kadar rahat olmadığını, en azından yönetimle arasında bir sorun olduğunu kanıtlıyordu. Bütün bunların farkındaydı Leonid, gerekirse Asaf'la konuşmaya, ona elinden gelen her türlü yardımı yapmaya da hazırdı, ama Asaf hiçbir zaman ona yanaşmadı. Leonid'i parti merkezinin adamı gibi görerek, aralarındaki mesafeyi korumayı kendisi için daha güvenli buluyordu.</p>

  <p>Oysa Leonid'i parti merkezinden çok kendi öğrencileri ilgilendiriyordu.</p>

  <p>Öğretmenliğe ilk başladığı günlerdeki kararsızlığı, Türkiye'den gelen devrimcileri tanıdıkça azalmış, gitgide onlara bağlanmıştı. Leonid'e göre öğrencilerinin hemen hepsinde görülen en önemli eksiklik; kuşku duymayı, eleştirel bakmayı bilmemeleriydi. Bu yüzden derslerinde ağırlığı eleştiriye, bağımsız düşünmeye veriyordu. Ama şu anda kafasında kim bilir hangi entrikayı kurmakta olan Asaf gibi yöneticiler, tartışmak yerine emre uymayı yücelterek, kötü bir geleneği sürdürmek istiyorlardı. Konumlarını korumaları için gerekliydi bu. Yukarıda birileri herkesin anlayabileceği belirgin bir rota çizecek, parti üyeleri de bu yolda ilerleyecekti. Doğru da, yanlış da bu rotaya göre belirlenecekti. İşin tuhafı bu yöntem, Ruslarda da yaygın olarak kullanılmaktaydı. Türkler ile Rusların düşünce ve inanç yöntemlerindeki benzerliği, bu konuyu düşünürken keşfetmişti Leonid. Yalnızca Rusların Ortodoks körlüğüyle, Türklerin tek kitaba bağlılığı arasındaki yakınlık değildi söz konusu olan, Avrupa ile Asya arasında sıkışıp kalmış iki kültürün yapısındaki benzerlikti. Gündelik düşünce biçimlerinin bir parçasıydı bu. Çara ya da padişaha, parti sekreterine ya da tek, şefe bağlılık. Ama bu anlayış zamanını doldurmuştu. Yaşam bu düşünce biçimini kabul etmiyordu artık.</p>

  <p>"Aslına bakarsan ben de ne yapacağımı bilmiyorum" dedi Asaf, dalgınlığından sıyrılarak. Leonid'in kararsızlığını açığa vuran suskunluğu, onu daha temkinli olmaya itmişti. İçten miydi, yoksa kafasında başka bir plan mı vardı, Leonid kestiremedi. Biraz da neler düşündüğünü anlamak için; "İstersen Berlin'i ara" dedi. "Parti yönetiminin bu olaydan haberi olması gerek. Belki onlar daha iyi bir çözüm önerirler."</p>

  <p>Asaf'ın yüzündeki kararsızlık, endişeye dönüştü.</p>

  <p>"Hayır hayır" dedi, bu düşünceye sıcak bakmadığını açıkça göstererek.</p>

  <p>"Cinayet hakkında çok az bilgimiz var. Olay netleşsin öyle arayayım. Şu sizin güvenlikçiler bir gelsin de."</p>

  <p>"O halde aşağıya cesedin yanına inelim" dedi Leonid, toparlanarak.</p>

  <p>Cesedi görecek olması Asaf'ın canını sıkmıştı.</p>

  <p>"O neden?"</p>

  <p>"Milisler gelmek üzeredir. Birilerinin onları karşılaması gerek."</p>

  <p>"Haklısın" dedi Asaf, ama bu işten hiç hoşlanmadığı belliydi. "Bekle paltomu giyeyim."</p>

  <p>Asaf kalın paltosuna uzanırken Mehmet'in yüzünü gözlerinin önüne getirmeye çalıştı. Tuhaf ama başaramadı. Oysa daha birkaç saat önce aynı masada oturmuş, yemek yemişlerdi. Biraz sıkıntılı görmüştü Mehmet'i. Onunla yalnız kalmak ister gibi bir hali vardı. Hatta bir ara, "Seninle konuşmak istediğim bir konu var"</p>

  <p>diyerek başlamış, ancak Şerif'in yanlarına gelmesiyle sözlerini yarıda kesmişti.</p>

  <p>Mehmet'in bu girişimini önemsemediği için şimdi kendi kendini yiyordu.</p>

  <h1 id="sigil_toc_id_4">Beşinci bölüm</h1>

  <p>El fenerinden yansıyan sarı ışığın ince buz tabakasında oluşturduğu saydam dairelerin devinimi patika yolun kenarındaki küçük çukurun içinde son buldu.</p>

  <p>"Burada bir şey var" diye seslenerek çukura eğildi Nikolay. Karların arasında koyu renkli bir cisim çarpmıştı gözüne.</p>

  <p>Viktor, cesetten başını kaldırıp merakla döndü. Arkadaşı az ilerde dizüstü çökmüş, dikkatle yere bakıyordu.</p>

  <p>"Bir kalem" diye bağırdı Nikolay. "Burada bir kalem var. Lacivert bir dolmakalem."</p>

  <p>Önemli olabilirdi, hemen ayaklandı Viktor.</p>

  <p>"Tamam geliyorum."</p>

  <p>Aralarındaki tartışmayı çoktan unutmuştu. Telsizden sitede bir cinayet işlendiği haberini duyar duymaz, hemen "Türkler mi?" diye sormuş, "Evet" yanıtım alınca da Nikolay'a bakarak, "Sana söylemiştim" demişti. "Bak adamımız harekete geçti."</p>

  <p>Nikolay'ın hiç beklemediği bu gelişme onu adeta aptallaştırmış, yarımdaki yaşlı kurdun karşısında ikinci bir yanılgıya düşmemek için yorum yapmadan önce neler olup bittiğini anlamaya karar vermişti. İki meslektaş hiç konuşmadan hızla cinayet yerine gelmişlerdi. Onları cesedin başında Leonid ile Asaf karşılamıştı.</p>

  <p>Viktor'un ilk sorusu, "Cesedi kim buldu?" olmuştu.</p>

  <p>Leonid soruyu yanıtlayarak kendilerini tanıtmıştı. Karşılarındaki kişileri temkinli gözlerle süzen Viktor, verdikleri bilgileri yeterli bularak el fenerini yakıp cesedin başına geçerken, Nikolay da arkadaşını izlemiş, ama cesede şöyle bir göz attıktan sonra köprünün çevresini araştırmaya başlamıştı.</p>

  <p>Onlarla ilgilenmeyi keserek işe koyulan istihbaratçıların tavrı Asaf'ın canını sıkmış, cesedi incelemekte olan Viktor'un başına dikilip bozuk Rusçasıyla, "Neler olup bittiğini bize anlatmayacak mısınız?" diye sormuştu.</p>

  <p>Demir çubuğun girdiği yerde kızıl buzdan bir elipsin oluştuğu bölgeyi incelemeye başlayan Viktor'un dikkati, Asaf'ın sorusuyla dağılmıştı. Başını kaldırıp tepesinde dikilen bu çelimsiz adamı, öfkeyle karışık alaycı bir tavırla süzerek, "Anlatayım" demişti. "Bu bir ceset, bu da demir bir çubuk. Bu demir çubuk adamın sırtına saplanmış. Yani bu adam, bu demir çubukla öldürülmüş.</p>

  <p>Anladınız mı?"</p>

  <p>Viktor'un alaycı tavrı fark edilmeyecek gibi değildi, ama Asaf anlamamazlığa vurmuş, iyi niyetli olduklarını kanıtlamak için başlamıştı anlatmaya.</p>

  <p>"Lütfen bizi yanlış anlamayın, işinize burnumuzu sokmak gibi bir niyetimiz yok. Sadece yardım etmek istiyoruz. Bunun için de gelişmeleri bilmemiz gerek."</p>

  <p>Konuşmaya kulak misafiri olan Nikolay da yaklaşmıştı yanlarına.</p>

  <p>"Henüz işin başındayız" demişti duygusuz bir ifadeyle. "Biz de fazla bir bilgiye sahip değiliz. Ama bize yardım etmek istiyorsanız. Türk grubunu toplayıp, durumu anlatın."</p>

  <p>"Hemen mi?" diye sormuştu Asaf şaşkınlıkla.</p>

  <p>"Elbette" demişti Viktor, yeniden lafa karışarak. Nikolay'ın müdahalesinden rahatsız olmuştu, burada patronun o olduğunu herkes bilmeliydi. "Soruşturma açısından da gerekli bu. Türk grubundakiler olayı bilmeli. Ama öteki grupların bu cinayetten haberi olmamalı."</p>

  <p>"Nasıl olacak bu?" diye atılmıştı Leonid.</p>

  <p>"Çok basit, siz ve Türk öğrenciler kimseye söylemeyeceksiniz. Böylece ötekiler cinayeti öğrenemeyecek. Merkezin talimatı bu. Harfiyen uymak zorundayız."</p>

  <p>"Merkezin mi?" diye düşündü Leonid. Karşısındakilerin sıradan milisler olmadığını ilk o zaman anlamıştı. Konuşmalarındaki güven, rahat davranışları...</p>

  <p>Her şey o kadar açıktı ki, daha önce nasıl da fark edememişti; bunlar KGB'dendi.</p>

  <p>Konuşmasını sürdürmüştü Viktor, "Bu yüzden Türk yoldaşların uyarılmaları gerek. Cinayet gizlenmeli. Ayrıca iki isteğimiz daha var sizden. İlki, öldürülen kişinin odasına bir göz atmak istiyoruz. Bunu öteki yoldaşların bilmesi gerekmez, siz toplantı halindeyken bu işi yapabiliriz. Kimsenin dışarı çıkmasına izin vermeyin yeter. İkincisi, yoldaşlarınızdan bu gece nerede olduklarını, ne yaptıklarını, yanlarında kimin olduğunu belirten birer rapor istiyoruz. Yarın sabah toplayacağız."</p>

  <p>Viktor sözlerini tamamlamıştı, ama Asaf daha fazla şey duymayı bekler gibiydi.</p>

  <p>"Tamam mı?" diye sormak zorunda hissetmişti kendini Viktor.</p>

  <p>"Tamam, tamam..." demişti Asaf sıkıntıyla, "ama cinayeti bizimkilere hemen söylemesek diyorum. Belki de katili hazırlıksız yakalayabiliriz..."</p>

  <p>"Bu ısrar niye yoldaş?" diyerek sormuştu Nikolay, sert bir tonda. "Yoksa bildiğiniz bir şey mi var?"</p>

  <p>"Hayır, yani..." diye kekelemişti Asaf.</p>

  <p>"Bakın" diyerek uyarmıştı genç Rus, ciddi bir tavırla. "Bu basit bir cinayet değil. Bildiklerinizi gizlemeseniz iyi olur."</p>

  <p>"Basit bir cinayet değil mi?" demişti Asaf boğuk bir sesle. "Ortalıkta neler dönüyor, neden bize anlatmıyorsunuz?"</p>

  <p>Konuşmayı izleyen Viktor arkadaşının boşboğazlığına sinirlenmişti. Böyle konuşarak köstebeği fark ettiklerini belli ediyordu.</p>

  <p>"Nikolay abartıyor" diye girmişti lafa, arkadaşını sert bakışlarla süzerek.</p>

  <p>"Bu cinayetin neden işlendiğini biz de bilmiyoruz. Belki gerçekten de basit bir şeydir. Belki bir kazadır."</p>

  <p>"Böyle kaza olur mu?"</p>

  <p>"Olur mu, olmaz mı anlayacağız, tabiî burada bizi lafa tutup çalışmamıza engel olmazsanız."</p>

  <p>"Beni yanlış anladınız" demişti, anında masum bir tavır takınarak Asaf. "Ben sadece akıl yürütüyordum."</p>

  <p>Bu kadar ısrar Viktor'u sıkmaya başlamış, el fenerini Asaf'ın yüzüne tutmuştu.</p>

  <p>"Anladığımız kadarıyla somut bir bilginiz yok. Bilgi olmadan nasıl akıl yürütürsünüz?"</p>

  <p>Fenerin sarı ışığı Asaf'ın gözlüklerine yansımış, kitap okumaktan iyice yorgun düşen gözlerim korumak için sağ elini yüzüne siper etmiş, ama soruyu da yanıtlamaktan geri kalmamıştı.</p>

  <p>"Fazla bilgim yok ama..."</p>

  <p>"O halde bizi neden uğraştırıyorsunuz?" diye sormuştu Viktor, fenerin ışığını Asaf'ın yüzünden uzaklaştırarak.</p>

  <p>"Ama katilin Türk grubundan biri olduğunu düşünüyorum" demişti Asaf, elini yüzünden indirirken.</p>

  <p>"Düşünüyorsunuz ha" diye dudak bükmüştü Nikolay.</p>

  <p>"Yani sezinliyorum" diye düzeltmişti Asaf.</p>

  <p>"Bir cinayet sezgilerle çözülmez. Elle tutulur, gözle görülür kanıtlar gerekli bize. Eğer bildiğiniz bir şey varsa söyleyin. Yoksa sizden rica edeceğim, rahat çalışmamız için burayı bize bırakın."</p>

  <p>Leonid, Viktor'un uygun bir dille Asaf'ı paylamasını içten içe sevinerek izlemişti. Ama Asaf yara sineği gibiydi, vazgeçmek nedir bilmiyordu.</p>

  <p>"Elbette, ben sadece size yardımcı olmak istiyordum."</p>

  <p>"Anlayışınıza çok teşekkür ederiz. Bize yapacağınız en iyi yardım, istediklerimizi yoldaşlarınıza iletmek olacak."</p>

  <p>"Siz burada çalışırken ya biri daha öldürülürse?" Tuhaf bir ses tonuyla sormuştu Asaf.</p>

  <p>"Yeni bir cinayet mi?" Viktor'un bakışları bir an, Mehmet'in çoktan katılaşmış cesedine çevrilmiş, sonra Asaf'ın yüzünde durmuştu.</p>

  <p>"Bu cinayetlerin arkası gelecek mi, diyorsunuz..."</p>

  <p>"Belli mi olur" demişti Asaf. "Katilin amacını bilmiyoruz ki."</p>

  <p>Nikolay'a bakmıştı Viktor. Arkadaşı düşünceli görünüyordu. Görüş belirtmek yine ona kalmıştı. "Sanmıyorum" demişti. "Yeni cinayet yeni ipuçları demektir."</p>

  <p>"Ya bunu yapmak zorundaysa?"</p>

  <p>Gecenin içinde çınlamıştı Asaf'ın sorusu.</p>

  <p>"Bunun için katilin kendi güvenliğini tehlikede görmesi gerek. Şu ana kadar böyle bir ipucu edinemedik."</p>

  <p>"Yine de bu olasılığı hesaba katmak zorundayız."</p>

  <p>"O zaman, arkadaşlarınıza yalnız kalmamalarını da önerin" demişti Viktor.</p>

  <p>"Tamam" demişti Asaf, görüşünün dikkate alındığını düşünerek.</p>

  <p>Viktor, Asaf'ın ses tonundaki rahatlamayı sezmiş ama buna bir anlam verememişti. Oysa Leonid, onun bu ruh halini çok iyi biliyordu. Yetkili kişileri arkasına almadan adım atarak, kendini riske etmek istememişti Asaf. Ama şimdi rahatça Doğu Berlin'i arayıp parti merkezine haber verebilir, sonra da buradaki Türk yoldaşları toplantıya çağırabilirdi.</p>

  <p>Asaf ile Leonid cinayet yerinden uzaklaşırken, arkalarından hatırlatmıştı Viktor:</p>

  <p>"Unutmayın, herkes bu gece nerede olduğunu yazacak. Raporları yarın sabah istiyoruz."</p>

  <p>Bu konuşmalar Nikolay'ın lacivert dolmakalemi bulmasından on dakika önce yapılmıştı. İki istihbaratçı el fenerinin ışığı altında parıldayan dolmakaleme bakıyorlardı.</p>

  <p>"Ne dersin, katilin olabilir mi?" diye sordu Nikolay.</p>

  <p>Viktor hiçbir şey söylemeden ayağa kalktı. Elini paltosunun iç cebine sokup bir kalem çıkardı. Birkaç metre geriye gidip yaşından beklenmeyen bir çeviklikle koşmaya başladı, Nikolay'ın yanından geçerken kalemi bıraktı. Kalem yola düştü, yere çarpıp arkadaşının ayaklarının dibine yuvarlandı. Nikolay önce ayaklarının dibindeki kaleme baktı. Bu, başarılı operasyonlardan sonra istihbarat elemanlarına armağan olarak verilen, özel olarak üretilmiş kalemlerden biriydi.</p>

  <p>Sovyet yapımıydı, ama ince zevkin ürünü bir tasarıma sahipti. Çukurda bulunan kalem de oldukça güzel bir kalemdi. Sovyet yapımı değildi, cebe takılacak yerleri altın kaplamaydı. "Sıradan bir parti militanının alamayacağı kadar pahalı olmalı" diye düşündü Nikolay.</p>

  <p>"Kaçarken düşürmüş olabilir!"</p>

  <p>Viktor'un sesiyle düşünceleri dağıldı Nikolay'ın.</p>

  <p>"Umarım öyledir" dedi Nikolay. "Böylece işimizi epeyce kolaylaştırmış olur."</p>

  <p>Viktor dalgın bakışlarla süzdü arkadaşını. Nikolay'ın söylediklerini temkinli karşıladığı her halinden belliydi.</p>

  <p>"Teknik ekip gelip fotoğrafını çekmeden onu düştüğü yerden alma" dedi uyaran bir ses tonuyla.</p>

  <p>Başını kaldırıp ters ters baktı Nikolay, böyle bir konuda yanlış yapacağını nasıl düşünebilirdi. Az kalsın "Emredersiniz yoldaş" diyecekti alaycı bir tavırla. Vazgeçti. Şu sıra bu dar kafalı adamla didişmek doğru olmazdı. "Belki de özellikle yapmıyordur, belki de onun çalışma tarzı bu" diye geçirdi kafasından. Sonra şefinin kalemini yerden alıp ona uzattı.</p>

  <p>Viktor kalemini cebine yerleştirdi. Nikolay'ın rahatsız olduğunun farkında bile değildi. Meslekî sezgisi bu işte garip bir şeyler olduğunu söylüyordu.</p>

  <p>"Bizim meslekte sular sessiz akar" diye düşündü. Cinayet çaresizlik durumunda başvurulan bir seçenektir. Yıldırım hakkında yazılanları okumuştu, başarılı operasyonlara imza atmış biriydi; yüzünü anımsadı, geniş bir alın, yassı bir burun, küçük, yerinde duramayan gözbebekleri... Hiç de öyle aptal bir adama benzemiyordu. Karşılarında beceriksiz birileri mi vardı, çok daha büyük bir dolap mı dönüyordu, şu anda bunu kestirmek zordu.</p>

  <h1 id="sigil_toc_id_5">Altıncı bölüm</h1>

  <p>Türkiye Büyükelçiliği'nin Vadkovskiy Çıkmazı'ndaki binasında Yıldırım, öğle uçağıyla gelecek kuryeyi bekliyordu. Sonunda beklemekten usanıp ayağa kalktı, sinirli adımlarla odayı enlemesine geçerek, ince uzun pencerenin önüne geldi.</p>

  <p>Elçiliğin geniş bahçesini kaplayan kar yığınları gitgide koyulaşıyor, şiddetini artıran rüzgâr, yaşlı kayın ağacının pencereye kadar ulaşan eğri büğrü dallarını, taş duvarlara sürtüp duruyordu. Düşünceli gözlerle bir süre daha ıssız bahçeyi seyreden Yıldırım, sonunda bundan da sıkılarak yeniden masasına döndü. Türk Hava Yolları'nın tarifeli uçağı yine rötar yapmıştı anlaşılan.</p>

  <p>Türkiye'den beklediği yanıtın bu gece gelmesi gerekiyordu. Vakit geçirilmeden bu operasyona son verilmeliydi. Teşkilata gönderdiği mesajda bunu belirtmişti. Bakışları sumenin üstünde duran Gözcü'nün şifreli raporuna takıldı.</p>

  <p>'İçerdeki adamlarına Gözcü adını vermişlerdi. Raporu bu öğleden sonra Kurkino'daki oyuncak mağazasının .tuvaletinden almıştı. Aptallığa yaklaşan bir iyimserlik havası vardı yazılanlarda. "Kolektiftekilerin gerçek kimliğini çıkarmaya çalışıyorum" diyordu Gözcü raporda. "Yakında önemli bilgiler edineceğimi sanıyorum." Bu arada kolektiften birinin ondan kuşkulandığını ama bunu çok ciddiye almadığını, sorunu tek başına çözebileceğini belirtiyordu.</p>

  <p>Yıldırım sıkıntıyla başını salladı. "Acemi çocuk" diye söylendi. "Kimlerle dans ettiğinin farkında değil."</p>

  <p>Bugünkünü saymazsak, Gözcü'yle Moskova'ya geldiğinden bu yana iki kez bağlantı kurmuşlardı. İlki Tretyakov Sanat Galerisi'nde, ikincisi ise Bolşoy Tiyatrosu'nda. Tretyakov Sanat Galerisi'nde şifreli mesaj alışverişi yapılmış, Bolşoy'da ise kısa süreliğine de olsa yüz yüze görüşmüşlerdi. Teşkilatın talimatları Gözcü'ye iletilmiş, karşılığında da TKP kolektifi hakkında özet bilgiler içeren şifreli iki rapor alınmıştı. Ancak bu raporlar oldukça yetersizdi, Türk komünistlerinin çoğunun gerçek kimliğini bilmiyordu Gözcü.</p>

  <p>Kimliğinden emin olduğu yalnızca iki kişi vardı. Onları da çok önceden teşkilata bildirmişti zaten. Daha ayrıntılı bilgiler vereceğini yazıyordu ama son raporda yeni bilgi yoktu, böyle olacağını daha önceden kestirmişti Yıldırım, bu nedenle de bir hafta sonra yüz yüze bir görüşme mesajı bırakmıştı. Mesajı bırakmasının bir başka nedeni de Moskova'yı yeterince tanımayan Gözcü'nün bulduğu sakıncalı bağlantı yerlerinden kurtulmaktı. Üçüncü bağlantı için hiç olmayacak bir yeri, Kurkino'daki oyuncak mağazasının tuvaletini seçmişti Gözcü. Klozetin arkasındaki çinilerden birinin sökülmüş olduğunu, oraya rahatlıkla not konulabileceğini yazmıştı son mesajında. Kurkino son derece talihsiz bir seçimdi ama Moskova'yı bilmeyen, üstelik her istediğinde okuldan dışarı çıkamayan Gözcü'nün bu seçimine uymaktan başka çaresi yoktu Yıldırım'ın. Bağlantı noktasına giderken her zamankinden daha dikkatliydi. Elçilikten öğleden sonra çıkmış, evine gitmişti.</p>

  <p>Onu izliyorlarsa, bugünkü mesaisinin bittiği görünümünü vermek istiyordu. Evinde bir saat kadar oyalandıktan sonra, giysilerini değiştirip çıkmış, önce bir taksiye, ardından metroya binmiş, sonra yeniden bir taksiye atlayarak Kurkino'ya gelmişti. Bu hareketli yolculuk sırasında gözü hep arkada olmuş, peşinde gölge var mı, yok mu diye çok dikkat etmişti. Oyuncak mağazasının tuvaletinden Gözcü'nün şifreli mesajını almış, yerine yeni görüşme yerini bildiren aynı şifreyle çözülecek bir not bırakmıştı. Oyuncak mağazasından küçük bez bir tavşan alarak çıkmış, taksi beklerken köşedeki bir kamyonet dikkatini çekmişti. İlgisiz görünmüş, ama taksiye bindikten sonra arkasını kontrol etmeyi unutmamıştı. Bir ara yine görür gibi olmuştu kamyoneti ama emin olamamıştı. Önlem olsun diye metroya gitmemiş, ara sokaklardan birinde inerek yürümüştü. Sokak ıssızdı, ne bir araç geçmişti ne de bir insan. Temiz olduğunu anlayınca yeniden caddeye çıkıp bir taksiye atlamış, ilk metro istasyonunda inmişti. Bu arada sık sık arkasını kontrol etmiş, izlendiğini gösterir bir işarete rastlamamıştı. Ama içi hiç rahat değildi. Yaptıkları iş çok tehlikeliydi. Bugün değilse bile birkaç görüşme sonra KGB bu işin kokusunu alacaktı. Yıldırım'a göre bu kaçınılmazdı.</p>

  <p>Gözcü'yle ilişki kurmuş olmaları bile çılgınlıktı.</p>

  <p>Gözcü, uzun erimli amaçlar için sızdırılmıştı partiye. TKP'yi dış düşmanın iç uzantısı olarak gören Milli İstihbarat Teşkilatı, Gözcü'nün örgüt içinde yükselmesini, etkili bir yönetici olmasını hedefliyordu. Böylece gizliliği bir efsane haline getirilmiş bu 60 küsur yıllık partinin yöneticileri açığa çıkarılacak, çalışmaları kontrol altına alınmış olacaktı. Ama işler umulduğu gibi gitmedi.</p>

  <p>12 Eylül Darbesi'yle yönetime el koyan askerler, uzun erimli amaçlar yerine, günlük basanlara ihtiyaç duymaya başladılar. Beş yıldır aralıksız sürdürülen operasyonlarda tutuklanan binlerce yandaşına rağmen, örgütlerinin önemli bir bölümünü korumayı başaran parti çalışmalarını sürdürerek, gerek yaptığı radyo yayınıyla, gerek büyük kentlerde gizlice dağıttığı bildiriler, fabrika girişlerine, okul önlerine astığı afişlerle halkı askerî yönetime karşı direnmeye çağırıyordu. Bu çalışmalar halkın çoğunluğunun dikkatini çekmese de generalleri rahatsız etmişti. Partinin çökertilmesi, kadrolarının tutuklanması için yalnızca siyasî polis değil, TKP'nin Sovyetler Birliği'yle bağlantısı da göz önüne alınarak MİT de alarma geçirilmiş, kısa sürede bu örgütlerinin dağıtılması istenmişti.</p>

  <p>Askerlerin atamalarıyla yönetilen MİT, generallerin bu istemini gerçekleştirmek için teşkilatın elindeki tüm olanakları gözden geçirerek büyük bir operasyon başlatmayı planladı. Operasyonun başoyuncusu ise yıllar önce partiye sızdırılan Gözcü olacaktı. Bu karar MİT'in ilgili birimlerinde görüş ayrılığına yol açtı. Deneyimli istihbaratçıların çoğu operasyona karşı çıktılar.</p>

  <p>Gözcü'nün kalıcı amaçlar için TKP'ye sızdırıldığını, yakın bir gelecekte önemli bir yönetici olacağını, böylece hem bu partinin çalışmalarının kontrol altına alınabileceğini hem de uluslararası komünist hareketin işleyişini, çalışma tarzını içerden tanıma olanağı elde edeceklerini, böylesi bir olanağı günlük politik çıkarlar için feda etmenin yanlış olduğunu söylediler. Tutuklamalar ne kadar geniş kapsamlı olursa olsun, geniş bir ilişki ağı bulunan TKP'yi, Sovyetler'in desteği göz önüne alındığında tümüyle çökertmek olanaklı değildi.</p>

  <p>Gözcü'yü partiye sızdıran ekip bu görüşlerini MİT'i yöneten Memduh Paşa'ya anlattılar. Deneyimli istihbaratçıları dinleyen Paşa ikna olmaya yaklaşmıştı, MGK'ya sunulmak üzere bir rapor yazılmasını istedi. Oturup olayı bütün ayrıntılarıyla gözler önüne seren bir rapor yazıldı. Generaller raporu ilgiyle okudular; istihbaratçıların ince düşüncelerine saygı duydular, becerilerini takdir ettiler ama operasyondan da vazgeçmediler, yalnızca, kolay yetiştirilmeyecek bir eleman olan Gözcü'nün açığa çıkmaması için hiçbir fedakârlıktan kaçınılmaması gerektiğini belirttiler.</p>

  <p>Gözcü projesini yaratanlar tam anlamıyla şoka uğramışlardı ama ellerinden de bir şey gelmiyordu, emir demiri keserdi.</p>

  <p>Böylece proje içerik değiştirdi; Gözcü, yakın bir gelecekte partiye ağır bir darbe vurma, örgütleri çökertme amaçlı bir operasyon için çalışmaya başladı.</p>

  <p>Ancak o sırada Gözcü partiden birinin kendisinden kuşkulanmaya başladığını bildirdi. Kuşkucu kişiyi etkisiz hale getirmek için küçük bir operasyon yapıldı, 53 kişilik bir militan topluluğu ele geçirildi. Kuşkucu artık Gözcü'ye zarar veremezdi. Tutuklamaların gerçek amacını bilmeyen Sıkıyönetim Komutanlığı Emniyet'i ve MİT'i kutladı. MİT'teki uzmanlar çok iyi biliyorlardı ki, TKP'nin bu tutuklanan grup gibi onlarca örgütü vardı. Ama ülkeyi yöneten generaller açıklama değil tutuklama istiyorlardı, olabildiğince çok ve çabuk tutuklama. Bu da Gözcü'nün fazla mesai yapması demekti.</p>

  <p>Tam bu noktada beklenmedik bir gelişme oldu; parti Gözcü'yü Moskova'ya eğitime gönderme kararı aldı. İstihbaratçılar bu durumu temkinli karşıladılar.</p>

  <p>Yoksa Gözcü deşifre mi olmuştu? Parti onu Moskova'ya götürerek etkisiz hale getirmeyi mi amaçlıyordu? İstihbaratçılar kara kara bunları düşünürken durumu öğrenen generaller bu gelişmeye sevindiler. Aradıkları fırsat ayaklarına gelmişti. "Böylece TKP'nin yurtdışı bağlantısı açığa çıkarılacak, vatan hainleri suçüstü yakalanacaktı.</p>

  <p>Ama yanlış hesap Bağdat'dan olmasa bile Moskova'dan dönecek, Yıldırım'ın korktuğu olay eninde sonunda gerçekleşecekti. Kötü sonu engellemek için kurnazlık yapmaya karar verdi Yıldırım. Gözcü'nün mesajını aldıktan sonra Türkiye'ye şifreli bir rapor yazarak izlendiğini, adamlarının deşifre edilmiş olabileceğini bildirdi. Operasyonu burada keserek Gözcü'yü korumak olanaklıydı.</p>

  <p>Böylece hem Gözcü'yü hem de kendini kurtarabilirdi. Ama yolladığı rapora bir türlü yanıt verilmiyordu. Bütün umudu bu öğleden sonra gelmesi gereken diplomatik kuryedeydi. Yıldırım bunları düşünürken kapı açıldı, elinde sarı bir zarfla, büyükelçilikte kâtip olarak çalışan MİT'in acar elemanlarından Ali içeri girdi.</p>

  <p>"Kurye geldi Amirim, sanırım beklediğiniz haber bunun içinde."</p>

  <p>Yıldırım, Ali'nin uzattığı zarfı aldı, aceleyle açarak masaya yürüdü.</p>

  <p>Şifresini artık ezbere bildiği satırları ağır ağır yutarcasına okudu. Yeniden okudu, yeniden okudu, sonra kâğıdı masanın üzerine fırlattı.</p>

  <p>"Kötü bir haber mi Amirim?" diye sordu Ali.</p>

  <p>"Önemli değil, böyle olacağını biliyordum" dedi Yıldırım, ama suratından düşen bin parçaydı.</p>

  <p>"Üzüldüm" dedi Ali. "Yapabileceğim bir şey varsa..."</p>

  <p>"Sağolasın" dedi Yıldırım, dalgın bir sesle. Sonra bakışlarını genç meslektaşına çevirerek ekledi. "Sen de git yat artık, vakit geç oldu."</p>

  <p>"İyi geceler" diyerek, saygılı bir tavırla çıktı kapıdan Ali. O çıkar çıkmaz, sağ elini yumruk yapıp öfkeyle sol avucuna vurarak söylendi:</p>

  <p>"Bizi harcayacak bunlar! Göz göre göre yakacaklar bizi!" Teşkilatta arasının iyi olmadığı askerlerle, anlaşamadığı sivil meslektaşları geldi gözlerinin önüne. "Nasıl da sevinecekler bu işe. Belki de özellikle bu görevi verdiler bana. Teşkilattan ayağımı kaydırmak için." Yıldırım MİT'te reform yapılmasını istiyordu. Bu düşünceleri teşkilatta her zaman güçlü olan askerlerin kulağına da gitmiş, birkaç kez usulünce uyarmışlardı onu. Başına bir iş gelse zil takıp oynayacaklarından kuşkusu yoktu. Duvardaki ahşap saatin gonguyla sıyrıldı düşüncelerinden. Gözleri ikinci gongunu vuran duvardaki antika saate kaydı, akrep ile yelkovan birbirlerine epeyce yaklaşmışlardı. Bir süre ne yapacağını bilemeden masasının yanında dikildi, kendini çok yorgun hissediyordu.</p>

  <p>Düşüncelerini toparlaması için iyi bir uykuya ihtiyacı vardı. Masanın üzerinde duran evrak çantasını alıp kapıya yöneldiğinde antika saatin gongu on birinci kez vurmaya hazırlanıyordu.</p>

  <h1 id="sigil_toc_id_6">Yedinci bölüm</h1>

  <p>Duvarları kardeş komünist partilerin kırmızısı bol flamaları, Rusça, İngilizce, İspanyolca, Arapça, Almanca, Fransızca'yla yazılmış farklı sloganların süslediği rengârenk afişleriyle donatılmış geniş odada buluştuklarında, parti üyelerinin çoğunun neden toplandıkları hakkında en küçük bir fikirleri bile yoktu.</p>

  <p>Sol tarafta duvarı boydan boya kaplayan, Moskova'daki belediye, fabrika, okul, yerel parti örgütlerinin armağan ettiği flama, plaket, rozet gibi eşyaların sergilendiği bir büfesi, ortada çamdan yapılma altı kişilik bir toplantı masası ve sağ tarafta yataktan bozma bir divanı bulunan bu odayı Türkler parti toplantıları için kullanıyorlardı. Asaf odanın ortasındaki ahşap masada oturuyordu, sol yanına Leonid'i, sağ yanına hücre sekreteri Hikmet'i almıştı. Yüzünde üzüntüden çok, trajik olaylar karşısında bile soğukkanlılığını yitirmeyen büyük adamların sessiz ciddiyeti okunuyordu.</p>

  <p>Leonid, ellerini çaresizlikle masanın üstünde kavuşturmuş, az sonra duyurulacak olan felaketin sorumlusu sanki kendisiymiş gibi huzursuzluk içinde bekliyordu. Asaf'ın tüm ısrarlarına karşın, öğrencilerine Mehmet'in öldürüldüğünü söylemeyi göze alamamıştı. Toplantıya katılma konusunda da çok düşünmüş, ama saygı duyduğu, umut bağladığı bu insanları böyle zor bir durumda yalnız bırakmayı kendine yedirememişti. Şimdi ona her zamankinden daha çok ihtiyaçları vardı.</p>

  <p>Kolektifin sekreteri Hikmet'in yüzünde hüzünle korkunun birbirine karıştığı, henüz anlamını bulamamış bir ifade gezinip duruyordu. Asaf, Mehmet'in öldürüldüğünü ona anlatmıştı, ama olayı tam olarak kavradığı söylenemezdi.</p>

  <p>Cinayet haberini duyduğunda tek bir sözcük bile etmeden anlamsız gözlerle bakınıp durmuştu. Asaf onun korktuğunu hatta paniklediğim düşünmüş, "Demek ki, kritik anlarda bu yoldaştan bir şey beklememek gerekir" diye geçirmişti içinden.</p>

  <p>Korkmuştu Hikmet, ama ruh halini yalnızca bu duyguyla açıklamak haksızlık olurdu. Hissettiği korkudan çok, o yıllardır yakasını bırakmayan bildik huzursuzluktu. Beklenmedik olaylar, başarı getiren hoş sürprizler bile olsa, onda büyük tedirginliklere yol açardı. Dengesi bir anda bozulur, yaşarken kıymetini bilmediği o saydam dinginlik günlerce yerine gelmezdi. Eski durumun neden, nasıl değiştiğini anlamak, yeni olana ayak uydurmak, bütün bunlar korkunç şeylerdi Hikmet için. Onun ruhunu dinginleştiren en önemli etkendi denge.</p>

  <p>Marksizm'i benimsemesinde de, bu eğiliminin önemli bir rol oynadığı söylenebilirdi. İnsanlığın komünizmle ulaşacağı o büyük uyuma, toplumsal işleyişin kazanacağı o olağanüstü armoniye duyduğu hayranlık, Hikmet'in devrimci kavgaya katılmasında belirleyici bir etken olmuştu.</p>

  <p>Mehmet'in öldürülmesi bütün dengesini altüst edecek, onu ciddi bir depresyona sürükleyecek çapta bir olaydı. İşin en kötü tarafı bu saplantısını yoldaşlarından gizlemek zorunda olmasıydı. Bunalımının daha da katmerlenmesi anlamına geliyordu bu. Ama sorununu kimseye anlatmazdı, bunu bir tür zayıflık olarak görüyordu. Hem anlatacaktı da ne olacaktı, sanki biri çıkıp da şöyle yaparsan geçer mi diyecekti. O halde tartışmanın bir anlamı yoktu. Olayı duyduğunda gözlerinde beliren o ürküntü veren derin boşluk bu yüzdendi, Asaf'ın düşündüğü gibi yalnızca korkudan değil.</p>

  <p>Masanın sol tarafında yataktan bozma divanda Türk komünistlerinin en ayrıksı kişisi, Kerem oturuyordu. Buna oturmak da denilmezdi, sırtını arkaya dayayarak yarı uzanmıştı demek, daha doğru olurdu. Şiddetli bir grip geçiriyordu; üç gündür Moskova'daki okulun revirinde yatıyordu. Mustafa Suphi'leri Anma Toplantısı söz konusu olunca hasta yatağından kalkıp gelmişti siteye. Ama pek doğru yaptığı söylenemezdi, hapşırıp duruyordu. Gözlerinin altı çökmüş, hâlâ geçmeyen ateşin yanaklarına verdiği hafif kızıllık, insanlarla barışık olmayan bu tuhaf adamın yüzüne, arkadaşlarının hiç de alışık olmadıkları bir mahcubiyet havası veriyordu.</p>

  <p>Futbol, voleybol maçlarına katılmazdı Kerem; masa tenisi ya da bilardo oynadığı görülmüş iş değildi. Bazen, o da havasında olursa satranç oynayanları izler, genellikle dayanamaz masanın birine kendi de çökerdi. Bu oyunda hiç de fena değildi; iddialı Rusları bile yendiği olurdu. İnsanların görmek için dünyanın dört yanından onca yolu tepip geldiği halde bilet bulmakta zorlanmazdı ama Leninizm Enstitüsü öğrencilerinin en ön sıralarda rahatça oturma olanağını elde edebildiği ünlü Bolşoy Balesi'nin Gösterilerine bile yalnızca bir kez gitmişti. O da tarihin ilk köle ayaklanmasını konu alan Spartacus'ün sahnelendiğini söyleyen Şerif'in ısrarıyla. Bir daha da ne bir tiyatroya ne de başka bir sanatsal etkinliğini izlemeye gitmişti. Yoldaşların neredeyse tamamı giyinip kuşanıp Moskova'ya inerken o odasına kapanır, bir türlü bitiremediği Kapital'i birkaç demlik çay, birkaç paket sigara eşliğinde okumaya başlardı.</p>

  <p>Kolektifin sanat sorumlusu olan Cemil bir kez onu eleştirmeye kalkmış, ama aldığı tepki karşısında, bunu yaptığına yapacağına bin pişman olmuştu.</p>

  <p>"Yoldaş" demişti Cemil, olanca içtenliğini takınarak. "Bu gösterileri belki bir daha ömür boyu izleme olanağı bulamayabilirsin."</p>

  <p>"Ben buraya bale izlemeye gelmedim" demişti Kerem, soğuk bir tavırla.</p>

  <p>"Ama bu da eğitimin bir parçası" diyerek ikna etmeye çalışmıştı Cemil.</p>

  <p>"Eğitimin ne olduğunu senden öğrenecek değilim" diyerek kestirip atmıştı Kerem.</p>

  <p>Cemil işin peşini bırakmayıp, "Yanlış düşünüyorsun yoldaş, biz birbirimizden öğreniriz" diye üsteleyince, Kerem onu eliyle itekleyerek, "Beni rahat bırak"</p>

  <p>demişti.</p>

  <p>Cemil, ani bir refleksle Kerem'in elini yakalamış, iki yoldaş gergin bakışlarla birbirlerini süzmüşlerdi. Kökleri ülkede yaşanan olaylara kadar uzanan bu gerginliğin kavgaya dönüşeceğini fark eden Cemil kendine gelmiş, "Ne halin varsa gör" diyerek onu bırakıp gitmişti.</p>

  <p>Bir komünist için oldukça tuhaf olan bu süreğen yalnızlık hali o kadar belirgindi ki yabancı gruplar da durumu fark etmekte gecikmemişler, Yunanlılar onu "dokuz artı bir" diye tanımlar olmuşlardı.</p>

  <p>En iyi, çocuklarla anlaşırdı Kerem. Dillerini bilmemesine karşın sitenin bütün işlerini çekip çeviren, İkinci Dünya Savaşı'nın kahramanı, günümüzün sevimli alkoliği ihtiyar İvan'ın altı yaşındaki torunu Seryoşa'yla oyunlar oynar, iri cüssesine aldırmadan karlar arasında onunla koşuşur dururdu. Kerem'in bu halini gören yoldaşları ne diyeceklerini bilemez, onu devrimci harekete hasbelkader gelmiş bir tür meczup olarak kabul ederlerdi.</p>

  <p>Onu savunan tek kişi Mehmet'ti. "Kerem'in neler yaşadığını bilmiyoruz, belki de başından çok kötü olaylar geçmiştir" diyerek bu yoldaşa karşı daha anlayışlı davranılmasını isterdi. Ama Kerem, Mehmet'ten hiç hoşlanmazdı, kolektifte sevdiği tek kişi Şerifti. Eğer buna sevmek denebilirse, çünkü bazen Şerifle saatler süren uzun sohbetler yapar, aralarından su sızmaz, ama bazen de onu hiç tanımıyormuş gibi davranırdı. Şerif'in de bu sohbetlerden hazzettiği pek söylenemese de, bu sorunlu yoldaşı kırmak içinden gelmez, gerekirse sabaha kadar onu dinler, konuşmadığı zamanlar da tek soru bile sormadan, kendi işine bakardı.</p>

  <p>Kerem, yüksek ateşten baygınlaşan gözlerinde tuhaf bir ifadeyle karşı iskemlede sigarasını tüttüren Şerif'e bakıyordu.</p>

  <p>Üstünkörü gülümsedi Şerif arkadaşına; aklı apansız çağrıldıkları bu geceyarısı toplantısındaydı. Sigarasından derin bir nefes çekip, bakışlarını odanın ortasındaki masaya kaydırarak Asaf'ı incelemeye başladı. Ama duygularını gizlemede usta olan yılların politikacısı Asaf'ın yüzünden olanları anlaması çok zordu. Derin bir nefes daha çekti sigarasından, tütünün acı tadı damağını dağlayıp genzine kadar ulaştı, yüzünü buruşturarak elindeki sigaraya baktı.</p>

  <p>Cosmos, Sovyetler'de üretilen en iyi markalardan biriydi, ama Samsun'dan sonra Şerif'e oldukça tatsız gelmişti. Ülkeden getirdiği stok bitince çaresiz alışmıştı bu sigaraya.</p>

  <p>Daha kırkına bile girmemişti Şerif, ama en az ellisinde gösteriyordu. Cılız kumral saçları çoktan beyazlamaya başlamıştı, seyrek kirpiklerinin tükendiği göz uçlarından şakaklarına uzanan derin kırışıklıklar çileli bir geçmişin izleriyle, erken bastıran bir yaşlılığın sevimliliğini aynı anda nakşetmişti bu zayıf yüze.</p>

  <p>"Sen niye geldin ki bu hasta halinle?" diye çıkıştı Kerem'e; biraz da odadaki can sıkıcı suskunluğu bozmak için sormuştu bu soruyu.</p>

  <p>Kerem hiçbir şey söylemedi, acı acı gülümsedi yalnızca. Asaf da işitmişti Şerif'in söylediklerini. Bu laflan yersiz bulduğunu belirten bir ifadeyle baktı onlara. Şerif tınmadı, gözleri Leonid'e kaymıştı; göz göze gelecek gibi oldular, ama Rus öğretmen bakışlarını hemen kaçırdı. Şerif buna bir anlam veremedi, neler oluyordu? Düşünceleri yanında oturan Can'ın fısıltısıyla dağıldı.</p>

  <p>"Önemli bir olay var galiba?"</p>

  <p>Şerif arkadaşına dönerek ilgiyle dinlemeye başladı.</p>

  <p>"Baksana" diye sürdürdü Can, başıyla masayı göstererek. "Leonid ile Asaf da katılıyor toplantıya."</p>

  <p>Gerçekten de bu ikisinin kolektifle birlikte toplantı yaptıkları görülmüş iş değildi, hem de gecenin bu saatinde. Asaf daha önce yalnızca bir kez bulunmuştu toplantılarında, o da Moskova'ya geldikleri ilk günlerde. O toplantıda parti okulundaki eğitimin önemi, TKP'lilerin yıllardır en disiplinli öğrenciler olma onurunu ellerinde tuttukları, bu onuru yeni kolektifin de bozmaması gerektiği hakkında bir söylev çekmiş, kadınlarla ilişki konusunda dikkatli olunması, bütün ilginin derslere verilmesini önermişti. O günden sonra da Asaf'ın kolektifle örgütsel ilişkisi kesilmişti. Kesilmişti ama o hiçbir zaman yoldaşlardan uzak duramamış, her fırsatta insanlara karışmayı sürdürmüştü. Özellikle, Marksizm'le ilgili ukalalık sayılacak açıklamalar yapmaktan çekinmeyen Cemil ile kadınlarla arası iyi olan Can'a sık sık takılması yüzünden tatsızlıklar çıkmıştı.</p>

  <p>Can temiz giysileri, bakımlı haliyle öteki yoldaşlardan hemen ayrılıyordu.</p>

  <p>Almanya'ya işçi olarak giden Kürt bir ailenin ikinci erkek çocuğuydu. Cemil ona "Zaza Kürtlerinin en yakışıklısı" diye takılırdı. Almanya'da partilenmişti Can.</p>

  <p>Daha güvenli bir çalışma yapma olanağı varken, Avrupa'da yaşayan birçok Türkiyeli komünistin tersine daha tehlikeli bir görevi seçmiş, merkez komite ile ülkedeki örgütler arasında kurye olarak çalışmaya başlamıştı. Bu yüzden ülkedeki partililerin psikolojisini yakından biliyordu. Onu tanıyanlar da insana güven veren bu içten gülüşlü yoldaşı kendilerinden biri sayıyor, Avrupa'da yaşayan kavga arkadaşlarına karşı alttan alta hissettikleri küçümseme duygusunu ona karşı duymuyorlardı. Can'ın ülkedeki TKP'lilere göre önemli bir avantajı daha vardı. Parti merkezindeki insanları tanıyordu. Ülkedeki yoldaşların pek çoğunun sandığı gibi örgütü yarı tanrı, yarı insan efsanevî önderlerin değil, yanlışlar yapabilen, korkan, bazen kendi çıkarlarını düşünen kendisi gibi etten kemikten kadroların yönettiğini biliyordu. Onun kafasında TKP miti çok önceden yıkılmış, örgütü daha gerçekçi bir gözle değerlendirme olanağını bulmuştu.</p>

  <p>Can'ın yanındaki iskemlede Beşir oturuyordu. Leninizm Enstitüsü'nün, Avrupa'da üretilmiş malların satıldığı mağazasından oldukça yüklü bir paraya aldığı, yanları beyazlı-kırmızılı şeritlerle süslenmiş lacivert eşofmanlarıyla gelmişti toplantıya. Aynı eşofmandan Afganlılar, Brezilyalılar, Lübnanlılar ve Nikaragualılar da almışlar, Sovyet hükümeti nedense tek tip eşofman ithal ettiğinden farklı ülkelerin devrimcileri aynı futbol takımının üyesiymişler gibi benzer eşofmanlarım giymek zorunda kalmışlardı. Belki de Beşir enternasyonalizm duygusunu böylesine somut yaşattığı için bu eşofmanları çok seviyor, dershaneden gelir gelmez hemen sırtına geçiriyordu. Daha önce de defalarca toplantılara eşofmanla katılmıştı, ilkinde Hikmet onu uyarmış, eşofmanların toplantının ciddiyetini bozduğunu söylemişti. Ama Beşir mahpushanede en önemli toplantıları bile eşofmanlarla yaptıklarını söyleyerek karşı çıkmıştı parti sekreterine.</p>

  <p>Tartışma uzamaya başlayıp da, konu Çanakkale Cezaevi'nde yaşanan açlık grevlerindeki kahramanlıklara dönünce, artık bu öyküleri dinlemekten gına gelen öteki yoldaşlar müdahale etmişler, Beşir de böylece kendi aralarındaki toplantılara eşofmanla katılma hakkını elde etmişti. Ama şimdi, odadaki ağır havadan, önemli bir sorunla karşı karşıya olduklarını anlıyor, özellikle de Leonid'in burada olmasından çekinerek, "Toplantıya eşofmanla gelmekle yanlış mı yaptım acaba?" diye düşünüyordu. Bakışları karşı duvarda Slav tarzı nakışlarla bezenmiş ahşap bir çerçevenin içindeki Nâzım Hikmetin "Seni Düşünüyorum"</p>

  <p>başlıklı şiirine kaydı.</p>

  <p>Türkiye Komünist Partisi, T.K.P.'m benim, seni düşünüyorum.</p>

  <p>Sen dünümüz, bugünümüz, yarınımızsın, en büyük ustalığımız, en ince hünerimizsin.</p>

  <p>Sen aklımız, yüreğimiz ve yumruğumuzsun.</p>

  <p>Dünyada bir anılır şanlı soyun var:</p>

  <p>sen küçük kardeşisin V.K.P.(B) 'nin Sen bana bugün mübarek alnındaki yara yerinle ve işçi bileklerinde zincir izleriyle göründün, yürüyorsun dimdik, pırıl pırıl.</p>

  <p>Ömrümde yalnız seninle ve senin safında olmakla övündüm.</p>

  <p>Bu şiiri ezbere söyleyecek kadar çok okumasına karşın, her okuyuşunda heyecanlanmaktan, gözleri dolacak kadar coşkuya kapılmaktan kendini alamazdı Beşir. Aslen Mardinliydi. O tatlı aksanı da olmasa kimse onun Kürt olduğunu anlayamazdı. Bir İsveçli kadar sarışındı, açık mavi gözlerinin pek etkileyici olduğu söylenemese de kalkık küçük burnu, uçları adeta beyazmış gibi duran uzun kirpikleri ve biçimli kaşlarının dört parmak üstünden başlayan kıvırcık sarı saçlarının bu iriyarı genç işçiye sevimli bir hava verdiği inkâr edilemezdi.</p>

  <p>Beşir'i gülümseyerek süzüyordu Cemil. "Cenaze evini andıran bu odanın içindeki en renkli kişi" diye geçirdi aklından. Beşir'in çaprazında oturuyordu.</p>

  <p>Yirmi beş yaşındaydı. Kuzgunî siyah saçları, bıyıkları, buğday rengi tenini olduğundan daha esmer gösteriyordu. Yabancı öğrencilerin çoğu İspanyol sanmışlardı onu. Dizginleyemediği bir heyecanı vardı, çoğu zaman coşkusu sağduyusunu bastırır, olmadık çıkışlar yapar, gereksiz tartışmalara neden olurdu. Bu heyecanın altında kendini gösterme duygusuyla yanıp tutuşan güçlü bir ego yatıyordu. Ama Cemil bu duygusunu devrimci romantizm diye açıklamayı daha uygun buluyordu. Teoriye yatkın bir zekâsı vardı. Bu niteliği onu zaman zaman ukalalaştırıyor, yoldaşlarının tepkisini çekiyordu. Ama kendisiyle öylesine meşguldü ki, yoldaşlarının tavrını fark ettiği pek söylenemezdi. En iyi anlaştığı kişi Şerifti. Bazı konularda ters düşseler de, Cemil'in bütün kolektiftekilere yetecek kadar fazla olan coşkusu, ülkede olumsuz bir çalışmanın içinden gelen Şerif'i de etkilemiş, bu delidolu genç yoldaşı öz kardeşi gibi sevmeye başlamıştı.</p>

  <p>Turgut, Asaf'ın karşısındaki iskemleye yerleşmişti. Elindeki İngilizce-Türkçe cep sözlüğüne bakarak yeni sözcükler ezberlemeye çalışıyordu. Yunanlı sevgilisi Eli'yle daha iyi anlaşabilmesinin tek yolu İngilizce sözcük dağarcığını genişletmesiydi. Temiz bir yüzü vardı, Kolektiftekilerin çoğu gibi orta boyluydu. Siyah saçlarının tersine, bıyıkları parlak bakır rengiydi.</p>

  <p>Kıbrıslıydı Turgut, belki de Eli'yi bu yüzden seçmişti. Aslında bu seçimin kıza ait olduğunu söylemek daha doğru olur; çünkü Turgut da yabancı kadınlar karşısında Türk erkeğinin geleneksel tutukluğunu yaşadığı için Eli'den hoşlanmasına karşın ilk adımı atmakta duraksamış, ama işi şansa bırakmak istemeyen Yunanlı komşunun girişimleriyle bu ateşli aşk, Moskova'nın soğuk ikliminde filizlenmeye başlamıştı. Eli'nin aşkına verdiği tutkulu karşılıktan da anlayabileceğimiz gibi Turgut soğukkanlı görünmesine karşın, aslında ateşli bir çocuktu. Bu yüzden de kendi partisindeki yasal çalışma yerine TKP'nin fırtınalı yaşamını seçmişti. O da Can gibi kurye olarak çalışıyordu. Kıbrıslı olduğu için daha az dikkat çekiyor, ülkeye kolayca girip çıkabiliyordu.</p>

  <p>Şu ana kadar kolektiften kimseyle takışmamıştı. Turgut'un uyumlu hali hemen herkesin dikkatini çekmiş, beğeni toplamıştı. Sekreter atanmadan önce oybirliğiyle muhtar seçilmiş, kolektifin yönetsel işleriyle ilgilenmişti. Bu işi pekâlâ da iyi yürüttüğü söylenebilirdi. Ama sekreterin atanması uzadıkça, başta onu yetersiz bulan Durmuş olmak üzere bazı yoldaşların tepkisini çeker olmuştu, neyse ki sonunda parti merkezi Hikmeti sekreter olarak atamıştı da, büyük tatsızlıklara yol açılmadan Turgut yeniden kendi kabuğuna çekilip derslerine çalışmaya, sevgilisiyle rahatça birlikte olmaya başlamıştı. Spor karşılaşmalarında grubun aranan elemanlarından biriydi; özellikle de futbolda amatör bir kümede oynayacak kadar yetenekliydi. Ama Moskova'da ona gerekli olan futbol değil, İngilizce ve Marksist teoriydi. Hangisi daha önemli diye sorarsanız, sanırım Turgut, Eli'nin iri siyah gözlerini anımsayarak uzun uzun düşünür, sonra da, "Bunu kestirmek gerçekten de zor yoldaş" derdi.</p>

  <p>En son Nejat girdi içeriye. En uzun boylu olanlarıydı, kumraldı, henüz yirmi altısında olmasına karşın saçları şimdiden açılmaya başlamıştı. İstanbul'da yaşıyordu, ailesi yıllar önce Bulgaristan'dan gelmişti Türkiye'ye. O da Cemil gibi çocuk denecek yaşta atılmıştı kavgaya. Lise çalışmasında her kademede bulunmuş, önemli bir görevdeyken artık yaşının büyüdüğü gerekçe gösterilerek alınıp kenara konulmuştu. Buna hiç itiraz etmemişti, o verilen her görevi yerine getirmeye hazır su katılmamış bir parti işçisiydi. Eğitime gelmesi de büyük bir özveri işiydi zaten. Kimse ona önceden Moskova'ya eğitime gideceğini, buna göre hazırlık yapmasını söylememişti. Oysa Moskova'ya gelecek yoldaşlara en az birkaç ay önceden haber verilir, ona göre hazırlıklar yapılırdı. Gerçi parti Nejat'ı eğitime yollamayı düşünüyordu, ama bu yıl gideceklerin arasında yoktu. Son anda listedekilerden birinin gitmesi tehlikeye girince, parti sorumlusu hemen o gün Nejat'ı çağırıp, "Bu akşam Moskova'ya eğitime gidiyorsun" deyivermiş, arkasından da eklemişti, "Bak her yoldaşa kısmet olmaz bu."</p>

  <p>Nejat şoke olmuştu, çünkü daha iki gün önce bir kızı dünyaya gelmişti. Bu durumu karısına nasıl açıklayacaktı, hadi ona açıkladı, ya çalıştığı şirkete ne diyecekti? Ama parti kararıydı, uymamak olmazdı. Önce çalıştığı yere gitti; babasının çok rahatsız olduğunu, onun işini devralması gerektiğini söyledi.</p>

  <p>Yarım maaşını da içerde bırakarak ayrıldı şirketten. Eve gitti, durumu karısına anlattı. Ağladı kadıncağız, sonra ne yapalım madem parti kararı deyip, kocasının bavulunu hazırlamaya başladı. Akşamüzeri yoldaşıyla görüşüp sahte pasaportunu aldı Nejat. Bir tek yakınma sözcüğü bile çıkmamıştı ağzından. Geceyarısı Bulgaristan'a giden trende pencere kenarına oturmuş, ay ışığının altında bitip tükenmek bilmeyen verimli tarlaları seyrediyordu, ama aklı karısı ve kızında kalmıştı.</p>

  <p>Moskova'ya gelince kolektiftekilerle hemen uyum sağlamıştı. Kâğıt oyunlarını iyi biliyordu, bilardoya yatkındı. Gerçi yaşı ilerlemişti, ama hâlâ lise yıllarının çalışma alışkanlıklarını sürdürüyor, bu davranışları zaman zaman komik durumların ortaya çıkmasına neden oluyordu. Buna rağmen kimse ona kızamıyor, içindeki çocuğu koruyan bu yoldaşa hemen herkes sempatiyle bakıyordu.</p>

  <p>Nejat içeri girerken Hikmet soru dolu bakışlarını ona dikmişti. Nejat biraz öfkeli bir tavırla ellerini yana açarak, "Yok" dedi. "Adanı hiçbir yerde yok.</p>

  <p>Bilardo salonuna baktım, yok. Ekvadorlu Luis ile İsrailli Yakob maç yapıyorlardı, onlara sordum, görmemişler. Yer yarıldı da içine girdi sanki."</p>

  <p>"Bence yerin dibine değil de başka bir yere girmiştir" dedi Cemil hınzırca.</p>

  <p>Şerif arkadaşının neden bahsettiğini anlamış, gülümseyerek başını öne eğmişti.</p>

  <p>Asaf sert bakışlarını Hikmet'e dikerek sordu:</p>

  <p>"Moskova'ya inmemiştir değil mi?"</p>

  <p>Parti kararı kesindi. Hiçbir yoldaş tek başına siteden ayrılamazdı.</p>

  <p>Hikmet sıkıntılı ama kesin bir tavırla yanıtladı:</p>

  <p>"İnmemiştir, bunu yapamaz." Nejat'a dönerek sürdürdü sözlerini: "Belki Afganlıların yanındadır."</p>

  <p>"Belki" dedi Nejat, Kerem'in yanına otururken. "Ama sitedeki bütün grupları tek tek dolaşamazdım herhalde."</p>

  <p>Bütün gözlerin üzerine çevrildiğini hissetti. Savunma zorunluluğu duydu.</p>

  <p>"Hem onlar çoktan uyumuştur. İnsanları rahatsız edemezdim ya." Gözler hâlâ üzerindeydi. Birden anımsamış gibi, "Ha yahu, dışarıda iki Sovyet vatandaşı gördüm tanıyan var mı, kim onlar?"</p>

  <p>Asaf, söz konusu kişilerin Mehmet''in odasını aramaya gelen Viktor'un adamları olduğunu anlamıştı.</p>

  <p>"Onlar görevliler" dedi. "Binada tamir edilecek yerler var mı, onlara bakacaklarmış."</p>

  <p>"Geceyarısı mı?" dedi Şerif kuşkuyla. Ortalıkta karanlık bir şeylerin döndüğüne kesinlikle emin olmuştu artık.</p>

  <p>"Bu adamların da işlerine akıl sır ermiyor" dedi Cemil, dudaklarında hinoğluhin bir gülümsemeyle.</p>

  <p>"Gördüğünüz gibi yenilenme süreciyle birlikte, Sovyet insanları gece gündüz demeden çalışıyor" diye espri yapmaya kalktı Beşir, ama kimse gülmedi.</p>

  <p>Nejat sıkıntıyla yün gömleğinin cebinden sigarasını çıkardı, yakacaktı ki Leonid öksürmeye başladı. Öksürük sesleri Asaf'ın beyninde yankılandı, migreni tutmak üzereydi. Yüzünü buruşturarak Nejat'a döndü, "Yoldaşlar mümkünse sigara içmeyelim" dedi.</p>

  <p>Nejat bir an alınmış gibi kaş altından süzdü masadakileri. Asaf sözlerini sürdürdü. "Sigarası yananlar da söndürürse iyi olur. İçerde göz gözü görmez hale geldi."</p>

  <p>Sigara içmeyen azınlık bu talebi gönülden destekledi, sigara içen çoğunluktan bazıları homurdansa da hepsi birer fırt daha çekip ellerindeki izmaritleri kül tablalarına bastırdılar. Sağlığına dikkat eden Can bununla da yetinmedi, kalkıp odanın geniş pencerelerinden birini ardına kadar açtı. İçerisi bir anda soğudu. Ama soğuk Can'ın umurunda değildi, pencereden içeri dolan havayı içine çekerek söylendi.</p>

  <p>"Mis gibi kar kokuyor."</p>

  <p>Leonid dalgınlığından sıyrılıp Can'a baktı. Bu sözleri küçükken annesinden defalarca duymuştu. Sabah kalkıp da kapılarının önüne kadar yığılan karları görünce, sevinçle mırıldanırdı annesi, "Mis gibi kar kokuyor." Küçükken bir anlam veremezdi bu sözlere. Kar da kokar mıydı canım! Ama üniversiteye girdiği yıl, ilk aşkı, ilk göz ağrısı, sonradan karısı olacak Larissa'yla donmuş Moskova Irmağı boyunca yürürken o da duymuştu kar kokusunu. Bunu annesine anlatınca da, "İşte şimdi tam bir Moskovalı oldun" demişti yaşlı kadın. "Kar kokusunun farkına varmayan Moskovalı mı olurmuş!" Ama sonra kanıksadığından mıdır, unuttuğundan mıdır, yaşamın ağırlığından mıdır bilinmez, duymaz olmuştu, insanı serin, yumuşacık dinginliğiyle saran o belli belirsiz kokuyu.</p>

  <p>"Yeter artık kapat şunu" diyen Nejat'ın sesiyle sıyrıldı düşüncelerinden Leonid. "Hepimizi hasta edeceksin."</p>

  <p>Can acele etmedi, ama bu kez uyarı Asaf'tan geldi.</p>

  <p>"Can yoldaş kapat pencereyi de başlayalım." Can istemeye istemeye pencereyi kapatırken Asaf da yanında oturan Hikmet'e döndü.</p>

  <p>"Durmuş olmadan başlamak zorundayız" dedi.</p>

  <p>Hikmet tedirgindi, bir şeyler söyleyecekti ki, yüzünde yapılan işe anlam veremeyen bir ifadeyle Şerif atıldı.</p>

  <p>"Yalnızca Durmuş değil, Mehmet de yok."</p>

  <p>Leonid'in dudakları belli belirsiz titremeye başlamıştı. Hikmet sıkıntıyla sağ elini çenesine götürüp farkında olmadan ağzını kapatmıştı, Asaf bakışlarını önce Şerif'e çevirdi, sonra odadakilere döndü. Sanki herkesi tek tek süzer gibiydi, ama aslında kimseyi gördüğü yoktu. Büyük felaketler karşısında bile metanetini yitirmeyen, kararlı bir önder gibi davranmak istiyor, ama kaşlarını kaldırışından parmaklarını oynatışına kadar, bütün bedenini etkileyen bir çekimserlik ona engel oluyor, cinayetin etkisinden bir türlü kendisim kurtaramıyordu.</p>

  <p>"Zaten toplanmamızın nedeni de" diyerek bir deneme yaptı; ama güvenli bir ses tonuyla girdiği cümlenin daha üçüncü sözcüğünde sesi titremeye başladı, açıklamasının sonunu getiremedi, bir süre durakladı, derin bir soluk alarak, "Toplanmamızın nedeni Mehmet yoldaş" diyerek güç bela bitirebildi cümleyi.</p>

  <p>Odadakilerin yüzleri gerilmiş, bakışlar Asaf'ın dudaklarına kenetlenmişti.</p>

  <p>Artık kötü bir şeyler olduğunu sezinlemişlerdi, ama içlerinden biri de çıkıp neler oluyor diye soramıyordu.</p>

  <p>Asaf'ın yapmacık metanetini korumaya çalışan son çizgiler de yumuşamış, yüzü bir bozgun habercisinin yılgın ifadesini almaya başlamıştı.</p>

  <p>Rahatsız edici bir boyuta ulaşan sessizlik, merakına herkesten önce yenilen Şerif'in sorusuyla bozuldu.</p>

  <p>"Eee, ne olmuş Mehmet'e?"</p>

  <p>Bir an hissedilen duraksamayı da saymazsak, sesi o kadar doğaldı ki, odanın gerilimi biraz yumuşar gibi oldu ya da Asaf böyle düşündü, derin bir soluk alarak konuşmaya başladı.</p>

  <p>"Mehmet yoldaş" dedi, ama yine de hemen açıklayamadı, "Mehmet yoldaş" diye tekrarladı, bu yinelemeler konuşması için ona güç verir gibiydi. "Mehmet yoldaş öldü!"</p>

  <h1 id="sigil_toc_id_7">Sekizinci bölüm</h1>

  <p>"Mehmet yoldaş öldü!"</p>

  <p>Asaf'ın dudaklarından dökülen bu üç sözcük, odada ürkütücü bir sessizliğe yol açtı. Odadakiler dehşetten fal taşı gibi açılmış gözlerle birbirlerine baktılar, ama içlerinden kimse çıkıp da bir şey soramadı. Beklenmedik bir olay, hele de bu bir ölümse ne kadar açık anlatılırsa anlatılsın, işitilmesiyle kavranması arasındaki süre sıradan bir habere göre daha uzun oluyordu.</p>

  <p>"Cesedini Leonid bulmuş" diye sürdürdü konuşmasını Asaf, biraz rahatlamış görünüyordu. "Bizim kaldığımız binanın önünde..."</p>

  <p>Asaf konuşmasını sürdürecekti ki, gözlerin Leonid'e çevrildiğini, kimsenin onu dinlemediğini fark edince susarak o da Rus öğretmene bakmaya başladı.</p>

  <p>Leonid suçüstü yakalanmış gibi iki kez yutkunduktan sonra, "Pencereden gördüm" dedi, titrek bir sesle. "Köprünün üzerindeydi... karanlıktı... önce seçemedim. Aşağıya indim... baktım bizim Mehmet..."</p>

  <p>"Nasıl ölmüş?" diye sordu Şerif, ağlamaklı bir sesle.</p>

  <p>"Demir bir çubuk... sırtında..." sözcüğü düzeltti, "Sırtına demir bir çubuk saplanmış" dedi.</p>

  <p>Yerde kanlar içinde yatan Mehmet'in cesedi geldi Şerif'in gözlerinin önüne.</p>

  <p>"Bu akşamüzeri buzları kırdığınız demir çubuklardan biri... sırtına saplanmış" diye sürdürdü Leonid.</p>

  <p>"Saplanmış mı?" dedi Can, araya girerek. Yakışıklı yüzü şaşkınlıktan allak bullak olmuştu.</p>

  <p>"Evet, sırtından girmiş." Anlatırken, demir çubuk ona saplanmış gibi acıyla yüzünü buruşturmuştu Leonid.</p>

  <p>"Öldürülmüş mü?"</p>

  <p>Bu ürkek fısıltının kimin ağzından çıktığı belli olmadı, belki de herkes kendi kendine bu soruyu sormuştu da içlerinden yalnızca biri düşüncesini dile getirebilmişti.</p>

  <p>Mehmet bir kazayla ya da doğal nedenlerle ölmüş olsaydı yoldaşları buna üzülecekler, günlerce olayın etkisinden kurtulamayacaklardı, ama öldürülmüşse bu aynı zamanda burada bulunanların da tehlike altında olduğu, her an içlerinden birinin daha cinayete kurban gidebileceği anlamına geliyor, bir yoldaşın kaybından duyulan üzüntünün yanı sıra kendi can güvenlikleri için duydukları derin kaygı da içlerim kemiriyordu.</p>

  <p>"Ne yazık ki öyle" diyen Asaf yetişti, ağlamamak için kendini zor tutan Leonid'in yardımına.</p>

  <p>"Onu kim öldürmüş olabilir?" diye öfkeyle söylendi Can. Arkadaşına duyduğu üzüntü, kendine yönelen tehditten daha mı ağır basmıştı, yoksa öldürülme olasılığını hiç mi aklına getirmemişti, belli olmuyordu.</p>

  <p>"Yabancılardan biri olmalı" diye söylendi Hikmet, kesin bir tavırla. Kendi kolektifinden birinin böyle bir cinayet işlemiş olmasını düşünmek bile istemiyordu.</p>

  <p>"Bildiğim kadarıyla yabancılarla hiçbir sorunu yoktu" dedi Şerif, bu konuda farklı düşünceleri olduğunu belli ederek.</p>

  <p>"Pepe'yi unutma" diye atıldı Beşir, sesi öfke doluydu. "Yılbaşında sevgilisiyle dans etti diye boğmaya kalktıydı Mehmet'i."</p>

  <p>"Ertesi gün oğlan gelip özür diledi" diye karşı çıktı Şerif. "Sonra da Pepe'yle dost oldular. Hatta birlikte gidip yeşil Brezilya çayı bile içtik odalarında."</p>

  <p>"Mehmet'i herkes severdi" diye yakındı Turgut. "Hiç kimseye bir kötülüğü yoktu ki..." Sesi titremeye başlamıştı.</p>

  <p>"Belki de" dedi, dalgınlıktan sıyrılmış bir ses tonuyla Cemil. "Onu faşistler öldürdü."</p>

  <p>"Faşistler mi?" diye sordu Can.</p>

  <p>"Düşünsenize Türk müteahhitleri Moskova'da inşaatlar yapıyorlar. Onların çalışanları arasına karışıp..."</p>

  <p>"Saçma" dedi Asaf araya girerek. "Bizim burada kaldığımızı nereden bilecekler."</p>

  <p>"MÎT söylemiştir. Ya da CIA, biliyorsunuz faşistleri taşeron olarak kullanıyorlar."</p>

  <p>"Ben de sanmıyorum" dedi Şerif. "Biz terörist bir örgüt değiliz ki."</p>

  <p>"Bilemiyorum" dedi Cemil, gözlerini yere indirerek. "Cunta bizi yıldırmak için her tür saldırıyı dener gibime geliyor."</p>

  <p>"Öyle ya da böyle, gitti yoldaşımız" dedi Beşir, yazıklanarak.</p>

  <p>Bu akıl yürütmeleri gereksiz bulduğu her halinden belliydi.</p>

  <p>"Onu ne kadar tanıyorsunuz?" diyen bir ses duyuldu. Aynı anda bütün gözler Kerem'e çevrildi.</p>

  <p>Kerem uzandığı divanda güç bela doğrulmuş, yanıt arayan bir adamın merakından çok odadakilerin tavrını benimsemeyen, hatta bir parça küçümseyen bakışlarla arkadaşlarını süzüyordu.</p>

  <p>Cemil bir şeyler söyleyecekti ki, Beşir ondan önce davrandı:</p>

  <p>"Ne demek istiyorsun yoldaş?" diye sordu, anlamaya çalışan bir ifadeyle.</p>

  <p>Kerem alabildiğine sakindi.</p>

  <p>"Mehmet'i diyorum, ne kadar tanıyorsunuz? Mesela sen, Beşir yoldaş, onun gerçek ismini biliyor musun? Ne iş yapardı? Karısı, çocukları var mıdır?"</p>

  <p>"Nereye varmak istiyorsun yoldaş?" diyerek, Hikmet kesti sözünü.</p>

  <p>Kerem, onu takmadı, Nejat'a dönerek sürdürdü konuşmasını.</p>

  <p>"Daha bir hafta önce, yemek kuyruğunda onu bencil diye suçlayan sen değil miydin?"</p>

  <p>"O başka..." diye karşı çıkacak oldu Beşir.</p>

  <p>"Başka mı, hadi o başka, ya sen Nejat yoldaş, Mehmet sosyal psikoloji dersinde çok konuşuyorsun dediğinde, aranızda geçen sert tartışmayı ne çabuk unuttun."</p>

  <p>Kerem'i ciddiye almayan Nejat, "Sayıklıyor" diye mırıldandı.</p>

  <p>"Sayıklamıyorum" dedi Kerem, keskin bakışlarını Nejat'a dikerek.</p>

  <p>"Sayıklamıyorum ama öfkeleniyorum."</p>

  <p>"Sen ne diyorsun be" diye gürledi Cemil, iskemlesinde yarı doğrularak.</p>

  <p>"Mehmet öldü diye neredeyse sevineceksin."</p>

  <p>Cemil'in sözleri Kerem'i zıvanadan çıkarmaya yetmişti, hasta haline bakmadan kavga edecekmiş gibi doğruldu, bir şeyler söyleyecekti ki, "Yoldaşlar, lütfen sakin olalım" diyen Asaf'ın müdahalesiyle sustu.</p>

  <p>Odadaki gerginliğin kötü bir yerlere varacağını sezinleyen Şerif, ötekilere fırsat vermeden atıldı.</p>

  <p>"Kerem yoldaş" dedi, yumuşak bir ses tonuyla. "Sen rahatsızsın, gidip uyusan..."</p>

  <p>Kerem alınmış gözlerle baktı Şerif'e.</p>

  <p>"Yazık, beni bir tek senin anlayacağım sanırdım" dedi, sonra tehdit edercesine baktı Şerif'e. "Belki de anlıyorsun, ama bunu söylemek işine gelmiyor."</p>

  <p>"Iyi değilsin yoldaş, git yat, sonra tartışırız" diyecek oldu Şerif, ama Kerem aldırmadı.</p>

  <p>"Siz de iyi değilsiniz..."</p>

  <p>"Sayıklıyor" diye tekrarladı Nejat.</p>

  <p>"Kendinde değil" diye onu destekledi Turgut.</p>

  <p>"Siz kendinizde değilsiniz" diye yeniden sesini yükseltti Kerem. "Ne kendinizi, ne yoldaşlarınızı tanıyorsunuz."</p>

  <p>Sustu, yorulmuş gibiydi, başı önüne düştü. Bir süre öylece kaldı. Odada kimse konuşmuyor, herkes onu izliyordu. Sonra yanında oturan Nejat'a döndü, dudaklarında yenilmiş bir gülümseme belirdi, eliyle arkadaşının dirseğine dokundu.</p>

  <p>"Belki de sen haklısın" dedi. "Belki de sayıklıyorum."</p>

  <p>Yanıt beklemeden döndü, gözlerini kapattı. "Sanki benim için tartışma bitti"</p>

  <p>der gibiydi.</p>

  <p>Başka zaman olsa Kerem'in davranışını yadırgamaz, gülüp geçerlerdi. Ama ölmüş bir yoldaşın ardından yaptığı bu konuşmayı kaldırmak güçtü. Yine de kimse bulaşmadı Kerem'e. Odayı yeni bir suskunluk dalgası kaplamış, sıkıntı elle tutulacak kadar belirginleşmişti. Birinin duruma müdahale etmesi, bu moral bozucu havayı dağıtması gerekiyordu, bu işi Asaf yaptı:</p>

  <p>"Yoldaşlar" dedi, sesi tok çıkıyordu, kendini adamakıllı toparlamıştı.</p>

  <p>"Biliyorum, hepimiz için ağır bir durum. Ama sakin olmalıyız. Düşman hiçbir yerde peşimizi bırakmıyor. Hatta burada, sosyalizmin anavatanında bile yoldaşlarımızı katletmeyi sürdürüyor. Soğukkanlı olmalıyız. Sovyet güvenlik birimleri olayı soruşturmaya başladılar bile. Ben de parti merkezine telefon edip durumu bildirdim. Durumu değerlendirmek için hemen toplanacaklar..."</p>

  <p>"Peki biz ne yapacağız?" dedi Şerif, gergin bir yüz ifadesiyle.</p>

  <p>"Bekleyeceğiz, soruşturmayı yürütenlere yardımcı olacağız."</p>

  <p>Şerif duymazlıktan gelerek Hikmet'e döndü.</p>

  <p>"Kendi aramızda toplanıp bir değerlendirme yapmamız gerekmiyor mu?"</p>

  <p>Hikmet, Şerif'in ne demek istediğini anlamamıştı, bir şeyler söyleyecekti ki Asaf atıldı.</p>

  <p>"İşte toplandık ya. Her şeyi burada konuşabiliriz."</p>

  <p>"Hayır konuşamayız, bu bizim hücrenin toplantısı değil."</p>

  <p>Asaf sinirlenmeye başlamıştı.</p>

  <p>"Peki ne toplantısıymış bu?"</p>

  <p>"Bu parti merkeziyle, okul yönetiminin bilgilendirme toplantısı. Sen Merkez Komitesi'nden olabilirsin ama bizim kolektifin üyesi değilsin" diye sürdürdü sözlerini Şerif, sonra Rus öğretmene döndü. "Bunu bir saygısızlık olarak almayın lütfen Leonid yoldaş ama, siz de bu parti örgütünden değilsiniz. Ölen yoldaş bizim kolektifin üyesi, konu öncelikle bizim aramızda tartışılmalı."</p>

  <p>"Haklısınız" dedi Leonid, çekingen bir sesle. "Ben yalnızca açıklama için geldim buraya."</p>

  <p>Asaf'ın yüzü sıkıntıyla buruştu, Şerif'in işgüzarlığından çok Leonid'in uzlaşmacı tavrına bozulmuştu, ama kendini tuttu.</p>

  <p>"Bak yoldaşım" dedi Şerif'e bakarak, sesinde dozu yerinde bir ciddiyet seziliyordu. "Bence acele etmeyin. Şu soruşturma bir ilerlesin, parti merkezi durumu bir değerlendirsin sonra..."</p>

  <p>"Anlamıyor musun yoldaş" diye gürledi Şerif. Asaf'ın tersine öfkesini gizlemeye gerek duymadan konuşuyordu. "Sonrası olmayabilir. Burada söz konusu olan bizim yaşamımız. Tartışmalıyız, gerekirse önlem almalıyız."</p>

  <p>"Ben de onu diyorum. Önlemi en iyi uzmanları alır. Bu işi Sovyet yoldaşlara bırakalım" dedi. Açık bir gerçeğe işaret ediyormuş gibi kendinden emin gülümseyerek sözlerini sürdürdü; "Biliyorsunuz, Sovyet yoldaşlar bu konuda uzmandır."</p>

  <p>"Öyle olduğunu görüyoruz" dedi Şerif, acı acı gülümseyerek. "Ama ben, kendi canımı artık başkalarına emanet etmek istemiyorum." Son cümleyi söylerken bakışları odadaki arkadaşlarının yüzlerinde dolaştı, sanki onlardan kendisini desteklemelerini bekliyordu, ama kimseden ses çıkmıyordu. Bakışları gelip Cemil'in koyu renk gözlerinde durdu.</p>

  <p>Cemil duraksıyordu, Şerif'in kaygılarına tam olarak katıldığı söylenemezdi.</p>

  <p>Bugüne kadar Sovyetler'e tümüyle güvenmişlerdi, şimdi görüşlerini değiştirmeleri için bir neden göremiyordu, ama öte yandan Asaf'ı desteklemeyi de hiç düşünmüyordu.</p>

  <p>"Bence yanlış düşünüyorsun yoldaş."</p>

  <p>Konuşan Hikmet'ti. Yaşadıkları kaosun tıpkı ülkede olduğu gibi ancak merkezden gelen direktiflerle düzeleceğine inanıyordu. Farklı görüşlerle durumu içinden çıkılmaz hale getirmeye hiç gerek yoktu. "Biz bu ülkeye gelirken canımızı, özgürlüğümüzü, hatta ailemizin güvenliğini bu insanlara teslim etmedik mi? Kendi adıma konuşacak olursam, bu konuda en küçük bir kaygım yok. Unutma dünya devriminin merkezindeyiz, Sovyetler Birliği'ndeyiz."</p>

  <p>"Senin gibi düşünmüyorum" diyerek araya girdi Cemil. Aslında hâlâ kararını vermiş değildi, ama Hikmet'in Asaf la birlikte hareket etmesi canını sıkmıştı.</p>

  <p>Böyle bir anda Şerif'i yalnız bırakmayı kendine yedirememişti. "Bulgaristan'da yaşadıklarımdan sonra kimseye gözü kapalı inanmam ben. Nerdeyse bizi elleriyle cuntanın polisine teslim edeceklerdi." Sözlerinin burasında Can'a döndü. "Öyle değil mi Can, sen ne diyorsun?"</p>

  <p>Böyle bir soru beklemeyen Can hazırlıksız yakalanmıştı, ama Bulgaristan'dan geçerken ceplerinde 150 marktan fazla para olmadığı gibi sudan bir gerekçeyle ikisinin de trenden indirilmelerini, TKP üyesi olduklarını, Türkiye'ye iade edilirlerse tutuklanacaklarını söylemelerine karşın, sınıra götürülmelerini, bir Bulgar görevlinin müdahalesiyle son anda kurtulmalarını o da unutmamıştı.</p>

  <p>"Haklısın" dedi, "sosyalist ülkelerde de önemli yanlışlıklar yapılabilir.</p>

  <p>Kimseye sonuna kadar güvenmek zorunda değiliz."</p>

  <p>Asaf sıkıntıyla başını salladı, konuşmak üzereydi ki Turgut ondan önce davrandı.</p>

  <p>"Siz ne yapmamızı önerirsiniz Leonid yoldaş?"</p>

  <p>Derslerdeki ataklığını, toplantı boyunca gösteremeyen Leonid'in çekimserliği Turgut'u düş kırıklığına uğratmıştı.</p>

  <p>"Ben size teoriyi öğretmekle görevliyim. İçişlerinize karışamam" dedi Leonid, masanın üstünde iç içe geçirdiği ellerine kararsız gözlerle bakarak. Bir an sustu, sonra gözlerini kaldırarak Turgut'a baktı. "Ama madem ki görüşümü soruyorsunuz, kendi aranızda toplanıp, kendi kararlarınızı almanızın doğru olacağına inanıyorum."</p>

  <p>"Bu zaman kaybına yol açar" diye karşı çıktı Hikmet.</p>

  <p>"Doğru yöntemi uygulayarak yitirilen zaman, yanlış yöntemi uygulayarak kazanıldığı varsayılan zamandan daha kısadır" dedi Leonid, ne söylediğim bilen bir adamın etkileyici ses tonuyla.</p>

  <p>"Ama her şey o kadar açık ki. Tartışacak bir şey yok" diyerek isyan etti Asaf.</p>

  <p>"Oylama yapalım" dedi Cemil. "Çoğunluk neye karar verirse o olsun."</p>

  <p>Asaf ile Hikmet birbirlerine baktılar. Hikmet odadakilere döndü:</p>

  <p>"Bu öneriye ne diyorsunuz yoldaşlar?"</p>

  <p>"Bence makul" dedi Şerif. "Çoğunluğun kararına uyarım."</p>

  <p>Karşı çıkan kimse yoktu.</p>

  <p>"Tamam o zaman" dedi Hikmet, bu demokrasi oyununu sevmiş gibiydi.</p>

  <p>"Toplanalım, diyenler ellerini kaldırsın."</p>

  <p>Şerif, Cemil ve Can'ın elleri kalktı. Asaf'ın gözleri ilk kez gülmeye başlamıştı.</p>

  <p>"Toplanmayalım, diyenler."</p>

  <p>Önce Hikmet elini kaldırdı, onu Turgut, Nejat ve Beşir izledi. Kerem dudaklarında boş vermiş bir gülümsemeyle başını sallamakla yetindi.</p>

  <p>Hikmet yüzünde tarafsız bir ifadeyle Şerif'e döndü.</p>

  <p>"Toplantıya gerek görülmedi yoldaş."</p>

  <p>"Yanlış yapıyoruz" dedi Şerif adeta yalvarırcasına. "Bu ipin ilmeğini kendi ellerimizle boynumuza geçirmek gibi bir şey."</p>

  <p>"Demokrasiye saygılı olmalıyız Şerif yoldaş" dedi Asaf, dudaklarında yılışık bir gülümsemeyle.</p>

  <p>"Asıl demokrasiye ters olan bu karar" dedi Şerif.</p>

  <p>"Oylama karârını birlikte aldık" diye yumuşak bir sesle anımsattı Can.</p>

  <p>"Biliyorum" dedi Şerif. Yüzünde kırgın bir ifade belirmişti. "Ama beni ve yoldaşlarımı ipe götürecek demokrasiye saygı duyamam."</p>

  <p>"İnan seni çok iyi anlıyorum" diyerek, ortalığı yatıştırmak istedi Asaf.</p>

  <p>"Yoldaşların için kaygılanmana da saygı duyuyorum. Ama boşuna kaygılanıyorsun.</p>

  <p>Her şey yoluna girecek."</p>

  <p>Şerif küskün bir halde içine döndü, daha fazla konuşmayı canı istemiyordu.</p>

  <p>Bunu fırsat bilen Asaf gırtlağını temizleyerek, "Yoldaşlar" diye konuşmaya başladı. "Partimiz birçok zorlu olaydan güçlenerek çıkmasını bilmiştir. Bu olaydan da yüzümüzün akıyla çıkacağımıza daha şimdiden inanıyorum. Yeter ki birbirimize olan güvenimizi yitirmeyelim. Çünkü parti biz komünistlerin inancından, özverisinden, yiğitliğinden ve çabasından başka bir şey değildir.</p>

  <p>Birbirimize ve partiye inanmalıyız. Düşmanın saldırısını ancak böyle geri çevirebiliriz. Sovyet yoldaşlar bu olayı kısa sürede çözeceklerdir. Ancak bizden kendilerine yardımcı olmamızı istiyorlar. İlk istekleri bu cinayetin öteki gruplara söylenmemesi."</p>

  <p>"Peki Mehmet'in yok oluşunu nasıl açıklayacağız?" diyerek, herkesin kafasında beliren soruyu gündeme getirdi Can.</p>

  <p>"Acil bir gelişme oldu. Dün gece Moskova'dan ayrıldı diyeceğiz. Böyle durumlar olur. Biz gizli bir partiyiz."</p>

  <p>Açıklamasına karşı çıkılmadığını gören Asaf konuşmasını sürdürdü.</p>

  <p>"Sovyet yoldaşların ikinci isteği, bu gece nerede olduğumuzu, ne yaptığımızı ve yanımızda kimlerin olduğunu açıklayan birer rapor yazmamız."</p>

  <p>"Ne yani bizden mi kuşkulanıyorlar?" diye düş kırıklığı içinde sordu Nejat.</p>

  <p>"Günaydın!" diye seslendi Şerif. "Şimdi mi anladın?"</p>

  <p>"Ne demek oluyor şimdi bu?"</p>

  <p>"Tek tek hepimizi sorgulayacaklar demek oluyor" diye açıkladı Şerif, anlamlı bir sesle.</p>

  <p>Nejat şaşkınlıkla Şerif'e bakarken, Asaf açıklamaya çalıştı.</p>

  <p>"Gerçek başka türlü nasıl ortaya çıkabilir ki?"</p>

  <p>"Katilin bizim aramızda olduğunu mu düşünüyorlar?"</p>

  <p>Buna inanamıyormuş gibiydi Nejat.</p>

  <p>"Öyle söyleyen yok. Mehmet bizim arkadaşımızdı. Olayı araştırmaya bizden başlamalarından daha doğal ne olabilir?"</p>

  <p>Asaf'ın söyledikleri mantıklıydı, ama Nejat'ın kendine yediremediği Sovyetler Birliği'nde sorgulanmaktı. Marksizm'i öğrenmek için geldiği bu ülkenin polisi onu katil zanlısı olarak karşısına alıp sorgulayacaktı. Bu Nejat için anlamsız olduğu kadar utanç vericiydi de. Aslına bakarsanız yalnızca Nejat değil, kolektifin öteki üyeleri de benzer duygular içindeydiler.</p>

  <p>"Onlara kendimizle ilgili bilgilerin ne kadarım söyleyeceğiz?" diye atıldı Cemil, sesi ciddiydi.</p>

  <p>"Şimdilik, yalnızca bu gece neler yaptığımızı öğrenmek istiyorlar."</p>

  <p>"Ya daha fazlasını isterlerse. Gerçek kimliğinizi açıklayın derlerse?"</p>

  <p>"Üzgünüm ama söylemekten başka çaremiz yok."</p>

  <p>"Bu yönde bir parti kararı mı var?"</p>

  <p>"Bakın yoldaşlar, siz olayın önemini hâlâ kavrayamadınız. Burada, Moskova'da, üstelik SBKP Merkez Komitesi'nin güvenli mekânlarından birinde bir yoldaşımız öldürüldü. Bu basit bir olay değil. Çok daha büyük bir komplonun ilk adımı olabilir bu cinayet. O yüzden lütfen daha sorumlu davranalım."</p>

  <p>"Ben burada sorumsuz davranan kimseyi göremiyorum" diyerek Şerif de katıldı tartışmaya. "Cemil'in sorusu yerinde, gizli çalışan bir partide güvenlik her şeyden önemlidir. Öyle her açıkla diyene kimliğimizi açıklayanlayız."</p>

  <p>"Okula ilk geldiğinizde açıkladınız ama."</p>

  <p>"Açıkladık, çünkü parti öyle istiyordu. Bu yönde bir karar var mı Leonid yoldaş?"</p>

  <p>"Bilmiyorum, Berlin'le Asaf konuştu."</p>

  <p>"Demek ki yok. Ben kendi adıma sorguculara burada olan biten her şey hakkında bilgi veririm, ama kendi kimliğimi açıklamayı reddediyorum."</p>

  <p>Öfkeden çenesi titremeye başlayan Asaf yanıt vermeye hazırlanıyordu ki, kapı ardı ardına çalındı. Herkes merakla döndü. Açılan kapıda Nikolay'ın alaycı suratı göründü.</p>

  <p>"Özür dilerim" dedi. "Toplantınızı bölüyorum, ama siteye girmeye çalışan bir adam yakaladık. Sizin kolektiften olduğunu söylüyor."</p>

  <p>Leonid, genç istihbaratçının sözlerini Türkçe'ye çevirince, "Durmuş" dedi, dişlerinin arasından Hikmet. "Durmuş olmalı."</p>

  <h1 id="sigil_toc_id_8">Dokuzuncu bölüm</h1>

  <p>Durmuş kollarını göğsünde kavuşturmuş, sıkıntılı bir suratla Viktor'un karşısında oturuyordu. Sitenin kapısından girerken sivil giyimli görevlilerce alınıp, bir ahşap masa ile iki çelik dolaptan oluşan yönetim odasına, daha önce hiç görmediği bu iki adamın karşısına getirilmesine bir anlam verememiş, yarım yamalak Rusçasıyla kendisinin Türk olduğunu anlatmış, bunun üzerine daha yakından ilgilendiklerini görünce durumu iyiye yorarak, umutla Türkçe bilen birinin gelip kendisini kurtarmasını beklemeye başlamıştı.</p>

  <p>Viktor bir yandan sigarasını tüttürüyor, bir yandan da bu geniş alınlı, çekik gözlü adamı izliyordu. "Tatar mı acaba" diye geçirdi kafasından. "Türkiye de, Sovyetler gibi halkların kaynaştığı, harman olduğu bir coğrafya." Önce okulda, dersliklerdeki haritalarda, sonra Nâzım Hikmet'in şiirlerinde okumuştu Türkiye'nin adını. Onun şiirlerindeki imgelerden yola çıkarak bir ülke yaratmıştı kafasında. Düşlemindeki ülke gerçeğe ne kadar yakındı, bilmiyordu.</p>

  <p>Bir ara bunu öğrenme olanağı doğmuş, bürodan yurtdışı görevi çıkmış, büyük olasılıkla da gideceği yerin Türkiye olacağı söylenmişti. Ama sonra plan değişmiş Moskova'da kalmıştı. Türkiye'nin adım da Pravda'nın satırlarında okur olmuştu. "Demek yazgımızda, Anadolu insanlarıyla Moskova'da karşılaşmak varmış"</p>

  <p>diye düşünüyordu, Durmuş'un aynı ritimle yere vurduğu sağ ayağına bakarken.</p>

  <p>"Niye bu kadar gergin?" diye sordu kendi kendine. "Bir şeyler mi saklıyor?"</p>

  <p>Durmuş, soluk alışına kadar kaçırmadan onu izleyen bu asık suratlı adamla, aynı odayı paylaşmaktan hiç hoşlanmıyordu, ama birileri gelip onu kurtarıncaya kadar buz gibi bakışlara katlanmak zorunda olduğunun da farkındaydı.</p>

  <p>Kapı açılıp da Leonid ile Hikmet'i görür görmez sevinçle ayağa fırladı.</p>

  <p>"Nihayet gelebildiniz" dedi, Hikmet'e yaklaşarak. "Bu adamlara laf anlatamıyorum."</p>

  <p>Haksızlığa uğramış biri gibi konuşuyordu. Onun bu mazlum tavrına aldırmadı Hikmet.</p>

  <p>"Nerdesin sen?" diye çıkıştı.</p>

  <p>Yoldaşından böyle bir tavır beklemeyen Durmuş, bir adım geriledi, gözlerini kısarak olanları anlamaya çalıştı.</p>

  <p>"Nasıl neredeydim?" dedi cansız bir sesle.</p>

  <p>"Kaç saattir seni arıyoruz, bakmadığımız yer kalmadı."</p>

  <p>"Beni niye arıyorsunuz?"</p>

  <p>"Stop, stop" diye kesti sözlerini Viktor. Bu iki Türk'ün söylediklerinden bir tek sözcük bile anlamamıştı, ama onların kavgalarıyla kaybedecek zamanı yoktu. Leonid'e döndü.</p>

  <p>"Sanırım bize çevirmenlik yapmak zorundasınız."</p>

  <p>"Elbette" dedi Leonid.</p>

  <p>Başıyla Hikmet'i göstererek sordu Viktor:</p>

  <p>"Bu da kim?"</p>

  <p>"Türk kolektifinin parti sekreteri."</p>

  <p>Viktor, parti sekreterini dikkatle süzdü.</p>

  <p>"Onunla daha sonra konuşuruz. Rica etsek bizi yalnız bırakabilir mi?"</p>

  <p>Viktor'un söylediklerini çevirdi Leonid. Hikmet bozulur gibi oldu, ama söylenene de hemen uydu.</p>

  <p>"Ben kaldığımız binada, yoldaşlarımın yanında olacağım" dedi.</p>

  <p>Olanları anlamayan Durmuş paniklemeye başlamıştı, "Bir dakika sekreter yoldaş" dedi telaşla. "Gitme, neler oluyor? Bu adamlar da kim?"</p>

  <p>Nikolay nazik bir tavırla Durmuş'u omuzlarından tuttu, "Pajalusta tavariş, pajalusta" diyerek yerine oturttu. Hikmet bir an durup geriye baktı, yoldaşının yardım isteyen ürkek gözleriyle karşılaştı. Ama Viktor işaret parmağım dudaklarına götürerek, bir şey söylememesi için onu uyardı, Hikmet de kapıyı çekip çıktı.</p>

  <p>Hikmet gidince, Durmuş tedirgin gözlerini Leonid'e çevirmişti.</p>

  <p>"Korkma" dedi Leonid. "Bu yoldaşlar milisten. Sorulanlara doğru yanıt ver yeter."</p>

  <p>"Ne söylüyorsun ona?" diye atıldı Nikolay.</p>

  <p>"Sakin olmasını öğütlüyordum."</p>

  <p>"Bir daha bunu yapmayın" dedi. Sesi biraz sert çıkmıştı.</p>

  <p>Leonid kınayan gözlerle baktı onlara. Bu tipleri çok iyi tanırdı.</p>

  <p>Bunlardan çok daha iyileriyle çalışmıştı yurtdışında. "Her şeye kuşkuyla bakan paranoyak sürüsü" diye geçirdi aklından, "Ancak öldüklerinde gerçek huzuru duyabilecek zavallılar."</p>

  <p>Leonid'in alındığını sezinleyen Viktor, "Nikolay Yokovloviç'in söylediklerini yanlış anlamayın lütfen" dedi, uzlaşmacı bir tavırla. "Biz işimizi yapmaya çalışıyoruz."</p>

  <p>"Açıklamanız gereksiz, farkındayım" dedi Leonid, kırgınlığını sürdürerek.</p>

  <p>Nikolay cebinden bir not defteri ile kalem çıkararak masanın üzerine yerleştirdi.</p>

  <p>"Artık başlayabiliriz" dedi Viktor. "Adı ne bu yoldaşın?"</p>

  <p>"Durmuş, Durmuş Alaplı."</p>

  <p>"Gerçek ismi mi?"</p>

  <p>"Hayır, Moskova'da bu adı kullanıyor."</p>

  <p>"Gerçek ismi ne?"</p>

  <p>Bir an duraksadı Leonid, sonra kesin bir tavırla, "Bilmiyorum" dedi.</p>

  <p>İki istihbaratçının da gözünden kaçmamıştı bu.</p>

  <p>"Kimden öğrenebiliriz?"</p>

  <p>"Sanırım, okulda bu işe bakan özel bir büro var."</p>

  <p>Viktor bir an başını kaldırıp Leonid'e baktı. Çelik mavisi gözbebekleri kuşkuyla kıpırdanmaya başlamıştı.</p>

  <p>"Bu özel büroda Türkçe bilen kimse var mı?"</p>

  <p>"Onu da bilmiyorum."</p>

  <p>Gözbebekleri kıpırdanmayı bırakıp Leonid'in yüzünde durdu.</p>

  <p>"Peki şöyle sorayım. O bürodakiler Türklerle konuşurken sen orada mıydın?"</p>

  <p>"Bunu söyleyemem."</p>

  <p>"Hımm" diyerek, Nikolay karıştı söze. "Viktor Zaharoviç, bana mı öyle geliyor, yoksa çevirmenimiz bizden bilgi mi saklıyor?"</p>

  <p>"Neden bize bilgi vermiyorsunuz?" dedi Viktor. Genç arkadaşı gibi oyun oynamak yerine açıkça konuşmayı seviyordu.</p>

  <p>"O gizli çalışan bir partinin üyesi. Kimliğini açıklamak benim yetkimi aşar"</p>

  <p>diye açıkladı Leonid.</p>

  <p>"Anlıyorum" dedi Viktor, sonra başıyla Durmuş'u göstererek ekledi. "Peki rica etsek ona sorar mısınız, gerçek adı nedir?"</p>

  <p>"Anlamıyorsunuz" dedi Leonid, başını iki yana sallayarak. Hiçbir şey anlamıyorsunuz."</p>

  <p>"Lütfen yoldaş" dedi Viktor, dudaklarında yumuşak gülümsemeyle.</p>

  <p>"Peki" dedi Leonid. "Söyleyeceğim ama açıklayacağını sanmam."</p>

  <p>Leonid, tartışmalarını kaygı yüklü bir yüzle izleyen Durmuş'a dönerek Viktor'un sorusunu çevirdi. Soruyu duyar duymaz, toparlandı Durmuş.</p>

  <p>"Neler oluyor Leonid yoldaş" dedi. "Nedir bu sorgu?"</p>

  <p>"Şu anda bunu sana söyleyemem. Belki daha sonra."</p>

  <p>"Ama biliyorsun ben kimliğimi açıklayamam..."</p>

  <p>Nikolay, Durmuş'un tavırlarından olumsuz yanıt verdiğini anlamıştı. Kendini tutamadı, Leonid'in açıklamasını beklemeden, "Eğer kimliğini açıklamazsa sabaha kadar burada tutarız onu" dedi.</p>

  <p>Leonid alaycı bir gülümseyişle süzdü Nikolay'ı.</p>

  <p>"Niye gülüyorsunuz?" dedi Nikolay, asabi bir tavırla.</p>

  <p>"Bunun bir işe yarayacağını sanmam" dedi Leonid, gülümseyişini sürdürerek.</p>

  <p>"Durmuş 87 gün işkencede kalmış, yine de kimliğini açıklamamış biri."</p>

  <p>Nikolay ikinci bir "Hımm" çekerek başını sallamakla yetindi.</p>

  <p>"Pekâlâ" diyerek Viktor girdi devreye, olanlara sinirlenmeye başlamıştı ama kendini tutuyordu. "Sorar mısınız ona, gecenin bu saatinde nereden geliyormuş?"</p>

  <p>Soru aynen çevrildi.</p>

  <p>"Dolaşmaya çıktım" dedi Durmuş, kısa, kesin bir yanıtla.</p>

  <p>Leonid bu sözlere inanmamıştı; bugüne kadar Türk kolektifinden hiç kimse dolaşmak gibi sudan bir nedenle sitenin dışına çıkmamıştı. Üstelik tek başına gitmesinin yasak olduğunu bile bile. Ama yanıtı olduğu gibi istihbaratçılara çevirdi.</p>

  <p>"Nerede dolaşmış?"</p>

  <p>"Kurkino'ya indim" dedi Durmuş. "Orada burada vakit geçirdim."</p>

  <p>Leonid, Türk yoldaşın yalan söylediğine iyice emin olmuştu. "Bunu niye yapıyor ki" diye düşündü. "Yoksa, gerçekten de Mehmet'in öldürülmesiyle bir ilişkisi mi var?"</p>

  <p>"Kurkino'da dolaşacak ne de çok yer vardır ya!" diye mırıldandı Nikolay.</p>

  <p>"Kurkino'da nerelere gitmiş?" Viktor'un ses tonu Nikolay'ın tersine son derece ciddiydi.</p>

  <p>Durmuş hazırlıksız yakalanmış bir insanın telaşı içinde, hem düşünüp hem soruyu yanıtlamaya çalıştı.</p>

  <p>"Şeyy..." dedi. "Mağazaları gezdim."</p>

  <p>Viktor önemsemiyormuş gibi rahat bir tavırla sordu:</p>

  <p>"Mağazaları mı? Hangilerini?"</p>

  <p>Hiç beklemeden yanıtladı Durmuş.</p>

  <p>"Oyuncak mağazasını."</p>

  <p>Viktor ile Nikolay gözlerini dikmiş dikkatle onun tepkilerini inceliyordu.</p>

  <p>"Gecenin bu saatinde açık mıdır orası?"</p>

  <p>"Ben oradayken açıktı."</p>

  <p>"Sen oradayken saat kaçtı?"</p>

  <p>"Farkında değilim."</p>

  <p>İstihbaratçılar sorulara kaçamak yanıtlar veren Durmuş'un yalan söylediğinin farkındaydılar, çünkü oyuncak mağazası kapanıncaya kadar orada kalmışlar ve bu adamı görmemişlerdi. Mağazayla ilgilendiklerini belli etmemek için Durmuş'un yalanını dolaylı yollardan açığa çıkarmayı seçtiler.</p>

  <p>"Oyuncak mı alacaktın?" diye sordu Viktor.</p>

  <p>"Evet, oğluma."</p>

  <p>"Ama almamışsın" dedi Nikolay, kuşkuyla.</p>

  <p>"Geçen gittiğimde vitrinde bir tren görmüştüm. Onu veremeyeceklerini, ama aynısından getirtebileceklerini söylemişlerdi. Bugün de tren geldi mi diye gittim. Ne yazık ki gelmemiş."</p>

  <p>"Sık sık gidiyorsunuz galiba oyuncakçıya?" diye sordu Viktor.</p>

  <p>"Çok sık değil, arada bir. En son bir hafta kadar önce gitmiştik" dedi Durmuş, eliyle burnunun sağ kanadını kaşıyarak.</p>

  <p>Artık sorular peş peşe sıralanmaya başlamıştı. Hem anında çeviri yapıp hem de yanıtlar üzerine akıl yürüten Leonid çok zorlanmasına karşın işini en iyi biçimde yapmaya çalışıyordu.</p>

  <p>"Oraya gittiklerinde yanında kimse var mıymış?"</p>

  <p>"Evet" dedi Durmuş, bir an duraksadı, anımsamaya çalıştı. "Epeyce kalabalıktık; Şerif, Mehmet, Hikmet, Cemil bir de Can vardı. Yakınlarına oyuncak aldılar."</p>

  <p>Nikolay oyuncak mağazasına giden Türklerin isimlerini defterine kaydetti.</p>

  <p>Leonid, söylenenleri çevirirken, "Bu oyuncak mağazasının Mehmet'in ölümüyle ne ilgisi var" diye düşünüyor, ama işin içinden bir türlü çıkamıyordu.</p>

  <p>"Bugün siteden kaçta ayrılmış?"</p>

  <p>Soran Nikolay'dı; dudaklarındaki alaycı gülümseme silinmiş, birden asık suratlı bir adam olup çıkmıştı.</p>

  <p>Durmuş bakışlarını kaçırarak yanıtladı soruyu:</p>

  <p>"Tam saatini kestiremiyorum, akşam yemeğinden sonra."</p>

  <p>"Akşam yemeği kaçta başlıyor?"</p>

  <p>Bu defa Viktor sormuştu.</p>

  <p>"Sanırım yedi buçukta."</p>

  <p>"Yemek için de yarım saat ayır. Sekiz." Nikolay'a döndü. "Mağaza yedide kapandı. Biz yedi buçukta sitenin kapısındaydık, onu görmemiş olmamızı nasıl açıklıyorsun?"</p>

  <p>"Bilmem" diyerek, soru dolu uçuk yeşil gözlerini arkadaşına dikti genç istihbaratçı. "Belki de yalan söylüyor." Sonra bakışlarısın Leonid'e çevirdi.</p>

  <p>"Siteden yürüyerek mi ayrılmış?"</p>

  <p>Sorular bu gece yaptıkları üzerinde yoğunlaştıkça Durmuş'un tedirginliği de artıyordu.</p>

  <p>"Siteden nasıl çıktığımın ne önemi var ki" diye mızırdandı.</p>

  <p>"Bilemiyorum, ama onlara söylesen iyi olur" diyerek uyardı onu Leonid.</p>

  <p>Durmuş kararsızdı, sorgucuları da bunu sezmişlerdi.</p>

  <p>"Yürüyerek çıkmadığını biliyoruz" diyerek düşüncelerini dağıtmak istedi Viktor. "Tabiî kapıdan çıkmadıysa o başka."</p>

  <p>"Bu işin içinde bir iş var" diye geçirdi aklından Leonid, söylenenleri Durmuş'a çevirirken.</p>

  <p>Durmuş'un yüzü gölgelenmeye başlamıştı. "Sovyet yoldaşların minibüsüyle ayrıldım siteden" diye mırıldandı.</p>

  <p>"Sovyet yoldaşlar mı?" Ötekileri beklemeden sormuştu soruyu Leonid.</p>

  <p>"Sitede çalışan emekçiler" diye açıkladı.</p>

  <p>Viktor'un sert bakışlarıyla karşılaşan Leonid, Durmuş'u bırakıp söylediklerini Rusça'ya çevirdi.</p>

  <p>"Kimmiş bu emekçiler?" diye kuşkuyla sordu Viktor.</p>

  <p>Üç adamın da bakışlarının üzerinde kilitlendiğini gören Durmuş'un gerginliği iyice artmıştı. Bir çırpıda dökülüverdi ağzından sözcükler.</p>

  <p>"Yemekhanedekiler işte. Tanya, İrina, Yelena, Sofya, Olga..."</p>

  <p>"Hep de kadınmış şu bizim emekçiler" diye gülmeye başladı Nikolay; emekçiler sözcüğünü üstüne basa basa söylemişti.</p>

  <p>Viktor ciddi bir ifadeyle Leonid'e döndü, arkadaşının tavrını sulu bulduğu her halinden belliydi.</p>

  <p>"Açık konuşsun, kadınlardan biriyle ilişkisi mi varmış?"</p>

  <p>Soruyu renkten renge girerek dinliyordu Durmuş.</p>

  <p>Doğruydu, yemekhanede bulaşıkçılık yapan Olga'yla ilişkisi vardı. Her ayın sonunda düzenlenen balolardan birinde tanışmışlardı. Bu ilişkiye girmemek için çok düşünmüştü Durmuş. Evliydi, çok sevdiği bir oğlu vardı, buraya gönül eğlendirmeye değil, Marksizm'i öğrenmeye gelmişti, üstelik Olga da evliydi ama kadın o kadar güzeldi ki, menekşe rengi gözlerindeki o yumuşak parıltılarla karşılaşır karşılaşmaz bütün engelleri unutuveriyordu.</p>

  <p>Yoldaşların çoğu farkındaydı bu ilişkinin, kimse yüzüne karşı bir şey söylememişti ama onu kınadıkları belliydi. İlişkisini bilen ve onaylayan tek kişi Asaf'tı.</p>

  <p>Asafla arası çok iyiydi. Ekip Moskova'ya uçmak için Bulgaristan'daki Rila Otel'de buluştuklarından beri kolektifteki insanlara alışamamıştı. En çok bozulduğu kişi de Cemil'di. Küçük burjuva bir aydın bozuntusu olarak görüyordu onu. Her soruyu yanıtlamaya, ne kadar çok bilgiye sahip olduğunu kanıtlamaya çalışan o yarı sanatçı züppelerden biri. Belki de bu yüzden, Eğitim Enstitüsü'nü bitirmesine karşın kendini işçi olarak tanıtarak olur olmaz yerde proletaryanın erdemlerini sayıp dökmeye başlamıştı Böylece bir tür koruyucu kalkan oluşturup başta Cemil olmak üzere kolektifte anlaşamadığı yoldaşların kendisine bulaşmasını önlemeye çalışıyordu. Moskova'ya geldiklerinde de Asaf'la tanışınca hemen ona yanaştı. Çünkü o parti merkezindendi, ülkeden gelen, üç aşağı beş yukarı kendisine benzeyen bu insanların yerine onunla arkadaş olmak çok daha doğru ve güvenliydi. Olga'yla ilişkisini Asaf'a da çıtlatmıştı. Aslında ona söylemeye de cesaret edemezdi, ama yoldaşı bir raslantı sonucu sitedeki organizasyon işlerinden sorumlu Yelena Nilovna'yla sarmaş dolaş yakalayınca açılmasında hiçbir sakınca olmayacağını anlamıştı.</p>

  <p>Daldığı düşüncelerden Leonid'in sesiyle sıyrıldı Durmuş:</p>

  <p>"Kadınlarla ilişkin var mı?" Rus öğretmen ikaz eden bakışlarını öğrencisinin çekik gözlerine dikerek ekledi, "Bak yoldaş, gerçeği söylemen senin yararına olur. Küçük bir kaçamaktan çok daha ciddi bir durum söz konusu."</p>

  <p>"Ben onlarla sadece arkadaşım" dedi, bu gece olanlara hâlâ bir anlam veremeyen Durmuş.</p>

  <p>"Onlar mı? Hepsiyle mi?"</p>

  <p>"Olga Kuznetskaya'yla."</p>

  <p>"Bu gece onunla mıydın?"</p>

  <p>Cılız bir "Evet" çıktı ağzından.</p>

  <p>"Nereye gittiniz?"</p>

  <p>"Çay içmeye."</p>

  <p>"Nereye?"</p>

  <p>"Olga'ya."</p>

  <p>"Evine mi?"</p>

  <p>"Evet."</p>

  <p>Bu "Evet" ilkinden daha güçlüydü.</p>

  <p>"Kocası ne dedi bu işe?" Eski alaycı tavrına yeniden bürünmüştü Nikolay.</p>

  <p>Viktor bu soruyu çevirmesine izin vermeden Leonid'e döndü.</p>

  <p>"Siz ne diyorsunuz Leonid İvanoviç, onların sınıf öğretmenisiniz. Olga'yla ilişkisi var mı bu adamın?"</p>

  <p>Leonid bir an Durmuş'a baktı, söyleyecekleri konusunda kararsız gibiydi.</p>

  <p>"Kadınla ilişkisi olduğu benim de kulağıma çalındı. Ama bu akşam kadının yanında mıydı, onu bilemem."</p>

  <p>"Öğrenmek zor olmayacak" dedi Viktor.</p>

  <p>Leonid, sözcüğü sözcüğüne çevirdi Rus'un söylediklerini.</p>

  <p>Durmuş tedirgin olmuş gibiydi. Leonid'in gözünden kaçmadı bu.</p>

  <p>"Ne oldu yoldaş, söylemek istediğin bir şey mi var?"</p>

  <p>"Şeyy, diyecektim ki" diye geveledi Durmuş. "Kocasının bu gece evine gittiğimden haberi olmaz değil mi?"</p>

  <p>Durmuş'un kaygısını aktardı Leonid.</p>

  <p>"Kiminle yattığı bizi ilgilendirmiyor" dedi Viktor. "Ama yalan söylediyse, bunun bedelini de öder."</p>

  <p>"Doğruyu söylüyorum" diyerek atıldı Leonid'in çevirisini dinledikten sonra Durmuş. "Olga'yla konuşunca anlayacaksınız."</p>

  <p>"Anlayacağız" diye tekrarladı Viktor. "Sor bakalım Mehmet'i en son ne zaman görmüş?"</p>

  <p>Leonid söylediklerini çevirirken Viktor ile Nikolay gözlerini dikmiş, zanlının tepkilerini ölçüyorlardı. Durmuş başından beri takındığı şaşkın ifadeyi koruyordu.</p>

  <p>"Yemekte gördüm, Asaf'la oturuyorlardı."</p>

  <p>"Bana neden bu soruları soruyorsunuz?" der gibi bakıyordu adamların yüzüne.</p>

  <p>"Yalnızca ikisi mi vardı?"</p>

  <p>"Sonra Şerif de geldi yanlarına. Ben çıkarken onlar hâlâ masada oturuyorlardı... Ne oldu, yoksa Mehmet'e bir şey mi oldu?"</p>

  <p>"Artık anlatabilirsin" dedi Viktor.</p>

  <p>Tıpkı parti odasındaki gibi derinden bir iç geçirerek Leonid anlatmaya başlarken, küçük defterine aldığı notları gözden geçiren Nikolay, Kiril harfleriyle yazılmış Türk isimlerinden bazılarını daire içine alıyordu.</p>
</body>
</html>
