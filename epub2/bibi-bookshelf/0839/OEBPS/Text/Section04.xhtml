<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: center;"><a href="../Text/TOC.xhtml">Herminien</a><br /></h2>

  <p class="girintisiz">Şatoyu çevreleyen ıssızlık, konuları özenle sardı; kısa bir süre içinde, kalışları belirsiz bir süreye bürünmüş gibi göründü. Heide'e gelince, kendini gezegenin insan titreşimlerinin <i>düğümlerinden</i> birindeymiş gibi duyumsuyordu. Mutlak erinç burada yalnızca karşıt devinimlerin ustaca karışımından doğduğu için, tehlikeli dengesizliğiyle daha yatıştırıcıydı -doğa da Heide'e çekici, tükenmez yeniliğinin ışığında bir bütün olarak göründü-; Heide insanı coşturan serin havayla, çimenlerin ve ağaçların ışığıyla, kaynak sularının arılığıyla bilinçsizce besleniyordu. Sanki serinlik ve arılıktan yapılmış bir elbise giymişti, insana özgü her türlü dürtünün bir an için dışlandığı art niyetsiz gezintilerin hedefi bir kaynak, bir meşe koruluğu, güneşle yaldızlanan bir düzlüktü. Heide, Storrvan koruluklarına, bu ayak basılmamış doğanın çok az bulunur sahnelerindeki dramatik görüntülerle kaynak sularının ve çarpıcı bir görkemle uzun beyaz paltosunun kıvrımlarını bıraktığı rüzgârın oyunlarının rahatça yarıştığı deniz kıyısına pek sık gider olmuştu. Yaşam, hafif bir buğunun sürekli sardığı, ışığın sevgiyle aydınlattığı kollarına, bacaklarına büyük bir coşkuyla akın ediyordu. Albert'in varlığı büyülü şatosunun en son sınırlarına dek yayılıyormuş gibi geliyordu ona, öyle ki serin bir kaynak kıyısında taptığı bu bedenin kendisine güç veren erdemi, ormanın keşfedilmemiş bir sığınağında küstahlığının kendisini hâlâ sürmekte olan bir şaşkınlığa ittiği bu öpücüğü daha o ilk akşam taraçada Albert'e verdiğinde duyumsadığından bile daha yakın, daha gerçek görünüyordu.</p>

  <p>Ortak yaşam, doğal bir şekilde düzenleniyordu; belirli ve çok sayıdaki oyuncunun, dramın tüm içsel özelliğini vurgulamak zorunda kaldıkları bir tiyatronun farklı sahnelerinin şaşırtıcı sürekliliğindeki net ve neredeyse gerçek dışı geçiş gibi... Çoğunlukla oyuncular, günün ilk saatlerinde içlerinden geldiği gibi davranmak üzere kendi başlarına kalıyordu; bir oyunun öncesinde oyuncuların, o öldürücü bir kısıtlamaların oyunun sonuna kadar tüm davranışlarında ağırlığını sürdüreceği, giderek tehlikeli bir hal alacak o oyun örgüsüne daha girmeden ve doğal halleriyle seyirciye takdim edilmelerine benziyordu. Bu sabahlar çoğunlukla denize, ormana tek başına yapılan gezintilere ayrılıyordu. Tüm engellerden arınmış, önlerinde yeniden başlayan yaşamın aldatan kurnazlığıyla güneşin büyüsü, kaostan sonra dünyanın yeniden yaratılışına yön veren serinlik hepsini aldatıyordu. Yeryüzünün gençliğiyle yeniden yaratılmış havayla tüm ciğerlerini dolduruyorlardı; düşünceleri tüm tasalardan ve ilk akşamın fırtınalarının arkasından şiddetli bir elektrik boşalmasının bıraktığı nitratlı koku gibi, şatonun çevresinde dalgalanan hafif havanın etkisinde, kışkırtıcı özgürlükleriyle yeni baştan ve tümüyle arınır gibiydiler. Ama deneyimli bir zekânın burada göreceği tek şey; eziyet edilenlerin bedeninde, yeni işkencelerle dayanıklılığı iki katına çıkaran, acı zevkleri en sonuna dek götüren, baharat ve güzel kokular karıştırılmış şaraplar gibi, bu sinsi avuntuları içlerine işleten yazgının titizliğinden ibaretti. İkindi güneşinin iç avlularda ve şatonun odalarında ağırlaştırdığı bir uyuşukluk, beklemekten bilenmiş sinirlere öldürücü bir oyunun gelişini haber veriyordu. Bir güç Heide ile Albert'i birbirlerine itiyor, saatlerce ortadan yok olarak tehlikeli bir biçimde baş başa, çok yakındaki ormanda kayboluyorlardı. Ormandaki bu amaçsız gezintiler, kısa sürede ikisi için de umarsız bir büyüye dönüştü. İşte o zaman Heide'e dünya ölüp de her an ikisinin adımlarına uygun bir sesle uyanıyormuş, kendi uçarı ve kararsız yaşamı da Albert'in koluna asılıymış gibi geliyordu.</p>

  <p>Ama çok geçmeden, kendini bıraktığı bu anların ardından tedirginlik duymaya başladı. Tüm kanı devinip içinde uyanıyor, ormanın olağanüstü gölgelerinde dalları serpilmiş erguvan kırmızısı bir ağaç gibi insanı allak bullak eden bir ateşle damarlarını dolduruyordu. Heide devinimsiz bir kan sütununa dönüşüyor, ilk kez tuhaf bir sıkıntı duyumsuyordu. Damarları, Albert'in kolunun tek dokunuşuyla öfkeyle sıçrayan bu kanın korkunç kaynamasını bir saniye bile durduramayacakmış, iki omzunun arasına saplandığını duyumsadığı hançerin ölümcül soğukluğu kendisine ulaştığında, bu kan sıcak bir fişek gibi fışkırıp ağaçlara bulaşacakmış gibi geliyordu. O zaman titreyerek Albert'in kolunu bırakıyor, gözlerinin derinliklerindeki ağır yenilgiyi bir kez daha görmesin diye de başını kıvrılmış kolunun altına saklayarak yosunların üzerine, ayaklarının dibine uzanıyordu. Ayakta alçak bir dala yaslanan Albert rahatça, meleklere özgü güvenle acımasız ve bilinçli gözlerinin ışıltısını Heide'e çevirmişti. Heide de tam bir teslimiyetle baş eğmiş tutsaklar gibi, Albert'e derinden sadık bir bedenin hazinelerini, tapınırcasına ona uzatıyordu. Sandalların bağlarını çözdüğünde çıplak ayakları serin yosun halı üzerinde parlıyordu. Göğüsleri ince ipeklinin altında hafif hafif inip kalkıyordu. Çimenlerin üzerine su birikintisindeymiş gibi yayılan saçlarını dağıtıyor, büyüleyici bir dirimin coşkusuyla teninin altında kasları titreyen güçlü kollarını iki yana açıyordu. Sonunda başını Albert'e çeviriyor, gözlerinden, içinden geçen yapışkan parıltılı kan lekesine benzer bir ışık süzülüyordu. Yaşamını uzatan mucizeyi borçlu olduğu her anı Albert'e tümüyle sunarak önünde uzanıyordu. Albert'e ise kimi zaman Heide'in dalgalanan dayanılmaz göğüslerinden erimiş bir madenin yakıcı sıcaklığı doğuyormuş, bedeninin kuytu yerlerini sıvı bir ateş akımı dolduruyormuş gibi geliyordu. Kimi zaman da başının üstündeki ağaç tepelerinin arasındaki keskin ışığın derinliği gibi, kendisine çeken mavi ve uzak gökyüzüne doğru âdeta baş döndürücü bir çeviklikle uzanıyordu. Harlı ateş sıcaklığıyla olgun bir şeftali gibi açılan bedenindeki coşku patlaması buydu sanki. Derisi neredeyse tüm oylumuyla bedeninden soyularak kırmızı damarlarındaki tüm aşk ateşlerini söndürmek üzere güneşe yönelecek, en mahrem yerindeki derisi de titreyen paçavralar halinde koparak güneşin karşısında nihai korkunç çıplaklığıyla, kan ve ateşle çırpınan bayrak gibi binlerce kıvrımla fışkıracaktı.</p>

  <p>Böylesi bir teslimiyetten doğan acıma yüreğine ağır gelmekle birlikte Albert, Heide'e karşı duyarsızdı. Belki de savaşımsız gelen bir utkuyu küçümsüyor, yaratıkların en güzelini tam bir <i>nedensizlik</i> oyunuyla kollarına bırakan yazgının cilvesinde kendi istencinin hiç etkisi olmamasına kızıyordu. Ama Albert'e göre, çözümler içinde böylesine kuşkulu kolaylığın, bu kendi haline bırakılmış muhteşem bedenin elde edilmesinin -hangi açıdan olursa olsun- özellikle Heide'e uygun bir çözüm gibi gelmesi olanaksız görünüyordu. Heide'i ayaklarının dibinde uzanmış görüyor, o anda gözünün önünden bir türlü gitmeyen inatçı bir başka imge ortaya çıkıyordu: Masalsı görüntülerin sımsıkı kapalı sessizliğinde, çözümlenmesi olanaksız bir ileti konusunda başları eğik, ağızları kilitli Heide ve Herminien'ın iki beyaz görüntüsü patikanın bir kıvrımında belirdiğinde, alacakaranlığın hüzne boğduğu şatonun kulelerini yeniden görüyordu ve bu iki imgeyi üst üste getirmenin gülünç olanaksızlığı giderek daha inandırıcı oluyordu. Dramatik, gerçek dışı -ve dingin güzelliğinin engellediği- bir tiyatro prensesi gibi akşam yemeğinde ortaya çıkacak Heide de yeniden gözünün önüne geliyordu. Albert, Herminien'ın insana coşku veren varlığı <i>sayesinde</i>, Heide'i ilk kez gördüğünde, Herminien ile Heide arasında geçen konuşmalardaki kurnazca incelikli sözcükleri anımsıyordu. Heide'in kendisinden bir şeyler verebilmesi ya da verdiğini sandığı düşüncesi Albert'e, ne olduğunu anlamamasına karşın, özellikle kalabalık ve ayıptan da öte, hile gibi geliyordu. Böyle zamanlarda Heide ile yumuşak ve artık kopmayacak bir arkadaşlığa uygun sözcüklerle konuşuyor, onu Herminien'ın kendilerini beklemekte olduğu şatoya götürüyordu.</p>

  <p>Birbirleriyle fazla içli dışlı oldukları bu uzun akşamlar, günün, Albert'in yavaş yavaş yaşamının <i>zenginliğinden</i> zevk aldığı tek anı olmaya başladı. Heide ile Herminien yan yana gelir gelmez, aralarında olduğunu sandığı ve ilk akşam şatonun kapısında varlığını parlak bir biçimde sunan, kaygılandıran, onun için de <i>bilinmedik</i> olan bu sıkıntı Albert için elle tutulur bir biçimde yeniden doğuyordu. Artık her söze, her bakışmaya gözüyle, kulağıyla özel bir dikkat harcıyordu; hemen, o dakika birbirlerine fısıldadıkları açıklanması olanaksız bir gizi yakalamaya çalışıyordu. Tüm öğleden sonra, Albert'e çok yakın, ama yaşamı tümüyle kendi insafına kalmış olan Heide çok önemli ve açıklaması olanaksız, hemen yerine getirilmesi gereken bir zorunluluğu varmışçasına büyüleyici bir çağrıyla elinden kaçıp gitti. Herminien bir ölçüde soğukluğu bile dışlamadan, hep nazik ve ölçülü davranıyordu, yine de bakışları ağır ağır Heide'den Albert'e, Albert'den Heide'e doğru kayarken gözlerindeki acımasız <i>alaycılıktan</i> birazını tüm varlığıyla bir kin duvarı gibi karşısına diktiği, Albert'in gözünden kaçmıyordu. Belki de bu iki erkeğin karşısında, cinsiyetinin kendisine verdiği bir tür egemenlikle coşan Heide, artık konuşmalarda büyük bir canlılıkla ve kendisinin bireysel katılımıyla değil de tümüyle kendisine yakışan bir durumun hoş sonucu gibi görünen bir tür <i>işveyle</i> parlıyordu. Tüm davranışları ve sözlerindeki müziğe özgü canlılık, utku özelliği taşıyor, bazı anlarda da aynı duyguları paylaşan iki konuşmacının bakışları gönülsüz bir saygıyla Heide'e yöneliyordu. Göz göze geldiklerinde bakışlarında, ilk akşam birbirlerine verdikleri kaygıdan çok farklı bir düşmanlık okunabiliyordu.</p>

  <p>Birlikte geçirdikleri bu akşamlarda, Herminien'ın Albert'e özellikle çekilmez gelen bir tür yönetici rolünü üstlendiği de oluyordu. Bu rolün amacı, sözlerle, özellikle de bu sözleri kibarca <i>yarıda keserek</i> doğrudan <i>anıştırmalarla,</i> Heide ve Albert'i <i>rahatsız</i> edecek yapmacık bir çekinmeyle ikisi arasındaki çok nazik ve sıra dışı bir ilişkinin kesinliğini göstermekti. Herminien'ın nazik ve güleç bakışları, birinden öbürüne giderek ikisiyle de oynuyor ve sanki üstün bir anlayış düzlemindeymişçesine onları en aşağılayıcı bir biçimde bağışlar görünüyordu. Albert'e bir an için, Herminien bu ilişkileri elinde tutuyor, yeniden yaratıyor, oynuyor, keyfine göre dolaştırıyormuş gibi gelmişti; anıştırmalarından ve son derece incelikli <i>pişmanlıklarından</i> kurtulmuş oyunu öylesine yetkindi ki, ilişkileri birbirine karıştırıyor, kolayca da çözüyordu. Suçlu bir şiirsellikle renklendirdiği bu ilişkilere, binlerce yasak sıkıntıyla gerçek bir tuzak özelliği sunar gibiydi. Aşırılığı iyi bilen Albert'e göre de, Heide'in kendine duyduğu tutkunun basit saçmalığı, ayıplanacak bir sahiplenmeyi kaçırmayacak gibi görünen Herminien'ın her akşam oynadığı gerçek oyun karşısında kabaran sinsi öfkeydi. Yazgının tümüyle oyun dışı bırakmış gibi göründüğü Herminien, hoş görülemeyecek bir rahatlık ve kayıtsızlıkla kendi dışında olmasına karşın bu ilişkileri yalnızca anlayış yeteneğiyle elinde tutuyor gibi geliyordu Albert'e. Heide'e karşı duygularındaki sonsuz <i>yoksulluk</i> da böylece kendisini her akşam Herminien'ın imgeleminin insafına bırakıyordu; çünkü Heide ile Albert'in gün boyu Herminien için toplamaktan başka bir şey yapmadıkları kaba malzemenin zenginliğinden, sonsuz sanatının yardımıyla, büyücü bir yönetmen gibi öfkeli bir şaşkınlıkla rastlantı sonucu çıkardığı konuşmalardan, her akşam gözünün önünde <i>oynanan</i> başyapıttan Herminien'ın <i>artık</i> vazgeçemeyeceğini ayrımsamıştı. Albert, Herminien'ın uyuşuk bir ustalıkla, körü körüne bir sırdaşlığın sessizce anımsattığı o tatlı, o tehlikeli ve gizli yılların suç ortaklığıyla, her akşam bu üç tuhaf insanın bu büyük oyununun başlama işaretini verdiğinde, sunulan bu parıltılı, muzip ve küçümseyici büyük oyununun yorumuna karşı çıkmıyordu. Çok uzun zamandır sınanan anlaşmanın çağrısına karşı koyamıyor ve uzun zamandır kullanmaktan perdahlanmış gibi olan kanatlı makineler ölümcül bir ağırlıkla eyleme geçiyor, Herminien'ın arkasından kendisi için her açıdan öngörülmez bir sona doğru büyüleyici bir inatla sürükleniyormuş gibi geliyordu. Herminien'ın görkemli bir sürüngenin soğuk ve acımasızca etkileyici bakışlarıyla sürekli göz altında tuttuğu bu katılım günden düne gelişiyordu.</p>

  <p>Herminien, Heide'i düşünüyordu. Albert'in yoğun çalışmaların, zor düşüncelerin özüyle dolu olduğunu varsaydığı bu günlerin neredeyse tümünü yatağında geçiriyor, gözlerini Storrvan'ın hüzünlü ağaçlarına dikiyordu. İlk sıra ağaçların arasında Heide'in beyaz giysisinin yittiğini gördüğü anda eli ayağı çekiliyormuş, çorak bir ufukta güneş tutuşuyormuş gibi oluyordu. O zaman, son çare olarak başını beyaz ve ince bezini hırsla dişlediği yastıkların serin kuytusuna sokuyor, son derece açık olan zihni ona acımasız bir şekilde, büyülerle yasaklanmış bir ormanda gezinen Heide'le Albert'in imgelerini sunuyordu. Kendisinden kaçırıldığında değerini ölçmek için getirdiği Heide'in düşünce aşamalarını gözleriyle izliyordu. Saatin sarkacı, ilk akşamın dokunaklı içtenliğiyle kendisine her an boş ve mutlak olağanüstü bir zamanı gösteren işkenceyi anımsatıyordu. Akşam yemeği saatine dek geçen içi boş <i>zamanın</i> korkunçluğu, sürenin akışında ilk kez belirgin farklılaşmadan, gerçekten yaşamsal her türlü olay akışının tümüyle yüzeysel göründüğü bir <i>zaman</i> olmasından kaynaklanıyordu, çünkü o zaman Heide erişemeyeceği bir yerde oluyordu. Ama akşam, her şeyi içine almış gibi görünen büyük salonda evrenin bütünlüğünü yeniden oluşturduğunda, Herminien'ın ruhunu bu kabına sığmaz coşkulu düşünceler sarıyordu. Sözleri ağzından hafif bir taşkınlığın verdiği coşkuyla, korkunç bir lanetin etkisiyle artık kendisinden ayrılmış gibi görünen Heide'i umutsuz bir kucaklamayla sarmak istediği bu ağın ilmekleri gibi şaşırtıcı bir konuşkanlıkla çıkıyordu. Heide'i alıkoymak, tutmak, büyülemek için tüm salonu ve tehlikeli, girişik bezemeli, büyüsüyle sarsıcı şatoyu, etkisi muhteşem bir öngörüyle Heide'in ruhuna giden tüm yolları kendi düşünceleriyle önceden açmak, düşüncelerini de kocaman çiçekli, büyülü ve canlı, dışına çıktığında kesinlikle kaybolma tehlikesi olmayan bir halı gibi dünyanın sınırlarına dek genişletmek istiyordu. Heide'in oynarken ayrımına bile varmadan her an deldiği ama Albert'in beynine gölge gibi binlerce kıvrımla düştüğünü duyumsadığı Penelope'nin incecik ağı her gece muhteşem bir azimle, yüreğinin akıl almaz kafa tutuşunda yeniden örülüyordu.</p>
</body>
</html>
