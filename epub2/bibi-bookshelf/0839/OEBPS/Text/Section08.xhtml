<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: center;"><a href="../Text/TOC.xhtml">Yol</a><br /></h2>

  <p class="girintisiz">Gökyüzü yeniden gri dumanlara büründü; şato bir çığın, sürekli akan soğuk su yığınlarının altında kalır gibi oldu. Yaşam sanki Heide ve Albert için şatoda, bir felaket şimşeğinden sonra, yavaş yavaş hastalık sonrası toparlanma döneminin insanı coşturan tadıyla yeniden başlamıştı. Herminien ortadan kaybolmuştu, başına ne geldiğini kimse bilmiyordu.</p>

  <p>Günler geçti, Albert'te belirgin bir farklılık görüldü. İçinde, özsuyun birdenbire dalları basması, yeni bir yaşamın başlaması gibi yeni güçler uyanıyordu. Ormanın serin havasını yeniden tüm gücüyle ciğerlerine çekti. Kendini her gün yeni yorucu etkinliklere adıyordu; kimi zaman bir yabandomuzunu kıstırarak, unutulmaz bir gerilim içinde kovalanan hayvanın sivri boynuzlarının karnına değip geçmesiyle tehlikenin hemen bu kadar yakınında olmasından şaşkına dönüyor, kimi zaman da fırtınanın yabanıllığıyla kuytularına dek harap olmuş okyanus kıyılarında atını bitkin düşürünceye dek uzun ve yorucu geziler yapıyordu. Çoğu zaman, şiddetli rüzgâra endişeyle kişneyen, etsiz boynunu sarı ve tuzlu otlara uzatan atını bıraktığında, ciğerlerinde kaynayan yaşamı tutamayıp patlayan dalgalara atılıyor, dalgaları öfkeyle yarıyor, sonunda da kendini kıyıya atıyordu. Kapalı göz kapaklarının altında, yalnızca kaynayan kanının bilincinde, yere yapışmış avuçlarında, hâlâ omuzlarında okyanusun tüm ağırlığını duyumsadığını sanıyor, ancak henüz ne ad vereceğini bilemediği sınırsız arzularının coşkusunu yatıştıramaz oluyordu. Müthiş bir açlıkla dolu yüreğinin sınırsız uçurumunda, kollarını açtığında tüm yeryüzünü tutabilirmiş gibi geliyordu. Üzerinden sular süzülürken yüreğine dek işleyen tanrısal soğuğu ayrımsayabilsin diye, buz gibi sağanağı teninin tüm gözenekleriyle içine çekerek yağmurdan çamurlaşmış bölgelere, saydam bir rüzgârdan harap olmuş, yıkanmış bir kumsala benzeyen ormanın derinliklerine dalıyordu.</p>

  <p>Kimi zaman düşünceleri yön değiştiriyordu. Sanki sivri dikenli hayat ağacının yasak meyvelerinden tatmış da tadını hâlâ dişlerinde duyuyormuş gibi geliyordu. Yüreğindeki kaygının derinliklerinden çok sık çağırdığı bilginin acılığından çok, buralara zehirli özsularla <i>uyumun</i> daha gizemli teslimiyetinin indirildiğini düşünüyordu. Ejderhanın kanını tatmış, kuşların dilini anlamış gibi geliyordu. O zaman, sözcüklerle anlatılamaz korkunç bir nesne, tuhaf belirişini gözlerinin üzerine düşmüş kan perdesiyle, dudaklarının titremesiyle haber veriyordu. Az sonra, ıslak otlara boylu boyunca uzanmış, tuzlu gözyaşlarıyla ıslanmış, için için öfkelenirken dehşeti ve büyüsüyle hiçbir şeyin yarışamayacağı bu gece boğuntularında Heide'in beyaz hayaletini anımsıyordu. Yıldırımın ezici görkemiyle erimiş ve birleşmiş kollarını; dokuz kılıcın yapacağından daha fazlası yapılmış, zorlanmış, delinmiş, damgalanmış, seğiren, örselenmiş, yırtılmış, kanı sızan, pembe bir gülün ateşiyle yanan, göz kamaştıran ve dayanılmaz bir ışıkla parlayan, yazgının sivri pençelerinden bir meyveymişçesine fışkıran teninin muhteşem özdeği gözlerinin önüne geliyordu. Yıldırımın açtığı yaralarla dolu bu beyaz ceset, arkaya atılmış baş, ölümcül bir esrilikle kaymış gözler Albert'i, geriye fırlatan, devinimsiz bir deniz sallantısına sürüklüyordu. Böylece gözleri kapalı, kulakları uğultulu, boğucu bir sıkıntı içinde karnına bir ağrının saplandığını duyumsuyordu. Kanının yabanıl ve körleştiren kutsamasıyla kendi yabanıl göz kapaklarını ıslatıyordu. Aşama aşama, yırtıcı bir gerilimle dünyanın görkemli gizemlerinin peşinde koşmaktan yorgun, parmağın üzerindeki kan damlasının yolunu izliyordu. Sanki ruhunun yaşaması artık bu küçücük damlaya bağlıydı. Sevdiği her şey, aradığı her şey artık bu koyu renkli damlayla kaynağın dibine yuvarlanıyordu. Gözleri kapalı, ağzını bu kırmızı çeşmeye dayıyor, dudaklarından yüreğinin derinliklerine bu gizemli, bu leziz kanı damla damla akıtıyordu. Bu görüntüyü sivri bir diken gibi, yüreğini kırmızı korlu bir kılıçtan daha çok delen, zevkle yırtan o çekici ısırığa gömüyordu. Diri tenini acımasız bir titremenin kırbaçladığını, kendisinin de ölümcül bir acıma duygusunun içinde eridiğini duyumsuyordu. Artık isterse <i>görmemesi gereken şeye</i> bakan kişiyi tuzdan bir heykele dönüştürme merhametini göstermeyen yargıya karşı pek de kuşkulu olmayan bir çıkış yolu için savaşsındı...</p>

  <p>Herminien'ı düşündüğünü kendisine bir türlü itiraf edemiyordu. Herhalde Katoliklere özgü kimi inançların anısı Heide'in yara izine dikkat etme becerisini haklı kılıyor, çoğaltıyordu. Bu da tam tersine Albert'in gözlerini tümüyle biçimsel bir utançtan, cennetten kovulan kara meleğe ve tehlikeli habercisine çevirmesini engelliyordu. Ama yine de intikamcı bir eytişimle iyi ile kötünün acınası ayrımının ötesinde, düşünceleri onu kardeşçe bir suç ortaklığıyla sarıyordu. Nefretin ve korkunun çok ötesinde, bu sahnenin kapsayabileceği tiksinme derecesi, nefret duygusu ne olursa olsun, artık Heide ve Herminien'ın benzersiz <i>olayın</i> şimşeğinin ışığında sonsuza dek birbirlerine mühürlenmiş olarak yaşamaları gerekiyordu. Mucizelerin doğurganlığında, birlikte yaratıları <i>anın</i> eşsiz aydınlığında zamanı birlikte tüketinceye dek birbirlerinden ayrılmadan, kurban ve bıçaktan daha çok suç ortağıydılar. Herminien, Heide gibi Albert'in de yarasının da canlı tuzu, zalim tedirginliğinin besini olacaktı. Nereye giderlerse gitsinler, Herminien, çevresine bir bahçede toprağın altından çıkarılmış bir heykelden bile daha uyumsuz, zamanı kuran bir makineden de tembel, o bulunmaz <i>utanç taşından</i> da bozguncu, boş mavimsi gözlü bu mermer çiftin ayaklarının dibinde sürünecekti. Evet, kanının allak bullak eden büyüsünün rengi, gözlerinin altında başlayan, bu arkaya atılmış, yağdan da durgun başa eğilen yüz, hep geriye doğru yapılan bu yolculuk; hepsi, Herminien'la Heide'i çok büyük bir koz için bir sanatçının inanılmaz aşağılamasıyla oynanan kötücül bir oyundakinden bile daha başarılı bir biçimde, maça papazının büstüyle karo kızınınki gibi birleştiriyordu.</p>

  <p>Çıplak ayakları, darmadağın saçları, omuzlarına attığı koyu renk mantosuyla post yığınlarının üzerine yatmış Heide, kendini gün ışığının yaralayan etkilerinden koruyor, uyumuş belleğiyle sonu gelmeyen yarı karanlıklara sığınıyordu. Durgun, boş ve hafif bulanık serin suların yumuşak uçurumlarından çıkar gibi bu korkunç geceden sıyrılıyordu. Dingin bir ışıkta, çocuksu bir dokunuşun ve bekâretin verilmesi gibi, görkemli ve insanı allak bullak eden enginliklerine baktığı okyanusun <i>öteki kıyısına</i> yapacağı geriye dönülmez yolculuğu dilediği, gizemli dalgalarının hızının çarpmadan, zorlanmadan taşısın diye kendini bıraktığı denizin serin suyunun tuzlu ve güç veren seli gibi ölümcül bir ezilmeyle kinsiz ve öfkesiz, üzerinde hâlâ Herminien'ın gücünü duyumsuyordu. Heide, sanki bir saç yığınından yapılmış, yeryüzüne serilmiş yumuşak bir halı gibi çözülmüş bir bedenin yumuşak dalgaları üzerinde sürekli dolaşıp süzülüyordu, içinde bir yerlerde son direnişi de kırılmıştı. Havadaki bulutlar gibi göksel, dalgalı, uçucu, gerçek dışı ve güçlü bir rüzgârın geri dönmemecesine kovaladığı bedeniyle, hiç devinmeden dinlendiği bu odanın gecesinin derinliğinde büyük bir fırtınaya tutulmuş bir ipek çilesinin iplikleri gibi her şey hafifti... Hafif, çökmüş, çözülmüş, uçucu, pırıltılı, gerçek dışıydı...</p>

  <p>Albert'e artık Heide, dünyanın şafağıyla, güneşin ilk ışıklarıyla yıkanmış çocuğu gibi, kendisinin içinde yaşıyormuş gibi geliyordu. Ondan kaçan Heide, suların birdenbire çoğalması gibi, şimdi bu gecenin derinliğinden, yıkımından yavaş yavaş doğuyordu. Hâlâ Albert'in ay ışığında dalgalanan ilk vaftiz suyuyla yıkanmışçasına, anlatılmaz yalınlıktaki devinimlerle, gözlerinin suskunluğuyla kendisine doğru nasıl geldiğini, kendisini nasıl yıkadığını, öptüğünü, giydirdiğini, iki koluyla bedenine dolayarak kaldırdığını ve nasıl meleklerden bile daha incelikli bir biçimde sardığını ayrımsıyordu. Saf, delicesine bir güven içinde kendini mutlak olarak bırakacağı, yalnız kollarını sonsuza dek saklayabileceği bir uçurumun kıyısında, kendisine bir daha asla verilmeyecek olan <i>uykudaki bilincinden</i> daha çok içine alan, daha tatlı bir şeyi duyumsadı. Tükenmiş bedeninden, uyuşmuş duyularından arınmış, Valküre'den daha savunmasız, daha hafif, ele geçirilecek ruhlar gibi ormanın üzerinde dalgalanırken, Albert'in <i>ağzı</i> ona soluk verdi, <i>eli</i> elini uyandırdı ve ruhundan gelen inanılmaz öpücüğüyle sanki onu sonsuza dek <i>bedeninden ayırdı.</i></p>

  <p>Kısa bir süre sonra, ufkun üzerinde ayrımsanacak derecede alçalmış güneşin hüzünlü eğrisiyle birlikte güzün muhteşem günleri de kendini gösterdi. Güneş, hayran olunası arılıktaki rüzgârla sürekli yıkanmışçasına durgun gökte sanki iz bırakıyor, dingin düzlükte muhteşem bir dümen suyuna benzer biçimde, gökteki terazinin okuna asılıymış gibi altın izini uzun süre koruyordu. Güneşin devinimi ufka doğru biraz yaklaştığında, göğün maviliğinde beklenmedik solgunluğu yalnızca kötü etkisiyle açıklanan, hayaletlere özgü bir ışıkla ay ortaya çıkıyordu. Tuhaf, şaşırtıcı kırmızılıktaki ve sarı renkli ormanın yarı madensi doğası her yerde zengin bir bitki vebası bulaşıcılığında çarpıcı bir güç gibi dağıldı. Bu dingin ortamda şato hafifçe yankılanan seslerle dolduğunda, açıklanması zor bir kaygı içinde olan Albert ile Heide, çoğunlukla beklenen sıkıcı konuklar gibi, kendilerini çeken salonda bulunuyorlardı ve bakışlarının karşılaşmasından da her an daha sinir bozucu bir sıkıntı doğuyordu. Mevsimin bu soğuk ve beyaz günlerinde, her gün daha da kısalan, ısıtmayan güneşin görünmesiyle Heide'in çok açık olan solgunluğu gözle görülürcesine belirginleşiyordu. Giderek sonuna yaklaşan güzle birlikte, Albert'e güneş sanki Heide'in yüzünün tüm ışığını çekiyormuş gibi geliyordu. Bu meleksi yüzün tıpkı ormandaki ağaçları harap eden umarsız hastalığa yakalanmışçasına sürekli <i>çökmesi</i> karşısında son derece şaşıran Albert, bitmez tükenmez kaygılı düşler içinde sürükleniyordu. O zaman, uzayıp giden ve tuhaf bir yitip gitme gücünün üzerine kapanmış gibi gelen sessizlikte, hâlâ boğuk ve uzun süre algılanabilir bir titreşimle gitgide karışan gürültülü, iç geçirten, belirsiz sohbeti sürdürüyorlardı. Sonra yeniden bitmez tükenmez bir <i>bekleyişten</i> ibaret olduğunu korkusuzca açıklayamadıkları şey başlıyordu. O zaman gözleri şaşmaz bir içgüdüyle, üzerlerinde yumuşak ve hafif bir salınımla sürekli dans eden, görüntüsü ormanın ezen baskısını ortaya çıkaran yerden açılan yüksek pencerelere gidiyordu. Gün batışıyla salon da baştan başa dalların gölgesiyle doluyor, Heide ile Albert'i de alarak ormanın tam ortasına, kucağını artık onlara yasaklamayan sessizliğe gömülüyordu. Duvarlardaki camresimlerden süzülen güneşin sarı ve parlak lekeleri büyülenmiş gözlere, artık günün her an ilerleyen saatini değil, tam tersine titiz bir <i>düzeç</i> örneği, ormanın güçlü burgaçları arasında tehlike içindeki bir gemi gibi tüm şato kütlesinin titreşimlerini duyumsatıyordu. Kimi zaman da rüzgârın itmesiyle, iki kanadının bakışımlı gösterişiyle yüksek pencerelerden biri açılıyor, Albert'le Heide'in yürekleri hoplarken birdenbire rüzgârla şişmiş fırtınanın gürültüsüyle yukarıdaki kaplamalar art arda gerçek dışı bir yavaşlıkla geri çekiliyor, yığınla kuru yaprak hemen ince, soğuk bir ürpertiyle yüksek tavanlı salona dolarak yorgunluktan tükenmiş kuşun sıçraması ve kurumuş damarlara benzeyen, titreyen iskeletleriyle mobilyaların, halıların üzerine düşüyorlardı. Korku içinde gözlerini birbirlerinden kaçırarak, ilk gürültüde kendilerini irkiltecek titreyişi yüreklerinin yoğunluğunu ölçemediği yanıltıcı bir ümitsizlikle beklerken yorgunluklarını anlayamıyorlardı. Rüzgâr da elin gizemli yavaşlığıyla uzun süredir şişkin ve yelken gibi coşmuş ipek yatak perdelerinin katlarını arka arkaya açıyordu. Koyu renk kumaşla kaplı duvarlar da çoktan eski sertliklerini bulmuşlardı. Artık yarı karanlıklar içinde kaybolmuş salonun ucunda, yeniden tümüyle geri gelen sessizlikte, karanlıktan fırlamış ve birden dehşetin tek merkezli dalgalarına tutulmuş çehre gibi tuhaf bir biçimde özerk, bir çırpınma imgesi geniş kıvrımlarıyla inanılmaz bir biçimde havalanırken kahverengi geniş bir kaplama müthiş bir gürültüyle ortaya çıkıyordu.</p>

  <p>Yine de kaygıları güneşin ışıldayan aydınlığında kayboluyordu. Her sabah ırmağın berrak su örtülerini yükselen şaşırtıcı ışık, ikisini de uzun süre kendine çekiyor; ağaçların yüksek dallarını örterek damla damla üzerlerine düşen sisin arasında, bu ışık, yüzlerine yeni bir günün <i>kutsayışının</i>, sabahın serinletici ve güzel kutsallığının gerçek izi gibi geliyordu. Özellikle, görsel bir niteliğin tek ayrıcalığından arınmışçasına, ağaçlar sisten yavaş yavaş, belli belirsiz çıkıyor, oylumların ve renklerin bildik yer belirtme gücünü tümüyle yitirdiği görüntünün içinde, yeni uyanmış ruha, ölçülerinin ve uyumlu yayılımlarının bilincini sunuyorlardı. Bu dingin suların kıyısında, düzlemle kürenin huzur veren, neredeyse tanrısal birleşimi olan <i>saçmalığa indirgemeyi</i> içeren algının olağan görevini her zaman mucize kabilinden kurtaran göz göze ağaçlar sıralanmaktaydı. Rahatlığın da alışılmış iğrençliklerin etkisiz oylumunun tehlikeli kesinlemesini hemen çağrısız konuğunun gözünün yerine koyup o zamana dek kullanımın küçültücü bir alçaklıkla içerebildiği her şeyi, <i>nesnenin</i> özel ve çağrıcı güzelliğini, kimsenin gözünden kaçmayan en basit işleri gören araçları büyülü bir işlemle geri vererek sis tarafından iç geometrisine geri gönderilen doğa, mobilyalarına kılıfı yeniden geçirilmiş bir salondan daha tuhaf bir hal alıyordu. Heide ile Albert, her bakımdan el değmemiş bu ormana girip adım adım soylu yollarında dolaşıyorlardı. Güneş yüksek dağların tepesini aşıyor, serin bir esinti ağaçları eğiyor ve hırçın sular binlerce ateşle pırıldıyordu ama sanki bu parıltılı çiftin ışığı tüm aydınlığı engelliyordu da dalgalı bir sisin mavimsi halkası hâlâ ufku örtüyordu. O zamanlar mutlulukları da içlerini dolduran sonsuz haz da inanılmazdı. Güçlü kuvvetli yüzücüler gibi, gözlerinin derinliklerine, en derinlerine dalıyor, uçurumların buzunun güneşin ateşiyle yer değiştirdiği dayanılmaz bakışlarının kıpırtısızlığında en eksiksizinden bir baş döndürücülüğe dek uzanıyorlardı. Gözlerindeki acımasızlıkla, yüreklerinin yerle bir eden güneşleriyle, ıslak güneşlerle, deniz güneşleriyle, uçurumlardan fışkıran soğuk ve titrek, anlaşılmaz bir büyücülükle ışığın tene dönüştüğü canlı peltemsi güneşlerle açlıklarını bir türlü <i>dindiremiyorlardı.</i></p>

  <p>Bir gün, ağaç dallarının yüz ayaktan daha yüksek bir kubbe oluşturduğu, ormanın bitmez tükenmez pusularını uyanık tuttuğu, tuhaf özelliğini ruhun hemen duyumsadığı geniş ve yeşil bir yoldan gittiler. Yol özellikle dalgalı bir araziden geçiyor, arazinin en hafif eğimlerine bile her an uyuyordu. Tüm bu doğal engellerin ortasında yine de yönünün <i>değişmezliği</i> kendini açıkça gösteriyor ve ufukta, ağaçların karanlık çizgisinde, tam yürüyüşe çıkanın karşısında kusursuz belirginlikte ışık saçan bir <i>kertik</i> oluşturuyordu; ormanın aşılmaz perdesine takılmış düşünceye tümüyle yabancı bir manzaraya açılmış kapı izlenimini yaratan bir kertik... Sanki dağlar, vadiler arasında yabanıl bir hevesle çizilmiş bu yolun inatçı düz çizgisi, her türlü zorluğu küçümseme isteği ona müthiş bir çekicilik veriyordu. Bir başka şaşkınlık konusu da ormanın boyutlarının kuşku götürmeyecek derecede <i>abartılı</i> oluşuydu. Ormanın yüksek, yeşil dalgalarının muhteşem surları arasında, çimenlerin parlak halısıyla örtülü, bir tiyatronun boş sahnesi gibi geniş ve çıplak, gerçek bir kayra sunuyorlardı. Müthiş genişliği, sanki ruha <i>alan yılgısının</i> hiç de sıradan olmayan büyük korkularını uzun uzun duyumsatmak içindi. Yine de sanki deli geometricilerin oturduğu bir dünyada, bu yarığın düzgünlüğünün gösterdiği doğal olmayan acelecilikle, yere <i>öncelikle</i> meridyenleri çizmenin ilk zorunluluk olduğu görülüyordu. En küçük bir hedef düşüncesi bile olmadan, yolun saltık <i>yön</i> özelliği, inandırıcı kesinlemesiyle kendine yetiyordu. Albert ile Heide geriye baktıklarında hiç de azımsamadıkları bir sıkıntıyla, arkalarında, biraz uzakta, yolun yavaş yavaş tuhaf orman altı bitkileriyle kaplandığını gördüler. Yol giderek geometrik görkeminden uzaklaşıyor, ağaçların tekdüze denizinde bir çıkmaz olarak yitip gidiyordu. Dünyadan uzak bir ormanın yüreğinde, ruha açılan bu yolun çağrışımlar yaratma gücü konusunda hiçbir şey fikir veremezdi. Yolun gereksiz boyutlarındaki tuhaf genişlik, bu sapa yerlerin yalnızlığını sanki daha da bütünlüyordu. O anda çizdiği çemberin en altında bulunan güneş, ufukta uzak ağaçlar arasında yolun oluşturduğu çukurun tam ortasında parladı ve gösterişli damarı yaldızlı bir ışık dalgasıyla doldurdu. Bir su birikintisinin yansıttığı yaprak perdesinden bile devinimsiz ağaçların çift sıra sütunları, önlerinde, manzaranın derinliklerine doğru birbirinden uzaklaşır gibi oldu; Albert ile Heide, denizde açılmış yol gibi, boş bir saraydan da sessiz ve uzun zamandır bu sarayın büyüsüyle korunan her şeyi bir an kararsızlıkla bekletir gibi yapan görkemli bir sessizlikte, yolun ortasında yürümeye başladılar. Uzun zaman, günbatımı saatlerinde bu dosdoğru yoldan giderek yazgılarının boğucu duvarlarına çarptılar. Kimi zaman bir kuş, bu heyecanlı yoldan ok gibi geçiyor ve özel, bu nedenle de şaşırtıcı <i>dokunulmazlığı</i> çok deneyimsiz gözlere uzun süreli geçişi evrenin gerçek <i>yüksek gerilim hatlarından</i> biriymiş gibi görünen bir elektrik telindeki serçenin sinir bozucu devinimlerini akla getiriyordu. Kimi zaman da saydam sularının mırıltılı nedensiz müziğiyle sesi uzaktan duyulan bir dere tuhaf neşesiyle gelip yolu bölüyordu. O zaman Albert kardeşçe bir kibarlıkla Heide'in yorgun ayaklarındaki ayakkabıları çıkararak bu kayıp yerlere terk edilmiş ruhta aşırı bir yankılanmayla senfoni yorumcusunun çok tuhaf bir başlıkla belirttiği "dere kenarında" sahnesine benzer bir sahneyi doğaçlamayla oynayıveriyordu. Çünkü düşünce gibi saf ve taşkın bir hayvansallıkta yiten kimi insan ilişkilerinin bütünüyle ilk kez <i>içeriden</i> yüzleşilen tek bir öğeye indirgenebilir olduğunu düşündürüyor, düşündürmek istiyordu.<br /></p>

  <p>Sonunda ormanın üzerine gece çöktü, gökyüzü de tüm yıldızlarını gösterdi ama Mısır'daki mezarlar yolunun koruyucu sfenkslerinden başka hiçbir şey ikilinin orman tapınağından çok daha iyi korunan kutsal yürüyüşünü durduramazdı. Ay ışığıyla yıkanan gecenin süt beyazı saydam buharına benzeyen <i>güven duygusu</i> içlerinde saf bir erdeme indirgenmiş, onları ilkel zarafetiyle sarıyordu. Eskiden, bunalımlı bir günde su düzlüklerinde olduğu gibi, artık geriye dönüş olanakları yoktu. Ama gece uzuyor, yol ölümcül uzunluğunda inceliyordu; artık yollarının sabahın ilginç güzelliğiyle birlikte biteceğini kesinlikle biliyorlardı. Bu arada omuzlarıyla parmakları birbirine karışmış bu çift, gözleri kapalı, saçları dağınık, tuhaf Romalı şövalyelerin yosunları üzerinde büyülü yürüyüşünü çıplak ayakla sürdürüyordu. Gerçek devinimlerden bin kez daha kaygı verici <i>sahte</i> bir <i>inceliğin</i> en basit devinimleriyle açıkça çevrilmişlerdi artık.</p>

  <p>Derin gecenin saatleri oldukça uzun sürdü. Heide'in de, Albert'in de ruhlarını, artık kendilerini koruyamadıkları belirsiz bir duygu sarıyordu, ikisine de sanki evren gecenin yüreğine taşınmış da tüm ağaçların tepesini altüst ediyor, kutup çizgisinden daha gerçek dışı, karatahtaya beyaz tebeşirle çizilen güneş ışığından daha zengin bu yolun dümdüz yönünü izleyerek devriliyor, eğiliyor gibi geliyordu. Evrenin dümdüz çatısına, yeryüzünün gece doruğuna olağanüstü bir güç harcayarak çıkmışlar gibi, soğuğun kutsal ürpertisiyle, güneşin altlarında korkunç bir derinliğe gömüldüğünü, yükünden arınmış yolun kendilerine gecenin uğramadığı tüm oylumuyla tırmanan gizli yolları her an göstereceğini umuyorlardı. Yıldızlarınkinden biraz farklı, korulukların sessizliğinde, yıldızların aşırı yakınlığıyla bir yeryüzü gecesini yaşadılar. Yeryüzünün devrimi, heyecan verici küresi, en bildik davranışlarının uyumunu yönlendirir gibiydi.</p>

  <p>Oysa artık ikisine de dimdik duran kamışların doğaüstü kıpırtısızlıklarını kılıç gibi korudukları durgun sulara bölünen alçak ve uyanık düzlüklerden geçiyorlarmış gibi geliyordu; sonra yol yavaş yavaş, hafif bir rüzgârın henüz ölçülemeyen yüksekliğin habercisi olduğu dik bir tepeye tırmandı ve hâlâ gecenin yoğun tülleriyle örtülü olan bir manzaranın yükseklik altında nasıl ezildiğini görmek için birçok kez açgözlülükle geriye baktılar.</p>

  <p>Delice sıkıntıları artık son buluyordu. Tüm yoğunluğuyla ölümcül katmanlar gibi, önce bilinmedik, adlandırılması olanaksız bir maddeye benzeyen, ilkel kaosu sarsan ama sonunda bir varlık olarak, karabasanlı manzarasının üzerine gri bulutlardan bir örtü seren kara göklerden hafif bir rüzgâr indi, sabah da mutlak yalnızlığın soğuktan titreyen uzamını kanatlarıyla süpürdü. Heide ile Albert top atışıyla ansızın tehlike işareti verilmiş gibi oldukları yerde durdular.</p>

  <p>Son derece geniş olan yol, düzlüğün tam tepesinde bitiyordu. O anda sabahın yaslı rüzgârının dolaştığı bomboş fundalıkların ortasında, sis yumaklarının bir görünüp bir yiten değişken oyununda alanı dolduran çimenin yumuşak, aydınlık yeşilliğinde kenar çizgisiyle hemen çevrelenen geniş bir meydan uzanıyor ve darmadağın, çalı gibi, her şeyin iç karartıcı olduğu yerde parlaklığıyla belirginleşerek tepeyi örtüyordu. Baştan savma bir düzenle oraya buraya dağılmış taş sıraları ve kendilerini kaplayan likenlerin uzun sürede ağarmış kemik rengine borçlu oldukları gelişimleri sınırsız genişlikte bir çemberi belirginleştiriyor, ruhumuzdaki neredeyse dayanılmaz şaşkınlığı büsbütün artırıyordu. Çünkü aynı yönde ilerleyen ve insan gözünün her yanda geniş açılımını algıladığı ufkun her çizgisinden gelen, Heide ile Albert'in seçtikleriyle <i>tıpatıp aynı</i> yollar burada birbirine kavuşuyordu. Bir başkasının çaresiz ama anlaşılmaz <i>zorunluluğunun</i> insanın aklına her yandan yaptığı baskının en inandırıcı gerekçesi bir yana bırakılmazsa, doğa ve sanatın birleşen çabalarının tümüyle yersiz bir biçimde belirmesi karşısında ikilinin duyumsadığını okura anlatmak bana zor geliyor. İçerdiği tümüyle hesaplı, aynı zamanda da özellikle <i>savunma</i> reflekslerinin hepsinden tümüyle vazgeçme anlamına gelen, çift anlamlı -burada korkunç acımasızlığın algılandığı bir oyun- belki de yalnız <i>randevu</i> sözcüğü, izleyicilerine o anda bu sahnenin, görkemli dekorun sapkın gereksizliğini gösteren çılgınca izlenimini anlatabilirdi.</p>

  <p>Bu yüksek yerlerde hâlâ sürüklenen paramparça karanlıklar içinde dalgın dalgın yürüdükleri sırada kulaklarına, özgürce dolaşan bir atın nal sesleri geldi. Biraz sonra da ıssız düzlüğe can vererek kendisini saran köpükleri fışkırtarak düzensizce dörtnala koşan hayvan göründü; zaman zaman tüm bedenini sarsan çırpınışların merkezi olarak görünen sırtında boş bir eyer göze çarpıyordu. O anda ikisi de -ani bir sıkıntının verdiği ürperti içinde bu <i>boş eyeri</i> tanıyarak- Herminien'ın en sevdiği atla özdeşleştirdiler.</p>

  <p>Sanki gizli bir elin, ölümünden sonra yüzünde canlandırdığı bir cesedin kocaman açılmış gözlerinin kararsız tuhaflığı ve dalgınlığıyla, ölü yıkayıcıların kaygılandıran anıştırmasıyla, sanki ölümün görkemli makyajının dokunduğu göz kapaklarıyla çimenlere uzanmış, çimenlerin içinde büzülmüş, bir göktaşından da devinimsiz durumdaki Herminien yakınlarda bir yerde yatıyordu. Sabahın buz gibi çıplaklığında, yüzünden sessiz bir dehşet yayılıp kanlı bir alaycılıkla işlenen tanıksız bir cinayetin karası gibi kurbanın yüzüne sinmişti. Yanındaki çimenlere yarı yarıya gömülü kumtaşı kütlesi belki de atın toynağını vurduğu taşın aynısıydı.</p>

  <p>Sessizce Herminien'ı kaldırdılar, elbiselerini çıkardıklarında beyaz, güçlü ve diri gövdesi göründü; inatla gözlerini kaçırırlarken böğründe, kaburgalarında siyah ve kanlı, sanki bir büyünün ya da iksirin etkisiyle pıhtılaşmış, atın toynağının açtığı korkunç yara ortaya çıktı. Yavaş yavaş parmaklarının altında yaşam geri döndü, bir süre sonra da binlerce kehanetle dolu bir sessizlik içinde şatonun kapıları yaralının üzerine kapandı. Gri, hayaletimsi, kalın sisler arkasında güneşin beyaz çemberinin inatla saklandığı, tıpkı gecenin büyüsüne benzeyen o gün boyunca Albert, <i>bir gün öncesinin</i> yoğun gerilimi nedeniyle başka türlü tanımlanamayacak yoğun bir çırpınma içinde, beyaz, yumuşak gökyüzünün sürekli yaydığı ışınlarla, karın gerçek dışı yansımalarıyla aydınlanmış gibi olan boş geçeneklerde kör gibi dolaştı durdu. Tam Herminien'ın kapalı kapısının önünden geçerken sessizliğin içinde yaşamla ölümün hem görkemli hem tedirgin vurgularına dönüşen bir bardağın çekingen çarpması, bir tek soluğun müzikli ve şaşırtıcı tınısı tüm kanını beynine sıçrattı, içini kızgın kıvılcımlarla yaktı. Sonunda bitkin bir halde bu kullanılmayan kapının önüne uzandığında gözünün önüne ölüm görüntüleri geldi. Düşü onu hemen, sakin yaz gecelerinde uyuyan Paris'te yaptıkları anlamlı gezintilere taşıyarak -çok uzun bir sessizlikle bölünen konuşmaları arasında, onları her zaman değişken kıvrımlarıyla Lüksemburg Bahçesi'nin gizemli, uzak köşelerine götürerek- ikisine de elektrik lambalarıyla aydınlatılmış bir tiyatro sahnesinden bile daha heyecanlı olan gece içindeki yaprakların güzelliklerini sundu. Bu arada yay biçimli lambaların cızırtısı, diz çökmüş, görünmez sokağın ortasında delice kendilerini bıraktıkları bir coşku içinde dua eden kalabalığın hep bir ağızdan çıkan mırıltısını ve görüşü her yandan sınırlayan yüksek kara duvarların ötesinde, biraz sonra varlığından kuşku duyulmayacak, sonu gelmeyen sözcükleri algılamaya artık tümüyle kayıtsızlaşmış kulak, birkaç saniyedir tekdüze ve son derece duygusal bir ses olan sonu gelmeyen sözcükleri ayrımsar gibiydi. Saint-Sulpice Meydanı'nı Vaugirard Sokağı'na bağlayan her zaman ıssız dar sokakların çevresi çekiyordu onları. Yavaş yavaş, kızıl bir ışıltı gibi seslerin uğultusu gökleri doldurdu, yıldızlı bir gecenin sessizliğiyle lambaların evrensel cızırtısı içinde çoğalan seslerin homurtusu onları sonunda tümden şaşırttı. İşte o zaman ikisi de aynı anda, birbirlerine bakmadan, bildiklerini <i>öğrendiler</i> ve anladılar. Bu kalabalık Herminien'a, Herminien'ın <i>ölüme yargılı</i> ruhu için dua ediyordu; kalabalığın kararını ikisi de aynı anda, kahramanca bir hava ve kayıtsız bir <i>kararlılıkla</i> kabullendiler. Birkaç adım uzakta, karanlık bir evin kapı boşluğuna girdiler. Sokaktaki dua sesine benzer sesle aynı ahenkte bir mırıltının yükseldikçe hafiflemesinden ibaret olan ama sanki tanımlanamayacak kadar içsel gibi gelen özel bir olguyla, hemen önlerinde, görünüşte sokakla <i>bağlantılı</i> bir karatahta açıldı ve hemen göründü. Bu parlak görünüşlü tahtada çocukların tebeşirle çizdiği göstergeler vardı, çevresini de minicik masa ve sıraların süslediği bu yer, ancak okul dersliği olabilirdi. Yargıçlar alçak uzun bir seki üzerinde oturuyor, kapı açıldığında tuhaf bir abartıyla, büyük bir uyum içinde okudukları ilahiden yükselen anlaşılmaz uğultu duyuluyordu. Aynı anda, bu yarı karanlık dersliğin sıralarında oturan dağınık, karşıdan gelen ışıkta bir yığın sırtın ve gergin karaltılarının oluşturduğu tuhaf bir biçimde kesilmiş ufukta Albert'e yargılanma sözcesinin özellikle <i>can sıkıcılığını</i> yansıtırmış gibi görünen aptal yüzlü dinleyicilerin ortasında, Albert tehlikeli işkence araçlarını inceleyebilmişti. Bunlar, sanki büyülü bir düzlemin önünde, <i>uzamda iki doğrunun</i> gizemli oyunu gibi, karatahtanın önünde özgürce <i>devinen</i> iki uzun <i>tahta</i> sopadan kusurun tuhaf havasını taşıyan, kabalığı bile gerçekliğin korkunç damgasını yemiş gibi görünen bir varoluş fışkıracak ve sonunda sırf kendisi için önceden kestirilmesi olanaksız devinimlerin uğursuz ve kaygı verici aşağılık eğlencesini başlatacaktı. İşte o zaman Herminien seki üzerinde, karatahtanın önünde yerini alarak bir anda salonun canlı dikkatinin odağı oldu. Örgücünün şişlerinden bile işlek olan uzun tahta sopaların durmadan değişen açı oyunları, Herminien'a son derece anlamlı gelen bir <i>yeniden yaratma</i> olarak görünen sonsuz ve zarif dansı önce onun çevresinde gerçekleştirdiler; sonra devinim hızlandı, sanki zincirlerinden boşanmış bir hayvanın sert sıçrayışlarının ortasındaymış gibi, tahta sopalar, kılıç dansından daha çok yaralayan çarklar çizdi. Ama bu arada tuhaf ve aşırı bir yavaşlıkla ansızın yatışan devinimde sopalar ilk kez <i>paralel</i>leşme eğilimi göstermişti; artık sert bir devinimle birbirlerine yaklaşarak bu sarhoş edici çalışmaya ölüm oyunlarının ansızın yaklaşan ateşli eylemi, tanımlanması olanaksız okşamaları eklendi. Çünkü <i>Herminien'ın boynu</i> artık iki tahta çubuğun arasındaydı, seyircilerin de hepsi aynı anda heyecanlı bir dikkatle durumun bilincine varmıştı. Büyülü sopaların dansı boyunca, tümüyle geometrik olan <i>doğru çizgilerin</i> kaybolmayan soyut özelliği herkesin gözünde belirginleşmişti. Şimdi de bu soyut özellik, birbirlerinin içine girmeye, ilksel bütünlüğe dönmeye yönelen bu koşut devinime yakalanmış dehşetin gerçekliğini yaratıyordu. Gergin sessizlikte dayanılması çoktan olanaksızlaşmış bir baskı altında çatırdayan kıkırdakların o hemen tanınabilen sesi patladı. Herminien'ın o zamana dek duyarsız olan yüzü <i>anlamsız</i> olma özelliği taşıyan bir yapının üzerindeki ilk çatlak gibi, sanki çoktan ölümü düşündüren ve hâlâ algılanmaz yeniliğiyle, yer sarsıntılarının altüst eden dehşetini içeriyordu. İşte o zaman dudaklarının kenarındaki bu anlaşılmaz ilk kırışık, yüz hatlarının bozulmasının yıldırımlar saçan acımasız göstergesi olarak belirdi -tam delirmenin eşiğindeyken sevecen bir el Albert'in başını çevirdi- ve o anda yanında -kendisiyle aynı anda başını çeviren, tanıdığının bilincine vardığı- Heide'i gördü.</p>
</body>
</html>
