<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: center;"><a href="../Text/TOC.xhtml">Orman</a><br /></h2>

  <p class="girintisiz">Sonraki günlerde Argol'e uzun uzun yağmur yağdı. Yankı yapan salonlarda bitmez tükenmez bir hırsla yerleri döven, tedirgin edici sağanağın mırıltılı sesinin arkasında, daha sakin bir uyumla verimsiz, fazla olmuş meyveler gibi yüksek dallardan arka arkaya düşen iri damlaların süzülmesi ve ince bir yabanıllıkla, bir eziyetin açıklanamaz titizliğiyle ölçülü vuruşlarını uzatan sayısız damlanın tıkırtısı duyuldu gece gündüz. Şatonun konuklarını ağır bir uyuşukluk sardı. Ağızdan ender çıkan, pek de anlamı olmayan sözlerle birbirlerini görmekten sürekli olarak kaçınır gibiydiler. Öyle bir duruma gelmişlerdi ki kalın yağmur perdelerinin beyaz, solgun bir ışıkla doldurduğu ve sanki duvarlarından sürekli nemin sızdığı, karmaşık kıvrımlı geçeneklerdeki beklenmedik karşılaşmalarda hep belirgin bir sıkıntı doğuyordu. Uzun ve derin düşüncelere dalışları bile, yağmurun inatçı değişmezliğinden gözlemlenebilen bir azalma göstermeyen tuhaf ve tekdüze bir kavrama gücü alarak düşlere, uykunun içindeki dinlenmeye dek uzanıyordu; bu durum hepsi için şatoyu saran kararsız alacakaranlıkta doğal, sınır tanımaz, eksiksiz bir yaşam biçimine dönüştü. İşte bu yaşam biçiminde, onları her sabah günün kusurlu ışığı değil, aşamalı ve tuhaf bir <i>açık görüşlülük</i> çekip çıkarır gibiydi. O zaman yeniden açılan bilinç, yüreklerinin en gizli köşelerini gözleyen, tümüyle düşsel, sıradan betimlemelerin tan vaktine yakıştırdıkları, beyazımsı ve boş nitelikleriyle tümüyle iç karartıcı akışına uyan günün yavaş yavaş geçişini dikkatle inceledikleri, anlatılmaz bir sıkıntının içinde yeniden bu düşüncelere kapılıyorlardı. Güneşin kızgınlığından uzakta toplanmayı başaramıyormuş gibi görünen, gündüz dağılan topluluğun bireyleri, gri gök kubbe altında umutsuzlukla dolaşıyordu. Gökyüzünün, gülünç işaret ateşleri gibi orada burada soğuk ışığın kendi çirkin paçavralarıyla, bir kaynağın buz gibi parıltısıyla ve yağmurun belirsiz, korkunç düzlüklerinden başka bir yere çıkmayan, sonu belirsiz bir yolun grimsi çamuruyla aydınlandığı görülüyordu.</p>

  <p>Küçük kilisede Herminien'ın kendini bırakıp doğaçlama çaldığı, sesleri hâlâ durmadan içinde yankılanan parçanın değerinin, bu tuhaf ziyaretle coşan duyarlığın değişkenliğinden çok, bir eylemin ve bir çağrının duyarlığından kaynaklanmış olduğu artık Albert'e daha açık geliyordu; kendisi, müziğin rahatlatıcı merheminden acılarını yatıştırmaktan çok, önüne geçilmez şeytana uyma eğilimine karşı bir korunma bekliyordu. Geçici ve tümüyle estetik nitelikli bir coşkununkinden farklı meraklar teraziye konduğunda, Albert, küçük kilisede kendini saran sıkıntının zor betimlenir niteliğini, ölüm ve yaşam güçlerinin ortaya koyduğu belirsiz savaşın özelliğinin şaşırtıcı <i>uyarı</i> havasını anımsıyor, bunun kanıtını yüreğinde buluyordu. Güneşin ölümcül ışıkları, ormanın tüm büyük tuzaklarını açarak yeniden ortaya çıktığında da yüreğinin derinliklerinde <i>son günlerin</i> artık yakın olduğunu duyumsadı.</p>

  <p>Yoğunluğu, gökyüzünün maviliğini ince bir kumaşmışçasına yutuyor görünen bunaltıcı sıcakla yüklü bir ikindi vaktinde, Albert terasları gören yüksek tavanlı salonda oturmuştu. Storrvan ormanlarını, o yabanıl manzarayı seyrediyordu. Birden, ufkun sınırlarına dek hiçbir göstergenin görüşü kesmediği bu ağaç denizinin, büyüyü uğursuzluktan ayıran bir dünyadan tümüyle kopmadığını görür gibi oldu. Neredeyse hep aynı hızla dönen zavallı bir pervanenin <i>ikinci</i> derecedeki yavaşlığında, ürkütücü devinimini hiçbir şeyin durduramadığı bir çark gibi şatonun çevresinde dönmeye başladı. Gerçekten de, kendisini çevreleyen bu dünyanın varlığını mucize sonucu hiçliğin üzerinde tutan, kuşku duyulmaz bir gücün sınırlarına yakın bir gerilimden çok, hayaletlere özgü bir kesinlikle desteklendiğine ve ruh için duyduğu korkunun tüm gerçekliğini yaratan sessizliğin bu zayıf görüntülerinin en hafif <i>düzen farklılığında</i> gözlerinin önünde dağılacağına, parça parça uçuşacağına inandı.</p>

  <p>Zihin gücünü zorlukla topladığı bu baş dönmesinin ortasında bakışlarını aşağı çevirdiğinde de Herminien ile Heide'in şatodan ayrılıp ormana girdiklerini gördü. Yukarıdan ayrımsadığı gölgeleri yerde hızla ilerliyordu. Albert, Herminien'ın omzuna asılı, kınından sıyrılmış çıplak bir kılıcın dayanılmaz ışıltısıyla, arada bir ortaya çıkan ormanın ilk ağaç sıralarının arasında acımasız bir ateşle uzun süre parlayan tüfeği görebilmişti.</p>

  <p>Albert, yavaş yavaş, yorucu ve bulanık düşüncelerinde, çok yoğun ve parlak bir lekenin izi gibi, uzun aralarla gözünün ağ tabakasına yansıyan çeliğin parıltısında derin bir düşe daldı. Leke, sonunda egemen, anlaşılmaz ve pek de belirgin olmayan biçimlerin ortasında, o tanımlanamaz ama yakın <i>tehlike</i> duygusu yaratan bir öğe olarak, sonunda kendini iyice dayatır gibiydi. Bu inatçı çağrının altında da belleğin derinliklerinde, bitkin ve tümüyle etkisiz zihninin en küçük katkısı bile olmadan gizli bir çaba başlıyormuş gibi geldi. Anılarının oluşturduğu yığında kopmalar, hafif ve küçücük yer değiştirmeler korkunç bir derinliğin baskısında, görünmeyen bir mıknatısla bir yaprak üzerinde yönlendirilen bir çelik talaşı gibi sanki düzene giriyordu. Sonunda girdi de. İnsanı deli eden bir güçsüzlüğe düşmüş, ateşli zihin; artık yorumlanabilir bir <i>görünüme</i> benzeyerek <i>çember çizmeye</i> çalışıyor ama başaramıyordu. Bir büyünün etkisindeymiş gibi, sezgileriyle birdenbire apaçık duruma gelen anlamı henüz algılamadan, açıkça yönlendirilmiş çizgileri gördü. Sonra çizgiler suya yansımış bir manzaranın çizgileri gibi yeniden karıştı. Zihnin en acımasız umutsuzluğun pençesinde olduğu, dalgaların üzerinde öfkeyle sarsıldığı o anda suyun üzerinde gösterge niteliğinde bildik bir çizgi yüzüyordu. Bu arada ateşten bir el, çok yakından göründüğü için gerçeğin çok dar ve çok yakın yüzüne uyumu anlaşılmayan kusursuz bir kalıpmışçasına ruhun öz yeteneğini biçimlendirmekteydi.</p>

  <p>Bu yorucu çaba çok uzun sürdü ve o zamana dek, yoğun bir düşüncenin etkisiyle Albert'in içedönük gözleri yeniden manzaraya yönelip bir an durunca içine dayanılmaz bir <i>yalnızlık</i> duygusu çöktü. Uyku gibi ağırlık veren geçmişin kuşkulu hayaletleri arasında sürdürdüğü bu arayıştan kurtulduktan sonra, birden Herminien'la Heide'in bitmek bilmeyen uzun saatlerden beri şatonun dışında olduğunu ayrımsadı. Bilincindeki bu ani boşluk, yitirdiği, arkasında bıraktığı bu zamana eşsiz bir değer sunuyordu. Gittikçe büyüyen bir huzursuzlukla, öldüren bir bekleyişle yabanıl devinimsizliğini tümüyle koruyan ufku boşuna sorgulayarak salonlarda, taraçalarda bir aşağı bir yukarı dolaştı. Büyük fırtına bulutları yavaş yavaş ormanın üzerine yığıldı. Günbatımının yaklaşması, şatonun konuklarının uzayan yokluğuna bu kez <i>nesnel</i> ve artık tuhaflığı yadsınamaz bir nitelik vererek Albert'in sinirlerinde baştan aşağı yeni bir sarsıntı yarattı. Yukarıdan sıkıntıyla şatonun avlularına bakarken, kendisini ilk gün karşılamış olan uşağın aynı uyuşukluk ve bitkinlikle bir döşeme taşının üzerinde uyuduğunu ayrımsadı. Bu şaşırtıcı görüntü yüreğini dondururmuş -adamın tümüyle hayvansı bir evrene dalmış olduğu öylesine belirgindi ki uyandırılacak olursa, insan ya da leopar olması fark etmeyecek yüzünü gökyüzüne kaldırdığında bakışlarının ölümsüz ve <i>günahkârca</i> saygısızlığın izlerini taşıması mide bulandırıcı bir ürpertiyle beklenirmiş- gibi oldu.</p>

  <p>İri damlalar yaprakların üzerinde yankılanarak kararsızlıkla düşmeye başladı, sonra durdu, bu serinletmeyen yağmur sıcağının tüm boğucu yoğunluğu birden duyumsanır hale geldi. Her yerde, havanın insanı kaygılandıran devinimsizliğinde, göğün kurum renginde ve bedenin tümünü örten, ruhu ta delilik sınırlarına iten boğucu fırtına tehdidi daha sonraki patlayışlardan çok daha acımasızdı.</p>

  <p>Albert, boş ve sesli merdivenlerle sessiz avlulardan geçerek şatodan ayrılıp ormanın hüzünlü ıssızlığına daldı. Bu uzaklarda kalmış ağaçların dehşeti, yaklaşan geceyle daha da yoğunlaşıyordu. Gün sonunun bu huzursuz saatlerinde, arasından geçilemez tüllerin arkasında orman tarafından yavaş yavaş hazırlanan tüm gece gizemleriyle korkunç bir simya sanki her yerde; fazlasıyla ısınmış ağaç kabuklarının çıtırtısında, boş bir yolda kuru bir dalın tuhaf bir biçimde yankılı sesler çıkaran düşüşünde, yoğun ağaç yığınlarının çevresinde dalgalanan siste, kendisini rastlantılara bırakmış kılavuz gibi daldan dala tembel tembel uçan geç kalmış bir kuşun aralıklı çığlığında duyumsanır olmuştu.</p>

  <p>Çok geçmeden karmaşık kıvrımlarda kayboldu. Yavaş yavaş, elinde olmadan, ormanın görkemi ve sessizliği kendisini sardı, yürüyüşünü yavaşlattı ve bedeninin her tarafını ağrıtan yorgunlukla, tertemiz suları dev bir çamın kökleri arasından şırıltılarla akan bir kaynağın yanında yosundan bir yatağa uzandı. Başının üzerinde göğün canlı renkleri soldu ve giderek devinimsizleşen dalların arasında ilk yıldızlar parlamaya başladı. Sonunda kocaman, yuvarlak ay yükseldi, arkasında birdenbire göründüğü çam kütüğünde, Albert'in iki adım ötesinde, kıvılcım saçan geniş bir kalkan gibi asılı kaldı. Hemen başının yanındaki sürekli ve tekdüze şırıltı, onu bir rahatlama dalgası gibi yavaş yavaş sarıp unutkanlıkla huzurun saydam suyunda baştan ayağa yıkayarak utangaç üstelemesiyle gecenin serinliğinde sakinleşen kanının kaynamasını bastırır gibiydi. Yüreğinin vuruşları yatıştıktan sonra, en ince ayrıntısına dek akılda tutma titizliği, duyularının yavaş yavaş edindiği çağrıştırma gücüne şaşırdı; cam reçinesinin baş döndüren kokusu, yapraklarının gümüşsü titreyişi, göğün kadifemsi karanlığı Albert'in inanılmaz algılama gücü ölçüsünde her an yeni bir yaşam yaratmaktaydı. Düşünceleri, ayın tatlı tatlı aydınlattığı dallara doğru sessizce, hafif bir erinçle yükselirken gecenin arılaştıran serinliğinde yitip gidiyordu. Albert'in tutsak olmuş işitme duyusunun ayrıcalıklı dikkat gücü öyle bir durumdaydı ki dere yavaş yavaş çakıl taşından yatağında yükseliyor, yankılanan bir gürültüye ulaşıyor, ormanı uyumlu sesleriyle dolduran aydan gelen gümüş renkli su birikintilerini tanımlanamayacak kadar temiz ve saydam bir sese dönüştürüyor gibiydi.</p>

  <p>Ancak gece gittikçe ilerleyip dalların toprak yüzeyinde emdiği nemli havayı giderek içe işler hale getirdikçe, emerek yok eden büyülü gücü açıkça azalır gibi oldu. Albert başını usulca oynatırken gözleri birden kapandı ve üstesinden gelinmez bir dehşetin yaklaşmasından kendisini korumak istercesine elleri yüreğinin üzerinde birleşti. Kaynağın sularında, başının hemen yanında dalgalanan uzun ot demetleri içinde, diğer bütün parıltılar arasında, dalgalanan devinimde bir parıltı, <i>yanılgıya düşülmeyecek kadar</i> ipeksi ve çözülmüş madde, sözlerle anlatılmayacak kadar farklı bir ot demeti gözünün derinliklerine işler gibi oldu. Umutsuzluk içinde uzun süre boşuna karanlıklar ve unutma uçurumlarının dibine kaçmaya çalışarak gözlerini kapalı tuttu, sımsıkı kapalı elleriyle yüreğinin korkunç atışını bastırdıysa da <i>zaten biliyordu.</i> Bir sıçrayışta ayağa kalkıp Heide'in çırılçıplak bedenine baktı. Uzun, dalgalı saçları pınarın suyunda dalgalanıyordu. Geriye atılıp karanlığa gömülmüş, yalnızca bembeyaz dişleri ışıldayan başı bedeniyle korkunç bir açı oluşturuyor ve ayın dayanılmaz bir arzuyla okşadığı şişkin göğüslerini göğe doğru yükseltiyordu. Kan, taze bir çiçeğin taç yaprakları gibi gecenin ırmaklarından karanlık, yıldızlarından büyüleyici karnını, iki yana açılmış bacaklarını lekeliyor, kirletiyordu. Arkaya çekilmiş bileklerinin çevresinde ince bir ip küçücük bir yarığın içinde etine işlemişti. Buradan inanılmaz bir yavaşlıkla bir kan damlası süzüldü, parmak boyunca yuvarlandı ve sonunda tuhaf bir ezgiyle kaynağın suyuna düştü.</p>
</body>
</html>
