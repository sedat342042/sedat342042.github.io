<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: center;"><a href="../Text/TOC.xhtml">Argol</a><br /></h2>

  <p>Kırsal alan öğleden sonra güneşiyle hâlâ sıcak olmasına karşın Albert, Argol'e giden uzun yola girdi. Akdikenlerin çoktan genişlemiş gölgesine sığınıp ilerlemeye başladı.</p>

  <p>Rastlantının huzursuzluğunu uzun uzun hissetmek için kendine bir saat daha zaman tanımak istiyordu. Argol kırevini, bir ay önce koruları, tarlaları, ek yapılarıyla birlikte hararetli -daha doğrusu gizemli- tavsiyeler üzerine, görmeden satın almıştı. Albert kendisine karar verdiren, Balzac'a, Chouan öykülerine ve polisiye romanlara bayılan çok değerli -uygun olduğundan biraz fazla- dostunun o genizden gelen tuhaf vurgulu konuşmasını düşünüyordu. Fazla düşünüp taşınmadan şansın bu inanılmaz af talebini imzalamıştı.</p>

  <p>Albert, zengin ve soylu ama dünya zevkleriyle pek ilgilenmeyen bir ailenin, taşrada uzak bir şatonun ıssız duvarları arasında uzun süre kıskançlıkla tuttuğu son erkek evladıydı. On beş yaşındayken düşünce ve güzelliğe ilişkin tüm yeteneklerinin geliştiği görülüyordu ama Paris'te herkesin kendisine görülmedik bir kesinlikle vaat ettiği başarılara arkasını dönmüştü. Bu akıllı gencin tüm güçlerine bilgi iblisi egemen olmuştu. Avrupa'nın tercihen en eski üniversitelerine, Ortaçağ hocalarının çağcıllarca ender olarak aşılabilen bir felsefe bilgisinin anısını bıraktığı üniversitelere gitti. Hail, Heidelberg, Padova, Bologna'da göründü. Her yerde bilgisinin derinliği, parlak görüşlerinin özgünlüğüyle kendini gösterdiyse de pek arkadaş edinemedi, özellikle de kadınları sürekli olarak küçümsemesiyle şaşkınlık yarattı. Onlardan kaçmıyordu ama sakin ve her daim ölçülü tutumdan da hiçbir zaman vazgeçmiyordu. Kadınlardan biriyle ilişkiye girer girmez, öyle anormal, öyle soğuk bir şekilde aşırıya kaçan kafa tutmalarla kışkırtmaya girişiyordu ki, en gözüpeklerin bile beti benzi atıyor, Albert'in derhal “korku" yaftasını yapıştırdığı şeyi gösterdikleri için aşağılanınca, üzülerek de olsa, göçebe ve uyuşuk kariyerine başka yerlerde devam etsin diye kendisini terk ediyorlardı. Kimi zaman, özellikle önemli, konusu açısından zengin bir deneme, yazarının beğenilerindeki ve ruhundaki tuhaflığı ortaya koyan, her yönden güçlü ve bulunmaz bir belge sunan bir yazı, Paris'te yazın çevrelerinde ilişkisini sürdürdüğü birkaç güvenilir arkadaşını hem sevindiriyor, hem kaygılandırıyordu. Son yıllarda giderek solan yüzünün güzelliği neredeyse daha öldürücü bir niteliğe bürünmüştü. İki şişkin çıkıntıya ayrılmış alnının keskin çizgileri, ince telli sarı saçları arasında kayboluyordu. Saçları öylesine hafifti ki rüzgâr aralarında oynayarak onları düzeltiyor, kuru ve ayrık kıvrımlarını uzatıyordu. Her zaman aşırı yorucu soyut araştırmalarla uğraşan insanlarda görülen, çok ender rastlanan bir özellikti bu. Burun kadifemsi, donuk bir maddeden mamul, ince ve düz; hareketli burun delikleri kasılmaya son derece elverişliydi. Eksenlerinin kesinlikle birbirine koşut olmasını istemiş doğanın sinsi bir tuzağıyla insanı büyüleyen ve inceledikleri kişinin her zaman <i>arkasına</i> bakıyormuş gibi görünen gözler, baktıkları kişiye sanki büyük bir fiziksel içsel düşün ağırlığını ulaştırırken yandan attığı bakışlarda ortaya çıkan duru akları da yarı tanrısallığın gayri insani ve sert belirtisi gibi neye uğradığını şaşırtıyordu. Gergin dudaklarının tuhaf bir şişme yeteneği vardı. Boynunun duruşu zarifti, geniş ve güçlü göğsü duygular <i>sonuna dek dökülsün</i> diye yaratılmıştı. Ateşli ve tedirgin ellerindeki zayıf ve uzun parmaklarının her birinin bağımsız bir yaşamı varmış gibi görünürken en ufak bir hareketleri bile oldukça esnek ve olağanüstü biçimde anlam yüklüydü. Düşünceli ve meleksi kişi işte böyleydi; yukarılardan gelen hafif ve diri bir hava, ışık dolu bu alnı sürekli okşar gibiydi ama bu fizyonominin tinselliğinin tehlikesi, bedeninin ağır, uzun kol ve bacaklarının tensel ve öldüren zarafeti tarafından her an bozuluyordu. İşte burayı başka tuzaklar sarmıştı; korkutan esneklik, uyuyan sıcaklık, karanlıklar ve ana damarları bunlarla dolduran ağır kanın sihri... Kadınlar bu güçsüz kollara zorlanmadan, akıl hastanesine veya hapishaneye girer gibi düşmeyi isterdi. Yaşamın en gizli, ulaşılması en zor sırlarına sızmak ve bunların en coşku verici gerçeklerini ele geçirmek için yaratılmış, çekici kişi işte böyleydi.</p>

  <p>Daha önce söz edildiği gibi, ruhu özellikle felsefe araştırmalarına uygundu. Yirmi yaşında, her türlü başarı ve kariyer kaygısını bir yana bırakarak anlam ve düşünce âleminin gizlerini çözmeyi görev edinmişti. Kant, Leibniz, Platon ve Descartes'ı okudu ama zevklerinin doğal eğilimi onu daha somut düşünce biçimlerine itiyordu. Kimileri bunlara "böylesi özel bir ışığın ışınını sızdırmaktan hoşlanmayan, evreni cömertçe, göğüs gerer gibi kavrayan daha korkusuz düşünce biçimleri" deme cesaretini gösterdiler ve ondan oluşturan tüm parçaları bir bir sayarak Aristoteles gibi, Plotius gibi, Spinoza gibi kendi gerçeğini ve <i>eksiksiz</i> bir açıklamasını talep ettiler. Ama o, özellikle felsefe dehalarının prensi Hegel'e karşı müthiş bir merakın esiri olmuş; mimarlığın ve kohezyon biliminin kralını, utkusunun <i>soyut</i> kabulünü engelleyeni, en parlak felsefe sistemlerinin bile kendisinin devasa samanyolunu oluşturan nebülözden başka bir şey olmadığını düşünen bu kişiyi hararetle takdir ediyordu. Eytişimi Arşimed'in alay olsun diye istediği şu dünyayı yerinden oynatacak kaldıraç olarak tutuyor, melankolik diyarın kasvetli ve kuru geçeceğini tahmin ettiği günlerini iyice doldurmak için Hegel'i, Brötanya bölgesindeki gözlerden uzak şatosuna götürüyordu.</p>

  <p>Rastlantının kendisini çok tuhaf bir biçimde birkaç aylığına sabitlediği diyarın vahşi ve ıssız yapısı, gidişatın tekdüzeliğiyle yatışmış ruhunu uyandırmakta gecikmedi. Sağında, insanın gözünü katırtırnaklarının soluk sarısından alamadığı dümdüz fundalıklar uzanıyordu. Orada burada, kıyılarındaki düzensiz taşların, sinsi toprağın ortasındaki insan ayağına en güvenilir dayanağı oluşturduğu yeşillikli birikintilerde sular uyukluyordu. Ufukta, erozyonun üç dört yüksek piramit şeklini verdiği toprak, alçak bir dağ zinciri biçiminde büyük bir kıvrımla yükselir gibiydi. Batmakta olan güneş bu dağların kısa otlarını harika bir sarıyla renklendiriyor; dağların sivri kumtaşından dişlerinin doruğunda, yarısı çökmüş sütunların kaba kitleleri gökyüzünde en ince ayrıntılarına dek belirginleştiriyordu. Yakındaki okyanusu düşününce serin bir rüzgâr, aydınlık ve gümüş parlaklığında bir gökyüzü bu dağların belirgin yanay çizgilerine bir tür görkem veriyordu. Solda daha çok karanlık ve hüzünlü meşelerle epeyce siyah ve kuru çam ağacının bulunduğu korular yükseliyordu. Buralarda görünmeyen derelerin sesi duyuluyorduysa da kuş şarkılarının azlığı ve hüzünlü tekdüzeliği Albert'i sarsmıştı. Çok yakında, yola koşut bir yükselti bu yandaki görüşü kapatarak orada, tepede batan güneşe karşı ince bir çizgi halinde sıralanmış şemsiye çamlar yatay ve zarif dallarıyla yamacın görüntüsünü sanki belirginleştiriyor ve bir an için manzaraya bir Japon baskısının beklenmedik uçuculuğunu katıyordu. Batı rüzgârı bu karışık, seyrek ormanların dallarını sertçe sarsıyor, büyük gri bulut yığınlarını hemen uzaklaştırıyordu. Bu ıssız bölgelerde insan yok gibiydi. Yalnızlık duygusu sonunda Albert'in içini sıktı. Dalların arasından bir açıklık ayrımsadığında, o zamana dek bilmediği bir yürek çarpıntısıyla <i>Argol</i> malikânesinin kulelerini gördüğünde, tuhaf bir rahatlama ile -daha önce söz edilen, sözcüğün en ince anlamıyla- minneti duyumsadı. Şato, Albert'in biraz önce yanından geçtiği kayalık tepenin doruğunda yükseliyordu. Buraya hiçbir arabanın geçemeyeceği dolambaçlı bir patika çıkıyor ve solda, yolla birleşiyordu. Patika, Albert'in geçtiği sırada kurbağaların aceleyle daldığını duyduğu dar, bataklık bir çayırda bir süre kıvrılarak tırmandıktan sonra sarp bir eğimle dağın yamaçlarına yaklaşıyordu. Çevre tümüyle sessizleşmişti. Patikanın kenarında sık eğrelti yığınları adam boyunca uzanıyor, çakıl taşlarının oluşturduğu bir dipyüzey üzerinde insanı şaşırtan berraklıkta sessiz sessiz akan derelerin iki yanında da sık korular, yolu sağ yamacında en beklenmedik kıvrımlarla sarıyordu. Tırmanış sırasında şatonun en yüksek kulesi, yolcunun güçlükle yol aldığı uçurumlara tepeden bakarak, kahverengi ve gri kayaçtan yapılarak kabaca birleştirilmiş ve üzerinde seyrek aralıklarla delikler açılmış, neredeyse biçimsiz kütlesiyle insanın gözünü rahatsız ediyor, sonunda da neredeyse dayanılmaz bir sıkıntı duygusu yaratıyordu. Ormana dair yalnızlıkların bu dilsiz gözcüsünün üstünden, yolcunun adımlarına tutunmuş bir bekçi gözü, onu patikanın en karmaşık dolambaçlarında bir an bile gözden kaçıramazdı; nefret bu kulede pusu kurup kaçak bir ziyaretçiyi beklemişse, gelen kişi çok kısa bir süre sonra tehlikeyle karşı karşıya kalacak demekti! Bu güçlü yuvarlak kalenin kalın granit döşeme taşlarından yapılmış mazgalları, bu zahmetli yola girmiş yolcunun <i>hep tam başının üstünde</i> beliriyor ve durmaksızın artan büyük bir aceleyle taşan ağır, gri bulutları her an biraz daha belirginleştiriyordu.</p>

  <p>Albert bu dik yokuşların tepesine ulaştığı an, şatonun tüm bedeni, kendisini saklayan son çalılıklar arasından çıktı. Böylece yaylanın dar şeridini tümüyle kaplayan cephe göründü. Yüksek, yuvarlak kuleye soldan dayanan cephe, yalnız mavi kayaçtan yatay örülü kalın bir duvardan yapılmış ve grimsi bir çimentoyla kaplanmıştı. Binanın en gösterişli yanı olan çatısı, sürekli yağışlı yerlerde çok az rastlanan bir özellikte, kat kat taraçalar biçimindeydi. Bu yüksek cephenin tepesi, yangından yıkılmış bir sarayın duvarları gibi yatay ve sert bir çizgiyle göğe değiyor, çatı kule gibi duvarın dibinden görülebildiği için de anlaşılmaz bir <i>yükseklik</i> etkisi yaratıyordu.</p>

  <p>Seyrek açıklıkların biçimi ve konumu da bir o kadar çarpıcıydı. Uyumlu yapılarıyla neredeyse ayrılmaz bir biçimde çağımızla bağlantılı her çeşit <i>kat</i> kavramı bu şatodan dışlanmış gibiydi. Pek seyrek olan pencereler şaşırtıcı bir iç dağılım olduğu hissi uyandırarak her zaman eşit olmayan yüksekliklerde duvarlardan açılıyordu. Aşağıdaki pencerelerin tümü alçak ve çok uzun dikdörtgenler biçimindeydi, mimarın ince, uzun topların atışı için eski kalelerde açılan mazgal deliklerden esinlendiği de görülüyordu. Çıplak duvarın içine insanı ürküten hava delikleri gibi açılmış bu uzun ve dar yarıkların çevresini bir tek renkli taş bile süslemiyordu. Uzun pencereler, yükseklik ve darlıkları insanı şaşırtan yay biçimli sivri kemerlerden oluşuyor; düşey, uzun neredeyse çırpınan çizgilerin yönü, yüksek taraçanın granit korkuluk duvarlarının ağır ve yatay çıkıntısıyla ezici bir karşıtlık oluşturuyordu. Köşeli ve düzensiz biçimlerdeki tüm pencereler kurşun çerçevelerle tutturulmuş vitraylarla donatılmıştı. Cephenin soluna, gözetleme kulesinin dibine de üzerinde bakır çiviler parlayan, oymalı meşe kaplamadan yapılmış, dar, alçak kapı açılıyordu.</p>

  <p>Dört köşe bir kule, cephenin sağında, köşelerinden biriyle duvara bitişiyordu. Gözetleme kulesinden daha alçak olan bu kule, ince piramit biçiminde arduvaz bir çatıyla örtülüydü. Kabaca örülmüş büyük granit parçalarından yapılmış, aralarında usta bir tırmanıcının çatıya kadar çıkabilmesi için yeteri kadar tutunacak yer bulabileceği düşey tonoz kaburgalarıyla uzunlamasına çizilmişti. Bu kulenin ilerisinde, ağaçların tekdüze dalgalanmaları altında suların mırıltısının duyulduğu ikinci bir vadiye inen dağın öbür tarafındaki dik yokuşlar başlıyordu. Claude Gelee'nin manzara resimlerine kondurmayı sevdiği saraylar gibi İtalyan zevkine uygun bir biçimde yapılmış olan bu kanat, karanlık cepheyle tam bir karşıtlık oluşturuyordu. Burada kapı girişlerinde üçgen biçimli alınlıklarla beyaz taştan tırabzan parmaklıkları görülüyor, görkemli pencereler insanın içini açan daireleri aydınlatıyormuş gibi bir izlenim uyandırıyordu. Duvarın dolgun bölümlerinde ağaçlar arasında açık renk bir sıva parıldarken, kırmızı ve mor renkli iki ipek bayrak taraçalara hâkim yüksek bir direğin tepesinde rüzgârda dalgalanıyordu.</p>

  <p>Şatonun bedeniyle patikanın kıvrıla kıvrıla tırmandığı uçurumlar arasına sıkışmış dar yayla uzantısının her tarafı kısa ve yumuşak, göze çok hoş gelen parlak yeşil bir çimle örtülüydü. Burada tek patika bile görünmüyor, şatonun kapısı doğrudan yumuşacık çimen halıya açılıyordu. Şatonun patikasının çok eski ve zorlu şekliyle karşılaştırıldığında, bu tuhaf özellik Albert'i bayağı şaşırttı.</p>

  <p>Tam çimenler üzerinde birkaç adım atmıştı ki, şatonun hizmetlilerinden biri sessizce onu karşılamaya geldi. Dümdüz çimenlikteki adımlarının elinde olmadan haşmetli bir görüntü verdiği bu Brötonun yüzü sert bir hareketsizlikle belirmişti. Albert'in önünde saygıyla eğildikten sonra şatonun içinde önden giderek yolu gösterdi.</p>

  <p>Albert o zaman binanın, imgeleme avluların anormal yerleştirilişini çağrıştıran dış görünüşünün iç düzene ters düşmediğini ayrımsadı. Konuklar önce tam daire biçiminde, üç sıra sütunla bölünmüş yüksek kubbeli bir salona giriyordu. Ön cephedeki alçak mazgallardan, yandan gelen ve batmakta olan güneşin etkisiyle dans eden altın tozlardan oluşan uzun, yatay çizgilere dönüşen aydınlık, beyaz sütunlarla dörtgenlere ayrılmış ışıklı bir alan oluşturuyor, kubbelerin onca yüksekliğini bölen gerçek dışı değişken görüntü oyunları gözün gerçek derinliği algılamasını engelliyordu. Salonda hiç mobilya yoktu ama kalın postlar, inanılmaz gösterişli bir zenginlikteki Asya ipeğinden yapılmış pek çok yastık oraya buraya, duvarların ve çıplak sütunların dibine gelişigüzel yığılmıştı. Burası Altınordu'nun beyaz bir Bizans katedralinde gece konaklama yeri gibiydi. Bu salona alçak ve hep dolambaçlı merdivenlerle inen, dik eğimlerle kesilen, girinti çıkıntılarla dolu, sanki şatonun kocaman iç sahanlığını damarlarından geçiyormuş gibi gelen üç boyutlu bir labirent izlenimi bırakan dar, uzun geçitler açılıyordu. Salonların büyük bir bölümü her türlü belirgin kullanım amacından yoksun görünüyordu; abanoz masalar, koyu renk deriden divanlar, şatafatlı duvar halıları düzensiz bir biçimde dağılmış gibiydi. Mobilyaların daimî boşluğu şaşırtıcıydı. Alçak ve uzun yemek odası dörtgen kristal aynaların tutturulduğu kırmızı bakır levhalarla kaplanmıştı. Som bakırdan bir levha masayı oluşturuyor, büyük çiçek demetleri dümdüz iç yüzeylerde soluk bir kırmızıyla parlıyordu. Batan güneşin sarı ışınları kan rengindeki madeni zırha dokunarak çok güçlü renk uyumları yaratıyordu; donuk kırmızı çiçek yığınları bu duvarlarda neredeyse gösterişli ve parlak bir hüznün simgesi, karanlık yığınlar olarak görünüyordu. Bu arada korkunç parıltılar bulutların bıraktığı izlerle bu duvarlar üzerinde kayıyor; yağlı, bulanık ve yapışkan bir ışığın birikintileri masanın üzerine, aynaların zarif çerçevelerine vuruyor; bu sert madenin, bu düşman iç yüzeylerin parıltısı ruhu içine kapanmaya zorluyor ve düşünceyi sivri, çelik bir kılıç gibi insanın içine işleyen bir ateşin ucuna yoğunlaştırır gibi görünüyordu. Albert şatonun büyük salonuna geçtiğinde şaşkınlığını gizlemekte oldukça zorlandı. Salon, şatonun öteki odalarından gözle görülür biçimde büyüktü. Ama özellikle <i>yüksekliği</i> ötekilerin en az üç katıydı. Sanki şatonun üst taraçaları salonun tavanını oluşturup tüm yapıyı yukarıdan aşağı doğru delen kapalı geniş bir kuyu oylumunu gösteriyordu. Yüksekliği altında ezilmiş salonun eşyaları taban düzeyinde çökmüş, alçak bir divan üzerine yığılmış beyaz ve gri postlar, abanoz ve sedef masalar, zarif oymalı Brötanya meşesinden mobilyalar, bir tür yakamız yayan ve ancak Gauguin'in bazı resimlerinin bu konuda fikir verebileceği, çok parlak kükürt sarısından yastıkların serpiştirildiği el işlemesi kumaşla döşenmiş alçak ve derin koltuklardan oluşuyordu. Duvarların beyaz taşı her yerde soluk renkli dikdörtgen duvar halılarıyla gizlenmiyordu. Ama bu salonu özellikle ışık düzeni görülmemiş, olağanüstü bir yer haline getirmekteydi. Yatay mazgal deliklerinden, çok hafif ve oynak bölmelerle salonu yüksekliğine ayıran kesintisiz ışık tabakaları püskürerek ince aralıklarından, küçük ışık birikintilerinin bir cam resimden geçerek aşağıya düştüğü pürtüklü bir çatı merteğinden yapılmış tavanın neredeyse tümünü gizliyordu. Kalın bir duvarda sivri kemerli pencereler de salonu, gözü sürekli olarak donuk yüzeylerde dinlendiren, iki bölge arasında koyu bir gölge bırakan çiğ bir düşey ve keskin bölmelerinden ayırıyordu. Salonun aşağı bölümündeki sivri kemerli pencerelere karışık çiçek ve yaprak desenli açık renkli ipek kumaşlar gerilmişti. Süzülen bu su yeşili ve tatlı sarı ışık sanki denizin derinliklerinden fışkırıp aydınlık, yoğun ve saydam bir tortu tabakasıyla dolup taşan salonun iç bölümlerini hep aynı renkte sıcak bir örtüyle kaplarken güneşin yabanıl ışınları birkaç ayak aşağıda, üst bölümlerde oynaşıyordu. Tüm düzlemleri ışığa derhal duyarlı kılan bu katmanlaşma, süzülmüş bir ışık içinde yere yayılan bu çılgınca şatafat ve gün ışığının biricik büyüsünün tüm gücüyle yayıldığı bu kaba tavan arasındaki karşıtlık yüreğine işleyen keyifli bir coşkuyla ruhunu yüceltirken, Albert gemi gövdesi gibi gıcırdayan küçük, çıngırtılı kulenin cilalı tahta merdiven kafesine hızlı adımlarla süzülüyordu.</p>

  <p>Dalgalara kapılmış büyük bir geminin güvertesine çıkar gibi merdivenlerden şatonun taraçalarına çıkıldığında; bakır döşemelerle, ince kemerlerle, ipek örtülü kalın duvarlarla o ana dek yalnızca <i>yorumlanan</i> güneşin güzellikleri yabanıl özgürlükleri içinde yayılıyordu. Taraçanın üzerinden geçen ve iki yüz ayak ötede, aşağıda ağaç denizlerinin altında eğilen güçlü ve serin bir hava akımı neredeyse insanın soluğunu kesiyordu. Yukarıdaki ipek bayrakların çok yakından gelen, yelken sesine benzer çarpmaları birdenbire duyulan eprimiş kıvrımları her yerde dans eden gölgelerin ardından koşturduğu için beyaz taşlar üzerindeki ışık tozları göze keskin bir biçimde çarpıyordu. O sırada, güneşin cümbüşü de tümüyle ıssız bir ufuk üzerinde yayılmaktaydı. Kayalık tepenin uçurumlara ulaştığı kuzey tarafında sarı ve düz fundalıklar, yaylanın dümdüz yüzeyini aşan, tüm dalgaları sanki okyanusun sert rüzgârlarıyla acımasızca budanmış gibi, kıyılarına dek ağaçlarla örtülü olduğu sezilen bir vadinin beklenmedik kıvrımlarıyla bölünmüştü. Vadi, insanın gözüne sonsuz gibi görünen bir uzaklıkta genişleyerek ufukta beliren yalıyar çizgisinin arka yüzünü deliyor ve bu üçgen biçimli yarıktan bakılınca, kıyısı köpüklerle donanmış, küçük beyaz ve ıssız kumsallarla çevrilmiş bir koyu ayrımsatıyordu. Bir yelkenlinin dahi görünmediği bu deniz, kesin kımıltısızlığıyla insanı şaşırtıyordu. Koyu mavi bir fırça izi gibiydi. Bu yarığın ötesinde Albert'in yolda ayrımsadığı alçak dağ zinciri yalıyarları kapatıyor, tam orada yine tek ağacın bile olmadığı inişli çıkışlı, ser ve yalın biçimli bir manzara başlıyordu. Boz renkli geniş bataklıklar en uçtaki yamaçların dibinden doğu ufkuna doğru uzanmaktaydı.</p>

  <p>Güney ufkunda yukarı Storrvan bölgesi yayılıyordu. Orman, şatonun duvarlarından başlayarak yarım daire biçiminde gözün görebildiği en son sınıra dek uzanıyordu. Hüzünlü ve yabanıl bir orman, saltık sessizliği ruhu acıyla boğan, uyuyan bir koruydu. Tüm ağırlığıyla devinimsiz, kırışık yüzeyinde dolaşan bulutların koyu lekeleriyle hareli derisi iyice belirginleşen bir yılanın halkaları gibi şatoyu sımsıkı sarıyordu. Gökyüzünün bu düz ve beyaz bulutları sanki korkunç derinlikteki yeşil uçurumun üzerinden çok yükseklere doğru süzülüyordu. Bu yeşil denize bakıldığında açıklanması güç bir sıkıntı duyumsanıyordu. Albert'e, ormanın tuhaf bir biçimde canlı olması, masal ya da düş ormanına benzemesi <i>gerekiyor</i>muş ve ağaçlar <i>ilk sözünü söylememiş</i> gibi geliyordu. Doruklarına dek ağaçlarla kaplı yüksek kaya setleri batıya doğru birbirlerine koşut olarak sıralanıyor, bu derin vadilerde suları iyice kabarmış bir ırmak akıyordu. O anda esen hafif bir rüzgâr, nehrin yüzeyini soğuktan üşümüş insanın derisi gibi diken diken etti ve birdenbire binlerce parlak yüzey, göz kamaştıran güneşi tuhaf bir biçimde kımıltısız bir ışıkla yansıttı. Ancak ağaçlar, sessizlik ve ürkütücülüklerini ufkun mavimsi katlarına dek sürdürdü.</p>

  <p>Albert alçak bir kapıdan, taraçalara bakan yuvarlak kuleye geçti. Burası değerli tahta raflarla donatılmış bir çalışma odası olarak düzenlenmişti; dört oval pencere de insanın gözünün şatonun çevresindeki farklı manzaralara dalıp gitmesini sağlıyordu. Yapının üst bölümlerinde odalarda, hemen girişte çok dikkat çekici, görkemli post yığınları saplantı haline gelmiş unsurlar gibi durmadan ortaya çıkarken taban çok sayıda postla örtülü, duvarlar Sibirya panteriyle beyaz ayı kürkünün düzenli dönüşümüyle yapılmış, özenli elişi satranç masaları gibi işli kürk örtülerin altına saklanmıştı. Sanki her yerde muhteşem bir başıboşluk egemendi; yataklar bile basit kürk yığınları gibi görünüyordu. Albert'in cephede ayrımsayabildiği alçak, uzun, çok düzensiz açıklıklar burada özel etki yaratan bir kullanıma neden oluyordu; uyuyan bir insanın uyandığında bakışlarının elinde olmadan ağaçların dipsiz kuyusuna daldığı ve kendini bir an için ormanın yüksek dalgalarının üstünde büyülü bir gemide sanabileceği gibi olan, üç ayak derinliğindeki her üç odadaki bu açıklıklar yatağın dayandığı duvarın yüzeylerinden biri boyunca ilerleyen uzun, yatay bir yarıkla aydınlanıyor ve hemen bir ayak yükseklikte döşemeye açılıyordu. Yatağın karşı köşesinde, açık renkli mermerden küçük bir kurna bulunuyor; cerrah aletleri gibi keskin bir ışıkla parlayan tuvalet takımları, kürklerin ipeksi ve uzayan beyazlıklarıyla göze hoş gelen bir karşıtlık oluşturuyordu. Kitaplık kare kulenin en üst katındaydı. İşler ve Günler'den sahnelerin bulunduğu oyma işi tahta levhalar duvarlara, tavana ulaşmayacak bir biçimde tutturulmuştu. Bu levhalar tavanın altında beyaz ve donuk bir taştan yapılmış geniş bir pervazın görünmesini sağlıyordu. Yeşil camresimler düşünce sığınağını aydınlatıyor, sönmeyen umudun ve bilginin sınırsız gücünün simgeleri olan tahta oyma katedraller de mobilyaları oluşturuyordu. Albert burada biraz oyalanıp metal kapamaçlı birkaç ilginç eski kitap karıştırdı. Kalın camresimlere çarpan kurşun tanesini andıran bir ses duyunca başını kaldırdı; yağmur şiddetle camresimlere vuruyordu. Manzaranın vaat ettiği beklenmedik değişikliğin keyfini çıkarmak üzere taraçalara doğru koştu.</p>

  <p>Fırtına, Storrvan üzerinde tüm şiddetiyle patlıyordu. Kenarları paramparça, ağır, gri bulutlar beyazımsı bir sisin baş döndürücü örtülerinin zaman zaman sardığı kulelere neredeyse dokunarak batıya doğru hızla ilerliyordu. Ama özellikle rüzgârdı; <i>rüzgâr,</i> korkunç ağırlığının boşalmasıyla uzamı dolduruyordu. Neredeyse gece olmuştu. Kasırga, incecik saçlar arasından süzülür de geçermiş gibi otları ayırıyor, gri ağaç yığınları arasında hızla gözden kaybolan hendekler açıyor, böylece bir anda çıplak toprak, siyah kayalar ve dar vadilerin çatlakları görünüyordu. Büyük bir şiddetle bu gri yeleyi büken kasırgadan müthiş bir çatırtı geliyordu; biraz önce yeşil bir köpüğün altına saklanan kütükler rüzgârın sarsmasıyla çıplak kalmışlardı. Halat örgüsü gibi gerilmiş ince ve gri dalları görülüyordu. Ve ağaçlar devriliyor, devriliyordu. Düşmeden önce kuru bir çatırtı, sonra bir anda binlerce çatırtı, fırtınanın gürlemesini bastıran, yankılanan bir ses çağlayanı duyuluyor ve devler sulara gömülüyordu. Bir avuç taşın birden savrulması gibi sağanak da selinin buz gibi serinliğini yaymıştı ve orman, tüm yapraklarının madensi titremesiyle karşılık veriyordu. Çıplak kayalar tehlikeli zırhlar gibi parladı, nemli bir sisin sıvı ve sarımsı aylası bir an ormandaki her ağacının tepesini taçlandırdı -bir an sarı ve aydınlık, muhteşem, yarı saydam bir kuşak bir saniyede her ağacın en ince dallarına dek belirginleştiği ufuk çizgisi üzerinde parlayıp korkuluk duvarının üzerindeki sularla ışık saçan taşları, Albert'in yağmurdan ıslanmış sarı saçlarını, soğuk ve ağaçların tepesinde yaldızlı, buz gibi, neredeyse acımasız bir ışıkla dolaşan sıvı soğuk bir sisi aydınlattı- sonra söndü ve gece bıçak gibi indi. İlk bakışta görünüşü bir anda değişen bu yabanıl doğanın korkunç şiddeti Albert'i çocuk gibi ürpertti. Korkunun bu bilinen tuzakları karşısında omuzlarını kaldırdıysa da fazla ağır gelen bir rahatsızlığın yükünü omuzlarından atamadı. Belki gerçekten bir şeyler <i>olmuştu</i> . Bir geçeneğin dönemecinde ayağı, uyuyakalmış bir adama çarptı... Döşemelerin üzerinde boylu boyunca korkunç derecede yorgun bir hayvan gibi uzanmış olan bu adam, Albert'i karşılamaya gelen hizmetliydi. Elinde olmadan ürperdi. Kuşkusuz, pek çok bakımdan ürkütücü olabilecek bir çevreyi tüm öğleden sonra korkunç kılan bu tedirginliğin yüreğine sonunda ulaşabildi. Büyük salının ortasındaki bir bakır tepsinin üzerine dörtgen bir kâğıt konmuştu. İletinin mührünü kırdı ve okudu:</p>

  <p>"Cuma günü Argol'a geliyorum. Heide de benimle geliyor. Herminien."</p>
</body>
</html>
