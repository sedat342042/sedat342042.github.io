<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: center;"><a href="../Text/TOC.xhtml">Oda</a><br /></h2>

  <p class="girintisiz">Oysa Herminien yavaş yavaş ölümün karanlığından çıktı, sonra da şatonun hüzünlü labirentlerinde Heide'in ısrarla kaçtığı, hâlâ kararsız ayak sesleri duyuldu; sürekli ve doğal olmayan solgunluğun sonucunu uzun süre belirsiz kılan bir iyileşme başladı. İnsanın içini burkan bir giz Albert'i kanatları hep kapalı, sanki dirilişin bilmecesiyle kutsanmış olan Herminien'ın odasına götürüyordu. Uzun uzun kapıya bakıyor, delicesine bir gülümsemeyle eşikte duraksıyordu. Ancak <i>bekleyiş</i> giderek zorlaşıyordu çünkü Albert'in içindeki istek, merakın bildik sınırlarını çoktan aşmış oluyordu. Herminien'la kurduğu böylesine uzun, şüpheli, hain dostluk süresince hep peşinde olduğu -şimdi de tehlikeye duyduğu aşırı istekle kendisine itiraf ettiği- <i>sırrı</i> kendisine bu gizli bir varlıkça büyülenmiş ve artık çok hüzünlü odanın açıklayabileceği düşüncesi gün geçtikçe kafasını daha çok meşgul ediyordu. Gözlerinin önünde, bir tür yarı delilik gibi, sürekli olarak o unutulmaz gece yolu uzanıyor, yol bu gecenin anısıyla aydınlanmış gibi görünüyordu. Açıkçası, kendi yaşamının en anlamsız koşulları artık çözümü her şeyden daha gerekli görünen, bir tek gizin anahtarını elinde tutana -belirgin olmayan yollardan- yönelmişti hep. Kuşkusuz tümüyle ertelenmiş bir yaşamın kınanacak bedelini de ödemek zorundaydı.</p>

  <p>Soğuk bir kasım sabahı Albert, Herminien'ın az önce çıktığı odaya girdi. Onu, güneşin yüksek pencerelerden akan sarı ışıkları, müthiş uzunluklarıyla, utku içinde <i>kırıp geçiren</i> o yok edici meleğin kılıcı gibi ışıklarını dolaştırdığı bu odanın eşiğinde karşıladı. İlk bakışta, bu geniş ve boş odanın Albert'e bir çocuğun saf tutkusuyla önceden düşleyebildiği şaşırtıların hiçbirini sunmaması gerekirdi. Bu, özellikle çevresine yayılan yabanıl özgürlük havasının, kendisiyle birlikte tüm odayı <i>açık deniz</i> havasıyla dolduran ruhun ilk önce karşılaştığı, aşılmaz oylumuyla ciğerleri açan, kör eden sel gibi yalın yalın akmasıydı. Odayı boydan boya geçen ışık füzeleri tavandaki kirişler gibi yayılarak çarpıcı bir biçimde, Dürer'in Evangeliste betimlemesini çevreleyen olağanüstü <i>dingin</i> ortamı akla getiriyordu. Bu yüksek duvarlar, baş döndüren bir korkuyla yüklü, dalgalanan yarı saydam hava katmanlarının geniş düzlüklerini tutmaktaydı.</p>

  <p>Albert hemen odanın köşelerinden birini kaplayan, baştan aşağı kalın, deri ciltli kitaplarla dolu, Herminien'ın artık okumayı bıraktığı yerin ilk bakışta belli olduğu ağır, meşe kitaplığa yöneldi. Köşelerden yalnızca birinde, yerde karmakarışık bir kitap, gravür ve taşbaskı yığını, bu rüzgâra ve güneşe terk edilmiş hüzünlü yerlerde bile Albert'in gizemli ve anlaşılması zor olmasına karşın çok iyi anladığı, hep aklına takılan kaygılı bir düşünsel etkinlik gözünden kaçmadı. İlk bakışta, Herminien'ın okuduğu, sıradan bir gözlemcinin belirgin bir soyut araştırma zevkiyle hemen etkilendiği yapıtlar pek anlamlı görünmüyordu. Eğilimleri onu her an tutkuyla çok açık bir biçimde fizik ötesi araştırmalara götürmekle birlikte, insan düşüncesinin bazı evreleri, özellikle de İskenderiye felsefesinin son dönemleri ve Alman idealizmi olarak adlandırılması üzerinde anlaşılmış olan, Schelling ve Fichte'nin görkemli yapıtlarıyla kâhince bir ışıltıyla parlayan ilk ışıklara da büyük ilgi duyduğu açıktı. Ancak bu tür eylemler Albert'e, üzerinde durmayacağı kadar tanıdıktı. Yavaş yavaş, düşünceli bir biçimde kitaplığın bir rafına öylesine yerleştirilmiş, -günlük kaygıların konusu gibi görünen- eski ve değerli birkaç gravürü karıştırmaya başladı. Gravürler, tuhaf dizilişleri, polisin on binlerce <i>suç kanıtı</i> arasından saptama yapmasına olanak verecek, anlaşılmaz ve baştan savma biçimleriyle dikkat çekiyordu.</p>

  <p>Şiddet dolu anormal bir tutkunun harap ettiği bir yüzün ifadelerini sabitlemek için tutkuyla uğraşan insan sanatının en etkileyici başarıları burada rekabet için toplanmış gibi görünüyor, bu eşsiz koleksiyonu paha biçilmesi zor bir hazine hale getiriyordu. Özellikle de bir kadın yüzüne sel gibi taşan ve görkemlerin sırlarından oluşan yüzeyinden bir an için aşağı sızan zarafetin gizemli yakıcılığının tenin ağır tohumlarından uçucu bir öz gibi birden kurtulmuş simgeleri burada her parçası, ender olarak bilinen ve Albert'in bir bakışta tanıdığı bazı örnekler gösteren özel bir tercihin baskısı altında toplanmış görünüyor, insanı altüst eden yoğunluğuna tanıklık ediyordu. Ama Albert şöyle bir göz gezdirdiği çekingen, beceriksiz çizgi değerlendirmesinden ibaret bazı gravürleri -bir oyunla- küçük kilisede Herminien'ın kendini bıraktığı, içinden gelen son notalara benzetip bu notaların yeniden, tüm güzellikleriyle, en tiz perdesiyle kulaklarında çınlamasıyla aklının çaresizlikten karıştığını duyumsadı.</p>

  <p>Terden ıslanmış alnını silmek için gravürleri yüksek bir meşe masa üstüne koyarken Herminien'ın yatağının baş ucunda, rafta duran, hafifçe kıvrılmış kenarları çok yeni bir kullanımın izlerini taşıyan ve sanki çok kısa bir süre önce tutmuş da sonra sürekli ve kendinden geçmiş bir hayranlık eylemiyle yerine koymuş parmakların sıcaklığını taşıyan, çok küçük boyutlarda bir gravür ilk kez dikkatini çekti. Gravür, Albert'in o zamana dek incelediği yapıtlardan her bakımdan çok önemli bir farkla ayrılıyordu. Özellikle de sanatçının ayrıntılarda gösterdiği inanılmaz titizlik, çalışmasında görünen sonsuz aşkın izleri Dürer'in bazı yapıtlarındaki en kapalı biçimlere yaklaşıyordu.</p>

  <p>Gravür, Kral Amfortas'ın acılarını betimliyordu. Devasa ölçütleriyle Piranesi'nin yapıtlarındaki gibi ağır, ürkütücü ve boğucu bir mimari olan kaygan düzeylerin eğiminde, zekânın neredeyse inanılmaz gücüyle, duvarlarının ve kubbesinin kalınlığı her yerde kabul edilen ve bu uçurumun derinliklerinde güneşin yoğun, parlak düşey ışığının inişini sonsuza dek muhteşem kılan tapınağın ortasında Parsifal, gizemli mızrağıyla günahkâr kralın böğrüne dokunuyor, uzun elbiselere bürünmüş şövalyelerin doğaüstü yüzleri doğaüstü bir heyecanla bir mucizenin eşiğindeymişçesine aydınlanıyordu. Sanatçı, Kundry'nin nefis şaşkınlığını, Gurnemanz'ın ağırbaşlı neşesini saf ve gerçekçi bir biçimde resme dökmüştü. Yine de bu yapıt, kuşkusuz muhteşem ve eşsiz, derin ve tuhaftı; hiç kimse de inandırıcı ve egemen yetkinliğine karşı çıkamazdı. Fakat sanatçının teknik ve düşünsel kaynaklarıyla, doygun ve zengin uyumuyla sınırsız bir kesinlemeyi içeren böyle bir değerlendirme, böyle bir yapıt karşısında ne tümüyle anlamlı <i>olabilir</i> ne de herhangi bir biçimde izleyicinin ruhunda uyanan, denetlenmesi olanaksız, her an yeniden doğar gibi olan bu çelişkili sıkıntıyı verebilirdi. Bu gravür en ince ayrıntısına dek çözümlendiğinde, sahnenin izleyiciye dayattığı kompozisyon en tuhaf noktalarına dek <i>sınıflandırılabilirdi.</i> Mucizenin de çok ötesinde bir birleştirme çizgisi gibi <i>mızrağın</i> şimşeklerine eklenen kompozisyonun tam ortasında güneşin sivri parıltılarının yöneldiği bu hüzün dolu ikilide, kutsal kurtarıcının yüzünün, çekiciliğini ve canlılığını sonsuza dek yok ettiği gizli bir yara karşısında solduğu görülüyordu. Rezilce bir esin çılgınlığındaymışçasına günahtan da ileri giderek, sanatçının eşsiz elinin açıkça ihanet edemediği, Kutsal Kâse'den akan parlak maddeyi, yoğun birikintileriyle döşeme taşlarını lekeleyen kanı, Amfortas'ın kanından geldiği açıktı. Söndürülemeyecek bir ateşin, giderilmesi olanaksız bir susuzluğun insanın boğazını kurutan kızgınlığı gibi ışıkları her yandan fışkıran Kutsal Kâse'nin yarasının ta kendisiydi bu. Temiz yürekli sadık şövalyenin, acılı ve sonu belirsiz yolculuklarının tozunun zırhını matlaştırdığı uzun araştırmasının bitiminde, Kutsal Kan'ın yüce devrimleri sona erdirme gücünü bulmayı hiç ümit etmediği de açıktı. Bu yüce devrimleri şövalyenin, hiçbir zaman ulaşamayacağı bir dünyada kanlı bir gizem içinde sürüyordu. Ama şövalyenin tek dileği, kendini acımasız ve kışkırtıcı bir keyfilikle bu rastlantının izini sonsuza dek taşıyacak bir yaşama adamaktı. Yapacağı tek şey de benzersiz yarasının parlaklığını sonsuza dek canlı tutmak, artık sürekli olan bağımlılığını itiraf etmek üzere yeryüzünde acılar içinde dolaşmak olacaktı. Bu aşağılanma karşılığında, sanatçının kendi utkusu için, kurtarıcı özelliğinin hiçbir zaman elde edilmediği ama her zaman kendisine verildiği; kesinlikle saygınlıkla değil, ama saygınlığın bitmez tükenmez etkilerinin sürekliliğiyle ölçüldüğünü örtülü bir biçimde anlatmak istemişti sanatçı. Çünkü duvara asılı bir demir halkanın içindeki hiç kapanmayacak gibi görünen -ve kendisinden başka hiçbir şeyin üstüne kapanmayacak olan- yapıtını, "Kutsal Kâse'nin Kurtarıcı'ya Af çevrimi" gibi acı bir sözle kendisi açımlamıştı.</p>
</body>
</html>
