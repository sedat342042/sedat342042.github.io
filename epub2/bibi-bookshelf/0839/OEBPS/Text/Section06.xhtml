<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: center;"><a href="../Text/TOC.xhtml">Uçurumdaki Küçük Kilise</a><br /></h2>

  <p class="girintisiz">Bu anlamlı olaylardan birkaç gün sonra Albert, Argol Irmağı'nın kıyısında tembel adımlarla ilerliyordu. Ormanların kalın perdesiyle örtülü bu tehlikeli boğazlar, bu sarp kayalıklar sıkıntılı ruhunu çekiyordu. Irmak burada sel sularını, kenarlarına görkemli bir ormanın gürbüz dallarıyla yapraklarının tutunduğu doğal bir uçurumun dibine yollar gibi hızla salıyordu. Irmağın sürekli ve kaprisli dönemeçleri, civara özel bir yalıtılmışlık havası veriyordu. Albert'in çevresindeki yüksek ormanın yüksek surları gökyüzünün önemli bir bölümünü yutuyor, ufukta çoktan yükselmiş olan yakıcı güneşin çemberinin tam kenarına değiyor gibiydi. Soylu ve uyumlu devinimlerle canlanan bu dallar, çok yakındaki denizden gelerek yanında dalgaların homurtusunu ve uçsuz bucaksız yerlerin hafif uğultusunu getiren rüzgârda sallanıyordu. Ama bu görkemli senfonilerin altında, suların yüzeyinde, nehirden saydam ve kıpırtısız bir serinlikle yükselen ağaç sütunlarının aşılmaz tabyalarının sığınağında var olan tek şey, sessizlik ve dinginlikti. Kıvrımlarından birinin genişlediği yerde güneşin eğik ışıklarına yakalanan ırmak, insanın gözüne kimi zaman ışıklı ve ışıltılı geniş dalgalarıyla çarparken kimi zaman da otların içinde sanki siyah ve yeşil, yağ akıcılığıyla kayan bir yılanın korkunç sessizliğinin duyuları etkilemesi gibi, bir doğa tuzağının kalleşliğiyle bu derin yamaçların koyu rengiyle uyum sağlıyordu. Bu doğal tuzak da gizem, merak ve bir kuş sesinin bile duyulmadığı bu yerlerin sessizliğinden derinden etkilenen insana hiçbir <i>kaçış</i> olanağı bırakmaz görünüyordu. Buralarda gecenin olağan ağırlığının fazla açık belirtileri, yalnızca gözünü -bulunmadığı kesin olsa da her çeşit <i>kanıtın</i>, görüş uzaklığını bu kara saydam suların o sırada tamamen belirgin olan derinliklerine kadar indirebileceği; anlaşılması son derece güç bir suçun işlendiği yer olan- toprağın serin derinliklerine daldıran güneşin beyaz, boş, kör eden, her bakımdan tuhaf varlığıyla yalanlanıyordu; yine de, hiçbir kanıtı bulunmayan gizemli cinayet yeri artık en sonunda gözü bu çok anlamlı kara ve saydam suların derinliğine iyice çekiyordu. Albert'in gözleri bu sularda kötü bir önseziyle, değerli taşlarla süslü altın bir halka ya da insan kanının suda dağılmasını sonsuza dek olanaksız kılan kırmızı ve lekesi çıkmaz incecik çizgilerin oluşturduğu bir ağla hâlâ yapış yapış bir hançer aradı. Günün geç bir saatinde, çok yüksek bu ufukta ağaçların yüksek dallarına değip geçen aya benzer güneşin tuhaf varlığı, suyun karanlık saydamlığı, milyarlarca yaprakla uçuşan ve kükürt rengi, yoğun, tirşemsi bulutlar gibi, dalgalanan bir siste parçalanan ve buharlaşan güneşin aydınlığı; sonunda bunların hepsinin ruhuna işlemekte yarıştığı Albert, bu derin gökyüzü akvaryumunun tam ortasında, atmosferimizden geçen ışığın olağan etkileriyle değil de -ani bir ürpertiyle de kendini buna inandırdı- <i>gecenin</i> gerçekleşmesi olanaksız <i>negatifiyle</i> karşı karşıya olduğunu anladı. Kıyıdaki otlara boylu boyunca uzanmış, yüzünü, anlaşılmaz bir serinliğe yanaklarını değdirmek için suyun hızla akan, titrek yüzeyine yaklaştırmıştı. Saydam sularda büyük balıklar yüzüyor, kaslarının sert devinimiyle derinlikleri süslüyorlardı. Bu soğuk ve öfkeli suların akıntıları Albert'in kulak zarını dayanılmaz bir baskıyla sıkıştırıp acımasız bir çağrıyla kuşattığında, yeryüzü seslerinin hepsinin üzerinde bir an susar gibi olduğu bu uçurumları, yaşam sinsice canlandırıyordu. Böylece gözleri yeniden, bir anda suların sakin yüzeyine daldı, zihni eski berraklığına kavuştu. O zamana dek yalnız <i>tersinden</i> baktığı akıl almaz görüntünün <i>gerçek</i> anlamını buldu. Ölümcül soğuğu tenini ısıran bu uçurumun dibinden güneşin titrek ve nemli yüzü yükseldi. Görkemli düzeni tersine dönmüş bu sütunlu avlunun ortasında bakırdan, kaygan, parlak ve ağır kuleler gibi eğik ağaç sütunları sıralanıyordu. Gökyüzü sonunda insanın hiç dönmemek üzere dalabildiği ve Albert'in o an keşfettiği, en doğal <i>eğilimini</i> hiç duraksamadan tatmin edebildiği, bağışlayan ve artık hemen açılan bir uçurum gibi, gözlerinin ve dudaklarının altına geldi.</p>

  <p>Dehşetin büyüsü ve kötülük eğilimin yoğun çekiciliğiyle bir an için gözlerini yumdu. Gözlerini açtığında, ağaç perdesi suyun altında yırtıldı ve su yüzeyinin <i>altında</i> sakin sakin yürüyen Herminien'ın yansıyan görüntüsü sonsuza dek yasaklanmış bu evrenin ters yüzünden çıkarak kendisine doğru geldi, bir anda, Albert'in yüreğindeki tüm kanın çekilmesine neden olan coşku ve dehşet kargaşası içinde <i>bir saatin on kez çaldığı</i> net olarak duyuldu.</p>

  <p>Karşı kıyıdaki ağaçların arasından ortaya çıkış biçimi insanı korkutan Herminien'ın giyimi alışılmıştan belirgin bir biçimde ayrılıyordu. Başı açıktı, esmer bukleli saçlarını rüzgâra bırakmış, iyice sarındığı ağır pilili, uzun bir paltoyu omuzlarına atmıştı. Yüzünde kardeşçe bir coşku vardı ve suların dibinden yükselen bu görüntü, Albert'e, her türlü insan ilişkisine kapalı bir yerdeki sakin, düşünceli ve kımıltısız bir kıvrımla hafifçe gülümsüyormuş gibi geldi. Coşkulu bir müziğin ağına kapılmışçasına elleri, ayaları -sayılarda her zaman birinci olmasına karşın- bir sayının uğursuz yasalarının tutsağı olmuştu. Her türlü ölçünün ötesinde ve her an açıkça <i>yönlendirilmiş</i> soylu davranışı, Albert'e ilk kez Kant'ın biraz da üstü kapalı bir biçimde <i>ereksiz ereklilik</i> olarak adlandırdığı, gülünç derecede estetik, her türlü örtüden kurtulmuş bir somutlaşma gibi geldi. Evrenimizin bilinen pek çok yasasına uymasına karşın, yönlerinin daha önceden açılmış yollarla <i>tam tamına</i> birbirini tutmaması gerektiği, belki de ilk kez gözle görülür oluyordu. Bu görüntüden, tedirginlik yaratan, kendisi de bir çelişki olan gülünç yutturmacayı, hepsi de önemsiz ve henüz doğrulanmamış ama belirsizliğin ta kendisi olan, fizik yasalarına henüz kesin biçimde aykırı olmayan mucizeleri aşırı bir şaşkınlık göstermeden beklemek gerekiyordu. Aldatmacanın gülünç tavrının endişeye yol açması olasıydı. Bir esrime devinimiyle kalkan iki kolunun çizdiği eğri, Albert'e tuhaf bir biçimde aynı anda hem ses hem tel olan lavtayı anımsattı ve sanki doğa, Herminien'da tüm içsel gücünü yoğunlaştırdı, onu doğaüstü titrek bir alevle tutuşturdu. <i>Ağzını</i> açtığında, haklı olarak ormanın, şelalelerin güçlü çığlığının çıkması beklenebilirdi çünkü şaşkınlıktan taş kesilen ruh, sesin en hafif soluğunun bile sarsacağı bu sesli büyük köşkün ortasında, değerli ve eşsiz etkinlik merkezinde bulunan düşünceye bir göz açıp kapayışta boyun eğiyordu. O anda kollarının kıvrımı bozuldu, parmağını dudaklarının üzerine koydu ve kaygılı yumuşaklığı yüreğinin içini okşuyormuş gibi gelen bir davranışla Albert'e arkasından gitmesini işaret etti. Ayna gibi dümdüz ırmağın tam ortasına yansıyan görüntüleri birleşirken aralarında hızlı akıntılar, her biri bir kıyıda, aynı anda yürüdüler. Çimenlerin insanın gözünü alan temizliği, havanın serinliği ve geçerlerken zarafetle eğilen sabahın güven duygusu uyandıran kutsal ruhu gibi saf, ağırbaşlı tütsüsünü damıtan çiçeklerin geniş kırmızı taç yaprakları, sessiz yürüyüşlerine amaçsız, bu nedenle de duygulu bir kutsal ziyaret havası veriyordu. Yere yaklaşmış alnıyla kendi doyumu üzerine eğilmiş gibi duran Albert'in ruhu olağanüstü bir bekleyişle doluyordu. Çevrelerinde, ormanın karanlıkları her adımda yoğunlaşıyor gibiydi, yüksek yamaçlar arasına sıkışmış su ise gecenin akıcı saydamlığına bürünüyordu. Kütüklerden kabaca yapılmış sağlam bir tahta köprü iki kıyıyı birleştirirken birbirlerini izleyerek ormanın yüreğine dalıp tehlikeli uçurumlarda kayboldular.</p>

  <p>Az sonra, parlak ve esnek bir yosunla kaplı kütüklerin, tuhaf kıvrımlarla bükülmüş dallarının arasında, uçurumların tepesine asılı küçük bir kilisenin gri duvarları göründü. Küçük kilise muhteşem bir harabe görüntüsü sunuyordu. Dua yerinin dinmez bir acıyla zaman tükeninceye dek gözyaşı döktüğü kilisenin zarif, taş kemer parçaları ihanete uğramış bir kahramanın beyaz kolları, bacakları gibi darmadağın olmuş, siyah çimenlerin içinde çeşitli yerlere devrilmişti. Yaprakları tuhaf bir biçimde dantelli savruk bitkiler, sert dikenli böğürtlenler, gri yulaf demetleri taşlara takılıyordu. Orman, küçük kiliseyi her yanından, boğucu bir manto gibi sararak koyu yeşil yapraklarının altında belli belirsiz, uyuyan su kıpırtısızlığı gibi devinimsiz bir alacakaranlıkta dalgalanıyordu. Burası öyle sıkı sıkı kapalıydı ki içindeki hava ancak uzun süre kapalı kalmış bir odadakinden biraz fazla akım sağlayabilirdi. Donuk bir bulut olarak duvarların çevresinde dalgalanan, içine yosunun ve kurumuş taşların yüzyıllarca dayanan kokusu sinmiş olan bu hava, değerli kutsal kalıntıların içinde bekletildiği, hoş kokulu bir merheme dönüşmüştü. Ama bu sırada, zamanın, akışını sanki bir mucizeyle durdurduğu bu düş evreninde, demir bir saat, tehlikeli silahlarını çekiyordu. Bu ıssız yerlerde boş bir zaman ölçüsünde, ruha buraların özünden hiçbir şey vermeyip yalnızca birkaç cehennem silahının patlamaya hazır olduğunu haber veren düzeneğin gıcırtılı ve düzenli sesini Albert, Herminien ırmağın kıyısında birden ortaya çıktığında duyduğu ürkütücü, büyülü seslerin açıklaması olarak hemen benimsedi.</p>

  <p>Basık bir kapıdan tapınağa girdiler. Bu taş sığınağı ağır ve yoğun bir hava, kokular saçan ve neredeyse deliksiz bir karanlık dolduruyordu. Sığınağın ortasında, kemerin en yüksek noktasında kırmızı bir camın içinde parlak bir lamba alevi görünmez kanatların çırpınışıyla bir eğilen, bir düzelen alevin güçsüz mucizesini sergiliyordu. Çatıda geniş yarıklar açılmış, buralardan içeri, derin bir uçurumdaymışçasına rastgele ve keskin mızrak ucu gibi derinliklerine ulaştıkları ruh, ışığı sesten -güneşin titrek sarı ışığının çığlığı- ayıramadan, bir kuşun yanan gırtlağının parlak okları süzülüyormuş gibiydi. Camın kalınlığı da pisliğiyle belirsizleşmiş, ezilmiş yaprakların karaltısının dayandığı camresimlerin yaydığı yeşil gölgelere batmış kilisenin her yeri, sanki yosunlardan daha yumuşak, daha sakin bir devinimle gidip geliyor, serin avuçların tüm gücüyle cam ve taş duvarların ezdiği bir denizatı uçurumuna <i>iniyordu.</i> Uçurumda, baş döndürücü derinliklerin üzerinde kiliseyi yalnızca güneşin muhteşem halatı tutar gibiydi.</p>

  <p>Sonunda karanlığına alışan gözleri birden bu dar alanın köşelerinden birinde -uyku kadar ağır- mezar taşına benzer yüzlerce yıllık geniş bir döşeme taşı ayrımsadı. Duvarların içine işlemiş neme karşın, kaygan yüzeylerin ve sivri uçlarının parlaklığını koruduğu ıssız sunağın en karanlık köşesinde asılı olduğu görülebilen armağanların, demirden bir başlıkla mızrağın yanındaki eski ve çözülmesi zor bir dildeki <i>ithaf yazılarını</i> gözden geçirdiler. Artık yalnız <i>simgesel</i> özelliği görünen bu toplanmış nesnelerden bir süre derinden etkilenen Albert'in içini gittikçe büyüyen bir sıkıntı sardı. Ona öyle geliyordu ki demir saat, lamba, mezar, miğfer ve mızrak arasında belki de eski bir şeytan kovma büyüsünün etkisiyle ama kuşkusuz daha çok da birbirlerine yakın ve tehlikeli benzerlikleriyle, kubbelerde parıldayan güherçilenin ürkütücü eskiliğinin anlattığı anlaşılması çok zor bir bağ vardı. Ama bu bağın kesin varlığı, düş gücünün insana verdiği zararı kusursuz bir dairenin içine alarak kasıtlı olarak kapatılmış bir alanda <i>bilmecenin</i> geometrik yerini çiziyor, bu bilmecenin boğucu düğümleri de sabahtan beri giderek daha inandırıcı bir biçimde Albert'i boğuyordu. Öyle ki sahna doğru yürürken, tam ortada hiç beklemediği bir korkunun pençesinde kalakaldı; daha ileri gidebilseydi, büyülü adımları kendisini bile şaşkına çevirecek, kendi sert yüzüyle karşı karşıya getirecekti. Tuhaf yakınlıklar ve benzemeden çok her bakımdan daha ayrıksı olan benzeşme; hepsi birlikte, insana yolunu şaşırtan bu ziyaretin gerçekte kesinlikle ormanda kaybolmuş küçük bir kiliseye değil, kesin olarak <i>günahkâr</i> kralın kuşkulu silahlarla tehdit ettiği bir şatoya yapıldığı sonucunu işaret etmeye meyilli olup Albert'in usunda kısa ama silinmez yollar açıyorlardı. Boş ve ıssız sunağın ortasına inen güneş ışınları, döşeme taşları üzerine düşen ağır su damlalarının sesi, yerin nemli karanlığı, sesi anlaşılmaz ama çıldırtan bir umudun izine benzeyen metal saatin düzenli vuruşları ve kemerin yarığındaki kuşun, kulağında patlamışçasına keskin ötüşü; ruhunu görkemli ve hüzünlü görüntülerle doldurup onu tümüyle eritip bitiren kaçınılmaz bir bekleyişle tüketiyor, kuş sesinin tınısıyla birlikte yavaş yavaş sesin, ateşin yutan kızgınlığına katıldığı tiz noktaya yükselerek güçlü doygunluğunda en zengin bakır üflemeli çalgıların sesi gibi gözyaşlarına boğuyordu. Belki de Albert çalkantılı heyecanı içinde, her şeyin göze batan <i>uyumsuzluğunun</i> birbirini tutmaz bir gürültüyle nasıl doğanın tüm seslerinden daha yüksek bir tonla yankılandığını algılayamamıştı; terk edildiği için daha görkemli olan sunağın, gereksiz mızrağın, boş bir gömüt gibi tedirgin edici mezarın, kuru bir dere üzerindeki değirmen taşının çarklarından daha fazla aşındırmayan zamanın ötesinde <i>boşa dönen</i> saatin, gün ışığında yanan lambanın ve görünüşe göre <i>dışarıdan içeri bakmak</i> için yapılmış olup ormanın yeşil dokunaçlarının her yanından yapıştığı pencerelerin <i>uyumsuzluğu</i> ona pek açık gelmemişti.</p>

  <p>O sırada, bir anda tedirginliğin derinliklerinden, küçük kiliseyi kaplayan ve suyla parlayan duvarlar boyunca şırıldar gibi gelen bir ses yükseldi. Aralarındaki uyumun olağanüstü yoğunluğu Albert'i şaşırttığından, arkasını dönmeye cesaret edemeden sessizce çevreyi incelerken Herminien'ın kapının solunda, karanlıkta yükselen ve kilisenin önemli bir bölümünü kaplayan org alanının taş basamaklarını tırmandığını ama orgu incelediği sırada ışığın çekici etkilerine kapıldığını tahmin etti. Herminien'ın org çalışında tuhaf bir gücün etkisi vardı; doğaçtan çalınan bu yabanıl parçada birbirini izleyen izleklerde çalanın ruhunun derinliklerini okuması gibi gelen şey... Albert'in tahmin ettiği anlatım gücü işte buydu. Önce kendisine utangaç bir biçimde sanki soru sorarmış gibi gelen yeni baştan çaldığı motif, yinelemelerle, geri dönüşlerle kesilen uyumsuz ve kararsız tuş vuruşları Herminien'ın tek yaptığı şeyin bu tuhaf yapının ses gücünü ve oylumunu ölçmek olduğunu ortaya koyar gibiydi. Böylece ormandaki gibi sert, yükseklerdeki rüzgâr gibi özgür dalgalar boşalırken Albert'in şatonun taraçalarından dehşet duygusuyla izlediği <i>fırtına</i> bu gizemli uçurumların derinliklerinde patladı. Uçurumların üzerinde <i>giderek azalan</i> ilginç bir kararsızlıkla dağılan kristal gibi saf sesler, güneşin sarı pırıltılarının arasından süzülen buğu gibi dağılıp tuhaf bir biçimde kubbeden düşen su damlalarıyla uyum sağlıyordu. Doğanın bu oyunlarının ardından kösnül ve keskin bir tutkunun rahatsızlıkları geldiğinde, sanatçı yabanıl tutkularını içtenlikle betimledi. Heide ışıklı bir sis gibi yükseklerde dalgalanıp kayboldu, sonra geri döndü, duyuyu bilinmedik bir bölgeye taşıyarak inanılmaz bir sapkınlıkla dokunma ve görmenin inceliklerini kulağa taşıyan ender yoğunluktaki ezgili çalkantılar üzerinde imparatorluğunu kurdu. Aynı anda, sanatçı heyecanlı ve engellenemez bir tutkunun tam ölçüsünü vermesine karşın, o andan başlayarak duyarlı Albert'e kendi oyununun zenginliğinde hâlâ tuhaf süslemelerin korunduğu bir <i>denemenin</i> henüz belirsiz niteliğini, hâlâ üstün bir yüceliğin anahtarını, hem tuhaf bir biçimde önceden duyumsanan hem de öngörülmeyen sonuçlara son anda verilen kesin bir desteği arıyormuş gibi geldi ve görkemli çevresini inanılmaz bir incelikle betimlediği bu uçurumun kıyısında duraksadı -Albert'in zihni her an biraz daha açılıyordu-; görünüşe bakılırsa, Albert saf bir kristal gibi geçirgen ve etten kemikten kitlesi bir tür <i>tam yansıtmalı</i> prizmaya dönüşmesi gereken susma ve yayma gücünden yoksun kulak zarının altında bulunan biricik <i>geliş açısını</i> arıyordu. Ses, prizmayı bu açıdan geçeceğine, yürekte kan ortamından da özgür dolaşacak yerde birikti, böylece de kutsallığı gölgelenen <i>esrime</i> sözcüğüne gerçek anlamını vermiş oldu. Gitgide yoğunlaşan bir ses titreşimi bu arayışın karanlık şiddetinin dış göstergesi olarak görünüyor ve dağılan bir arı kovanı gibi cömertçe her şeyin üzerinde <i>dalga dalga</i> konuyordu. Sonunda insanı hayran bırakan bir sabırla elde edilen nota, inanılmaz güzellikte bir ses vererek, anlatılamayacak kadar güzel bir tümceyle ses veren bir bölüm olarak, kendinden güç alarak yükseldi. Hepsinden daha yüksekte de küçük kilisede duaya uygun ince bir zarafetin yere inişine eşlik eder gibi görünen sarı ve yumuşak ışığın içinde Herminien'ın parmaklarında hafif ve yakıcı bir sıcaklıkta <i>erkek kardeşliğinin şarkısı</i> yankılandı. İnanılmaz yüksekliklere çıktıkça göğüsten çekilen nefes, sonunda arkasında, bomboş bedende yükselen gece gibi hafif ve özgür bir denizin temiz dalgalarını bıraktı.</p>
</body>
</html>
