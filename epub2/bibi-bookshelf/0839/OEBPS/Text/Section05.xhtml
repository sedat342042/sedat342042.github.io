<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: center;"><a href="../Text/TOC.xhtml">Denizde</a><br /></h2>

  <p class="girintisiz">Ağaçların altına asılı kalmış hafif sisin habercisi olduğu kavurucu bir günün sabahında, şatodan engin ve sürekli boş suların ışıltısını gördükleri körfezde yüzmeye gittiler. Motoru güçlü bir arabayla sarsıntılı yollardan geçtiler. Albert'e ilk görüşünde son derece hüzünlü gelen bu manzaranın üzerine yarı saydam, yumuşak bir sis oturmuştu. Havada, denizin çevrimlerinden gelen, yağmur sonrası toprağın kokusundan da baş döndürücü, tuzlu, kamçı gibi inen bir koku dalgalanıyor, tenin her zerresi aynı anda bu havanın derin hazlarını içine çekiyordu. Gözlerini kapadıklarında beden, duyularla, karanlıkla örtülü bir tulum biçimini alıyordu. Bu karanlık sıcaklığın hem muhteşem hem diri iç yüzeyi, her yanından rastlantısal olmayan bir serinliğin dokunuşuyla değil, bir yere dokunmayla ayrımsanıyordu. Bu karanlık sıcaklık, gezegenin tüm gözenekleriyle, güneşin kendisi kadar dayanılmaz sıcaklığıyla da ışıldıyormuş gibiydi. Denizden şaklayarak gelen rüzgâr, büyük ve kaygan dalgalarla insanın yüzünü kamçılıyor, nemli kumdan ışıldayan bir toz kaldırıyor; kısa aralıklı uçuşları ve beklenmedik duruşlarıyla uzun kanatlı büyük deniz kuşları, zaman zaman gergin ve devinimsiz kanatlarıyla karaya oturmuşçasına beyaz denizanaları gibi saydam ve görünmez plajlarda denizin kabarmasını ve çekilmesini işaret eder gibiydi. Doğrudan gelen ve güneş ışıklarının neredeyse yatay olarak yansıttığı ışınlar, alttan gelen pırıltılı bir tozuntuyla aydınlanan deniz, ıslak kumsalı kemirmişti. Büyülenmiş bir göz, dünyanın yaratıldığı sabah <i>öğelerin ayrımının</i> masum gizeminin oluşumunu nasıl izlerse, su birikintileri ve ıslak kumun yayılımıyla büyülenmiş insan gözü de parlak sis kuşaklarını öyle yavaş yavaş ayrımsıyordu.</p>

  <p>Mezarların arasında soyundular. Güneş, sislerin arasından yükselerek Heide'in göz kamaştırıcı çıplaklığıyla çevik ve kısraklardan bile yumuşak adımlarla denize doğru yürüdüğü sahneyi aydınlattı. Uzun ıslak yansımaların hareler oluşturduğu bu manzaralarda, bu sis katmanlarının, bu parlak ve düz dalgaların, güneşin bu kaygan ışınlarının sınırsız gücünün <i>yataylığında</i> Heide <i>düşeyliğinin</i> mucizesiyle hemen göze çarptı. Güneşin silip süpürdüğü, tüm gölgelerin uzaklaştığı çakıl taşlı kıyıda muhteşem yansımalar dalgalandırıyordu. Sanki suların üzerinde <i>yürüyormuş gibiydi.</i> Heide, kendisini uzun uzun seyreden Albert ve Herminien'ın karşısında, güçlü, pürüzsüz ve gizemli sırtı, gür saçları ve iki adamı göğüslerinin aynı tempoyla kalkıp indiği bacaklarının o muhteşem ahesteliğiyle, ateşten sıvılaşmış bir halıyı ayaklarının dibine dek oluk oluk akıtan doğmakta olan güneşin oluşturduğu dairenin önünde belirdi. Kollarını kaldırıp canlı bir heykel gibi hiç zorlanmadan göğü tuttu. Bu büyüleyici ve bilinmedik güzelliğin yükselişi, kalp damarlarındaki soluk kesen uyumu bir an olsun kesintiye uğratmadan sürebilecek gibi değildi. O sırada Heide başını geriye attı, omuzları ince ve yumuşak bir devinimle yükseldi. Göğüslerinin ve karnının üzerinden uçuşan köpüklerin soğukluğu kendisinde öyle dayanılmaz bir şehvet duygusu uyandırdı ki dudakları dişlerinin üzerine kapandı ve o anda bu coşkulu karaltıdan bir kadının -kendisini izleyenlerin hiç beklemediği- düzensiz ve nazik devinimleri saçıldı.</p>

  <p>Kıyıda kalan Herminien, benliğinde fırtınalı bir görüntüye dalıyordu. Güneşin sisler arasından çıktığı, son derece kızgın oklarıyla Heide'i bir anda yüreğinin derinliklerinden vurduğu bu anı; kadın başını omuzlarından -merminin av hayvanının bedenine keskin girişi gibi- geriye attığında, trajik devinimlerinin, istemeden ağızdan kaçan itiraflar gibi, sahip olma edimlerinin ortaya çıkışını yeniden yaşıyordu. O büyük ve parlak gözler o anda devrildi, son bir savunmanın tümden boyun eğişini andıran bir vazgeçişle her parmağı uzun uzun gerinen o eller açıldı, o dişler güneşte tüm küstahlığıyla birer birer kıvılcımlarını saçtı, son olarak da o dudaklar, saklanması olanaksız bir yara gibi açıldı; tüm bu beden ağır bir yoğunlukla titredi ve tüm sinirleri, yabancı bir rüzgârla harap olmuş geminin kopmaya hazır gergin halatlarıymışçasına ayak parmaklarında sertleşti.</p>

  <p>Üçü de açıklara doğru yüzdü. Suyun yüzeyine uzanmış, ufukta düzenli dalgaların gezindiğini görüyorlardı, -nefis bir hafiflik duygusuyla, sıvı bir arkalıkla kendilerini tembelce kaldıran sessiz ve yumuşak kabartı altlarında oluşmadan önce- baş döndürücü bir esriklik içinde dalgaların düzenli ağırlığı omuzlarına yüklenecek, kendilerini ezecekmiş gibi geliyordu. Kimi zaman, bir dalganın çıktısı Heide'in yüzüne birden gölge yansıtıyor, kimi zaman da yıkanmış yanaklarının tuzlu pırıltısı yeniden görünüyordu. Sanki kasları kendilerini taşıyan suyun eritici gücüyle yavaş yavaş birleşiyordu; bedenlerinin yoğunluğu azalır, kendilerini saran sıvı ağların gizli bütünleşmesiyle özdeşleşir gibiydi. Benliklerinde eşsiz bir arılığın, bir özgürlüğün doğuşunu duyumsuyorlardı. Üçü de uzaklığını kestiremedikleri bir ufuk karşısındaki insanların bilmediği bir gülümsemeyle gülümsüyordu. <i>Açıklara doğru</i> gidiyorlardı ve gözlerinin önünde bir yığın dalga yuvarlanıp gitmiş, ardından güneşe adanmış düzlüklerin tüm çoraklığını ortaya çıkaran bu sert ve ezici dalga tepeciklerini öylesine aşmışlardı ki coşkulu çığlıklarıyla büyüleyici göçleri için birbirlerini yüreklendirdikleri, çoktan arkalarında kalan kara parçası, dalgaların ortasında onları terk ederek gözden kaybolmuştu. Arkadaşlarıyla, büyülü yapısını giderek benliğine benimseten bu deniz yolculuğunu yaparken Albert'e, su gerçekten de altlarından benzersiz bir hızla <i>akıyor,</i> bu hüzünlü kıyılara taşıyormuş gibi geliyordu. Durmadan artar gibi görünen bir hızla hep daha ileri gidiyorlardı. Gözlerinde çılgınca bir diklenme belirirken bu amaçsız yarış sürdükçe güçleniyordu. Birkaç dakika daha... Çoktan aşılmış uzun yol bilinciyle düşüncelerinde buz gibi bir inanç güçleniyordu. Aynı anda üçüne birden, <i>artık</i> ne geriye dönme ne de karaya bakma cesaretleri kalmış gibi geldi, fesatçı bir düşünce, bedenleriyle ruhlarını bakışlarında birleştirdi. Üçü de göz bebeklerinde bu ölümcül kafa tutuşu görmüş; diğer ikisinin bunu bedenlerinin tüm gücü ve tüm istenciyle açığa, daha ileriye, bilinmeyen uzamlara, geriye dönüşün artık olanaklı olmadığı derin çukurlara doğru götüreceğini hissetmiş gibiydi; hiçbiri de istençlerinin ve yazgılarının bu ani birliğinin aldatıcı karakterine aldanmamıştı. <i>Artık geriye dönüş olanaksızdı.</i> O anda üç göğsün uyumlu soluğuyla ve ölümün coşkulu soğukluğuyla yüzüyorlar, keskin hava yorgun ciğerlerine işliyordu. Uzun uzun birbirlerini süzüyorlardı. Düşünceleri daha önce aldıkları yolun dönüşü olmayan uzaklığını bilinçle ölçerken gözlerini birbirlerinden ayırmıyorlardı. Her biri de diğerlerinin yüzündeki kuşku götürmez göstergeleri şehvetli bir coşkuyla okuyordu, düşüncelerinin yüzlerindeki yansıması her an daha tamdı; artık kesinlikle geriye dönecek <i>güçleri kalmamıştı.</i> Müthiş bir heyecanla, daha da ileri doğru, kabaran dalgalara dalarlarken her an biraz daha kesinleşen, birlikte ölmek pahasına mutlak keşfin zevkinden koparılan her metre akıl almaz mutluluklarını artırıyordu. Gözyaşlarının inandırıcı huzuruyla kana ve tuza boğulan gözlerine dalan insanüstü bir umudun ışığında, tek ve daha geniş bir bedende artık çok şiddetlenmiş bir azimle uçurumlara kayarlarken, üçü de nefretin ve aşkın ötesinde eridiklerini duyumsadılar. Yürekleri göğüslerinden fırlıyor, güçlerinin sınırı artık çok yakın geliyor -hepsi, hiçbirinin ağzını açıp da geri dönmeyi önermeyeceğini biliyordu- ve gözleri yabanıl bir neşeyle parlıyordu. Yaşamın ve ölümün ötesinde, o anda ilk kez sımsıkı kapanmış dudaklarıyla birbirlerine baktılar, acımasız bir keyifle saydam gözlerinden yüreklerinin ne denli karanlık olduğunu ölçmeye çalıştılar, ruhları elektrikli bir okşamayla birbirine değdi. Ölüm de kendilerini, altlarında dalgalanan uçurumların kurbanını istediği anda değil, dikilmiş bakışların -Arşimed'in aynalarından bile korkunç- göz bebeklerinin, hızla yok eden derin bir uyumun çakışma noktasında yakıp tüketecekmiş gibi geldi.</p>

  <p>Birden Heide'in başı dalgaların altında kaldı. Sanki hiçbir devinim yapamaz hale gelmişti. İşte o zaman Herminien, ani bir titremeyle <i>kendine geldi</i> ve göğsünden tuhaf bir çığlık koptu. Karanlık suya daldılar. Kol ve bacaklardan birinin sudaki görünümüne göre, ikisinin de gözlerinin önünde beyaz görüntüler dalgalanıyor, sanki bunlar yapış yapış, yeşil ve yarı saydam uzamın içinde yavaşça ilerliyorlardı. Denizin altındaki bu arayışta bakışları birden buluşunca birbirlerine dokunduklarını sandılar; gözleri o hem çekici hem korkunç çirkin, neden oldukları baş dönmesi insanın kanını donduran burgaçlı uçurumların tam karşısındaymışçasına dayanılmaz bir tehlike duygusuyla gözlerini yumdular. Ellerinin görünmeyen bıçaklar kullanıyormuş gibi olduğu bu şaşkın arayışta Herminien'ın avcuna taş gibi sert bir göğüs, sonra umutsuz bir güçle yakaladığı bir kol geldi; kendini saran boğucu korkunun derinliklerinden çıkıp suyun yüzünde gözlerini açtığında da üçü yine birbirini bulmuştu. Güneş, erimiş maden gibi aktığı gözlerini kör etti. Uzakta, sarı, ince ve neredeyse gerçekdışı bir çizgi, tümüyle vazgeçeceklerini sandıkları bir öğenin sınırlarını belirliyordu. Büyü bozulmuştu. Çağrısını duyumsadılar. Bu büyü kaslarının, beyinlerinin derinliklerinde bir tehlike çanının sesi gibi çınladı. Bir sıkıntı şakaklarına vurup ellerini gevşetti, tüm istençleriyle karaya doğru yüzdüler; artık oraya hiçbir zaman ulaşamayacaklarmış gibi geliyor, suda ellerinin gücü, işe yaramaz bir küreğin çekilmesi gibi kesiliyordu. Güneşten bir ışık demeti parlayınca, tüm koy artık kaçınılmaz sonlarını gösteren doğanın son kötü şakası gibi hüzünlü bir şenlikle canlandı. Kan beyinlerine doğru karşı konulmaz bir şimşek hızıyla ilerledi. Ama son anda kumlar ayaklarının altında kaydı; ölümcül bir yorgunlukla kollarını haç gibi iki yana açıp tüm ağırlıklarıyla ıslak taşlar üzerine, gökteki bulutların dinlendirici devinimlerini izleyerek ve artık bitkin kollarında ve bacaklarında toprağın dingin hazlarını duyumsayarak uzandılar. Esinti, yüzlerini okşayıp çiçekten ayrılan böcek gibi uzaklaşıyordu. Bulutların düzenli devinimine, çimenlerin titreşmesine, dalgaların coşkulu çarpmasına, iyilikbilir ve yabancı bir konuk gibi gelen soluğun gizemine şaşırıp kalıyorlardı. Yaşamın kararsız kıvılcımı giderek tenlerinin daha derin bölgelerini uyandırdı. Yavaş yavaş soğuk, yoğun hava kütlesinden, bulutlardan ve kumun içe işleyen neminden, mermer kütlesinden bir heykel gibi doğarak birbirlerinden ayrıldılar. Dünya sabahındaki gibi, güneşin kavuran sıcaklığı doldu içlerine, kumun üzerinde devindiler, sonunda da kumsalda tüm bedenleriyle doğruldular. Kendi zavallılığıyla geri dönen yaşam, hemen kaçınılmaz bir <i>kişiliğin</i> namuslu giysi ve kılıflarını kendilerine uzattığı için şaşırıp kaldılar. Ama yine de o anda bile <i>hiçbir şey söylemeye cesaret edemediler;</i> yüreklerinin sapkın gizi doymak bilmez dalgalar içinde kaybolmuş, boğulmuş muydu?</p>
</body>
</html>
