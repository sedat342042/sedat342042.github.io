<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: center;"><a href="../Text/TOC.xhtml">Mezarlık</a><br /></h2>

  <p class="girintisiz">Daha sonraki günler yoğun ve değişken tatil günleri oldu. Albert gizemli yuvasından çocuklar gibi hoşnut, kendini el değmemiş doğanın büyüsüne bırakıyordu. O sıralarda, Brötanya bölgesi zavallı çekiciliğini, kırgın çiçeklerini saçıp savurmaktaydı; Albert'in her gün atla yaptığı bitmez tükenmez gezintilerinde geçtiği fundalıklarda dikenli, dikensiz katırtırnakları, eğrelti otları yığınlar halinde yetişiyordu. Sık sık kırların ortasında sert sağanaklara yakalanıyor; derme çatma kulübelere, kalın bir yosun tabakasıyla örtülü dolmenlerin altına sığınıyordu. Yalnızca Storrvan Ormanı'nda dolaşmayı göze almıyordu. İlk geceki fırtınanın verdiği korku hâlâ yüreğindeydi.</p>

  <p>Bu arada, içinde birdenbire tüm Hegel dizgesi yüce ve meleklere özgü bir yükseklik kazanır gibi olan Mantık'ın zor sayfalarını çözerek büyük bir hırsla çalışıyordu. Albert, insanlığı uzun tarihinde büyüten söylemlere çok meraklıydı, büyük bir tutkuyla bunların öz anlamını arıyordu. Bu nedenle bir sabah, örneklere karşı herkese duyurmuş olduğu tiksintisine karşın, Hegel'in insanın düşüşü mitine getirdiği bir açıklamadaki özene çok şaşırdı: "İnsanın cennetten kovulma öyküsünü biraz daha yakından incelersek daha önce söylediğim gibi, Düşüşün, tinsel yaşam üzerine bilginin evrensel yansımasını ortaya koyduğunu buluruz. Doğal ve sezgisel biçimiyle tinsel yaşam masumiyetin ve güven veren yalınlığın görüntüsünü taşır, ancak ruhun özü daha yüksek bir şeyi özümleme koşullarını içerir. Tinsel olan, doğal olandan, özellikle de hayvansal yaşamdan kendini bilme yüceliğine ulaşan ve kendi öz varlığını bilmeyle ayrılır. Bu ayrım da dönüşerek kaybolmalı ve özümsenmelidir, böylece ruh, barışa doğru yeniden utku dolu bir yola açılabilir. Öyleyse uyum tinseldir, yani düzeltme ilkesi yalnız ve yalnız düşüncededir. <i>Yaraya neden olan el, yarayı iyileştirendir de.</i>"</p>

  <p>Bu sayfalardan keyifli bir kesinlik yükselir gibiydi. Albert'i, kafa tutarak öldürmeyi her zaman başardığı insanı küçük düşüren ve doğal aşk değil, yalnız bilgi sonsuzluğa dek rahatlatabilirdi. Kendi hakkında yanılmıyorsa böyle olması gerekirdi; "İyiliği ve kötülüğü bildiğiniz için tanrılar gibi olacaksınız", cennetten kovulmanın nedeni buradaydı ama aynı zamanda tek olası kurtuluş da buradaydı. Okumayı sürdürüyordu: "Düşünce saf bir içgüdü değildir, aksine özellikle akıl yürütme ve düşünmeye olan eğilimi içerir. Çocuk masumiyeti, düşüncenin kendi kendisi için elde edilmesi gerektiğini anımsattığı için tatlı ve sevimlidir." Bu görkemli eytişim Albert'in kaygılarına gökten gelen bir yanıt gibiydi. Böylelikle, onu yalnız bilgi kurtarıyordu. Öz, canlı bilgi. Albert düşüncelerinde her şeyden elini ayağını çekmiş, çalışmayla dolu yaşamına şöyle bir göz attı ve gururla haklı olduğuna karar verdi. Yoksa yaşamını taşıdığı bu yeni ve yabanıl yerler, daha önce bütün gücüyle kendini temize çıkarma gereksinimini duyduğu yüreğinin <i>romantik</i> tellerine mi dokunmuştu? Aklının bu yanıtı ona küstahça geldi ve taraçayı, birkaç dakika hızlı adımlarla arşınladı.</p>

  <p>Herminien, en sevdiği arkadaşıydı. Sürekli rahat davranışları, yere sıkı sıkıya, kendine güvenle basışı, insanlar arasında entrika yaratmadaki dehası, hep fazlasıyla yukarılarda dolaşan düşünceleri, baş döndürücü ve karışık uzamlarda uçmaya fazla eğilimli olan Albert'i çekiyordu. Bu özellikleri, Albert'in özellikle anımsadığı bir takma ada, Herminien'ın boğuk ve kuşkulu bir ses tonuyla söylediği "Doktor Faust" takma adına neden olmuştu. Herminien, tuhaf bir yetenekle insan davranışının en karışık dürtülerini açığa çıkarmasıyla insanı şaşırtırdı. Sokakların üstünde gecikmiş bir yıldız gibi lambası yanan üniversite öğrencisinin yukarı kattaki odasında çoğunlukla şafak vaktine dek sürdürülen, kırlarda dolambaçlı bir gezintiden sonra yorgunluktan kendilerini attıkları kır kahvesinde yapılan uzun ve incelikli konuşmalar; ikisinin de tam bir iyi niyetle, karşılıklı bir itiraf biçiminde kendi doğalarının en gizli yanına yaklaşmaya çalıştıkları, zekânın hız almak için durmadan dikkatli ve anlayışlı başka bir zekânın desteğini aradığı konuşmalar o zamanlar Albert'in anılarında bu çifte görüş yeteneğini tehlikeli kılıyordu. Albert'e hep Herminien'ın bu bitmez tükenmez çözümleme gücünü kullanması, gelecekte de rahat ve keyifle kullanmasını gerektiriyormuş gibi geliyordu. Belki de onu hayatta tutan bağlar pek güçlü değildi, çünkü çeşitli ve her zaman zekice olan merakları durmadan dağılıyordu. Bu kimi zaman onu Avrupa müzelerinde dolaştıran ender bazı resimlerin faturası, kimi zaman da bir an için bu insanca ve açgözlü çekiciliğin odak noktası bir kadındı; Herminien her adımda, büyü yapmışçasına, bu kadını kurtulunamaz sıkıntıların doğduğu bir entrika burgacına sürükler ama bu entrikalar tam ölümcül bir yöne sapacağı sırada birden yön değiştirirdi. Çünkü, sevgilisi yiğitler sahnesine girip güçlü bir yansımayla kendisini drama özendirdiği anda, Herminien o ana dek hiçbir trajik tutkunun karşı koymadığı bir silahı ya da cazibeyi kullanma ustalığıyla kayıtsız ve şeytanlığa varan bir alaycılıkla önlemini almasını bilirdi. Sürekli istediği, müthiş doğal davranışının anlamsızlığını her an ortaya koyduğu bu akıl almaz mantık ve aşk oyunları, her dakikasını en ince ayrıntısına kadar tasarladığı bir rolü oynamaya davet ettiği bütün kadınların kendisine uzun süre kin beslemesine neden olurdu. Herminien yasının ve sanatın gizlerine ince, yetişkin bir zevkle ulaşır, ancak güzelliğin tüm etkisine değinecek yerde işleyiş biçimini ortaya koyardı. Bu tehlikeli oyunlarda, yine de bir heyecan ve soğuk bir titreşim, gerçek bir coşku sezdirdi. O zaman sakin yüzü canlanır, gözleri aydınlanır, fiziksel yorgunluk bu çelik bedende etkisiz kalır ve tartışma ya da çözümleme Herminien'ın güç harcamasına gerek kalmadan günlerce, gecelerce, mantıksal sonuca ulaşıncaya dek devam edebilirdi. Kendi içinde, en ateşli anlarında akıl almaz bir sakınımı, iblisçe bir bilinci vardı. Belki de Albert onu tümüyle ele aldığında, son derece karışık ilişkileri arkadaşlık adıyla süslemekle yanılıyordu. Bu ilişkilerde zevklerin neredeyse tam benzeşmesi, dilin inceliklerine aynı yaklaşım, ilerlemekte olan ve üçüncü kişilerle yapılan her konuşmanın ortasında hep var olan, görünmez bir damga gibi kesinleşen, kendilerine özgü bir değer dizgesi, her yönden daha da kaygı verici olan suç ortaklığı niteliğini hak ederdi. Öylesine çok ortak tuhaf zevk, birbirlerine öğrettikleri kendilerine özgü bir dilin öylesine çok sapkınlığı, düşünsel ve keskin silahlarının sürekli çarpışmasıyla oluşan öylesine çok düşünce, öylesine çok konuşma sonucu ses tonunun değişmesi, belirli bir kitabın anımsanması, bir anda Albert'in aklına peş peşe binlerce ortak anı getiren bir esinti, bir ad, en sonunda, ikisinin arasında bir elektrik kondansatörünün uçlarını yaklaştırır ya da uzaklaştırır gibi ikisi karşı karşıya geldiklerinde kaybolan ve yeniden doğan tehlikeli, sarhoş eden, değişken bir havanın dalgalanmasına neden olurdu. O zaman, bu insan kaynağının odağında yer alan her nesne tehlikeli ve yeni bir ışık içinde görünürdü. Bu yeni ışıkta sözün yansıması, güzelliğin parıltısı, sanki bu beklemede kalmış, ağır ve devinimsiz, her olayı en son <i>patlama</i> gücüne, en delirtici sonuçlara götüren bu insan yükünün yakınındaymış gibi düzensiz ve uzun titreşimler yaratırdı. Her ikisi de uzun zamandır bilmeden bu kokuşmuş, muhteşem ve insan soluğundan daha keskin havayla beslenmekteydi; <i>insan kondansatörü,</i> aniden çakan şimşekler gibi durmadan birbirlerine coşkunun ve tehlikenin tüm sarhoşluğunu gösteren, insanın aklını karıştıran bu iki yüzün birleşmesinden doğar gibiydi. Yaşamın ve güzelliğin armağanlarının, en coşku veren deneyimlerin, büyülü pırıltısıyla içlerine dolan bu yansıtıcı ışığının tam altına getirilmedikçe onlar için değeri yoktu. Belki de biri ötekinin korkunç ve samimi düşmanlığının aynası olmasaydı, boş bir kristal küre gibi içine girdikleri, insana özgü hiçbir şeyi kendi gözleriyle <i>görmedikleri</i> ortak inlerine <i>artık</i> ganimet getiremedikleri noktaya çoktan gelirlerdi. Çünkü birbirlerine düşmandılar da, ama bunu söyleme yürekliliğini gösteremiyorlardı. Ne bunu kendilerine itiraf edebiliyorlar ne de -tuhaf da olsa- ikisinin arasındaki ilişkinin en hafif biçimde bile olsa anımsatılmasına katlanabiliyorlardı. Hegel, kendisinin ve karşıtının hayaleti gibi gizemli bir biçimde, melek gibi görkemle yanlarında yürüseydi, herhalde ikisine de gülerek sonunda öteki amaçlarının yanında aydınlatmaktan başka amacı olmayan başkaları gibi bu kitabın da gerekli bir <i>anlaşma</i> biçimi olup olmadığı konusunda kendini sorgulardı. Böylece, her ikisi de <i>kendi paylarına</i> düşen bir yaşam çılgınlıklarının yakın ve gizemli izlenimlerini düşünüyor, buna ölümün baş döndürücü tadını da katarak yan yana ve sessizce yürüyorlardı.</p>

  <p>Heide'nin yüzü Albert'e neredeyse tümden yabancı kalmıştı. O zamana dek doğrulanamamış söylentiler, bu son yıllarda dünyada, özellikle Akdeniz yarımadalarıyla Amerika'da aşırı sayıdaki devrimci patlama, Heide'in dolaştığı yerlere rastlamıştı. Pek çok tanığa göre de sanki toplumsal sarsıntıların en şiddetli noktası, ateş ve buzun birleşimi olan bu insanın kendi doğal uyumuyla soluk aldığı tek ortamdı. Ayrıca, son haftalarda Heide hakkında neredeyse tam bir sessizlik egemendi. Albert o zaman, hep kayıtsızlıkla dinlediği bu tür sıkıntıları ve Heide adının tek başına yeterince aydınlatamadığı, kendisi için geliş saatine dek soru işareti olarak kalması gereken karışık siyasal söylentilerden hiçbir zaman ayrı düşünmediği konuğunun cinselliğinin verdiği tuhaf bir rahatsızlık duygusunu ayrımsadı.</p>

  <p>Konukların gelmesinden bir gün önce Argol diyarında soluk bir güneş parladı, Albert de şatonun kulelerinin tepesinden pırıltısı görünen denize doğru uzun bir at gezintisi yaptı. Eğimli yanı yosunla örtülü kayayla yeşil dal yığınlarından oluşan gerçek bir çitin arasından, vadinin yamacını kesen bir keçiyoluna girdi. Denizden gelen yorulmak bilmez rüzgâr, uzun ve esnek dalları kayalıklara doğru, çok yakındaki dalgaların soluk su yosunu ormanını sığ kayalıklar boyunca nasıl yatırırsa öylece yatırıyordu. Böylece arasından geçen güneşin yerde parlak lekelerden oluşan devinmeli bir ağı dans ettirdiği yapraklardan yapılmış bir yorgan keçiyolunu baştan başa örtüyordu. Yol ıssız bir kıyıya ulaşıyordu. Buralardaki en son yaşam belirtileri incecik, ıslık sesi çıkaran, gri, uzun ot demetleri darmadağınık bir biçimde kum çıkıntılarına takılıyor, sudan ıslanmış saç yığınları gibi rüzgârın keyfine göre birbirlerine yapışıyorlardı. Bakışlar batıda, yüksek, kara bir burunda duruyordu. Sonsuz enginliği bir anda tarayan göze ne bir kuş ne de bir yelkenli sunan bu deniz Albert'e, özellikle ölümü çağrıştıran <i>boşluğu</i> yüzünden katlanılmaz geldi. Çünkü parlak bir gökyüzünün altında tümüyle grimsi ve soluk bir beyazlıkta kalmasına karşın, yüzeyi çok düzgün bir biçimde kabarıktı. İnsanın gözü, elinde olmadan kıvrımları izliyor, bakışlar karşı konulmaz bir biçimde, yalnızca korkunç ve boş akı görünen, iyice kabarmış yüzeyi insan ruhuna en dayanılmaz sorunları yönelten, gözbebeği geriye kaymış göz imgesini düşündürüyordu. Sıvı öğe içinde koyun karmaşık kıvrımlarını pek az arayla izler gibi görünen ince beyaz çizgiler, zaman zaman sessizce kıyıya doğru ilerliyordu. O zaman insanın kulağı şaşkınlıkla su setinin yıkılmasına benzer korkunç bir çökmenin sesini algılıyor ve dana dili gibi serin, pürtüklü ve geniş sıvıdan oluşan bir dil kıyının kumlarını gıcırdatıyordu.</p>

  <p>Koyun içi kısmına doğru perişan kum otlarının yerlerini çıplak taşlara bıraktığı yerde, Albert atını, insan eliyle biçimlendirilmiş, hüzün dolu, gri, yıpranmış ve yaklaştıkça, görünüşe göre uzun zaman önce terk edilmiş bir mezarlık olarak belirginleşen taş yığınına doğru sürdü. Kumların yayılımı taş kapakların alt düzeyine gelmiş olduğundan mezar duvarları kumla tümüyle örtülmüş gibi görünüyordu. Kumdan, gözle görülür bir düzensizlikle Gael haçlarına benzeyen, kolları tuhaf bir biçimde kısa, yekpare taştan yapılmış haçlar yükseliyor, neredeyse görünmeyen bir yükselti hâlâ mezarların yerini belirtiyordu. İnsanların terk ettiği bu yerin yabanıl kıraçlığı, Albert'in yüreğinde yalnızca kötülük dolu bir merak uyandırdı. Atını taç haçlardan birinin koluna bağlayarak kumla kaplı yolları hızla dolaştı. Yazıların tümü çoktan okunmaz hale gelmişti. Bu acımasız, çifte günahkâr yıkımın sorumlusu olan rüzgâr, her an korkunç bir gayretle ince bir tozu granitlerin üzerine savuran kum taneciklerinin sürekli ıslığıyla kendini belli ediyordu. Sanki <i>rüzgârın</i> dipsiz avucundan dökülüyorlardı. Zamanın korkunç kum saatiydi! Albert'in yüzünün solgunluğu her zamankinden daha açıktı, rüzgâr da arpa ve kum rengindeki tuhaf, donuk sarı saç tutamlarını delirmişçesine karıştırıyordu. Görünüşe göre, kumun düzensiz ilerlemesi nedeniyle tam olarak değerlendirmenin olanaksız olmasına karşın, ötekilerden biraz uzakta dikili, epey yüksekte bir taş dikkatini çekti. Ama Albert'e asıl şaşırtıcı gelen, haçın bu haliyle kurtuluş simgelerinin bu ıssız yerin açıklamasını çok hüzünlü kılması, toprağın hâlâ görülebilen kabartılarından hiçbirinin haçın yakın çevresinde görünmemesiydi. Kumun düzensiz kıvrımları, insanın bu haçın burada, yere, ayaklarının dibine yatmış ölümün göstergesi mi olduğunu, yoksa tam tersine en kasvetli yalnızlığın ortasında hâlâ var olan sonsuz <i>yaşamın</i> gururlu göstergesini sunmak üzere mezarların uyuyan sakinlerine meydan mı okuduğunu dile getirmekte uzun süre kararsız kaldığı biçimde inişli çıkışlıydı. Elinin altındaki anlamı hem açık hem ikircikli olan bu haçın gizi yavaş yavaş Albert'i sarar, içinde gizemli benzetmeler yaratır, yüzünde hemen hemen deli gibi bir gülümsemeyi korurken kolunu yönlendiren bir güçle hızla haça doğru yürüdü, keskin sivri bir taş alarak haça kabaca</p>

  <p class="araver">HEIDE</p>

  <p class="araver">yazdı.</p>

  <p>O anda mezar taşlarının üzerinde bir gölge perdesi yoğunlaştı ve Albert hem bu ani loşluğun nedenini anlamak hem de koyun görüntüsünü son bir kez keyifle seyretmek için başını arkaya attı. Kocaman bir bulut, gemilerin bilmediği bu akar vadilerin bağışlayan konuğu gibi denizin üzerinde yavaş yavaş süzülüyordu. Bu göksel yolculuğun zengin ve gururlu görkemini anlatacak kelime yoktu. Bulut, bir an için koyun içlerine doğru ilerler gibi olduysa da muhteşem bir eğri çizerek bembeyaz, pırıl pırıl şişkin karnıyla göğsünde açılır gibi olan derin koyu gölge körfezleri arasında, sergilediği karşıtlığa hayran bırakarak, bir kanat takımının üstündeymişçesine doğuya yöneldi. Bir an tüm kütlesiyle krallığının fırtınalı ve masum ölüm görüntüsünü aydınlatarak sallandıktan sonra uzaklaştı. Birkaç dakika sonra rüzgârın kuru otlar arasındaki sürekli ıslığı ile bir atın kumlar içindeki tekdüze ve boğuk nal sesleri ıssız kumsalı hâlâ canlı tutan tek yaşam belirtisi olarak kalmıştı.</p>
</body>
</html>
