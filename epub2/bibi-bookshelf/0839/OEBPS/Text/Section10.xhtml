<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: center;"><a href="../Text/TOC.xhtml">Ölüm</a><br /></h2>

  <p class="girintisiz">Herminien bir süre sonra tümüyle iyileşir gibi oldu. Albert'le aralarında yalnız alışılmışlığın gücünü değil, artık yasak bir konu olma bilincini de veren, özellikle de sinir bozucu bir keyif yaratan bitmez tükenmez konuşmalar yeniden başladı. Albert'e göre, ender aralıklarla gördüğü, yalnız ilkel, bağnaz bir aşkla tükenmiş yaşamı neredeyse odasının yarı karanlığında geçen Heide'in varlığı yüreğinde ne denli canlıysa, beklenmedik bir çarpma sesi yüreğine dek gelen arkadaşının tembel adımlarının geçeneğin dönemecinde her çınlayışında, içeriği yine de anlamsız kalan bu konuşmalar da o kadar günlük bir <i>bunalım</i> konusu oluyordu. Buna rağmen düşüncelerinin kesinliği hiç bu kadar belirgin, felsefenin, özellikle de estetiğin en çapraşık verileri her söz konusu oluşunda, çözümlemelerinin derinliği hiç bu denli kesin ve açık olmamıştı. Ama kimi zaman, karmaşık bir tartışmanın can alıcı noktasına geldiklerinde, seslerinin karışık gürültüsü birden havada asılı kalıyor, düşünceleri sığlıklarda dalgaları birdenbire parçalanan deniz gibi geri çekiliyor, bakışları çeliğin sessiz parıltısı gibi karşılaşıyordu. Günler Herminien'ın hastalığının son izlerini de götürerek birbirinin ardından geçip giderken Albert'in artık kaçınılmaz olan gitme saati yaklaşıyordu. Çünkü artık Herminien'dan <i>ayrılamazdı</i>. Zihninin tüm gücü, serinleten sağanaklar gibi ya yaşamını ya da ölümünü yeniden gözden geçireceği, ama ormanda yaptığı gezintiden bu yana tüm bedenini yakıp geçen korkunç sinirli gerilimle içinde tükeneceği felaketi çekiyordu. Günler de gitgide daha kısa, gitgide daha karanlık geçip gidiyor, Herminien'ın her seferinde daha da belirsizleşen varlığına bunaltıcı ve ölümcül bir çekicilik veriyordu. Gidişiyle <i>bilginin</i> sonsuza dek yitip gideceği bu kara melek, bu kardeş, kaçınılmaz bir gizemin büründüğü bu siyah paltolu <i>konuğu</i>, Albert artık çığlıklarının alaycılığı, acındırmanın en coşkulu gözyaşlarıyla durdurmak istedi.</p>

  <p>Bir süre sonra, bu bildik, baştan savma konuşmalardan, Argol'den uzakta geçirdiği uzun günlerinde Herminien'ın Bröton arşivlerinin pek bilinmeyen dosyalarını dikkatle incelediği, özellikle kesin ve titiz bir araştırma yaptığı ortaya çıktı. Bu araştırma, Norman istilalarının yapıldığı, bu hüzünlü bölgeye henüz çıkmış istilacılarla Brötonların karşı karşıya geldikleri, kanlı savaşımların olduğu son derece eski zamanlara, şatonun tarihine, yapılış koşullarına dek son derece eski bir döneme kadar uzanmıştı. Kısa bir süre için bir müzeden çıkarabildiği çok ender -özellikle de ilk yapının çok ayrıntılı bir planını içeren- bir parça, bulgularının inandırıcılığını kanıtlıyordu. Herminien, daha başından tam bir <i>tembellik</i> vaat eden soluk bir aralık öğleden sonrasında Albert'e, şatonun emektar hizmetkârlarının belleğinde de Argol'ün korkutan bir merkez olduğu bölgenin kaba saba sakinleri arasında da çok yaygın olan pek çok söylencede en ufak bir anı bile bırakmamış gibi görünen, sanki yönü her ne pahasına olursa olsun gizli kalması gerekiyormuş gibi gelen, parşömen üzerinde açıkça yalnız <i>girişi</i> belirtilen gizli geçidin varlığını kanıtlamayı şaşırtıcı bir ısrarla önerdi.</p>

  <p>Kalın ipek perdelerin daha da çok kararttığı, göğün kurum rengi solgunluğunun sıkıcı bir karanlıkla doldurduğu büyük salona indiler. Albert pencereye yaklaşarak perdeleri hızla açtı. Her belirtisiyle çok yakındaki bir fırtınayı haber veren yarı saydam bulut yığınları gökte hızla ilerlerken, rüzgâr çıplak korulukları güçlü ve sürekli bir ıslık sesiyle dolduruyordu. Bu uçsuz bucaksız yerlerin acı hüznü soğuk bir kılıç gibi yüreğine saplandı. O sırada, çantasında duvarcı aletlerini çıkarmış olan Herminien krokinin gizli geçidi gösterdiği yerdeki duvarın kalınlığını ölçmeye başlamıştı. Biraz sonra ikisi de dümdüz yüzeye vurulan, yankısı şatonun en ücra geçitlerinde sancılı bir yaraya vurulan darbelere benzeyen tuhaf inlemelere dikkat kesilmişti. Uzun süre araştırdıkları halde bir şey elde edemediler ama Herminien pencerelerin yüksek perde kolanlarının bağlandığı bakırdan büyük bir çivi başının özensizce sıkıştırdığı küçük aralıkları bulmak için ellerini duvara dayadığı sırada birdenbire, gizli bir düzenek deviniminin çıkardığı beklenmedik gürültü duyuldu ve duvarın köşesini süsleyen tahta kaplamalardan biri hiç zorlanmadan, kendi çevresinde kayarak karanlık, ardına kadar açık bir boşluğu gözler önüne serdi. Yüzlerine soğuk bir esinti vurdu, Herminien yakındaki bir konsolun üzerindeki bakır meşalelerden birini yakalayarak eliyle Albert'e peşinden gitmesini işaret etti.</p>

  <p>Haraplığı Herminien'ın tuttuğu meşalenin bulanık ve titrek ışığında iyice belirginleşen, geçmişte gizli ve yasak birkaç aşkın suç ortağı olmuş yeraltı geçidinin çok eskiden terk edildiği açıkça görülüyordu. Dar kubbeden dökülen kalın moloz yığınları yerlerde birikmiş, derinlerde iklimin sürekli nemini gösteren sıvası dökülmüş duvarlar beyazımsı tozlarla örtülmüştü. Kapalı bir yerde, burunlarına uzun süredir küflenmekte olan tahtaların o özel kokusu geldi. Parçaları çoğunlukla yere inmiş, zamanın kemirdiği tahta kirişlerin, sıvaların arasından zorlukla geçerlerken Albert, ilmikleri yüz yıllık tozu tutan, henüz açılmış bir aralıkla koparılmış gibi görünen, geçidi tüm genişliğiyle kaplaması gereken sımsıkı örgüleri, örtüsü her yandan uğursuz perdelerle duvarlar boyunca sarkan, geçidin tam ortasında açıklanması olanaksız bir boşluk bırakan, uzun örümcek ağlarını tedirginlikle ayrımsadı.</p>

  <p>Her an beklenmedik kıvrımların kestiği alt geçidin yönü, kısa bir süre sonra yollarını şaşırmalarına neden oldu. Ama eski püskü, çökmek üzere, karanlık geçidi yer yer kesen birçok eski merdiveni tırmandıktan sonra, çıkışın şatonun üst katlarından birinde bulunması büyük bir olasılık olarak görünmeye başladı. Buna karşılık, iyice düşünüldüğünde anlamsız içeriğinin pek doğrulamadığı, vurgusu bile Albert'i şaşırtan, coşkun bir heyecanla yapılan bu saptamayı Herminien anlaşılmaz bir sessizlikle karşıladı. Az sonra kendilerini kaba meşe kalaslarından yapılmış bir tahta perdenin önünde buldular. Herminien dikkati elden bırakmadan, aceleyle, karanlıkta bu en son çıkış kapısını açan düzeneği arayıp biraz sonra da bulurken Albert'in yüreği yalnız merakla açıklanabilecek bir heyecanla çarpıyordu. Ağır meşe kapı hiç gürültü çıkarmadan açıldı ve Albert'le Herminien kendilerini Heide'in odasında buldular. Günbatımının o son saatindeki neredeyse deliksiz karanlık kürklerin, açık renkli perdelerin çevresinde yüzen, ağır bir koku dalgasıyla kapalı odayı örtüyor ve tüm nesnelerin üzerine damgasını öyle gizli bir mahremiyetle vuruyordu ki ikisi de yasak bir yerin kapısındaymış gibi durdular. Albert'in gözü, gösterişli ve güçlü bir görkemle bıraktığı izi hâlâ ezmekteymiş gibi olan bir kadın bedeninin henüz taze izini taşıyan, yorgun bedeninin hoş ağırlığı altında kösnül ve incecik kıvrımlarını koruyan yatağa iliştiğinde bedeni baştan aşağı korkunç bir biçimde titredi. Uzun süre sessiz kaldılar. Belki de Albert sıkıntısının derinliklerinden çıkıp arkadaşına dönseydi, Herminien'ın yüzüne sarsılmaz bir egemenlik bilinci gibi apaçık, edepsizce <i>küstah</i>, acı bir gülümseyiş yayıldığını görecek ve çıkış yerinin varlığını önceden tam bir kesinlikle tahmin edip bir seyirci soğukkanlılığıyla, en ince ayrıntısına dek yönettiği bu keşif gezisi boyunca gösterdiği tuhaf kayıtsızlık doğrulanacaktı. Gece yavaş yavaş tüm karanlığıyla odaya çöktü. Uzayan sessizliğin katlanılmaz bir tören havası verdiği bir cenaze nöbetindeymiş gibi, meşalenin yaydığı artık tükenmek üzere olan kırmızımsı yansımalar odayı aydınlattı. Yeniden yeraltı geçidine indiklerinde, geçidin iğrenç karanlığı sanki ikisine de beklenmedik bir <i>rahatlık</i> duygusu verdi.</p>

  <p>Akşam, Albert için karanlık ve sessiz geçti. Erken saatlerde gecenin serin yastıklarında aradığı huzuru bulamadı. Aralık ayının bulanık ve boğucu fırtınasının yaklaşmasıyla parçalanan nitratlı atmosfer uyumasını engelledi. Döşeğinde biraz doğrularak tuhaf bir biçimde yakınında cama vuran, sanki rüzgârın şiddetli esintisiyle gecenin derinliklerinde sarsılan, geceden kovulan yağmur damlalarının tuhaf bir biçimde yaklaşan darbelerini uzun süre dikkatle izledi. Hayır, böyle bir gecede uyunmazdı! Heyecandan titreyen eliyle yakınındaki bir masanın üzerinde duran mumu yaktı. Odasının karanlığından büyük kristal aynaya yansıyan gizemli görüntüsünün kendine doğru geldiğini gördü. Bu son haftalarda yüzünün solgunluğu neredeyse ürkütücü bir hal almış, sağlam yapısı, bilinen rahatsızlıklardan hiçbirinin belirtisini göstermeyen bir hastalığa yakalanmışçasına tümüyle sarsılmıştı. Çeperleri neredeyse saydamlaşmış, iyice açılmış burun delikleri yüzünde derin, tinsel bir iz bırakıyor, canlı dokunun yavaş yavaş bozuluşunu gösterir gibi balmumu kıvamını alıyor, dudakları acı bir kıvrımla belirginleşiyordu. Ama özellikle, çökmüş göz çukurlarının dibinde liman fenerleri gibi titrek bir ışıkla yanarak bu camsı karanlığın içine yansıyan, artık apaçık alışkanlığı gösteren, her türlü dehşetin ötesinde bir <i>korkunun</i> bildik anlatımıyla güzelleşmiş gözleri birdenbire öyle bir korku ve tiksintiyle dikkatini çekti ki bir eliyle yakaladığı bakır şamdanı çılgınca bir öfkeyle bir anda yerde bin bir ışıkla yansıyan aynaya doğru fırlattı. İşte o zaman, kapkaranlık gecede belleğinin derinliğinden eziyet eden gecenin anısı, zehirli bir gaz baloncuğu gibi yükseldi. Mumun aydınlığında, bir an şöyle bir gördüğü, her tarafı beyaz çarşaflarla süslenmiş bu zevk ve güzellik yatağının üzerinde, serin dudaklarının baştan çıkarıcı izini çağrıştıran Heide'in çıplak görüntüsü geldi. Yanında hüzünlü bir melek gibi, tüm aşırılıklarıyla günahın taşa çeviren zevkleriyle eğlenircesine coşan Herminien'ın bakışlarını göz alıcı yaraya korkunç bir kesinlikle diktiğini gördü ve ansızın çevrelerinde her şey silinir gibi oldu. Kendisiyle gözünün önünden bir türlü gitmeyen bu korkunç çift arasında nemli bir gecenin burgaçları birdenbire dönmeye başlayarak en derinlerde sonu olmayan bir yerleri yırttı. Burgaçlar Albert'i sonsuza dek koparıp atmış, tek başına bırakmış, apayrı, yardıma muhtaç, <i>artık bir daha asla</i> olmayacaktan uzaklara, çok uzaklara fırlatmış gibiydi. "Bir daha asla." Albert kendinden geçtiği bir anda ağzından bu sözcükler çıktı. Gözünün önüne gelen görüntünün soluk kesen yoğunluğuna öylesine dalmıştı ki ansızın bir başkasının ağzından çıkmış gibi gelen bu sözlerin tuhaf sesine uyandı. İlk anın çılgınca coşkusuyla çelişen, uyurgezerlerin doğal olmayan haline benzeyen bir biçimde titiz bir dikkatle birden tuhaf görünen davranışlarla kalkarak giysilerini eksiksiz giydi. Birden büyük pencerenin kanatlarını itti, terden sırılsıklam alnını iki elinin arasına alarak dirseklerini pencereye dayadı. Albert, Herminien'ın ansızın kardeşlik duygusuna kavuşan ve rahata eren ruhunun fırtına soluğu gibi kendisine doğru geldiğini, ölümden de huzurlu, bir buz serinliğiyle alnına dokunduğunu duyumsar gibi oldu. Dolaptan çıkardığı değerli işlemelerle süslü hançerin sivri ucunu dalgın bir gülümsemeyle parmaklarından birinde denedi, sonra da pencereyi patlama noktasına gelmiş fırtınanın sarı aydınlığı üzerine, sanki pişman olmuş gibi kapadı. Hızlı adımlarla ıssız koridorları geçerek büyük salona ulaştığında gizli kapı parmaklarının altında tuhaf, neredeyse törensel bir ağırlıkla hiç zorlanmadan açıldı.</p>

  <p>Uzun saatler sonra, yakınlardaki bir tehlikeyi haber veren, şatonun tüm bedeninde yankılanan çığlıklar onu ağır ve düşsüz bir gecenin derinliklerinden sıyırdı. Neredeyse sarhoşluk kadar derin bir uykudan uyandığında bu çığlıklar Albert'e ansızın yarı bilinçli bir halde odasının dışında geçirdiği anlamlı <i>süreyi</i> anımsattı. Birden çok sıkışan yüreğinin sıkıntısıyla hemen omuzlarına bir palto atıp Heide'in odasına koştu. Heide son nefesini veriyordu. Yüzünde dalgalanan o solgunluk artık her türlü yardımın yararsız olduğunu gösteriyordu. Yanında duran, bu anlarda her şeye gücü yetenin ne ölçüde yardımcı olduğunu gösteren, hâlâ yarısına kadar koyu renkli bir sıvıyla dolu küçük bir ilaç şişesi, yaşamda sonsuza dek geçerli saymak istediği bağların, yalnız bu bağların bu gece kendisi için kaçınılmaz ve hiç beklenmedik bir biçimde koptuğunu gösteriyordu. Yastıklara gömülü, çaresiz ve çocukça bir korunma hareketiyle, kanı çekilmiş elleriyle örtülü yüzü, korkunç bir acelenin verdiği bunalımla dilediği ölümün usulca gelişinden önce bile, artık kendisini her yandan beklenmedik bir huzur içinde sonsuz ve yoğunluğuyla gizleyen, yıldızsız ve yarınsız bir <i>gecenin</i> ırmaklarında çektiği eziyetleri unutmaya çalıştığını gösteriyordu. Tanrının ve insanların huzurunda kendisine karşı beklenmedik bir biçimde tanıklık eder gibi görünen diğer davranışlarının yanında, bu davranıştaki korku karşısında Albert'in gözlerinden yağmur gibi gözyaşları, gırtlağından acı ve ateşli lanet hıçkırıkları fışkırdı. Delice öpücükler arasında elleriyle, dudaklarıyla, masumiyet giysisine gömülü soğuk yüzü ısıtmaya çalıştı. Acıyla sarılarak, kendini darmadağın yatağa atıp çoktan teslim olmuş, yenilmiş, <i>başka</i> yasalara göre sonsuza dek, en gizli hücreleriyle bile ölümün en son, korkunç hazırlıkları karşısında eğilmiş bedeni ele geçirmeye çalıştı ve uzun, yabanıl bir çığlık atarak bayıldı.</p>

  <p>Cenaze hazırlıkları hemen tamamlandı. Albert ve Herminien, Heide'in kırılgan tabutunu omuzlarında taşırken güneş kalın sisler arkasında saklanmış, sislerin fırtınanın son geçişinde dağılmış, eğrilmiş püskül püskül tutamları usulca kumsaldaki mezarlığa inmişti. Düz, geniş fundalıktaki çıkıntılara her yanından tutunan yumaksı, gerçek dışı bir sis içinde ayak seslerinin aceleyle birleştirilmiş tahtaların tekdüze çatırtısını bastırdığı ölüm yolculuğu tuhaf bir biçimde sessiz geçti. Koyun en iç noktasına ulaştılar. Albert, dudaklarını Herminien'ın kulağına yaklaştırarak Heide'in mezar yerinin hangi kesin ve artık uğursuz rastlantıyla uzun zaman önce <i>belirlendiğini</i> kısaca ve ıslık çalar gibi, alçak, birden tekdüzeleşen bir sesle anımsattı. Taşın üstündeki yazıyı yeniden okudular, Herminien da sessizce onayladı. Çukuru kazdılar, Heide'in tabutunu nemli toprak yatağına indirdiler. Eline bir avuç kuru kum alan Albert, ürkekçe bir saygıyla mezarın üstüne eğilip ince, ölüm sıvısı kadar sıcak tane akımını parmaklarının arasından bıraktı ve madensi dolu kırıntılarının cilalı tahtalar üzerinde acı bir yankılanmayla sıçradığı görüldü.</p>

  <p>Akşam olduğunda Albert'le Herminien, sanki sonsuz ıssızlıkları ölüm <i>şenliği</i> gibi ışıklandıran, yalnız ikisi için tüm görkemiyle parlayan lambaların aydınlattığı salonda bulunuyorlardı. Herminien ilk kez Albert'e çok yakında gideceğini söyledi. Artık dönmeyeceği bir <i>kararın</i> vurgusuyla, şatoya gelen ölümün tuhaf koşullarını, özellikle de kendisinin ağır sorumluluğunu kararlı bir biçimde açıkladı; kendisi için değişken ve zor anlaşılır olan kişiliklerinin dışında Albert'le aralarındaki ilişkinin kuşkusuz her zaman, her anı denetlenebilir bir <i>talihsizliğin</i> sarsıcı (bu kelimede özellikle ısrar ediyordu) belirtilerini taşıdığı birini bu ıssız ve sıkıntılı yerlere çekmiş, başına felaketler gelmesine neden olmuştu. Tüm bu nedenleri, <i>sağduyuyla</i> acımasızca alay edercesine, sırayla açıklanmasına karşın, bu sırada, Albert'in olayların gelişiminin sıkıcı uzunluğunu neredeyse zorla katlanma havasında, hatta açık bir <i>kayıtsızlıkla</i> dinlediği, gizli art düşünceleri olduğu Herminien'ın dikkatinden kaçmadı; Herminien yine de akşamın geri kalan bölümünde, ortaya çıkardığı bu giderek büyüyen huzursuzluğu rahatsızlıkla izledi. Albert'in solgun ve devinimsiz yüzünü -bir ölüm kalım sorununu ortaya çıkaran tutkuyla- iyice incelemek istercesine akşamı bile bile uzattı. Ama bu beyaz, ışıklı, duygusuz alnın ardında mumların her yöne yansıttığı düşsel gölgeler arasında hiçbir şey anlaşılır gibi değildi. Sonunda ayrılarak şatonun üst katlarına çıktılar.</p>

  <p>Herminien'ı uyku tutmadı. Dolunay gökyüzünü tüm parlaklığıyla aydınlatmaya başladığında gelip pencerenin yanındaki taş bir sıranın üzerine oturdu. Orman, göğün gümüşsü ışıltısı altında, kıpırtısız ve durgun dinginliğinde muhteşemdi. Sislerin pırıltılı örgüsü altında çok yakın görünen ırmak sanki parlıyordu. Evet, yıldızlarının altında, sisinin örgüsünün derinliklerinde, yarı saydam, büyülü havasının dalgalanan yüzeylerinde kendi içine çekilmiş Argol sakindi. Yine de bu sakin, bu dingin gece büyük bir <i>yola çıkışın</i> gecesiydi çünkü Herminien'ın gözleri yalan söyleyemezdi, Albert'in gözleri yalan söyleyemezdi. Gitmeden önce büyük salonda, büyük bir ciddiyetle birbirlerine söz verdiler ve Herminien o muhteşem üstünlüğüyle ürperdi.</p>

  <p>Uzun süre gençliğini, onları birleştiren, bu gece de boğacak olan ilmeğin <i>itirafı olanaksız</i> bağlarının örüldüğü, yani Albert'le tanıştığı yılları düşündü. Daha çok küçükken, -dinbilimin en çapraşık, en karışık sorunlarının onları tuhaf bir tutkuyla kendine çektiği zamanlar- Albert, Herminien'ı kendi <i>lanetlenmiş ruhu</i> olarak adlandırırdı.</p>

  <p>Bu uzun aralık gecesinin tam ortasında, meşaleleri sönmüş, devrilmiş, ıssız merdivenlerden, ıssız salonlardan geçerek yolculuk giysileriyle şatoyu terk etti. Adımları onu hemen (çünkü soğuk gecede acele ediyordu), uğursuz bir gün Albert'le Heide'in gittikleri büyülü yola götürdü. Paltosunun dalgalanan etekleri, Herminien'ı kara kanatlar gibi sarıyordu. Arkasında, doruğa varmış duyguların bulunduğu, en duyarlı noktalara ulaşan beyninde, dondurucu gecenin derinliklerinde <i>ayak sesleri</i> yankılandı ve bunları hep beklemişçesine tanıdı. Yoksa kendi ayak sesleri miydi? Adımlar gecenin derinliğinden kendisine doğru geliyordu... Ama gizemli yolcuya dönmedi. Geriye dönmediği yolun ortasında hızla koşmaya başladı, ayak sesleri devam etti, soluğu kesildiğinde ayak seslerinin kendine ulaşacağını anladı ve ruhun o güçlü bitkinliği içinde, bir bıçağın buz gibi parıltısının, bir avuç kar gibi, omuzlarının arasında kaydığını duyumsadı.</p>
</body>
</html>
