<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 style="text-align: center;">23</h1>

  <p>Yavaş yavaş seyrekleşen düşünce atmosferinden yorgun çıkınca, bir sokak köşesinde durdu Oliveira (neden olduğunu&nbsp;bilmiyordu ama sürekli kısa boylu yaşlı adamı düşünüyordu,&nbsp;şimdi bir hastane yatağında olmalıydı, doktorlar, öğrenciler sevimli bir biçimde nesnel davranarak, ona adını, yaşını, işini soran, hiçbir şeyi olmadığını, merak etmemesi gerektiğini söyleyen, ona iğne ya da pansuman yapan hemşireler arasında) ve&nbsp;çevresinde olup biteni izlemeye koyuldu, herhangi bir kentin&nbsp;herhangi bir sokak köşesiymişçesine, düşündüklerine tıpatıp&nbsp;uyan bir görüntüyle çevriliydi, sanki, bu da şey zahmetinden&nbsp;kurtarıyordu onu... Bir kafede, soğuktan kaçan (hiç de fena olmazdı girip bir tek atmak) bir grup duvar işçisi tezgâhtaki patronla söyleşiyordu. İki öğrenci bir masada hem okuyor, hem&nbsp;yazıyorlardı, Oliveira zaman zaman duvarcılara doğru kaldırınca gözünü, öğrencilerin yeniden kitaplarına eğildiklerini, yeniden daldıklarını görüyordu. Bir cam kafesten öbürüne, durmaksızın kendini seyret, iyice uzaklaş dünyadan, durmaksızın&nbsp;kendi içine bak: Hepsi bu kadar. Kafenin önünü örten kapalı&nbsp;bölmeden üstte, birinci katta bir kadın bir şeyler kesiyor, biçiyor, bir giysi dikiyor gibiydi. Kabarık saçı ritmik biçimde sallanıyordu, Oliveira makasın devinimini düşündü, birden okuldan dönecek çocukları, ya bir büroda ya da bir bankada gününü geçiren kocayı gözünün önüne getiriyordu. Duvarcılar, öğrenciler, dikiş diken kadın, şimdi de karşıki sokağın ağzından,&nbsp;cebinden fırlamış kırmızı şarap şişesiyle, içinde eski gazeteler, konserve kutuları, yırtık pırtık, yağlı giysiler, kafası olmayan oyuncak bir bebek ve üstünde yalnızca bir balık kuyruğu görülen bir paketin bulunduğu, tıka basa doldurulmuş bebek arabasını sürerek ilerleyen bir sokak serserisi çıkıyordu. Duvarcılar,&nbsp;öğrenciler, yukarıdaki hanım, sokak serserisi ve <span style="font-weight: bold; font-style: italic;">pilori<a id="footnote14"></a><sup><a href="#senol1" id="mehmet1">1</a></sup></span> suçluları&nbsp;gözetleme kulesi gibi bir yerde MİLLİ PİYANGO gişesi içinde,&nbsp;saçları darma dağınık, yaşlı bir kadın, başındaki gri başlıktan&nbsp;fırlayan bukleler, parmaksız, mavi bir eldivenin koruduğu elleri; ÇARŞAMBA GÜNÜ ÇEKİLİŞİ; beklemiyormuş gibi duran,&nbsp;ama müşteri bekleyen hali, ayaklarını mangala vermiş, dikine&nbsp;konmuş tabuta benzeyen bir şeyin üstüne çökmüş, neredeyse&nbsp;donmuş soğuktan, herkese şans sunan, bu arada da Tanrı bilir&nbsp;neleri düşünüp duran: Düşünce kırıntıları, yaşlı kadın kafasının yineleyip durduğu şeyler, ona şekerlemeler veren ilkokul&nbsp;öğretmeni kadın, La Somne'da ölen kocası, durmadan yolculuk&nbsp;yapan tüccar oğlu, akşam olunca tıkılacağı odası, akmayan suyu, önceki günden kalan soğuk çorbası, biftekten daha ucuz&nbsp;olan, şaraplı sığır eti yahnisi, ÇARŞAMBA ÇEKİLİŞİ. Duvarcılar, öğrenciler, sokak serserisi, milli piyango bileti satan kadın,&nbsp;her grup kendi içinde, herkes kendi cam kafesinde; ama durup&nbsp;dururken birden bir araba çıkageliyor, ihtiyar bir adama çarpıyor, devriliyor yere ihtiyarcık ve tam o an o noktaya, kaza yerine yani, genel koşu başlıyor, halk koşusu, ta ki yağmur yağana&nbsp;ve duvarcılar içki tezgâhlarına yanaşana, öğrenciler masalarına, Xler Xlere, Zler Zlere varana dek herkesin oybirliği içinde başlattığı koşu.</p>

  <p>"Belki de, anlamsız olanı, anlamsızca yaşaya yaşaya yok edilebilir sonu gelmez saçmalık," diye yineledi Oliveira. "Tamam tamam da, iliklerime kadar ıslanacağım, bir yerlere girmem gerek." Coğrafya Salonu'nun afişlerini gördü ve giriş kısmına sığındı. Avustralya ile ilgili bir konferans, bilinmeyen&nbsp;anakara, Christ de Montfavet yandaşı dindarların toplantısı.&nbsp;Berthe Trepat piyano konseri. Meteorlar konusunda açılan&nbsp;kurslara kayıt. "Beş ayda judocu olunuz." Lyon'da kentleşme&nbsp;planı konulu konferans. Konser başlamak üzereydi, biletler pahalı değildi. Oliveira başını kaldırıp göğe baktı, omzunu silkeledi ve salona girdi. Ronald'ın evine, Etienne'in atölyesine&nbsp;de girebilirdi, ama bunu geceye saklamak daha iyi olurdu. Nedenini bilmiyordu ama piyanistin adının da Berthe Trepat olması güldürüyordu onu, hoştu doğrusu. Ayrıca, kendinden&nbsp;kaçmak, bir an uzaklaşmak için bir konser salonuna sığınması&nbsp;da hoştu, biraz önce yolda yürürken kafasında evirip çevirip&nbsp;canlandırdığı ironik görüntülerden kaçmak için konser salonu.&nbsp;Bilet gişesine gömülürcesine kapanmış kadının dişleri hizasındaki deliğin önüne yirmi frank koydu. Yeri onuncu sıradaydı,&nbsp;biletçi yaşlı kadının ettiği kötülüğe bakmadı, konser neredeyse&nbsp;başlayacaktı, oysa birkaç dazlak yaşlıdan, birkaç sakallı, birkaç&nbsp;da hem sakallı hem dazlaktan öte kimsecikler yoktu; bunlar da&nbsp;ya aileden ya da mahalleden birileriydi, eski mantoları, şıpır&nbsp;şıpır sular damlayan şemsiyeleriyle elli yaşlarında iki kadın,&nbsp;birkaç genç, daha çok çiftler vardı, aralarında ateşli biçimde&nbsp;tartışıyor, dirsekleriyle dürtüyorlardı birbirlerini; ve şeker kâğıdı hışırtısıyla bir de sandalye gıcırtısı. Topu topu yirmi kadar dinleyici. Her yanda yağmurlu bir öğleden sonra kokusu&nbsp;vardı; koskoca salon buz gibi ve nemliydi, sahnedeki perde gerisinde konuşulduğu hafifçe gelen seslerden anlaşılıyordu.&nbsp;Yaşlı baylardan biri piposunu çıkardı, Oliveira da çabuklukla&nbsp;bir sigara yaktı. Kendini pek iyi hissetmiyordu, ayakkabılarından biri su çekmişti, küf ve ıslak giysi kokusu biraz midesini&nbsp;bulandırıyordu. Sigarasını uzun uzun çekti, birazcık ısınana&nbsp;dek. Bir zil sesi duyuldu dışarıdan, delikanlılardan biri hızlı&nbsp;hızlı alkışladı gürültülü biçimde. Geriye devrik beresi ve yüzünde hiç temizlemeden yatacağı makyajı ile yer gösteren kadın giriş yerindeki perdeyi açtı. İşte o zaman fark etti Oliveira,&nbsp;eline bir program tutuşturulmuştu. Berbat bir teksir, güçlükle&nbsp;okunabiliyordu, Madam Berthe Trepat, altın madalya sahibi,&nbsp;Rose Bop'tan <span style="font-weight: bold; font-style: italic;">Trois Mouvements discontinus'</span>yü çalacaktı (ilk&nbsp;dinleti, dünya prömiyeri), ardından Alix Alix'ten (bu da ilk sivil halk dinletisi) <span style="font-weight: bold; font-style: italic;">Pavane pour le General Leclerc,</span> daha sonra Delibes'den <span style="font-weight: bold; font-style: italic;">Delibes-Saint Saens Sentezi,</span> bakındı Saint-Saens ve Berthe Trepat.</p>

  <p>"Yuh be," diye düşündü, "işe bak, işte sana bir program."</p>

  <p>Nereden çıktığı belli olmayan beyaz saçlı, geniş ve çift çeneli bir adam piyanonun ardında belirdi. Karalar giymişti,&nbsp;pembe tenli eliyle yeleğinin üstündeki köstek zincirini okşuyordu. Yeleği pek kirli gibi geldi Oliveira'ya. Tek tük alkış, mor&nbsp;yağmurluğu ve altın çerçeveli gözlüğü olan genç bayanın bulunduğu taraftan geldi. Sesi şaşırtıcı biçimde bir papağanınkini&nbsp;andıran çift çeneli yaşlı bay, konsere giriş niteliğinde açıklama&nbsp;olsun diye, halka bilgi vermek zorunluluğunu duymuş olacak&nbsp;ki konuşmaya koyuldu, Rose Bop'un, Berthe Trepat'nm eski öğrencilerinden olduğunu ve Alix Albc'in Pavane'ı<a id="footnote1"></a><sup><a href="#senol2" id="mehmet2">2</a></sup> besteleyen değerli bir kurmay subay olduğunu ve bu alçakgönüllü, sıradan&nbsp;ad ardına gizlenerek ve büyük bir titizlik ve dikkatle en son&nbsp;müzik notalarını kullanarak bu iki yapıtı bestelemiş olduğunu&nbsp;söyledi. <span style="font-weight:bold;font-style:italic;">Delibes-Saint Saens Sentezi'ne</span> gelince (sözlerinin burasında kendisinden geçmişçesine yukarı dikti gözlerini), bu yapıtın çağdaş müzik içerisinde en derinlikli yeniliklerden biri olduğunu, aynı biçimde onu yaratan bestecinin de yenilikçi olduğunu, Madam Trepat'nın da bunu "Kaçınılmaz Bağdaştırıcılık"&nbsp;biçiminde nitelediğini anlattı. Delibes ve Saint Saens'ın etkileşim, geçişim, kaynaşma, interfoni'ye yönelik müzikal dehası&nbsp;Batı dünyasının ileri düzeydeki bireyciliği nedeniyle felce uğramışmış ve eğer Madam Trepat'nın dâhiyane sezgisiyle karşılaşmasaymış hem yüce ve üstün hem de sentetik, birleştirici yapıtın kaynaşması da asla mümkün olamazmış, konu bu ölçüler&nbsp;içinde ele alındığında kaçınılmaz bağdaştırıcılık sözleri tamı tamına uygun düşermiş. Sonuç olarak, dinleyicilerin çoğunun gözünden kaçan nice incelikleri yakalayabilen duyarlılığı ile, dinleyici ile besteci arasında bu medyumca köprü olabilme işi, her&nbsp;ne kadar zor ise de, Madam Trepat'nın üstlendiği soylu bir işmiş; bu köprü görevi sayesinde Fransa'nın iki büyük çocuğu bir&nbsp;araya gelebiliyormuş. Sonunda şunu da belirtmek zorundaydı&nbsp;ki, Madam Berthe Trepat, müzik öğretmenliğinin dışında, biraz&nbsp;sonra bize sunacağı müzik kompozisyonu ile de evliliğinin de&nbsp;yirmi beşinci yılını, altın yılını yeni kutlamış olacakmış. Konuşmacı, seyircilerin sabırsızlıkla beklediği konserin giriş konuşması içerisinde -kendisi böyle görüyordu- Madam Trepat'nın müziğinin analizini yapmak her ne kadar gerekiyorsa da, bunu&nbsp;uzun uzadıya ele almak istemiyordu. Sözün kısası ve kısacası,&nbsp;Rose Bop ve Madam Trepat'nın müziğini ilk kez dinleyecek&nbsp;olanların kafasında bir portre çizmek amacıyla iki sanatçının da&nbsp;estetik anlayışlarını müzik tümcelerine ters düşen yapıya, yani kendi başına apayrı sesli hücrelere indirgeyerek, salt esin gücünün meyveleri gibisine, yapıtın genel havasına yalın biçimde&nbsp;bağlı, ama on iki sesli ya da atonal klasik örneklerden bütünüyle apayrı bir biçimde ele alınması gerektiğini söyleyerek kısaca&nbsp;özetleyebilirdi (bu iki sözcüğü bastıra bastıra yineledi). Böylelikle, örneğin Rose Bob'un <i>Trois&nbsp;mouvements discontinus</i>'yü &nbsp; -ki kendisi Madam Trepat'nın özellikle beğendiği öğrencisiydi- bir sanatçının şiddetle çarpılan bir kapı sesine tepki gösteren duyarlılığını konu alıyordu ve ilk bölümü oluşturan otuz iki akor,&nbsp;bu gürültünün estetik planda bir o denli yankılanmasından ibaretti; yapıtı "sunmakla" dinleyiciye işin gizlerini açıkladığını ya&nbsp;da söylenmemesi gerekenleri aktardığını sanmıyordu efendim,&nbsp;dinleyici kitlesi zaten <span style="font-weight: bold; font-style: italic;">Delibes-Saint Saens Sentezi</span>'nin kaynağını,&nbsp;yaratılışın en ilkel ve batini güçlerinde bulduğunu biliyordu.&nbsp;<span style="font-weight: bold;">Ayrıca</span> kendisi de bu sentezin bir bölümünde hazır bulunma&nbsp;ayrıcalığını yaşamakta olduğunu asla ve asla unutmayacaktı,&nbsp;bu zaman içinde ise Madam Trepat'nın insanı şaşkınlığa sürükleyecek sezgisiyle ele aldığı pasajlarda gerçekten etkili olup olmadığını anlamak amacıyla elinde sarkaç, partisyonlar üzerinde gezinişini görmüş olacaktı. Ve efendim, daha bu konuda&nbsp;söyleyecek nice şey varken o, Madam Trepat'yı şöyle bir kez selamlayıp çekilmeliydi artık, Madam Trepat: Fransız düşüncesinin parlak ışıklarından biri, halkın, dehasını görmezden geldiği&nbsp;kişiler arasında patetik bir örnekti.</p>

  <p>Kırk el gürültülü biçimde çarparak alkışa döndü, birçok kibrit ucu yanıp söndü, Oliveira koltuğunda olabildiğince gerindi ve daha bir iyi duyumsadı kendini. Kaza geçiren yaşlı&nbsp;adam da hastane yatağında, şokun hemen ardından insanın üstüne çöken yarı baygınlığa gömülmüş olup, kendisini daha iyi&nbsp;duyumsuyor olmalıydı, şok sonrası uykulu hal insana kendini&nbsp;daha bir mutlu duyumsatır, o anda kendine hâkim olmak istemez, başkalarına bırakır yönetimini ve yatılan yatak insana bir gemiymiş gibi gelir, paralı izne çıkmış gibidir, günlük yaşantıdan rastgele bir kopuşu yaşıyor gibisine mutludur. "Bu günlerde gidip onu hastanede görmek istiyorum, görmeliyim," diye&nbsp;düşündü Oliveira. "Ama acaba ıssız adasında onu rahatsız etmiş, düzenini bozmuş olur muyum ki, kumlar üstünde kalan ayak izleri olacağım o kadar, haydi canım dur orada, ne hassas oldum çıktım."</p>

  <p>Alkış sesleriyle gözünü açtı ve Berthe Trepat'nın, şükran duygularını karşısındakine anlatmak istercesine öne öne eğilerek zoraki selamlayışını izledi. Yüzünü görmeden önce, ayakkabılarına ilişince gözleri, büyülenmiş gibi kalakaldı, öylesine&nbsp;belirgin biçimde erkek ayakkabısına benziyorlardı ki, hiçbir kadın etekliği bu havayı gideremezdi. Köşeli uç, topuk yok, hiç&nbsp;de kadınsı gözükmeyen bağcıklar. Gerisi hem eğilip bükülmez&nbsp;sertlikte, hem gepgenişti; sımsıkı bir korse içine tıkıştırılmış&nbsp;iriyarı bir kadındı. Berthe Trepat şişman sayılmazdı, zar zor, "eh, sağlam yapılı" denebilecek türdendi. Ya siyatiği, ya lumbagosu olmalıydı ki bir şey onu zorluyordu, önce cepheden görünüyordu, selamlamak için olacak; sonra yandan görüyordunuz, hemen ardından da piyano ile tabure arasına kayıveriyordu geometrik biçimde ikiye katlanıp oturuşa geçiyordu. Yerine oturunca, yeniden başını çevirdi ve bir kez daha selamladı, oysa artık kimse alkışlamıyordu. "Yukarıda bir yerlerde başını&nbsp;oynatmasını sağlayan ipler olmalı," diye düşündü Oliveira.&nbsp;Kuklaları da, robotları da severdi. "Kaçınılmaz Bağdaştırıcılık"tan da doğrusu olağanüstü şeyler bekliyordu. Berthe Trepat&nbsp;bir kez daha dinleyicilerine baktı, pudralanmış bembeyaz yüzü&nbsp;önlerinde dolunay gibi, kıpkırmızı boyanmış kiraz gibi dudakları yayılıp eski Mısır kayıklarına benzedi. Yeniden yan döndü,&nbsp;papağan gagasını andıran küçük burnu, elleri buruşuk iki eldiven gibi oktava yerleşirken, klavyeyi şöyle bir kavradı baştan&nbsp;sona. Ve ilk bölümün otuz iki akoru sese geçti. Birinci ile ikinci&nbsp;arasında tam beş saniyelik bir süre vardı, ikinci ile üçüncü arası&nbsp;ise on beş saniyeydi. On beşinci akora gelince, Rose Bob yirmi&nbsp;beş saniyelik bir es işareti koymaya karar vermişti bir kere. Oliveira, başlangıçta Weber'ci yaklaşımla durakları uygun yerde kullanışını beğendiyse de, sık sık yinelenmesinin yeterince zarar verip güzelliği bozduğunu çabucak fark etti. Yedinci ile sekizinci akor arasında dinleyiciler öksürdüler, on dört-on beş yaş arası bir sarışın bayanın "hay Allah! Yuh olsun!" dediği net&nbsp;bir biçimde duyuldu. Yirminci akora yaşlı, kırık dökük, gerçek&nbsp;bir "evde kalmış" kız kurusu, şemsiyesini hızla kavrayıp bir&nbsp;şeyler söylemek amacıyla ağzını açtı, ama yirmi birinci akor,&nbsp;çalana acıyıp ezdi geçti sesini. Olup bitenle gırgır geçen Oliveira, Berthe Trepat'ya baktı; ona sanki gözünün bir ucuyla dinleyicileri izliyormuş gibi geldi. Sağ gözüyle süzüyordu, Berthe&nbsp;Trepat'nın küçük profili görkemli bir bakışla sızıyordu içlerine,&nbsp;Oliveira zavallının belki de kaç kişilik yer satıldığını hesapladığını düşündü. Yirmi üçüncü akorda, dımdızlak bir adam ayağa&nbsp;fırladı, beğenmediğini tepeden bakışıyla fark ettirip, burnundan soluya soluya, Rose Bob'un sekiz saniyelik süre ile sınırladığı sus anında topuklarını döşemede çınlata çınlata salondan&nbsp;çıktı. Yirmi dördüncü akordan sonrası, sus'lar iyice azaldı, yirmi sekizinciden otuz İkinciye dek de cenaze marşı ritmiyle gitti&nbsp;ki pek de fena sayılmazdı. Berthe Trepat ayağını pedaldan çekti, sol elini kucağına koydu ve ikinci bölüme atıldı. Bu bölümün&nbsp;valnızca dört ölçüsü vardı, her biri aynı değerde üç notadan&nbsp;oluşuyordu. Üçüncü bölüm, klavyenin her iki ucundan ortaya,&nbsp;sonra da ortadan her iki uca kromatik gidip gelişlerden ibaretti.&nbsp;Hiç beklenmedik bir anda da piyanist durdu, birden ayağa&nbsp;kalktı, salonu kırgın bir eda ile selamladı, Oliveira bir tereddüt,&nbsp;hatta korku sezdi bu devinimde. Bir çift, deliler gibi alkışladı.&nbsp;Bir baktı ki kendisi de alkışlıyor, nedenini bilmeden (nedenini&nbsp;anladığı zaman ise Oliveira homurdandı, sonra da durdu).&nbsp;Berthe Trepat çabucak yine yan döndü ve rastgele bir parmağını klavyede gezdirdi, sessizlik oluşsun diye bekledi. Sonra <span style="font-weight: bold; font-style: italic;">General Leclerc için Pavane'ı</span>&nbsp;çalmaya başladı.</p>

  <p>İlk ölçülerde, Oliveira hem Berthe Trepat'nm kotardığı arap saçına, hem de gencinden yaşlısına orada bulunanların çoğunun saygı gösteriş ya da seyrediş, dinleyiş biçimlerine dikkat&nbsp;etti durdu. Biraz Liszt, biraz Rachmaninov karışımı olan La Pavane, bıkıp usanmadan iki-üç temayı art arda yineliyor, sonra bitmek bilmeyen çeşitlemeler kahramanlık ve cesareti anlatan parçalarla (çok kötü yorumlandı buraları, her yanı delik deşik edilip de şurasına burasına yamalar vurulmuş gibiydi) top arabasına konmuş cenazeye dair yer yer Alix Alix'in ayıla bayıla&nbsp;yer verdiği ses patlamalarıyla kesilen görkemlilik gösterileri&nbsp;geliyordu. Bir-iki kez Oliveira kendi kendine sormadan edemedi, acaba Berthe Trepat'mn Salammbö'vari yapılmış kabarık&nbsp;saçları dağılıp dökülecek miydi, ama bir yığın toka ve firketeyle <span style="font-weight: bold; font-style: italic;">Pavane</span>'ın sarsan gürültülü müziğinin orta yerine demir atmış&nbsp;gemi gibi sımsıkı tutturulmuş olmalıydı. Sonunda finali haber&nbsp;veren neşeli arpejler döküldü, üç tema da sırasıyla yinelendi&nbsp;(hele biri tamamen Strauss'un <span style="font-weight: bold; font-style: italic;">Don ]uan</span>'ından çıkmaydı) ve&nbsp;Berthe Trepat klavye üzerine akorlar yağdırdı, tam sonuncusu,&nbsp;sağ elinden çıkanı, yanlış ses çıkardı, ki bu kim çalarsa çalsın&nbsp;başa gelebilecek bir kusurdu, Oliveira yürekten sevinç duydu,&nbsp;eğlenmişti, hararetle alkışladı.</p>

  <p>Piyanist, kurulu oyuncak bebekler gibi, garip zembereklerle yönetiliyormuşçasına kesik devinimlerle yüzünü seyircilerden yana döndürdü, selam verdi. Hatta şöyle bir bakışıyla salonu taradı, ölçüp biçti; topu topu sekiz dokuz kişi kaldığını görmüş olmalıydı. Yine de kendinden emin bir şekilde, ağırbaşlı havasıyla ilerledi, salondan çıktı; yer gösteren kadın perdeleri&nbsp;kapattı, sonra şekerleme frigo dondurma satmak için döndü.</p>

  <p>Bir anlamda çekip gitse, daha iyi olurdu, ama bu dinletinin tümünde Oliveira'nın hoşuna giden bir şeyler vardı. Bir kez&nbsp;zavallı Berthe Trepat, repertuvarına hep ilk kez yorumlanan&nbsp;yeni yapıtlar seçmişti. Görkemli polonezler, ay ışıkları ve ateş&nbsp;danslarının var olduğu şu dünyada bu tür bir atılımla dünya&nbsp;prömiyerini sunmak övgüye değerdi doğrusu. Bu bebek suratlı, devekuşu tüylerine sarmalanmış kaplumbağa çehreli, insan&nbsp;sesli kadının yüzünde, sırları dökülmüş çaydanlıklar arasında&nbsp;yaşamak zorunda kalan Becassin ifadeli bakışlarında, Risler'i&nbsp;ya da eski salonlarda, sanat ve şiir üzerine verilen söylevleri&nbsp;dinleyip de, gerçek bir Raymond Duncan Akademisi doğrultusunda sanat kültüne ay sonunda -beş kuruşsuzken- katılabilmek amacıyla arkadaşlarından borç paralarla kırk bin frankı&nbsp;bulan bir bütçeye sahip ihtiyar kadınlarınkini andıran çehresinde yine de heyecan veren bir şeyler vardı. Ayrıca bu salonu kiralamadan önce Bob Rose ve Alix Albc'in nice pis, ince hesapları vardı, ya şu iyi yürekli bir öğrenciye teksir ettirilerek çoğaltılan program? Sonuçsuz verimsiz davetiye gönderimleri?&nbsp;Salonun yarı yarıya boş oluşunu, ama yine de çalması gerektiğini kulisten bakıp görüp anlamak yeterdi evet sanatının altın&nbsp;yılı ama hâlâ çalmak zorunluluğunu içinde duyuşu... Tüm&nbsp;bunları anlamak zor değildi. Celine için nefis bir roman bölümü olabilirdi; Oliveira'nın ise, genel havayı, yoksul ve işe yaramaz bir kalabalığa seslenen aynı biçimde kısır ve yararsız sanat&nbsp;etkinliklerinin sürüp gitmesini aklı almıyordu, elinden daha&nbsp;fazlası da gelmezdi ki, iyice biliyordu bunu. "Tabii," dedi alayla, "bu kırık dökük mekanizmayla karşılaşmak da bana nasip&nbsp;oldu ola ola. Önce şu arabanın altına giren ihtiyar salak, şimdi&nbsp;de şu Berthe Trepat denen kadın. Dışarıdaki berbat havayı ve&nbsp;kendimi bir yana bırakalım hele, evet onlardan, özellikle de&nbsp;benden söz etmek yok."</p>

  <p>Salonda kala kala dört kişi kalmıştı. Oliveira, piyanisti yalnız bırakmaması, ona destek olabilmesi için ön sıraya gitmesi gerektiğini düşündü. Bu türden destek garip ve hoştu doğrusu&nbsp;ama yine de ön sıraya gidip yerleşti, sigarasını tüttüre tüttüre&nbsp;bekledi. Tam Berthe Trepat yeniden gözüktüğü anda kadınlardan biri daha kalkıp çıkmaya yeltendi; sanatçı gözünü dikti kadına, sonra dönüp neredeyse tümü bomboş olan salonu öne&nbsp;eğilerek selamladı. "Salonu terk eden kadm kıçına tekmeyi hak&nbsp;etti," diye düşündü Oliveira. O an birden tepkilerinin &nbsp; Pavene'a ve Rose Bob'a karşın Berthe Trepat'ya duyduğu sevgiden, ilgiden kaynaklandığını anladı. "Nicedir böylesi bir şey gelmediy-di başıma. Yıllar beni yumuşatıyor mu ne?" diye geçirdi içinden. Ne çok metafizik ırmak öyle, birden hastaneye gidip ihtiyarı ziyaret etmeyi ve şu korseler içindeki deli kadım alkışlamayı istemesine şaşmadan edemedi. Garipti. Herhalde soğuğun ve ıslak ayakların etkisi olmalıydı.</p>

  <p><span style="font-weight:bold;font-style:italic;">Delibes-Saint Saens Sentezi'</span>ni yorumlamaya başlayalı üç dakika olmuştu ki arkada oturan tek seyirci kitlesini oluşturan çift ayağa kalktı ve göz göre göre çıkıp gitti. Oliveira, Berthe Trepat'nın kaçamak bakışını yakaladı yeniden, sanki elleri sımsıkı&nbsp;bağlanmış gibi piyanonun üstüne eğilmiş, çok büyük çaba göstererek, en ufak boşluktan yararlanıp, yalnızca Oliveira ve yaşlı bir bayın kalakaldığı salona göz ata ata çalıyordu, bu iki kişi de&nbsp;tüm dikkatlerini topladıklarını belli eder bir ifadeyle şimdilik&nbsp;sessizce dinliyorlardı. Sonunda, "Kaçınılmaz Bağdaştırıcılık"&nbsp;Oliveira gibi usta olmayan bir dinleyicinin bile gizlerini çözebileceği biçimde ortalığa döküldü: <span style="font-weight: bold; font-style: italic;">Cadix'in Kızları'</span>ndan dört ölçü,&nbsp;sonra sağ el <span style="font-weight: bold; font-style: italic;">Yüreğin Açık Sesine'</span>den tınılar getirirken sol el kaçamak yanından <span style="font-weight: bold; font-style: italic;">Lakme'</span>den çıngırak sesleriyle gelen havaları&nbsp;aktarıyordu, neden sonra her iki el birlikte <span style="font-weight: bold; font-style: italic;">Ölüler Dansı'</span>nda ve&nbsp;<span style="font-weight: bold; font-style: italic;">Coppelia'</span>da gezindi, ta ki programda <span style="font-weight: bold; font-style: italic;">Victor Hugo'ya İlahi</span> ve <span style="font-weight: bold; font-style: italic;">Nil&nbsp;Kıyısında'</span>ya atfen sayılı başka temalar gelip de yüreklice öbürlerinin yerini alana dek sürdü; kaçınılmaz olmasına kaçınılmazdı, hemen hemen yazgısal biçimde hem de, bundan daha&nbsp;başarılı sonuç düşünülemezdi doğrusu, dingin havalı bay da,&nbsp;eldivenini ağzına tutarak gülmeye başladı, Oliveira adamcağızın yüzde yüz haklı olduğunu kabullenmek zorunda kaldı,&nbsp;onun susmasını isteyemezdi insan bu durumda ve Berthe Trepat da aynı şeyi düşünmüş olmalı ki yanlış notalar basmada&nbsp;iyice ileri gitti, elleri felçliymiş gibi titriyor, kolları sarsılıyor ve&nbsp;folluğa yerleşirken tavuğun kanat açması gibi, dirseklerini iki&nbsp;yana açıyordu. <span style="font-weight: bold; font-style: italic;">Yüreğin Açık Sesine</span>, sonra yine, <span style="font-weight: bold; font-style: italic;">Nereye Gidiyor&nbsp;Hintli Kız?</span> İki bağdaşık akor, bir arpej, <span style="font-weight: bold; font-style: italic;">Cadix'in Kızları</span> tra-la-la-la hıçkırık gibi geliyor art arda Pierre Boulez'ce, yan yana bir&nbsp;yığın nota (vay canına), yaşlı bay neredeyse anırır gibi sesler çıkararak, koşa koşa salondan çıktı, eldiveni dudaklarına bastırıyordu, tam o sırada Berthe Trepat gözlerini klavyeye dikmiş,&nbsp;ellerini iki yana indiriyordu uzun bir saniye boyu, bitimsiz denecek denli uzun bir saniyecik, umutsuz biçimde boş, bomboş&nbsp;bir zaman Trepat ile Oliveira arasında akıp geçti, ikisi yapayalnızdılar şimdi salonda.</p>

  <p>— &nbsp;&nbsp;&nbsp;Bravo, dedi Oliveira, Bravo Madam. Alkışın yerine bu daha iyi olacakmış gibi geldi ona. Bravo!</p>

  <p>Ayağa kalkmadan taburesinde döndü. Berthe Trepat dirseğini la sesi veren tuşa dayadı, la çıktı. Birbirlerine baktılar, Oliveira kalkıp sahne kenarına yaklaştı.</p>

  <p>— &nbsp;&nbsp;&nbsp;Çok ilginç, dedi. İnanın bana Madam, konserinizi gerçekten büyük bir ilgiyle izledim.</p>

  <p>&nbsp;İt herif.</p>

  <p>Berthe Trepat bomboş salona bakıyordu. Gözkapaklarından biri seğiriyordu. Bir şey soracak gibiydi, bir şeyler bekliyor gibi. Konuşması gerektiğini duydu Oliveira.</p>

  <p>— &nbsp;&nbsp;&nbsp;Sizin gibi bir sanatçı, halkın gösterdiği anlayışsızlığı ve&nbsp;züppeliği iyi bilir. Öyle olmalı. Zaten siz de onlar için değil, kendiniz için çalıyorsunuz, biliyorum.</p>

  <p>— &nbsp;&nbsp;&nbsp;Kendim için, diye yineledi Berthe Trepat, onu dinleti&nbsp;öncesi seyirciye tanıtan yaşlı bayınkiyle şaşırtıcı biçimde benzerlik gösteren papağan sesiyle konuşuyordu.</p>

  <p>—Başka kim olabilir ki, dedi, düş kuran bir adam edası ve rahatlığı ile sahneye tırmanırken Oliveira. Nietzsche'nin dediği&nbsp;gibi, bir sanatçı yalnızca yıldızlara güvenmelidir.</p>

  <p>— &nbsp;&nbsp;&nbsp;Kimsiniz bayım siz, diye atıldı Berthe Trepat sıçrayıp.</p>

  <p>— &nbsp;&nbsp;&nbsp;Gösterilere ilgi duyan herhangi biri.</p>

  <p>Sözcükleri sıralamayı sürdürmek olanaklıydı, eski hikâye. Önemli olan bir şey varsa o da orada bulunmaktı, kısa bir süre&nbsp;için birine arkadaşlık etmek. Hem de nedenini bilmeksizin.</p>

  <p>Dinliyordu Berthe Trepat, ama sanki orada yok gibiydi. Zorlukla kalktı ayağa, salona, kulise baktı.</p>

  <p>— &nbsp;&nbsp;&nbsp;Evet, dedi, geç oldu, eve dönmem gerek.</p>

  <p>Bunu kendi kendine söylemişti sanki, kendini cezalandırıyor gibiydi.</p>

  <p>— &nbsp;&nbsp;&nbsp;Sizinle gelebilir miyim acaba, dedi Oliveira, eğilerek selamlarken, tabii çıkışta, sizi bekleyen birileri yoksa demek istiyorum.</p>

  <p>— &nbsp;&nbsp;&nbsp;Kimse yoktur, bu kesin. Valentin beni seyirciye tanıttıktan hemen sonra gitti. Sahi nasıl buldunuz o konuşmayı?<br /></p>

  <p>— &nbsp;&nbsp;&nbsp;İlginç, dedi Oliveira, gitgide daha çok düşler içinde olduğu ve düşçü olmanın hoşuna gittiği kanısına vardı.</p>

  <p>— &nbsp;&nbsp;&nbsp;Daha iyisini de yapar Valentin, dedi Trepat. Beni kullanılmış bir çorap gibi bir yana fırlatmasını da iğrenç buluyorum.</p>

  <p>— &nbsp;&nbsp;&nbsp;Sizden de, işinizden de büyük bir hayranlıkla söz etti&nbsp;ama.</p>

  <p>— &nbsp;&nbsp;&nbsp;On beş frank için, kokmuş balığa bile, ne övgüler düzebilecek güçtedir. On beş frank, diye yineledi Berthe Trepat, dalgındı.</p>

  <p>"Aptallık ediyorum galiba' diye söylendi kendi kendine Oliveira. Selam verip yerine geri dönseydi eğer, sanatçı da unutur giderdi, yaptığı öneriyi de anımsamazdı bile. Ama böyle olmadı, sanatçı bu kez durmaksızın ona bakmaktaydı. Oliveira&nbsp;onun ağladığını gördü.</p>

  <p>— &nbsp;&nbsp;&nbsp;Valentin pis, aşağılık bir herif. Herkes öyle. Siz de gördünüz, iki yüz kişi vardı tam, belki iki yüzden de çok, dünya prömiyeri için olağanüstü değil mi bu? Onlara bedava bilet gönderdiğimizi sanmayın, para verip aldılar. İki yüz kişiden çok ama şu an yalnızca siz varsınız, Valentin de çıkıp gitti ve ben...</p>

  <p>— &nbsp;&nbsp;&nbsp;Yokluklar vardır, gerçek zaferdir! Var olmalarından iyidir, dedi Oliveira, kulaklarına inanamadı sonra da.</p>

  <p>— &nbsp;&nbsp;&nbsp;Ama niye gittiler? Gidişlerini gördünüz mü? İki yüzden çok ve önemli kişiler de var aralarında, Madam de Roche'u gördüm, hiç kuşkum yok bundan, Doktor Lacour'u,&nbsp;Montellier'yi, son keman yarışması ödülünü alan profesör&nbsp;vardı... Sanırım <span style="font-weight:bold;font-style:italic;">Pavane</span> hoşlarına gitmedi, bu yüzden çıktılar,&nbsp;siz ne dersiniz? Değil mi, benim <span style="font-weight:bold;font-style:italic;">Sentez</span>'den önceydi, çıktılar,&nbsp;gözlerimle gördüm.</p>

  <p>— &nbsp;&nbsp;&nbsp;Pek tabii, pek tabii, hiç kuşkunuz olmasın, doğruyu söylemek gerek, <span style="font-weight:bold;font-style:italic;">Pavane...</span></p>

  <p>— &nbsp;&nbsp;&nbsp;<span style="font-weight:bold;font-style:italic;">Pavane</span> bile değil, rezilliğin ta kendisi. Hata Valentin'in.&nbsp;Valentin, Alix Alix'le yatıyormuş, söylemişlerdi bana nicedir.&nbsp;Söyleyin bakalım, genç adam, söyleyin böylesi bir alçaklığın&nbsp;bedelini niçin ben ödemek zorunda kalayım? Ben ki altın madalya almışım, Grenoble'da, Puy'da benim için yazılan yazıları size göstereceğim, övgüyle söz ediyorlar...</p>

  <p>Gözyaşları boynundan aşağı iniyor, pörsük dantellerle gri teni arasında kayboluyordu. Oliveira'yı kolundan tutup sarsalamaya başladı. Sinir krizi geçirecek gibiydi.</p>

  <p>— &nbsp;&nbsp;&nbsp;Neden gidip mantonuzu aramıyorsunuz, hemen giderdik, dedi aceleyle Oliveira, temiz, serin hava iyi gelir, hatta bir şeyler içsek de olur, benim için gerçek bir...</p>

  <p>— &nbsp;&nbsp;&nbsp;Bir şey içmek iyi gelir ha, diye yineledi Berthe Trepat.</p>

  <p>Benim gibi altın madalya sahibi biri.</p>

  <p>— &nbsp;&nbsp;&nbsp;Nasıl isterseniz, dedi bir ara Oliveira.</p>

  <p>Ayrılmak için devindi Oliveira, ama sanatçı koluna asıldı ve yanaştı iyice. Konser karışımı ter, naftalin, benzin (ve ucuz losyon ve çiş) kokularını soludu. İşe bak, önce Rocamadour,&nbsp;şimdi de Berthe Trepat... "Altın madalya" diye yineliyordu sanatçı, ağlıyor, hıçkırıklarla sarsılıyordu. Birden feci bir hıçkırık&nbsp;sarsaladı onu, havaya kaldırdı ağzını, seste akor arıyor gibi&nbsp;sanki. "Hep aynı şey... böyledir..." diye geçirdi içinden Oliveira, boşuna, kişisel düşüncelerden kaçmak boşunaydı, herhangi&nbsp;bir ırmağa sığınmak, pek tabii doğaüstü bir ırmağa saklanmak&nbsp;boşuna. Artık karşı koymuyordu Berthe Trepat, Oliveira'nın,&nbsp;kendisini kulise doğru götürmesine ses çıkarmadı; orada durmuş bir yer gösterici kadın onlara dikkatle bakıyordu lambası ve tüylü şapkası elindeydi.</p>

  <p>— &nbsp;&nbsp;&nbsp;Bayan kendini iyi hissetmiyor mu?</p>

  <p>— &nbsp;&nbsp;&nbsp;Heyecandan, dedi Oliveira. Geçer. Mantosu nerede?</p>

  <p>Dekorlar, çarpık bacaklı masalar, bir arp ve bir portmanto arasında bir sandalye vardı, üstünde de yeşil bir yağmurluk. Oliveira giyinmesi için Berthe Trepat'ya yardım etti; başını öne&nbsp;eğmişti yeniden ama artık ağlamıyordu. Küçük bir kapıdan ve&nbsp;karanlık koridordan geçip bulvara çıktılar, geceydi. Yağmur çiseliyordu.</p>

  <p>—Taksi bulmak zor olacak, dedi Oliveira, cebinde üç yüz frankı vardı yalnızca. Uzakta mı oturduğunuz yer?</p>

  <p>— &nbsp;&nbsp;&nbsp;Hayır, Pantheon'un yanında, yürüyelim daha iyi.</p>

  <p>— &nbsp;&nbsp;&nbsp;Evet, daha iyi.</p>

  <p>Berthe Trepat ağır ağır ilerliyordu, sürekli başını sağa sola sallıyordu. Yağmurluğunun başlığıyla yarı savaşçıyı, yarı Kral&nbsp;Übü'yü andırıyordu. Oliveira, montunun yakasını iyice yukarıya kaldırdı. Hava ayazdı, acıkmaya başlıyordu karnı.</p>

  <p>— &nbsp;&nbsp;&nbsp;Çok iyisiniz, dedi sanatçı. Rahatsız oldunuz benim için.&nbsp;<span style="font-weight:bold;font-style:italic;">Sentez'imi</span> nasıl buldunuz?</p>

  <p>— &nbsp;&nbsp;&nbsp;Hanımefendi, ben amatörüm, basit bir dinleyici; ben&nbsp;kim, müzik kim, doğruyu söylemek gerekirse...</p>

  <p>— &nbsp;&nbsp;&nbsp;Sevmediniz, dedi Trepat.</p>

  <p>— &nbsp;&nbsp;&nbsp;İlk dinleti, dünya prömiyeri...</p>

  <p>Aylarca, aylarca çalıştık Valentin'le ben. Bu iki dehayı bir araya getirebilmek, birbirleriyle uyum sağlamak için gece&nbsp;gündüz araştırdık.</p>

  <p>— &nbsp;&nbsp;&nbsp;Ama yine de kabul edersiniz ki Delibes...</p>

  <div>
    <div>
      — &nbsp;&nbsp;&nbsp;Bir dâhi, dedi yeniden Berthe Trepat. Bir gün Erik Satie'de benim yanımda söyledi. Her ne kadar doktor Lacour, Satie'nin beni... nasıl deniyordu? Öyle öne sürse de, biliyorsunuz kuşkusuz son günlerinde nasıldı? Ben yürek içlerini okumayı&nbsp;bilirim delikanlı ve Satie, Delibes'in dehasının farkındaydı, dâhi olduğuna inanıyordu. Nerelisiniz siz, delikanlı?
    </div>
  </div>

  <p>— &nbsp;&nbsp;&nbsp;Arjantinliyim. Bayan, üstelik yeri gelmişken söyleyeyim, delikanlı filan da değilim.</p>

  <p>— &nbsp;&nbsp;&nbsp;Ah, Arjantin ve pampas'lar... Oralarda da benim yapıtımla ilgileniliyor mu dersin?</p>

  <p>— &nbsp;&nbsp;&nbsp;Hiç kuşkum yok bayan.</p>

  <p>— &nbsp;&nbsp;&nbsp;Belki de büyükelçiniz aracılığı ile benim için bir randevu koparabilirsiniz. Thibaud, Arjantin'de Montevideo'ya gidebiliyorsa neden ben de gitmeyeyim, ben ki kendi müziğimi çalıyorum! Umarım bu önemli noktayı iyi anladınız: Kendi müziğim diyorum.</p>

  <p>— &nbsp;&nbsp;&nbsp;Besteniz çok mu, dedi Oliveira, şimdi de kendini kusmuk gibi hissediyordu.</p>

  <p>Opus 84'teyim... hayır, durun bakalım... birden aklıma geldi, yola çıkmadan önce Bayan Nolet'yi görmeliyim, halledilmesi gerekli bir para sorunu var tabii İki yüz kişi ne kadar eder bakayım!..</p>

  <p>Sesi mırıltılar arasında yitip gitti, Oliveira ona gerçeği söylemenin doğru olup olmayacağını sorup duruyordu kendi kendine, ama biliyordu, bu kadın doğrusunu, elbet ya, gerçeği biliyordu.</p>

  <p>— &nbsp;&nbsp;&nbsp;Büyük skandal, dedi Berthe Trepat, iki yıl önce aynı salonda çaldım, Poulenc de gelmeye söz vermişti. Tamam mı,&nbsp;yalnızca Poulenc, o kadar. O gece esin dünyasında yüzüyordum, heyecan içindeydim, ne yazık ki son anda, son dakikada&nbsp;bir engel... bir işi çıkmış... bilirsiniz müzisyen yaşantısı nedir...&nbsp;Bakın bu kez de Nolet benden fiyatları yarı yarıya indirmemi&nbsp;istemişti. Tam yüzde elli, yarısı, diye yineledi, büyük öfke içindeydi. Neyse, n'olursa olsun, iki yüz kişiye satılan bileti hesap edersek eğer...</p>

  <p>— &nbsp;&nbsp;&nbsp;Ama biliyorsunuz bayan, dedi Oliveira, onu dirseğinden yakalayıp hafifçe yüzünü Seine Nehri yakasına çevirdi; salon çok karanlıktı, belki de çok iyi sayamadınız, ha?..</p>

  <p>— &nbsp;&nbsp;&nbsp;Hayır, hayır, dedi Berthe Trepat, yanılmadığımdan kesinkes eminim. Durun, hesabı şaşırttınız bana. Bekleyin biraz,&nbsp;hesaplamam gerekiyor.</p>

  <p>Mırıltılara gömülüp gitti yeniden, sürekli bir kıpırtı dudaklarında, parmaklarında, belki de ne Oliveira'nın, ne de kendisini sürüklediği yolun kesinlikle farkında değildi. Yüksek sesle söylediklerini pekâlâ alçak sesle de söyleyebilirdi. Paris sokakları tek başına konuşup duran insanlarla doluydu.&nbsp;Oliveira bu bütünün dışında değildi ki; durum dışı olan, yaşlı&nbsp;kadına karşı aptalca davranmaktı, ona evine dek eşlik etmek,&nbsp;bu boyaları akmış bebeğe, bu zavallı kendini beğenmiş, yüreği&nbsp;kabarmış kadına, yüreğinde aptallıkla deliliğin bu akşam gerçekten <span style="font-weight:bold;font-style:italic;">pavane</span> dansını yaptığı yaratığa karşı bu türden el uzatmaktı. "İğrenç bir kadın, en iyisi onu fırlatmak yere, suratına&nbsp;tekmeyi basmak ve tahtakurusu gibi ezmek. Onuncu kattan&nbsp;düşen bir piyano gibi patlatmak. Gerçek iyilik onu ortadan&nbsp;kaldırmak, kendisinin bile inanmadığı sezgileriyle, düşleriyle&nbsp;bir köpek gibi kıvranıp acı çekmesine engel olmak, evet, ayağıma sızan suları duymamak için, bomboş evi, ya da şu çift çeneli pis, ihtiyar adamı düşünmemek için uydurduğu düşleriyle yok etmek onu. İğrendiriyor beni bu kadın, ilk köşe başında&nbsp;tüyeceğim, farkına varmaz bile kaçtığımın. Ne berbat bir gün,&nbsp;Allah kahretsin, ne biçim bir gündü."</p>

  <p>Ah, bir Lobineau Sokağı' na sapıp kaçabilseydi, tabii hemen arkasından gelebilirdi ihtiyar, ama bırakıp evine dönebilirdi de. Oliveira arkasına bir göz attı, kolunu bir-iki silkeleyip kaçacak anı kollamaya başladı, dirseğine ağır bir şey asılmış&nbsp;gibi tutuyordu onu, bir şeyler rahatsız ediyordu, sonra, ağırlığın ne olduğu kesinlik kazandı, Berthe Trepat'ydı bu; Lobineau Sokağı'na bakıp duran, bir yandan da onunla birlikte evine&nbsp;gitmek için Tournon Sokağı'na doğru sapmak amacıyla sanatçının yolun karşısına geçmesine yardım eden Oliveira'nın koluna asılan onun eliydi.</p>

  <p>— &nbsp;&nbsp;&nbsp;Herhalde ateşi yakmıştır, dedi Berthe Trepat. Hava çok&nbsp;soğuk değil, ama bilirsiniz ateş sanatçının dostudur, öyle değil mi? Birlikte bir şeyler içmek için yukarı gelirsiniz, Valentin, siz ve ben?</p>

  <p>— &nbsp;&nbsp;&nbsp;Yoo, hayır bayan, dedi Oliveira. Kesinlikle gelemem,&nbsp;n'olursa olsun; size eşlik etmek şerefi yeter bana. Üstelik...</p>

  <p>— &nbsp;&nbsp;&nbsp;Bu kadar alçakgönüllü olmayın canım. Çok gençsiniz.&nbsp;Gençsiniz değil mi? Genç olduğunuz anlaşılıyor kolumdayken... -parmaklarını adamın montunun kollarına iyice bastırıyordu- Ben örneğin, olduğumdan daha yaşlı gösteriyorum, sanatçı yaşamı n'olacak, öyle değil mi?</p>

  <p>— &nbsp;&nbsp;&nbsp;Hayır, efendim, hayır, dedi Oliveira, bana gelince, kırk&nbsp;yaşımı geçtim ben, sağ olun ama şişiriyorsunuz beni...</p>

  <p>Ağzından sözcükler kendiliğinden çıkıyordu, elinden gelen bir şey yoktu, gerçekten çok sıkıcı bir durumdu. Koluna yük gibi asılmış haliyle Berthe Trepat geçmiş günlerden söz&nbsp;ediyordu, bazen bir tümcenin ortasında duruyor, kafasında bir&nbsp;şeyler hesaplıyor gibiydi. Bazen de parmağını burnuna dayıyor, göz ucuyla Oliveira'yı süzüyordu; bunu yaparken de eldiveninin tekini çabucak çıkarıyor, çıplak elinin ayası kaşınıyormuş gibi, durmadan öbür eliyle kaşıyordu (hafifçe Oliveira'nın kolundan çıkıyordu bunu yaparken) sonra elini piyanodaymış gibi burun hizasına dek kaldırıp burun deliklerinden&nbsp;birini bir anlık karıştırır gibi yapıyordu.</p>

  <p>Oliveira bu sırada başka yere bakıyor gibi davranıyordu, yeniden çevirdiğinde başını, Berthe Trepat eldivenini eline yeniden takmış ve koluna bir kez daha asılmış oluyordu. Her&nbsp;şeyden, kişilerden söz ede ede böylece gidiyorlardı yağmurun&nbsp;altında. Luxembourg Parkı'nın önünden geçerken gittikçe daha da güç hale gelen, gençlerin küstahça tavırlarını, hem terbiyesiz, hem deneyimsiz oluşlarını, halkın iflah olmaz züppeliğini, Saint-Germain Pazarındaki biftek fiyatlarını veya Buci'nin&nbsp;oradaki fiyatları ve ortalama bir fiyatla biftek bulunabilecek&nbsp;yer seçme konusunu tartışıp duruyorlardı. İki-üç kez, sevimli&nbsp;bir tavırla ne iş yaptığını sormuştu Oliveira'ya, umutları, özellikle de başarısızlıkları konusunda sorular yöneltmişti, ama bu&nbsp;sorulara daha yanıt bile verilmeden, söz dönüp dolaşıp birden&nbsp;yine Valentin'in açıklanması zor kayboluşuna, <span style="font-weight:bold;font-style:italic;">pavane</span>'ı çalarken yaptığı yanlışlara, Valentin konusunda gösterdiği zayıflığa, ama bundan böyle bunu sürdürmeyeceğine geliyordu, "İbne herif" diye mırıldanıyordu Berthe Trepat ve Oliveira kolunda asılı elinin kasıldığını duyumsuyordu. "Benim gibi biri bu alçak herif için çalmak zorunda kalsın, olacak iş mi, ne kafası,&nbsp;ne kuyruğu olmayan, adi yaratık, öte yanda on beş kadar yapıtım çalınmayı beklesin dursun..:" Nice sonra, yağmur altında&nbsp;kapüşonlu haliyle hâlâ öylece duruyor (sular Oliveira'nın sırtındaki montun yakasından içeri sızmaya başlıyordu, tavşan&nbsp;kürkünden yakası, iyicene hayvan kafeslerinin içi gibi kokuyordu, her yağmur yağdığında böyle olurdu, ne yapabilirdi ki)&nbsp;ve Oliveira'ya sanki bir yanıt bekliyormuş gibi bakıyordu. Oliveira da ona sevimli sevimli gülümsüyor, onu Medicis Sokağı'na sürüklemek amacıyla hafifçe çekiştiriyordu kolundan.</p>

  <p>— Çok alçakgönüllüsünüz, çok ihtiyatlısınız, diyordu Berthe Trepat. Haydi bakalım biraz da siz kendinizden söz&nbsp;edin. Şair olmalısınız, öyle değil mi ha? Ah, Valentin de öyleydi, gençtik ikimiz de... <span style="font-weight:bold;font-style:italic;">Alacakaranlıkta Şiirler, Mercure de France&nbsp;</span>dergisinde kazandığı büyük bir başarıydı... Thibaudet'den<a id="footnote2"></a><sup><a href="#senol3" id="mehmet3">3</a></sup> bir&nbsp;mektup geldi, bu sabah gelmişçesine anımsıyorum. Valentin&nbsp;yatağında ağlıyordu sevinçten, ağlarken yatağına yüzükoyun&nbsp;kapanır hep; iç parçalayıcı bir görünümdü doğrusu.</p>

  <p>Oliveira, Valentin'i yüzükoyun yatmış ağlıyorken düşünmeye çalıştı, ama gözünün önüne getirebildiği şey kısa boylu, ıstakoz gibi kızarıp duran bir Valentin'di. La Sibylle'in kıçına&nbsp;fitil koymaya çalıştığı Rocamadour'du sanki, Rocamadour direniyordu, kıçını havaya kaldırıyor, minicik kıçıyla Sibylle'in&nbsp;acemi ellerinden sıyrılıp kurtuluyordu. Şu kaza geçiren ihtiyar&nbsp;adama da hastanede fitil koymuş olmalıydılar, akıl alır iş değildi, ne moda olmuştu şu fitiller; anüsün, ona fitil koymaya&nbsp;kalkışan birinin ağzı hizasına dek yükselen anüsün, yalnızca&nbsp;boşaltım işiyle yetinmeyen, şu pembe-yeşil-beyaz renkten&nbsp;mermi biçimindeki şeyleri emmek, yutmak isteyen bu organın&nbsp;şu şaşkınlık verici durumu psikanaliz açısından ele alınmalı.&nbsp;Ama Berthe Trepat ona düşünecek zaman bırakmıyordu ki;&nbsp;yaşamıyla ilgili sorular yöneltiyordu yine, gece bile olsa ona korku veren yüzünü genç kız havalarında yarı yarıya ona dönüyordu konuşurken. Tamamdı, alışılmıştı, bir süredir Paris'te&nbsp;yaşayan bir Arjantinliydi, şey yapmaya çalışıyordu... Dur, şey,&nbsp;ne yapmaya? Aslında, neydi sahiden? Damdan düşer gibi&nbsp;açıklayamıyor insan; şeydi aradığı...</p>

  <p>— &nbsp;&nbsp;&nbsp;Güzellik, coşku, altın ağaç, dedi Berthe Trepat. Susun,&nbsp;söylemeyin, ben bulacağım, biliyorum, çok iyi biliyorum. Ben&nbsp;de yıllar önce Pau'yu terk edip Paris'e geldim, altın ağacın peşinde. Ama zayıftım, hep zayıf oldum delikanlı. Ama durun,&nbsp;adınız ne sizin?</p>

  <p>— &nbsp;&nbsp;&nbsp;Oliveira, dedi Oliveira</p>

  <p>— &nbsp;&nbsp;&nbsp;Oliveira, <span style="font-weight:bold;font-style:italic;">Des olives&nbsp;</span><a href="#senol4" id="mehmet4"><sup>4</sup></a>&nbsp;Yani Akdeniz. Aaaa! Ben de güneyliyim Ah, biz ikimiz de Tanrı Pan'dan geliyoruz genç adam,&nbsp;Pansoylu. Yoo hiç de Valentin gibi değiliz, Lille'den o. Kuzeyliler balık gibi soğukturlar, tamamıyla cıva gibi. Büyük yapıtlara&nbsp;inanıyor musunuz? Fulcanelli beni anlıyor musunuz? Bir şey söylemeyin, durun, işin başmdasınız daha, bazı sanat inceliklerinin daha yeni yeni farkına varan biri. Belki de gerçekte önemli yapıtların özüne varamadınız, oysa ben... Örneğin <span style="font-weight:bold;font-style:italic;">Sente</span>z'i ele&nbsp;alırsak. Valentin doğruyu söylüyor, <span style="font-weight:bold;font-style:italic;">radioesthesie</span>&nbsp;<a href="#senol5" id="mehmet5"><sup>5</sup></a>&nbsp;işi bana kardeş ruhların, ortak iç dünyaların yolunu gösterdi, sanırım bu&nbsp;iyice sezilebiliyor yapıtımda.</p>

  <p>— &nbsp;&nbsp;&nbsp;Ooo, evet evet öyle.</p>

  <p>— &nbsp;&nbsp;&nbsp;Sizin ağır bir <span style="font-weight:bold;font-style:italic;">karma'nız<a id="footnote5"></a><sup><a href="#senol6" id="mehmet6">6</a></sup></span> var, bu hemen anlaşılıyor.</p>

  <p>Kolunu iyice sıkmaya başladı eliyle; sanatçı kadın derin düşüncelere dalıyordu, bunun için de Oliveira'ya sokulmuş kolunu sıkıştırması gerekiyordu, hiç karşı koymayan Oliveira&nbsp;ise yalnızca onu Soufflot Sokağı'na götürmek için meydanı geçirmeye çabalıyordu. "Eğer Etienne veya Wong beni bir görürlerse dillerine düşerim," diye düşünüyordu. Ama Etienne ya&nbsp;da Wong düşünürse düşünsündü, ona ne yararı dokunabilirdi&nbsp;ki, tüm bu pis, kirli pamuk taşıyan "metafiziksel ırmaklar"dan&nbsp;sonra, gelecek onun için sıradan bir önem taşıyordu. "Sanki artık Paris'te değilmişim gibi, ama bir yandan da başıma geleceklere karşı aptalca da olsa dikkatliyim, şu zavallı yaşlı kadının üzüntü ve keder havalarıyla beni sarsması, <span style="font-weight: bold; font-style: italic;">Partine</span>'dan sonra ve tek seyircisi kalmayan konserin ardından insana onu&nbsp;boğulmaktan kurtarmışım gibi sımsıkı sarılması canımı sıkıyor. Bana gelince, neyim bu durumda, pis bir temizlik bezi, silgi bezi, aslında kendimle alıp vereceğim bir şey de yok." Çünkü artık geriye bu duygular kalıyordu duya duya şu an, yağmur altında ve Berthe Trepat'ya sımsıkı yapışmışken, içinde&nbsp;tek tek tüm ışıkların söndürüldüğü kocaman bir evde yanık bırakılmış tek ışıkmış duygusuna kapılmak ve kendisinin gerçekte bu olmadığını, kendi parçalarından herhangi birinde&nbsp;durmuş, gerçek kendisini beklemekte olduğunu, ardından sürükleyip getirdiği yaşlı histerik kadının belki de bir erkek delisi, belki de bir <span style="font-weight: bold; font-style: italic;">doppelganger<a id="footnote6"></a><sup><a href="#senol7" id="mehmet7">7</a></sup></span> olduğunu bilmek kalıyordu geriye; bu zaman içerisinde de işte öteki kendisi, öteki yanı, öteki..." Orada mısın, orada kaldın gitti Oliveira, Almagro semtinde varlığının? Ya da oradan geçerken kazaya mı uğradın,&nbsp;fahişelerin, unutulmayacak denemelerin, gerekli bulduğun şu&nbsp;kahrolası düzensizlik dediğin yerlerden geçerken kaza mı geçirmiş oldun? Her şey avuntuya dönüşüyor, şendeki her şeyin&nbsp;telafi edilebileceğini sanmak daha bir işine geliyor, oysa aslında buna hiç inanmıyorsun, ipe çekmek istediğin tip kesin sona&nbsp;gideceğine göre; bir şeylerin, örneğin deprem gibi; ne bileyim&nbsp;asacağın ipin iki kez kopması gibi, şükür üstüne şükürler çekmek gibi mutlak umudunu yitirmemek istiyorsun, sürekli&nbsp;umut etmek, umut etmek zorundasın, ya ip kopacak, ya başkanın telefonu çalacak, bir ayaklanma, bir başkaldırı, onu o&nbsp;kurtaracak, umut. Ve işte şimdi de, az kaldı az, yaşlı kadın&nbsp;pantolonumun ön yırtmacına dokundu dokunacak."</p>

  <p>Ama Berthe Trepat dolaylı yollarla anlatmak istediği şeyi anlatırken dolambaçlı yollardan aynı tümceler çevresinde kendinden geçmişçesine dönüp duruyordu, Germaine Tailleferre&nbsp;ile Lyon Garı'nda karşılaşmasını coşku içinde anlatmaya kapılmıştı, nasıl da Tailleferre ona <span style="font-weight:bold;font-style:italic;">Prelüde pour losanges oranges</span> adlı yapıtının çok ilginç olduğunu söylemişti, bundan Marguerite Long'a söz edeceğinden, belki de Long'un bunu çalmak isteyeceğinden dem vurmuştu.</p>

  <p>— &nbsp;&nbsp;&nbsp;Ne büyük ve önemli bir başarı olurdu değil mi Bay Oliveira, ne büyük bağış olurdu benim için. Ama bilirsiniz şu&nbsp;emprezaryolar, ne hayvanlık, ne utanç verici zorbalık, inanın&nbsp;en büyük, en büyük yorumcular bile onların kurbanlarıdır...&nbsp;Valentin diyor ki belki yalnız ve yalnız genç bir piyaniste, onlardan daha cesur, atak belki. Ama onlar da yaşlılar gibi, diyor, daha fazla etmezler.</p>

  <p>— &nbsp;&nbsp;&nbsp;Belki de siz bayan, gelecek konserinizde...</p>

  <p>— &nbsp;&nbsp;&nbsp;Yoo artık çalmak istemiyorum, dedi Berthe Trepat başını öte yana çevirerek, Oliveira zaten ondan yana bakmamaya&nbsp;çabalıyordu, kendi müziğimi yazıp çalmak zorunda oluşum&nbsp;utanç verici, oysa ben şimdi bir esin kaynağı, esin perisi olmalıyım, anlıyor musunuz, müzisyenlere esin veren biri, gelmeliler, yapıtlarımı çalmak istediklerini söylemeliler, hatta yalvarmalılar, evet bana yalvarmalılar. Tabii ben de hemen kabul&nbsp;ederdim, çünkü benim müziğim, öyle sanıyorum, halkların&nbsp;duygu dünyalarında olay yaratacak, duygularını ateşleyecek&nbsp;güçte, ister Amerika'da olsun, ister Macaristan'da... Evet, izin&nbsp;verirdim yapıtımı çalmaları için, ama öncelikle, gelip yalvarmalılar bana...</p>

  <p>Oliveira'nın koluna daha bir ateşlice yapıştı, sıkıştırdı, Oliveira ise Saint-Jacques Sokağı'na sapmayı yeğlemişti, ardından sürüklüyordu adeta piyanisti. Buz gibi bir rüzgâr çarpıyordu&nbsp;yüzlerine, yağmuru gözlerine dolduruyordu avuç avuç, ama&nbsp;Berthe Trepat her tür atmosferik kargaşaya duyarsız gibiydi,&nbsp;Oliveria'nın koluna abanmış, karmaşık sözler mırıldanıyor, zaman zaman bir hıçkırık ya da sırıtışla noktalıyor sözünü, duruyordu. Hayır, Saint-Jacques Sokağı'nda oturmuyordu ki o.&nbsp;Ama nerede oturduğunun ne önemi vardı. Düşünsenize <span style="font-weight:bold;font-style:italic;">Sentezin</span> dünya prömiyerinde yalnızca iki yüz kadar dinleyici...</p>

  <p>— &nbsp;&nbsp;&nbsp;Eğer dönmezseniz Valentin merak eder, dedi bir şeyler&nbsp;bulmak için kafasını kurcalayıp duran Oliveira, örneğin yağmur ve rüzgâr altında kirpi gibi yuvarlanıp sürüklenen şu korseli topalağı itelemek için bir sırık var mıydı? Uzun bir söz ırmağının ardından sonunda kadının Estrapade Sokağı'nda oturduğunu bulup çıkarabildi. Nerede olduklarını çok ivi kestiremeyen Oliveira boşta kalan eliyle gözlerini kuruladı ve&nbsp;Conrad'ın kahramanları gibi geminin pruvasında durup rüzgâra yüzünü verdi. Birden müthiş bir gülme isteği sardı onu&nbsp;(boş midesi ağrılar içindeydi, kramplar giriyordu, taş gibi sertti, hiç olmazdı böyle, olağandışı ve berbat, bunu Wong'a anlatınca inanamayacaktı herhalde). Durup durup altın madalyasını anımsayan, Pau'da, Montpellier'de kazandığı başarılarından söz edip duran Berthe Trepat da anlamazdı halinden zaten. Ona eşlik etmekle nasıl bir aptallık yapmış olduğunu da&nbsp;anlamak olanaksızdı. Bu gülme isteği nereden geliyordu bilmiyordu, ama çok ırak bir yerlerden, daha önceki, örneğin şu&nbsp;dünyanın en aptalca şeyi olmuş olan konser öncesinden beri&nbsp;süregeliyordu. Neşe, sevincin biçimsel göstergesi gibi. Evet,&nbsp;kulaklarına inanamıyordu, ama her şeye karşın sevinç vardı ve&nbsp;aklı almıyordu. Duyduğu saf, temiz, nefis sevince ve açıklanması zor neşeyi ta içten duyuşuna gülebilirdi. "Deliriyorum,"&nbsp;diye düşündü. "Kolumda şu bir tahtası eksik kan, herhalde&nbsp;bulaşıcı olmalı." Aslında gerçekten neşeli olacak bir neden de&nbsp;yoktu, ayağına sular girmiş, boynundan içeri yağmur sızmış,&nbsp;Berthe Trepat koluna abanmış, ara sıra hıçkırıklar fırlatıyor,&nbsp;Valentin'den söz açtığı her defasında hem titriyor, hem hıçkırıklara boğuluyordu, bu ancak bir refleksti, kimseyi, hatta bir&nbsp;deliyi bile güldürecek bir şey de değildi. Ama tüm bunlara&nbsp;karşın kahkahalarla gülmek istiyordu Oliveira, Berthe Trepat'yı büyük bir özen göstererek kolundan kavramış, ağır ağır&nbsp;Estrapade Sokağı'na, 4 numaralı eve götürüyordu şu an, düşünecek ne vardı bunda, anlaşılması gereken bir yanı da yoktu,&nbsp;her şey ne iyiydi işte böyle, Berthe Trepat'yı 4 numaraya, Estrapade Sokağı'na götürüyor, giderken de ayakları su birikintilerine dalmasın, Clotilde Sokağı'nın köşesindeki çörtenlerden&nbsp;fışkıran sular altından geçmesin diye elinden gelebildiğince&nbsp;koşuyor, özen gösteriyordu. Birlikte bir bardak bir şeyler içelim türünden uzak çağrı (Valentin'le tabii) çok çok hoşuna gidiyordu, beş ya da altı katı çıkarken de yaşlı sanatçıya dayanarak destek vermek gerekecekti mutlak, sonra mutlak Valentin'in ateş yakıp ısıtmadığı bir odaya girilecek (ama müthiş bir semender sobası, bir şişe konyak olurdu, ayakkabılarını çıkarabilir, ayaklarını ateşe uzatabilir ve sanattan, altın madalyadan söz edebilirdi) ve belki de bir başka akşam yine onlara gelebilir, bir şişe şarap getirir yanında ve bir süre morallerini&nbsp;yükseltmek amacıyla dostluk kurabilirdi. Tıpkı hastaneye gidip kaza geçiren yaşlı adamı görmek gibi, şimdiye kadar aklına hiç gelmeyen işlerdi bunlar, hastaneye gitmek ya da&nbsp;Estrapade Sokağı'na gitmek gibi. Bu sevinçli havadan önce,&nbsp;midesini kıvırtan şey ne ise; teninin altında gerinip kasılan bir&nbsp;el, nefis bir işkence (aaa bunu Wong'a sormak gerek, deri altına kayarak giren el).</p>

  <p>— &nbsp;&nbsp;&nbsp;Dört numara değil mi?</p>

  <p>— &nbsp;&nbsp;&nbsp;Evet, şu balkonlu ev, dedi Berthe Trepat. XVIII. yüzyıldan kalma bir otel. Hatta Valentin'in dediğine bakılırsa Ninon&nbsp;de Lenclos burada oturmuş. Ne çok yalan söyler. Ninon de&nbsp;Lenclos ha... Ohooo! Ama neden söylemesin, hep yalan söyler,&nbsp;atar da atar. Yağmur kesildi galiba değil mi?</p>

  <p>— &nbsp;&nbsp;&nbsp;Pek kalmadı, evet, yavaşladı. Haydi karşıya geçelim isterseniz.</p>

  <p>— &nbsp;&nbsp;&nbsp;Komşular, dedi Berthe Trepat, köşedeki kahveye bakarak. Her zamanki gibi 8 numaradaki ihtiyar kadın hâlâ orada.</p>

  <p>Ne çok içer, aklınız durur. Görüyor musunuz, bakın masanın bir ucunda. Bize bakıyor, görün bakın yarın neler anlatacak neler...</p>

  <p>— &nbsp;&nbsp;&nbsp;Aman dikkat bayan, su birikintisine dikkat, dedi Oliveira.</p>

  <p>— &nbsp;&nbsp;&nbsp;Bilirim o kadını, patronu da tanıyorum. Eğer beni sevmiyor, hatta nefret ediyorlarsa, Valentin'de suç. Doğruyu söylemek gerekirse, Valentin onlara feci bir oyun oynadı... 8 numaradaki yaşlı kadını hiç istemiyor, çekemiyor bizimki, sonunda bir akşam iyice sarhoş bir halde eve döndüğünde onun&nbsp;kapısına gidip kedi kakası sürmüş, hatta desenler çizmiş. Hiç&nbsp;unutmam, skandal olmuştu... Sonra Valentin koşup banyosuna daldı boğazına dek, küvete, çünkü onun da üstü başı, eli&nbsp;ayağı kedi kakası olmuştu, bir sanatçı coşkunluğu içindeydi,&nbsp;büyük bir iş başarmıştı ya. Ben ne yaptım dersiniz; polise kafa&nbsp;tutmak, ihtiyar kadına, tüm mahalleye kafa tutmak zorunda kaldım. Neler çektiğimi bilemezsiniz, benim gibi ünlü bir... Valentin bir çocuk gibidir, ele avuca sığmaz, korkunçtur.</p>

  <p>Oliveira, konuşma yapan bembeyaz saçlı, çift çeneli, altın köstekli adamı gözünün önüne getirdi.</p>

  <p>Birden sanki duvarda bir yol açıldı; bir omuz atmak, içine dalmak, taşlar arasından kendine yol açmak, kalın taş duvarı,&nbsp;bir başka şeye açılan duvarı geçmek yeterliydi.</p>

  <p>Yukarı çıkmadan önce kafede hafif bir şeyler içsem mi, dedi Berthe Trepat, duvarın önünde durmuş ona bakıyordu.&nbsp;Bu güzel gezinti biraz üşüttü beni, sonra şu yağmur...</p>

  <p>— &nbsp;&nbsp;&nbsp;Sevinerek hanımefendi, dedi Oliveira, biraz bozgunca.&nbsp;Ama çıkmanız daha iyi olmaz mı, çoraplarınızı çıkarmalısınız, ayak bileklerinize dek ıslanmışsınız.</p>

  <p>Olsun, içerisi sıcaktır şimdi, dedi Berthe Trepat. Sonra, Valentin'in dönüp dönmediğini de bilmiyordu ki, küçük beylerin peşinde de geziniyor olabilirdi. Böylesi akşamlarda önüne ilk çıkana kaptırır kendini, tam bir köpektir o, inanın bana.</p>

  <p>— &nbsp;&nbsp;&nbsp;Kesinlikle dönmüştür, sobayı yakmıştır, dedi Oliveira.&nbsp;İyi bir içki, yün çoraplar, kendinize dikkat etmelisiniz Madam.</p>

  <p>Oho, kaya gibiyimdir ben. Canımı sıkan o değil, üstümde hiç para yok. Yarın ücretimi almak için konser salonuna gitmem gerekecek... Akşamları, üstünde parayla yollarda dolaşmak, önlemsizliktir, ne yazık ki böyle.</p>

  <p>Size bir şeyler ısmarlamak sevindirir beni.</p>

  <p>Kadını evin girişine dek itelemeyi başarmıştı, holden ılık ve nemli bir hava geliyordu, biraz da küf kokuyordu, belki&nbsp;birazcık da mantar sosu. Onunla birlikte holde kalmak yerine&nbsp;sokağı arşınlıyormuş gibi sanki sevinçli hali gitgide dağılıyordu.</p>

  <p>Kısacıktı sevinç, ama öylesine yepyeni, öylesine bambaşkaydı ki, kedi kakasına bulanmış haliyle Valentin'in banyo küvetine dalışını anlattığında yaşadığı garip etkilenim, gerçek bir adım daha atıp ayaksız ve bacaksız biriymiş gibisine taş duvara girmek, delip geçebilmek, ilerleyip öte yakaya sapmak amacıyla kaçmak, yağmurdan kaçmak, ıslak ayakkabılardan, yüzüne çarpan çiselerden kaçıp kurtulmak gibi garip bir duyguydu. Sevinç, teninin altındaki eldi, midesini kıskıvrak buran, bir umut, sevinç -böylesi bir sözcük düşünebilseydi ah, akıl almaz, karmaşık şeyler bir araya gelip umut adı altında toparlanabilseydi- çok saçmaydı çok, inanılmayacak kadar güzel ve&nbsp;çoktandır böyle olmuştu işte, umuda kesiyordu; alıp başını gidiyor, yağmur altında uzaklaşıyordu, çünkü Berthe Trepat birlikte yukarı çıkmayı önermiyor, tersine haydi köşedeki kafeye&nbsp;gidelim diyordu. O günün emrine veriyordu onu, Crevel, Seine Nehri rıhtımları ve gün boyu olup biten ne varsa ona: nereye olursa olsun kaçmak isteği, sedyedeki yaşlı adam, teksir&nbsp;edilmiş konser programı, Rose Bob, su çeken ayakkabılar; daha ne varsa, ne varsa... Sanki omzunda dağlar varmışçasına&nbsp;ağır bir devinimle, Oliveira, sokak köşesinde karanlığı delen&nbsp;ışıklarıyla iki kahvehaneyi gösterdi. Ama Berthe Trepat hangisini tercih edeceğini kestiremiyordu görünüşe bakılırsa, hâlâ&nbsp;Oliveira'nın koluna asılı haldeydi, bir şeyler mırıldanıyor ve&nbsp;karanlık koridora doğru kaçamak bakışlar fırlatıyordu.</p>

  <p>— &nbsp;&nbsp;&nbsp;Gelmiş, dedi birden, yaşlar parıldayan gözlerini Oliveira'ya dikerek. Yukarıda, hissediyorum bunu. Hem de bir erkekle birlikte, hiç kuşkum yok, beni konser öncesi takdim&nbsp;eden konuşmasından sonra her seferinde böyle yapar, küçük&nbsp;dostlarından biri ile yatmaya koşar.</p>

  <p>Soluk soluğaydı, parmaklarını Oliveira'nın koluna sıkıca bastırıyor ve sürekli geriye dönüyor, koridorun karanlığını inceden inceye yokluyordu gözleriyle. Boğuk bir miyavlama sesi&nbsp;duyuldu, merdiveni hoplaya zıplaya geçen yumuşacık ayak&nbsp;sesleri. Oliveira ne diyeceğini bilemiyordu, bir sigara çıkarıp&nbsp;iyi kötü yakmayı becerdi ve sonra beklemeye koyuldu.</p>

  <p>— &nbsp;&nbsp;&nbsp;Anahtarım yok, dedi zor duyulur bir sesle Berthe Trepat. Eve birini getireceği zaman bana kesinlikle anahtar bırakmaz.</p>

  <p>— &nbsp;&nbsp;&nbsp;Ama dinlenmeniz gerek hanımefendi.</p>

  <p>— &nbsp;&nbsp;&nbsp;Dinlenip dinlenmemem umurumda mı, çatlasam ne yazar onun gözünde? Doktor Lemoine'ın getirttiği kalan azıcık&nbsp;kömürü de atmışlardır sobaya. Ve kuşkusuz çıplaktırlar. Evet,&nbsp;hem de benim yatağımda, çırılçıplak, domuzlar! Yarın her şeyi&nbsp;düzene sokmak ise bana kaldı. Valentin yatağa küsmüştür, her&nbsp;zaman böyle olur... Her zaman böyle, yarın, ben, evet ben...</p>

  <p>—Mahalleden dostlarınız yok mu, geceyi yanında geçirebileceğiniz biri, diye sordu Oliveira.</p>

  <p>_Hayır, yok işte, dedi kadın göz ucuyla ona bakarak, bana bakın genç adam! Benim dostlarımın çoğu Neuilly'de oturur. Burada ise yalnızca dünyadan elini eteğini çekmiş yaşlı kadınlarla, 8 numaradaki Cezayirliler var, serseri takımı yani.</p>

  <p>— &nbsp;&nbsp;&nbsp;İsterseniz, gidip Valentin ile konuşur, size kapıyı açmasını isterim, dedi Oliveira. Siz de karşıki kahvehaneye gidip&nbsp;beklersiniz orada beni, işler yoluna girer belki de ha?</p>

  <p>— &nbsp;&nbsp;&nbsp;Her şey yoluna girer mi dediniz, dedi uzata uzata sözcükleri, sanki kafayı çekmişti. Açmaz, açmaz, onu çok iyi biliyorum, yanıt vermezler. Işığa gerek duymaz onlar zaten. Daha sonra yakarlar lambaları, ta ki Valentin benim ya bir otele ya da bir kahveye çekip gittiğime karar verene dek dururlar&nbsp;öylece.</p>

  <p>— &nbsp;&nbsp;&nbsp;Kapıya daha hızlı vursak, korkarlar belki. Sanırım Valentin de istemez skandal çıkmasını.</p>

  <p>— &nbsp;&nbsp;&nbsp;Vız gelir tırıs gider ona, o bu havada ise her şey vız gelir, umurunda değildir dünya. Köşedeki karakola dek <span style="font-weight:bold;font-style:italic;">La Marseilleise'</span> yi<a id="footnote7"></a><sup><a href="#senol8" id="mehmet8">8</a></sup> söyleye söyleye gider. Bir keresinde de tıpkı böyle&nbsp;yaptı yine, bereket versin mağazadan fırlayıp Robert tam zamanında yakalamış ve eve getirmişti onu. Robert iyi çocuktur,&nbsp;yiğit biri, onun da fantezileri olmuştu tabii, anlayışlı davrandı.</p>

  <p>— &nbsp;&nbsp;&nbsp;Bırakın yukarı çıkayım, dedi Oliveira, gidin kafede bekleyin beni. İşleri düzene sokmayı üstleniyorum ben, gece boyu&nbsp;burada böyle kalamazsınız.</p>

  <p>Berthe Trepat çok sert bir yanıt verecekti ki, koridorun ışığı yandı, kadıncağız sıçradı, fırlayıp sokağa çıktı ne yapacağını kestiremeyen Oliveira'dan olabildiğince uzaklaşarak, onu görmezden gelerek... Bir çift döne döne iniyordu merdivenleri,&nbsp;yanlarından geçip Thouin Sokağı'na saptılar, onlara bakmadılar bile. Arkasına sinirli sinirli baktıktan sonra Berthe Trepat&nbsp;yeniden kapı altına geldi. Sicim gibi yağıyordu yağmur.</p>

  <p>Elinden gelen bir şey olmadığından, istemeye istemeye merdivene doğru birkaç adım attı Oliveira. O an tuttu onu kolundan kadın, kapıya doğru çekiştirdi. Kâh emir, kâh yalvarma, kâh iteleyici sözlerle tavuk gibi gıdaklıyormuşçasına, ahları oflan birbirine kata kata söyleniyordu. Oliveira işi oluruna&nbsp;bıraktı, başına gelebilecek her şeye razıydı. Işık sönmüştü, ama&nbsp;birden yandı, yeniden ikinci ya da üçüncü katta birilerinin birilerine "hoşça kalın" dediği duyuldu. Berthe Trepat, Oliveira'nın kolunu bırakıp bir kapıya iyice sinerek, dışarı çıkmadan önce yağmurluğun düğmelerini ilikliyormuş gibi yaptı. İki erkek indi kadının yanından geçip, Oliveira'ya rastgele bir göz attıktan sonra olağan "pardon"u mırıldandılar, hani iki insan karşılaştığında kullanılması âdet haline gelmiş bir "pardon" sözcüğü vardır ya öylesme. Oliveira bir an merdivenleri&nbsp;ikişer ikişer çıkmayı düşündü, ama sanatçının hangi katta&nbsp;oturduğunu bilmiyordu. Durup kızgın kızgın sigarasını tüttürmeye koyuldu, bir şeyler olup bitsin, ya da hiçbir şey olmasın diye öylecene bekledi. Yağmur gürültüsüne karşın, Berthe&nbsp;Trepat'mn hıçkırıkları açık seçik ona kadar ulaşıyordu. Kadına&nbsp;yanaştı, elini omzuna koydu.</p>

  <p>— &nbsp;&nbsp;&nbsp;Rica ederim, kendinizi üzmeyin böyle. Ne yapabileceğimizi söyleyin bana. Mutlak bir çözüm yolu olmalı.</p>

  <p>— &nbsp;&nbsp;&nbsp;Bırakın beni, beni bırakın, diye mırıldandı kadın.</p>

  <p>— &nbsp;&nbsp;&nbsp;Tükendiniz, halsiz düştünüz, uyumanız gerek. Bari gidip bir otel arayalım, benim de param yok ama otel sahibiyle&nbsp;konuşurum, ayarlarım, yarın öderim. Valette Sokağı'nda bir otel var, biliyorum, uzakta da değil.</p>

  <p>— &nbsp;&nbsp;&nbsp;Otel ha, dedi yüzünü dönerek Berthe Trepat, ona iyice bakarak, otel mi?</p>

  <p>— &nbsp;&nbsp;&nbsp;Bir gece için ne olur yani?..</p>

  <p>— &nbsp;&nbsp;&nbsp;Ve siz de beni otele götürmeyi öneriyorsunuz?</p>

  <p>— &nbsp;&nbsp;&nbsp;Sizi otele kadar götüreceğim bayan, sonra sizin için bir oda isteyeceğim.</p>

  <p>— &nbsp;&nbsp;&nbsp;Otel ha? Siz beni otele götüreceksiniz ha, kafanıza koydunuz.</p>

  <p>— &nbsp;&nbsp;&nbsp;Kesinlikle böyle bir niyetim yok, kafama koymak gibi,&nbsp;dedi Oliveira, gitgide sabrı tükeniyordu. Sizi evime çağıramıyorum, çünkü evim yok efendim. Sonra, Valentin'den size kapıyı açmasını isteyeyim diyorum, yok diyorsunuz, sizi bırakıp gitmemi mi istiyorsunuz, eğer buysa istediğiniz, haydi hoşça kalın, iyi akşamlar o halde.</p>

  <p>Sahi, bunların hepsini söylemiş miydi, yoksa yalnızca kafasından mı geçirmişti? Genelde dudaklarına, diline hemen geliveren bu sözcüklerin hiç bu kadar uzağında olmamıştı. Göstermesi gereken davranış biçimi bu değildi. Ne yapacağını bilemiyordu, ama kesinkes bu biçimde olmamalıydı. Hayır, tabii aklına gelen sözlerin tekini bile söylememişti, kadının yanında&nbsp;öylecene, kıpırdamadan kalakalmıştı, akıl alacak şey değildi,&nbsp;ama hâlâ ona yardım etmek, sürekli kendisine bakan Berthe&nbsp;Trepat için bir şeyler yapmak isteğini duyuyordu. Berthe Trepat ise elini kaldırdı ağır ağır ve Oliveira'nın suratına indirdi&nbsp;tokadı; geri çekilir gibi yaptı adam, kadının incecik parmakları&nbsp;kırbaç gibi suratına indi.</p>

  <p>— &nbsp;&nbsp;&nbsp;Otel ha, diye yineledi Trepat. Görüyor musunuz şunun&nbsp;bana söylediği şeyi?</p>

  <p>Gözlerini evire çevire karanlıkta kaybolmuş koridora bakıyordu, kıpkırmızı boyalı ağzı temiz bir yaşantıya yatkın, bağımsız havalarda kıpırdanıp duruyordu, dikkati koridorun karanlığı içinde görünmez dinleyicilere yönelik, başının her sallanışında sarsılan acayip biçimde yapılmış saçlarıyla bakıp duruyordu.</p>

  <p>— &nbsp;&nbsp;&nbsp;Rica ederim hanımefendi, diyesi oldu Oliveira, birazcık&nbsp;kanayan sıyrığı eliyle yoklayarak. Böyle bir şeyi nasıl aklınıza&nbsp;getirebilirsiniz?</p>

  <p>Tabii böyle bir şey getirebilirdi aklına (bütün gücüyle bağırıyordu, koridorun ışığı yeniden yandı) evet çünkü o iyi bilirdi sokakta peşine düşen genç zibidileri, onun ve olması gerektiği gibi olan her kadının peşine düşenleri, ama o izin vermeyecekti buna (kapıcı dairesinin kapısı aralandı, Oliveira dev bir fareye benzer bir yüzle kendisine boş boş bakıp duran iki&nbsp;küçücük göz gördü) bir canavardı, hem de evinin ta kapısında&nbsp;saldırmaktan utanç duymayan bir salyalı şehvet düşkünü...&nbsp;Acaba polis neredeydi, ne işe yarardı öyleyse adalet (biri koşa&nbsp;koşa iniyordu basamakları, kıvırcık saçlı bir erkek çocuk; çingene havalıydı, tırabzana dayanıp seyre koyuldu, olup biteni&nbsp;rahatça izleyebilecek biçimde abanmıştı) eğer efendim, komşuları da kendisini korumuyorduysa, o kendisine saygı göstere bilecek güçteydi, ilk kez olmuyordu kötü niyetli bir teşhircinin, ahlaksızın böyle peşine...</p>

  <p>Tournefort Sokağı'nın köşesine vardığında, Oliveira sigarasının hâlâ parmakları arasında ve sönmüş olduğunu fark etti; sigara yağmurdan iyice ıslanmıştı. Bir sokak fenerine yaslandı, yüzünü göğe, yağmura doğru kaldırdı. Böylece kimse bir şey görmez, anlamazdı. Sonra yine ağır ağır yürümeye başladı, başı öne düşmüş, montunun yakası çenesini sıkıştırmış&nbsp;halde. Her zamanki gibi yakasının kürkü feci şekilde çürümüş&nbsp;deri kokuyordu. Düşündüğü hiçbir şey yoktu. Yağmurun altında tüyleri ıslanıp yapışmış, kulakları sarkmış, ayaklarını sürüklercesine yürüyen kocaman, kara bir köpeğe benzediğini&nbsp;biliyordu; öyle hissediyordu kendini. Zaman zaman elini kaldırıp yüzünün üstünden geçiriyordu. Ama dayanamadı sonunda yağmur gibi bıraktı kendini. Yağdı. Ara sıra dudağını&nbsp;ileri uzatıp yanaklarından aşağı inen tuzlu bir şeyleri yalayıp&nbsp;yutuyordu. Nice sonra, Botanik Bahçesi'nin yakınında, içinde&nbsp;bulunduğu günün anısına döndüğünde, geçen saatlerin her&nbsp;anının ince ince yeniden dökümüne koyuldu ve sonunda ihtiyar bir kadına yolda eşlik etmekten dolayı kendisini mutlu&nbsp;hissedecek kadar çılgın olmadığını, delirmediğini söyleyip&nbsp;durdu kendi kendine. Yine de her zaman olduğu gibi, böylesi&nbsp;bir sevinç anının da bedelini ödemek zorunda kalmıştı doğrusu. Ve şimdi de, niye böyle davrandım diyerek, pişmanlık duyacaktı sonunda; olup biten her şeyi parçalarına ayırıp ortada&nbsp;hiçbir şey kalmayana dek ufalamayı sürdürüyordu, yine her&nbsp;zamanki gibi bir delik ortaya çıkıyor, oradan da zaman üflüyor, belirli kıyısı kenarı olmayan bir süreklilik, bitimsizce esiyordu. ''Edebiyat parçalamayalım bakalım," diye düşündü, bir&nbsp;sigara ararken cebinde, elini de ceplerinin sıcağında kurutmaya çalışıyordu. "Kancık sözlerle övüp yüceltmeyelim bakalım,&nbsp;şu parlak pezevenkleri. Her şey böylece olup bitti. Keselim artık. Berthe Trepat... Çok saçma, çok. Onunla birlikte yukarı&nbsp;çıkmak, onunla ve Valentin'le birlikte bir şeyler içmek, ayakları ateşte kurutmak iyi olacaktı. Aslında beni en çok mutlu eden&nbsp;şey ayakkabılarımı çıkarmak ve çoraplarımı kurutmak düşüncesiydi. Olmadı, kaçırdık dostum, n'apalım hayat böyle işte. Her şeyi olduğu gibi bırakmak ve gidip uyumak. Başka hiçbir&nbsp;neden yoktu, hiçbir neden de olamazdı zaten. Eğer kendimi&nbsp;dinlersem, kendi sözümü, odama dönüp hasta bakıcılığı yaparak geceyi geçirebilirim diyorum." Botanik bahçesinden Sommerard Sokağı'na dek yağmur altında tam yirmi dakikalık bir&nbsp;yol vardı, en iyisi önüne çıkan ilk otelde kalmak, uyumaktı.&nbsp;Son kibritlerini çakamadı bir türlü, tutuşmuyordu. Kızacak,&nbsp;delirecek ne vardı bunda.</p>

  <p style="text-align: right;"><a id="bookmark7"></a><a href="../Text/Section0131.xhtml">(-124)</a><br /></p>

  <p><br /></p>

  <p><a href="#mehmet1" id="senol1">1</a>&nbsp; Eskiden suçluların halka teşhir edilirken bağlandıkları direk.</p>

  <p><a href="#mehmet2" id="senol2">2</a>&nbsp; Eski bir dans; bu dansın ritmine uygun müzik parçası.</p>

  <p><a href="#mehmet3" id="senol3">3</a>&nbsp;Albert Thibaudet (1874-1936): Fransız eleştirmen.</p>

  <p><a href="#mehmet4" id="senol4">4</a>&nbsp; &nbsp;Zeytinler.</p>

  <p><a href="#mehmet5" id="senol5">5</a>&nbsp; &nbsp;Radyasyonları toplama işi.<br /></p>

  <p><a href="#mehmet6" id="senol6">6</a>&nbsp; &nbsp;Hindu dininde bir tür yazgı.<br /></p>

  <p><a href="#mehmet7" id="senol7">7</a>&nbsp; &nbsp;Tıpatıp benzeri.</p>

  <p><a href="#mehmet8" id="senol8">8</a>&nbsp; &nbsp;Fransız Ulusal Marşı.<br /></p>
</body>
</html>
