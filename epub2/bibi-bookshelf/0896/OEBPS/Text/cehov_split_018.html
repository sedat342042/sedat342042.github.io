<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>cehov</title>
    <link href="../Styles/stylesheet.css" rel="stylesheet" type="text/css"/>
    <style type="text/css">
@page { margin-bottom: 10.000000pt; margin-top: 10.000000pt; }
</style>
    </head>
  <body class="calibre">
  <h1 class="h1baslik" id="calibre_toc_16">Gusev</h1>

  <p class="normal1">1</p>

  <p class="normal">Hava kararmıştı. Gece olacaktı biraz sonra.</p>

  <p class="normal">Teskere almış er Gusev ranzasında hafifçe doğruldu, alçak sesle,</p>

  <p class="normal">— Duydun mu dediğimi Pavel İvanıç? –dedi.– Suçan’da bir asker anlatmıştı bana: Gemileri çok büyük bir balığa toslamış da altı parçalanmış geminin.</p>

  <p class="normal">Geminin revirinde herkesin Pavil İvanıç dediği, rütbesi, kimin nesi olduğu bilinmeyen hastaya söylüyordu bunu Gusev. Ama Pavel İvanıç onu duymuyormuş gibi susuyordu.</p>

  <p class="normal">Sonra sessizlik oldu gene… Rüzgâr halatlarda ıslık çalıyor, pervane gürültüyle dönüyor, dalgalar bordaya çarpıyor, ranzalar gıcırdıyordu. Ama kulaklar çoktan alışmıştı bütün bu seslere. Her şey derin bir sessizliğe gömülmüş, uyuyor gibiydi. Sıkıcı bir hava vardı. Bütün gün kâğıt oynayan üç hasta –iki erle bir denizci– uyuyorlardı şimdi, sayıklıyorlardı.</p>

  <p class="normal">Gemi sallanmaya başlamıştı galiba. Gusev’in altında, soluk alıyormuş gibi yavaşça inip kalkmıştı ranza. İşte bir kere daha inip kalktı. Bir kez daha… Bir şey düştü yere, tıngırdadı. Maşrapa düşmüştü besbelli.</p>

  <p class="normal">Gusev kulak kesildi.</p>

  <p class="normal">— Zincirinden boşaldı rüzgâr… –dedi.</p>

  <p class="normal">Bu kez öksürerek, canı sıkkın, karşılık verdi Pavel İvanıç:</p>

  <p class="normal">— Ne dediğin belli değil senin de… Gemileri balıklara toslatıyor, rüzgârı zincirinden boşaltıyorsun… Hayvan mı ki, zincirinden boşalsın rüzgâr?</p>

  <p class="normal">— Dini bütün Hıristiyanlar öyle derler.</p>

  <p class="normal">— Onlar da senin gibi kara cahil… Daha çok şeyler saçmalarlar senin dini bütün Hıristiyanların. İnsanda kafa olmalıdır biraz. Akıl diye bir şey yok sende.</p>

  <p class="normal">Deniz tutmuştu Pavel İvanıç’ı. Gemi sallandığı zamanlar pek sinirli oluyordu. En küçük bir şeye parlıyordu hemen. Oysa şimdi sinirlenecek bir şey görmüyordu ortada Gusev. Sözgelimi, sözünü ettiği büyük balıkta ya da zincirinden boşalan rüzgârda tuhaf, akıl almaz ne vardı? Sırtı mersinbalığı gibi sert, dağ kadar büyük bir balık olamaz mıydı yani? Sonra, dünyanın bittiği yerde kalın duvarlar bulunup da, çılgın rüzgârlar bu duvarlara zincirlenmiş olamaz mıydı?.. Madem zincirinden boşanmadılar, ne diye bir yerleri yanıyormuş gibi koşuyorlardı denizin üzerinde. Ne diye köpekler gibi yırtınıyorlardı? Onları yakalayıp zincirlemiyorlarsa, deniz durgun olduğu zamanlar nereye gidiyorlardı?</p>

  <p class="normal">Gusev dağ büyüklüğünde balıkları, çok kalın, paslı zincirleri düşünüyordu. Sonra sıkıntı geldi ona. Uzak Doğu’da beş yıl askerlik yaptıktan sonra şimdi dönmekte olduğu köyünü düşünmeye başladı. Karla örtülmüş büyük havuz geldi gözlerinin önüne… Havuzun bir yanında, duvarları kahverengi, uzun bacasından siyah duman çıkan porselen atölyesi; öte yanında köy vardı… Köyün bitiminde beşinci evin avlusundan kızakla kardeşi Aleksey çıkıyordu. Arkasında küçük oğlu Vanka ile kızı Akulka oturuyordu. Çocukların ikisinin ayağında keçe çizmeler vardı. Aleksey sarhoştu. Vanka gülüyordu. Akulka’nın yüzü görünmüyordu. Başörtüsüne sıkı sıkı sarılmıştı.</p>

  <p class="normal">“Bu havada çocuklar dışarı çıkarılır mı, hasta edecek onları…” diye geçirdi içinden Gusev;</p>

  <p class="normal">— Tanrım –diye mırıldandı,– iyi, akıllı birer insan olmaları, anne babalarını sayıp sevmeleri için sen yol göster onlara…”</p>

  <p class="normal">Hasta denizci kalın sesiyle sayıklıyordu ötede:</p>

  <p class="normal">— Yeni pençe yaptırmak gerek buna. Evet, evet!</p>

  <p class="normal">Birden dağılıyor Gusev’in düşünceleri. Havuzun yerini gözleri olmayan, kocaman bir öküz başı alıyor durup dururken. Kızak da, onu çeken at da gitmiyor, kapkara dumanın içinde fır dönmeye başlıyor… Ama yakınlarını gördüğü için sevinçliydi gene de Gusev. Sevinçten soluğu kesilir gibi oluyor, yüreği küt küt vuruyor, parmakları titriyordu.</p>

  <p class="normal">— Bir kez daha gösterdi onları bana Tanrı! –diye sayıkladı. Ama hemen açtı gözlerini. Karanlıkta el yordamıyla suyu aradı.</p>

  <p class="normal">Su içtikten sonra yattı yeniden. Gene kızağı gördü. Sonra gözsüz öküz başını, dumanı, bulutları… Gün ağarana dek sürdü bu.</p>

  <p class="normal1">2</p>

  <p class="normal">Karanlığın içinde mavi, küçük bir yuvarlak belirdi önce, lombozdu bu. Gusev sonra ranza arkadaşı Pavel İvanıç’ı seçmeye başladı yavaş yavaş. Yatağın içinde oturarak uyuyordu Pavel İvanıç. Yatınca soluk alamıyordu çünkü. Yüzü kül rengiydi. Burnu uzun, sivri, –çok zayıf olduğu için– gözleri çok iriydi. Şakakları içe çökmüş, sakalı seyrelmiş, saçları uzamıştı… Bir bey mi, tüccar mı, yoksa bir köylü mü olduğunu yüzüne bakarak anlamanın olanağı yoktu. Yüz anlatımını, uzun saçlarını görünce dünyadan elini eteğini çekmiş bir insan, bir rahip sanıyordu onu insan. Ama konuşmalarını dinleyince yanıldığını anlıyordu… Öksürükten, sıcaktan, hastalıktan bitkin düşmüştü. Sık sık soluk alıyor, kurumuş dudaklarını kıpırdatıyordu. Gusev’in ona baktığını fark edince dönüp yüzüne baktı:</p>

  <p class="normal">— Yavaş yavaş anlıyorum –dedi.– Evet… Şimdi her şeyi çok iyi anlıyorum.</p>

  <p class="normal">— Neyi anlıyorsunuz Pavel İvanıç?</p>

  <p class="normal">— Neyi mi?.. Sizlerin, bu kadar ağır hasta olan sizlerin, rahat yataklarda yatmanız gerekirken, nasıl olup da buraya, bu pis, sıcak, fındık kabuğu gibi sallanan gemiye düştüğünüzü anlayamıyordum. Burada her şey ölüme daha çok yaklaştırmaktadır sizi… Şimdi çok iyi anlıyorum durumu… Evet… Sizden kurtulmak için koydular bu gemiye sizi doktorlarınız. Sizin gibi hayvanlarla uğraşmaktan bıkmış olacaklar… Para falan verdiğiniz yok onlara. Gece gündüz çalışıp duruyorlar adamlar sizin için. Sonra ölüp bütün çabalarını boşa çıkarıyorsunuz… demek hayvansınız! Ama kurtulmak o kadar zor değildir sizden… Bunun için önce vicdansız olmak, insanları sevmemek, sonra da geminin kaptanını uyutmak yeter. Birinci koşulu hiç saymasak, olurdu pekâlâ. Bu konuda üzerimize yoktur çünkü. İkinci koşulu ise, biraz alışkanlığı olduktan sonra her zaman yerine getirebilir insan. Dört yüz sağlam askerin, denizcinin içinde beş hasta göze batmaz. İşte böyle, sağlam askerlerin arasına katıp gemiye yüklediler sizi, sonra da hemen yoklamaya geçtiler. Bu kargaşalıkta bir şeyin farkına varmadılar gemi yöneticileri. Ancak gemi limandan ayrılıp da güvertede serili, eli ayağı tutmayan sakatları, ciğerleri çürümüş veremlileri görünce ayıldılar…</p>

  <p class="normal">Gusev anlamıyordu. Pavel İvanıç’ın söylediklerini. Onu suçladığını sanarak kendini temize çıkarmaya çalışıyordu:</p>

  <p class="normal">— Ayağa kalkacak dermanım olmadığı için yatıyordum güvertede. Bizi mavnadan gemiye bindirirlerken çok üşümüştüm.</p>

  <p class="normal">Pavel İvanıç sürdürüyordu konuşmasını;</p>

  <p class="normal">— Korkunç bir şey bu! Asıl önemli olan da, bu uzun yolculuğa dayamayacağınızı bile bile sizi gemiye yüklemeleri! Eh, tutalım ki Hint Okyanusu’na kadar ölmediniz. Peki sonra ne olacak? Düşünmesi bile tüylerini diken diken ediyor insanın… Yurdunuza yaptığınız onurlu, parlak hizmetlere karşılık böyle teşekkür ediliyor size işte!</p>

  <p class="normal">Pavel İvanıç’ın gözleri öfkeyle parlıyordu. Tiksintiyle buruşturdu yüzünü. Sözünü sık sık soluyarak bitirdi:</p>

  <p class="normal">— Gazetelerde asıl böylelerinin kirli çamaşırlarını dökmeleri gerekir ortaya!</p>

  <p class="normal">Hasta iki erle bir denizci çoktan uyanmış, kâğıt oynuyorlardı. Denizci ranzasına uzanmıştı. Erler en rahatsız biçimde yere oturmuşlardı. Erlerden birinin sağ kolu parmaklarının ucuna kadar boydan boya sarılıydı. Öyle ki, kâğıtları sağ koltuğunun altına ya da kolunu dirseğinden kırarak arasına sıkıştırıyordu. Sol eliyle de oynuyordu. Çok sallanıyordu gemi. Kalkmanın da, çay içmenin de, ilaç almanın da olanağı yoktu.</p>

  <p class="normal">Pavel İvanıç,</p>

  <p class="normal">— Emir eri miydin? –diye sordu Gusev’e.</p>

  <p class="normal">— Çok iyi bildiniz, evet emir eriydim.</p>

  <p class="normal">Pavel İvanıç üzgün, başını iki yana sallayarak,</p>

  <p class="normal">— Hey Tanrım, Tanrım! –dedi.– Bir insanı köyünden, yuvasından almak, on beş bin versta uzağa götürmek, sonra verem etmek onu orada… hem de niçin yapıyorlar bütün bunları? Onu Kopeykin adında bir yüzbaşının, ya da Dırka adında bir deniz asteğmeninin emir eri yapmak için… Ne akıl!</p>

  <p class="normal">— Pek zor bir iş değildir emir erliği Pavel İvanıç. Sabah kalkarsın, çizmeleri temizlersin, semaveri koyarsın, odaları toplarsın, günlük işinin hepsi budur işte, sonra boşsun. Teğmen akşama kadar plan yapar, sen de istersen dua edersin, istersen kitap okursun, istersen çıkıp dolaşırsın. Tanrı herkese versin bu şansı.</p>

  <p class="normal">— Evet çok büyük bir iş şans! Teğmen plan yapar, sen de bütün gün mutfakta pinekler, köyünün özlemini çekersin… Planmış… Önemli olan plan değil, insanın nasıl yaşadığıdır! İki kez gelmez dünyaya insan, ona verilen bu yaşamın değerini bilmelidir!</p>

  <p class="normal">— Haklısınız Pavel İvanıç. Kötü insana hiç kimse acımaz, önüne gelen ezer onu. Evde de, görevde de çok çeker. Ama iyiysen, dürüstsen, büyüklerinin sözünden çıkmıyorsan, yaşamın iyi olur, rahat edersin. Sen iyi olduktan sonra, ne diye ezsinler seni? Okumuş insanların gözünden kaçmaz bir şey… Beş yıldır askerim, bir kez bile hapis yatmadım. Ama bir tokat yedim. Onu da unutturmasın Tanrı. Yalnızca bir kez yedim tokat…</p>

  <p class="normal">— Suçun neydi?</p>

  <p class="normal">— Kavga. Elim çok ağırdır Pavel İvanıç. Bizim avluya dört Çinli göçmen girmişti. Geçmiş gün, unuttum, odun çalacaklardı galiba… Tepem attı tabii, dördüne birden giriştim, birinin burnu kanadı… Teğmen pencereden görmüştü beni. Kızdı, kulaktozuma yapıştırdı tokadı.</p>

  <p class="normal">Pavel İvanıç,</p>

  <p class="normal">— Salak, zavallı bir adamsın sen… –diye mırıldandı.– Kafan hiç çalışmıyor.</p>

  <p class="normal">Ama sallantıdan iyice bitkin düşmüştü. Gözlerini kapadı. Başı bir öne düşüyordu, bir arkaya. Yatağa uzanmayı denedi birkaç kez, ama olmadı, soluk alamıyordu yatınca. Bir zaman sonra,</p>

  <p class="normal">— Peki niçin dövdün dört Çinli göçmeni? –diye sordu.</p>

  <p class="normal">— Dövdüm işte. Avluya girmişlerdi, ben de dövdüm.</p>

  <p class="normal">Gene sustular… Kâğıt oynayanlar iki saatten beri bağırıp çağırarak, birbirlerine küfürler ederek oynuyorlardı. Ama sallantı onları da yormuştu sonunda, kâğıtları bırakıp yatmışlardı. Gusev büyük havuzu, fabrikayı, köyüne görüyor gene… Kızak çıkıyor gene avludan, Vanka gülüyor ona. Akılsız Akulka kürkünün önünü açtı, ayaklarını dışarı çıkardı: “Bakın da görün, Vanka’nınkiler gibi eski değil, yepyeni benim çizmelerim!” demek istiyordu sanki.</p>

  <p class="normal">— Altı yaşında oldun, hâlâ akıllanmamışsın –diye sayıkladı Gusev.– Ayaklarını uzatıp göstereceğine, git de içecek bir şey getir askerden gelen amcana. Harçlık veririm sana.</p>

  <p class="normal">İşte Andron, omzunda çakmaklı tüfeği, elinde vurduğu bir tavşan, geliyordu. Pinpon Yahudi İsayçik de arkasındaydı. Tavşanla bir kalıp sabunu değiş tokuş etmelerini öneriyordu ona. Siyah buzağı holdeydi işte. Domna gömlek dikiyor, bir şey için ağlıyordu. İşte gözsüz öküz başı çıktı ortaya gene, kara duman…</p>

  <p class="normal">Yukarıda biri yüksek sesle bağırdı, birkaç denizci koşuştu. Çok ağır bir şeyi sürüklüyorlardı sanki güvertede. Bir çarpma oldu sanki. Sonra gene koşuştular. Kötü bir şey mi olmuştu yoksa? Başını kaldırdı Gusev, kulak kabarttı. İki erle bir denizci kâğıt oynuyorlardı gene. Pavel İvanıç, oturuyor, dudaklarını kıpırdatıyordu. Çok sıcaktı, soluk alacak gücü yoktu Gusev’in. Susamıştı, ama su sıcaktı, midesini bulandırıyordu… Şu sallantı da dinmiyordu bir türlü.</p>

  <p class="normal">Kâğıt oynayan erlerden biri acayipleşti birden… Maçaya karo demeye başladı. Sayıları şaşırıyor, kâğıtları elinden düşürüyor, sonra ürkek ürkek, aptal aptal gülümsüyor, herkesin yüzüne tuhaf tuhaf bakıyordu.</p>

  <p class="normal">— Biraz durun arkadaşlar –dedi.</p>

  <p class="normal">Yere uzandı. Herkes şaşırmıştı. Sesleniyorlardı ona, karşılık vermiyordu. Kolu sarılı öteki er soruyordu ona:</p>

  <p class="normal">— Stepan, fenalaştın mı? Hı? Papaz çağıralım mı? Hı?</p>

  <p class="normal">Denizci,</p>

  <p class="normal">— Biraz su Stepan… –diyordu.– Al kardeşim iç.</p>

  <p class="normal">— Ne diye maşrapayı vurup duruyorsun dişlerine? –diye söylendi Gusev.– Görmüyor musun, salak!</p>

  <p class="normal">— Neyi?</p>

  <p class="normal">Gusev alaylı,</p>

  <p class="normal">— Neyiymiş? –dedi.– Sorduğu şeye bak. Soluk almıyor, öldü! Anladın mı şimdi? Ne dünya görmemiş insanların arasında kaldık Tanrım!..</p>

  <p class="normal1">3</p>

  <p class="normal">Gemi sallanmıyordu şimdi. Pavel İvanıç da neşeliydi. Sinirli değildi artık. Yüz anlatımı sağlıklı, alaylı, mağrurdu. Şöyle demek istiyordu sanki: “Evet, şimdi öyle bir şey anlatacağım ki size, gülmekten çatlayacaksınız.” Lomboz açıktı, hafif bir rüzgâr vuruyordu Pavel İvanıç’ın yüzüne. Sesler duyuluyordu. Küreklerin suya girip çıkarken çıkardıkları şırıltı duyuluyordu… Tam lombozun dibinde kulak tırmalayan cırlak bir sesle bağırıp duruyordu biri: Bir Çinli şarkı söylüyordu galiba…</p>

  <p class="normal">Pavel İvanıç alaylı gülümseyerek,</p>

  <p class="normal">— Evet, bir limana girdik sonunda, dedi.– Bir ay sonra falan varırız Rusya’ya. İşte böyle saygıdeğer asker ağalar. Odesa’da gemiden iner inmez doğru Harkov’a gideceğim. Edebiyatçı bir arkadaşım vardır Harkov’da. Şöyle diyeceğim ona: “Sevgili kardeşim, köylü kadınların sevdaları, doğanın güzellikleri üzerine kabak tadı veren masallarını bir zaman için bırak da iki ayaklı iğrenç bir yaratığı anlat bize… Bundan iyi konu mu arıyorsun?..”</p>

  <p class="normal">Bir dakika kadar bir şeyler düşündü Pavel İvanıç, sonra ekledi:</p>

  <p class="normal">— Gusev, biliyor musun nasıl uyuttum onları?</p>

  <p class="normal">— Kimi Pavel İvanıç?</p>

  <p class="normal">— Kimi olacak, onları… Dinle bak, bu geminin yalnızca birinciyle üçüncü mevkileri var. Üçüncü mevkide ancak köylülerin, yani insandan sayılmayan insanların yolculuk etmelerine izin veriliyor. Üzerinde ceket varsa, uzaktan olsun bir beye ya da kentliye benziyorsan, birinci mevkie buyurmalısın. Açlıktan soluğun koksa bile, beş yüz rubleyi vereceksin. “Nereden çıkardınız bu usulü?” diye sordum. “Rus aydınlarının değerlerini mi yükseltmek istiyorsunuz yoksa böylelikle?” Şöyle karşılık verdiler: “Öyle bir şey düşündüğümüz falan yok. Üçüncü mevkide bir insan yolculuk edemeyeceği için bırakmıyoruz sizi oraya. Pis, iğrenç bir yerdir.” –“Öyle mi?” dedim. “İnsanları bu kadar düşündüğünüz için minnettarım size. Ama iğrenç de olsa üçüncü mevkie binmek zorundayım, beş yüz rublem yok çünkü. Devlet kasası soymadım, azınlıkları sömürmedim, kaçakçılık etmedim, ölünceye kadar kırbaç altında çalıştırmadım kimseyi, şimdi siz karar verin: Birinci mevkide yolculuk edecek kadar değerli bir insan mıyım? Dahası, bir Rus aydını sayılabilir miyim?” Ama istediğin kadar söyle, yola gelecek gibi değil adamlar… Madrabazlığa başvurmak zorunda kaldım. Kaba bir kaftan giydim, kocaman bir çift çizme geçirdim ayağıma, ayyaş bir köylü gibi sarkıttım yüzümü, gidip dikildim biletçinin karşısına. “Bir biletçik verir misiniz ekselansları?..” dedim.</p>

  <p class="normal">Denizci,</p>

  <p class="normal">— Aslında nesiniz siz? –diye sordu.</p>

  <p class="normal">— Din adamı. Babam dürüst bir papazdı. Bu dünyanın güçlülerinin yüzüne karşı her zaman gerçeği söylerdi, bu yüzden de başına gelmedik kalmamıştır.</p>

  <p class="normal">Konuşmak bitkin düşürmüştü Pavel İvanıç’ı. Sık sık solumaya başlamıştı. Ama gene de sürdürüyordu konuşmasını:</p>

  <p class="normal">— Evet, ben de her zaman gerçeği söylerim insanın yüzüne… Hiç kimseden, hiçbir şeyden korkmam. Bu bakımdan sizlerle benim aramda çok büyük bir ayrılık vardır. Beyinsiz, kör, pinti insanlarsınız siz. Bir şeyi görmezsiniz, gördüklerinizi de anlamazsınız… Rüzgârın zincirinden boşaldığını söylüyor size, inanıyorsunuz, hayvan olduğunuzu yabani olduğunuzu söylüyorlar, inanıyorsunuz. Ensenize vuruyorlar, dönüp vuranın elini öpüyorsunuz. Sansar kürklü bir hayvan soyup soğana çeviriyor sizi, sonra çay içseniz diye bir üç kapiklik atıyor önünüze. “Lütfedin, elinizi verin, öpeyim efendim,” diyorsunuz. Paryasınız siz, birer zavallısınız… Ama ben sizin gibi değilim… Bilinçli yaşıyorum ben. Yükseklerde uçan bir kartal ya da bir şahinin gördüğü gibi görüyorum her şeyi. Anlıyorum da. Karşı olmanın ta kendisiydim ben. Keyfi bir tutum görünce karşı çıkarım. Bir dolandırıcı ya da ikiyüzlü görünce karşı çıkarım, sevinç çığlıkları atan bir domuz görünce karşı çıkarım. Hem yenilmem de ben, hiçbir İspanyol engizisyonu susturamaz beni. Evet… Dilimi kesseler, mimiklerimle karşı çıkarım. Bodruma tıksalar, bir versta öteden duyulacak kadar yüksek sesle bağırırım ya da –kara vicdanlarına biraz daha ağır oturmak için– açlıktan öldürürüm kendimi. Öldürseler gölge olarak dikilirim karşılarına. Tanıdıklarımın hepsi şöyle derler bana: “Dünyanın en çekilmez insanısın sen Pavel İvanıç!” Gurur duyuyorum bu ünümden. Üç yıl çalıştım Uzak Doğu’da. Yüz yıl unutulmayacak bir ad bıraktım arkamda. Herkesle kavga ettim. Rusya’dan dostlarım, “Sakın gelme!” diye yazıyorlar bana. Onların inadına dönüyorum… Evet… benim anladığım yaşam budur işte. Ancak buna yaşam denebilir.</p>

  <p class="normal">Gusev dinlemiyordu onu, lombozdan dışarı bakıyordu. Sıcak, parlak güneşin vurduğu firuze rengi, berrak denizde bir kayık sallanıyordu. Kayıkta çıplak iki Çinli vardı. Ayakta duruyor, ellerinde tuttukları, içinde birer kanarya olan kafesleri yukarı uzatarak bağırıyorlardı:</p>

  <p class="normal">— Ötüyor! Ötüyor!</p>

  <p class="normal">Başka bir kayık gelip çarptı bu kayığa. Bir çatana geçti hızla. İşte bir kayık daha. İçinde şişko bir Çinli oturmuş, elindeki sopalarla pilav yiyordu. Tembel tembel dalgalanıyordu deniz. Beyaz martılar tembel tembel uçuyorlardı üstünde.</p>

  <p class="normal">Gusev, şişko Çinli’ye bakarken esneyerek, “Şu yağ tulumunun ensesine patlayacaksın ki…” diye geçiriyordu içinden.</p>

  <p class="normal">Uyukluyordu. Onunla birlikte dünyada her şey uyukluyordu sanki. Zaman hızla koşuyordu. Gün nasıl geçmişti, hava ne zaman kararmıştı anlayamamıştı… Gemi olduğu yerde durmuyordu şimdi, uzaklara bir yere doğru gidiyordu.</p>

  <p class="normal1">4</p>

  <p class="normal">İki gün geçmişti aradan. Pavel İvanıç oturmuyordu artık, yatıyordu. Gözleri kapalıydı. Burnu daha bir sivrilmişti sanki.</p>

  <p class="normal">Gusev seslendi ona:</p>

  <p class="normal">— Pavel İvanıç! Hey, Pavel İvanıç!</p>

  <p class="normal">Pavel İvanıç gözlerini açtı, dudaklarını kıpırdattı yalnızca.</p>

  <p class="normal">— Neyiniz var?</p>

  <p class="normal">Soluyarak karşılık verdi Pavel İvanıç:</p>

  <p class="normal">— Bir şey yok… Bir şeyim yok, hatta… daha iyiyim… Görüyor musun, artık yatabiliyorum da… Düzeldim…</p>

  <p class="normal">— Neyse Tanrı’ya şükürler olsun Pavel İvanıç.</p>

  <p class="normal">— Kendimi sizlerle karşılaştırınca acıyorum size… Çok kötü durumunuz. Ciğerlerim sapasağlamdır benim. Bu öksürük midemden geliyor. Değil Kızıldeniz’i, cehennemi bile geçebilirim bu ciğerlerle! Hastalığımı da, bana verilen ilaçları da pek önemsememem bundandır. Ama ya sizler… Dünyadan haberiniz yok… Durumunuz kötü, hem çok kötü!</p>

  <p class="normal">Gemi sallanmıyordu artık. Dalga yoktu. Ama hamam gibi sıcak, boğucu bir hava vardı. Değil konuşmak, soluk almak bile güçtü. Gusev dizlerini kollarının arasına almış, başını üzerine koymuş, köyünü düşünüyordu. Tanrım, böylesine bunaltıcı bir sıcakta karı, soğuğu düşünmek ne tatlıydı! Kızakla gidiyordu. Ansızın bir şeyden ürküp gemi azıya aldı atlar… Yol, hendek, çukur dinlemeden, çıldırmış gibi dolaştılar bir süre köyün içinde. Havuzdan geçtiler, fabrikanın arkasından dolaştılar, tarlalara doğru koşmaya başladılar… Fabrika işçileri de, görenler de avazları çıktığınca bağırıyorlardı: “Dizginleri çek! Dizginleri çek!” Ama niçin çekecekti dizginleri! Varsın kamçılasındı yüzünü bu keskin, soğuk rüzgâr… ellerini dondursundu. Atların toynaklarının attığı kar topakları varsın şapkasının üzerine, ensesinden içeri, koynuna düşsünlerdi… Varsın çatırdasındı kızağın her yanı, koşumlar kopsundu, hamutlar parçalansındı, kimin umurundaydı! Hele kızak devrilince bir kar yığınının içine tepe üstü uçmak; sonra bıyıklarında sivri sivri buz tanecikleri, üstün başın kardan bembeyaz, şapkan bir yanda, eldivenlerin bir yanda, kemerin çözülmüş, doğrulmak karın içinden… ne hoş şeydi bütün bunlar!</p>

  <p class="normal">Pavel İvanıç bir gözünü aralayıp baktı Gusev’e. Alçak sesle sordu:</p>

  <p class="normal">— Gusev, komutanın çalıyor muydu?</p>

  <p class="normal">— Kim bilir, Pavel İvanıç! Ben bilmiyorum, bizim haberimiz olmaz böyle şeylerden.</p>

  <p class="normal">Sonra uzun süre konuşmadılar. Gusev düşünüyor, sayıklıyor, arda bir su içiyordu. Konuşacak, dinleyecek gücü yoktu. Birisinin onunla konuşmaya başlamasından korkuyordu. Bir saat geçti aradan, iki saat, üç saat geçti. Akşam oldu, gece oldu, ama bunların farkında değildi Gusev. Hep oturuyor, soğuğu düşünüyordu.</p>

  <p class="normal">Birisinin içeri girdiğini duyar gibi oldu. Bir şeylerden konuştular. Beş dakika sonra kesildi sesler gene.</p>

  <p class="normal">Kolu sargılı er,</p>

  <p class="normal">— Allah rahmet eylesin! –diyordu.– Yeri cennet olsun! Deli dolu bir insandı!</p>

  <p class="normal">— Ne oldu? –diye sordu Gusev.– Kime ne oldu?</p>

  <p class="normal">— Öldü. Demin yukarı çıkardılar.</p>

  <p class="normal">Esnedi Gusev,</p>

  <p class="normal">— Eh –diye mırıldandı,– elden ne gelir, Tanrı cennet etsin yerini.</p>

  <p class="normal">Kolu sargılı er sordu biraz sonra:</p>

  <p class="normal">— Ne dersin Gusev? Sence cennete mi gidecek?</p>

  <p class="normal">— Kimi soruyorsun?</p>

  <p class="normal">— Pavel İvanıç’ı.</p>

  <p class="normal">— Elbette gidecek… Çok çekti çünkü… Hem sonra din adamıydı. Papazların akrabaları çok olur, dua ederler onun için.</p>

  <p class="normal">Kolu sargılı er Gusev’in yanına, ranzaya oturdu, alçak sesle.</p>

  <p class="normal">— Sen de yakında yolcusun Gusev –dedi.– Rusya’ya kadar dayanamayacaksın.</p>

  <p class="normal">Gusev,</p>

  <p class="normal">— Doktor ya da sağlık memuru bir şey mi söyledi sana? –diye sordu.</p>

  <p class="normal">— Söylemesine ne gerek, görünüyor… Ölümü yakın olan insan hemen belli eder kendini. Yemiyorsun, içmiyorsun, bir deri bir kemik kaldın… Yüzüne bakınca korkuyor insan. Ötesi yok, verem bu. Seni telaşa vermek için söylemiyorum. Belki günah çıkartmak, kutsal şarapla ekmek almak istersin diye dedim. Hem paran varsa, gemi komutanına vermen için…</p>

  <p class="normal">İçini çekti Gusev,</p>

  <p class="normal">— Eve yazmamıştım… Ölüp gideceğim, haberleri bile olmayacak.</p>

  <p class="normal">Hasta denizci kalın sesiyle,</p>

  <p class="normal">— Olur, olur –dedi.– Öldüğün zaman gemi defterine yazarlar öldüğünü. Odesa’da ordu komutanına rapor verirler, o da senin iline falan yazar…</p>

  <p class="normal">Bu konuşma dehşete düşürmüştü Gusev’i. Tuhaf bir istek yakmaya başlamıştı içini. Su içti… bu değildi isteği. Lomboza doğru uzattı başını, nemli, ateş gibi havayı çekti içine… bu da değildi. Köyünü, soğuğu düşünmeye çalıştı… o da olmadı… Sonunda, burada bir dakika daha kalırsa boğulacağını anladı.</p>

  <p class="normal">— Ben fenayım arkadaşlar… –dedi.– Yukarı çıkacağım. Tanrı aşkına güverteye çıkarın beni!</p>

  <p class="normal">Kolu sargılı er,</p>

  <p class="normal">— Çıkaralım –dedi.– Sen yürüyemezsin, ben taşıyayım seni. Boynuma sarıl.</p>

  <p class="normal">Gusev erin boynuna sarıldı. Er sağlam koluyla tuttu onu, güverteye çıkardı. Teskere almış erler, denizciler üst üste yatmış uyuyorlardı güvertede. Geçecek yer yoktu.</p>

  <p class="normal">Kolu sargılı er alçak sesle,</p>

  <p class="normal">— Yere bas bakayım –dedi.– Gömleğimden tutunup yavaş yavaş arkamdan gel.</p>

  <p class="normal">Karanlıktı. Güvertede de, direklerde de, denizde de küçücük bir ışık yoktu. Geminin tam burnunda nöbetçi denizci bir heykel gibi kıpırdamadan duruyordu. O da uyuyordu sanki. Görünüşte gemi kendi başına bırakılmış, istediği yere gidiyor gibiydi.</p>

  <p class="normal">Kolu sargılı er,</p>

  <p class="normal">— Şimdi Pavel İvanıç’ı atacaklar denize… –dedi.– Çuvala koyup doğru suya.</p>

  <p class="normal">— Evet. Her zaman öyle yaparlar.</p>

  <p class="normal">— Oysa insanın köyünde, toprakta yatması ne iyidir. Hiç değilse annen gelir, arada bir mezarının başında ağlar.</p>

  <p class="normal">— Doğru.</p>

  <p class="normal">Hayvan pisliği ile saman kokuyordu. Başlarını öne eğmiş öküzler duruyordu kenarda. Bir, iki, üç… tam dokuz taneydiler! İşte bir de küçük at. Okşamak için elini uzattı Gusev, ama at başını salladı, dişlerini gösterdi, kolunu ısırmak istedi. Gusev kızdı.</p>

  <p class="normal">— Pis hayvan…</p>

  <p class="normal">İkisi –Gusev ile er– buruna doğru ilerlediler sessizce, sonra kenarda durdular. Hiç konuşmadan bir yukarı bir aşağı bakmaya başladılar. Yukarıda, tıpkı köyde olduğu gibi masmavi bir gökyüzü, parlak yıldızlar, huzur, sessizlik vardı; aşağıdaysa karanlık, kıpırdanma… Nedendir bilinmez, koca koca dalgalar uğulduyorlardı. Her dalga ötekilerden yükseğe çıkmaya çalışıyor, önündekini kovalıyor, ezmeye çalışıyordu. Arkadan gelen –onun gibi azgın– öteki dalga da beyaz yelesini parlatarak gürültüyle çullanıyordu onun üzerine.</p>

  <p class="normal">Ne akıl vardı denizde, ne acıma duygusu. Gemi biraz daha küçük, dayanaksız olsaydı hiç acımadan parçalamışlardı onu dalgalar. İyi, kötü demeden yutmuşlardı içindekilerin hepsini.</p>

  <p class="normal">Gemi de pek akılsız, sertti doğrusu. Kocaman burunlu canavar durmadan koşuyor, önüne çıkan milyonlarca dalgayı çiğneyip, yarıp geçiriyordu. Ne karanlıktan korkuyor, ne rüzgârlardan, ne uzaklıktan, ne de yalnızlıktan. Hiçbir şeyi umursamadığı yoktu. Okyanusta da insanlar olsaydı, bu canavar iyi, kötü demeden hepsini ezip geçecekti.</p>

  <p class="normal">— Neredeyiz acaba? –diye sordu Gusev.</p>

  <p class="normal">— Bilmiyorum. Okyanusta olsa gerek.</p>

  <p class="normal">— Kara gözükmüyor…</p>

  <p class="normal">— Ne gezer! Yedi gün sonra gözükecekmiş. Öyle diyorlar.</p>

  <p class="normal">İki er, karanlıkta parlayan köpüklere bakıyorlardı konuşmadan. Düşüncelere dalmışlardı. Sessizliği bozan Gusev oldu.</p>

  <p class="normal">— Korktuğum falan yok. Yalnız, karanlık bir ormandaymış gibi bir ürperti doluyor insanın içine. Şimdi bir filika indirseler denize, subay yüz versta uzağa balık avlamaya gitmemi söylese, giderim. Ya da tutalım ki, bir Hıristiyan düşse şu anda suya, hemen atlarım arkasından. Ama bir Alman’ı ya da Çinli göçmeni kurtarmam. Bir din kardeşi için düşünmeden kendimi atarım denize.</p>

  <p class="normal">— Ölüm nasıl bir şey, korkunç mu?</p>

  <p class="normal">— Korkunç. Tarlalarımız için üzülüyorum. Doğrusunu istersen, evdeki kardeşimde iş yoktur pek. Çok içer, yoktan yere döver karısını, ana babasına karşı saygısızdır. Bensiz berbat olur her şey. Hem inan, babamla kocakarı da yollara düşerler. Ama bacaklarım tartmıyor beni kardeşim, hem boğucu bir hava var burada… Gidip yatalım.</p>

  <p class="normal1">5</p>

  <p class="normal">Gusev aşağı indi, ranzasına uzandı. O istek yakıyordu hâlâ içini. Ama ne istediğini çıkartamıyordu bir türlü. Göğsü sıkışıyor, şakakları zonkluyordu. Ağzı kupkuruydu. Dilini oynatmakta güçlük çekiyordu. Arada bir dalar gibi oluyor, sayıklıyordu.</p>

  <p class="normal">Gördüğü kâbuslar, bir türlü dinmeyen öksürüğü, ağır hava bitkin düşürdü onu sonunda, sabaha doğru uyudu. Düş görüyordu: Ranzaların arasında bir soba vardı, sıcak sıcak ekmekler çıkarmışlardı içinden. Sobanın içine giriyordu Gusev. Alev alev yanan bir kayın odununun yanına uzanıyordu…</p>

  <p class="normal">İki gün uyudu Gusev, üçüncü gün öğleyin iki denizci geldi yukarıdan, alıp götürdüler onu. Çadır bezine sardılar. Batması için iki demir ocak ızgarası koymuşlardı çadır bezinin içine. Çadır bezine sarılıyken havuca ya da beyaz turpa benzetmişti Gusev: Üst yanı kalındı, ayaklara doğru inceliyordu… Güneş batarken güverteye çıkardılar onu, bir tahtanın üzerine uzattılar. Tahtanın bir ucu bordoydu, öteki ucu bir tabureye konmuş sandığın üzerinde. Teskere almış erlerle, başları açık gemiciler toplanmışlardı başında.</p>

  <p class="normal">Papaz,</p>

  <p class="normal">— Tanrımız her zaman en büyük bağışlayandır –diye başladı,– şimdi de, geçmişte de, gelecekte de en büyük bağışlayan odur!</p>

  <p class="normal">Üç denizci yüksek sesle,</p>

  <p class="normal">— Amin! –dediler.</p>

  <p class="normal">Teskere almış erlerle gemiciler haç çıkardılar. Başlarını öte yana çevirip dalgalara baktılar. Bir insanın çadır bezine sarılı olmasında, dalgaların içine atılmasını beklemekte tuhaf bir şey vardı. Herkesin başına gelebilir miydi bu acaba?</p>

  <p class="normal">Papaz toprak serpti Gusev’in üstüne, öne eğildi: “Unutulmaz anı”yı söylemeye başladılar.</p>

  <p class="normal">Nöbetçi tahtanın ucunu kaldırdı, kaydı Gusev, baş aşağı gitmeye başladı, sonra şöyle bir döndü havada… cumburlop! Köpük kapladı her yanını. Bir an dantellere bürünmüş gibi gözüktü yukarıdan. Ama çabuk geçti her şey… dalgaların arasında kayboldu.</p>

  <p class="normal">Hızla iniyordu dibe doğru. Varabilecek miydi acaba dibe? Dört versta derinde imiş dip, öyle diyorlardı. Yüz elli, iki yüz metre gittikten sonra giderek daha yavaş inmeye başlamıştı. Vazgeçecekmiş gibi ağır ağır yalpalanıyordu. Akıntı, aşağı inişten daha hızlı, yana götürüyordu onu şimdi. Denizcilerin kılavuz dedikleri bir balık sürüsüyle karşılaştı. Kocaman, kapkara bir şey görünce oldukları yerde kalakaldılar balıklar. Sonra birden geri döndüler, gözden kayboldular. Beş dakika geçmeden ok gibi geldiler gene, Gusev’in çevresinde dönmeye başladılar…</p>

  <p class="normal">Daha sonra başka bir kocaman, kapkara şey çıktı ortaya. Köpekbalığıydı bu. Gusev’i görmüyormuş gibi mağrur, Gusev’in altına doğru tembel tembel yüzüyordu. Gusev de onun üstüne doğru iniyordu. Sonra karnını yukarı döndürdü köpekbalığı. Sıcak, berrak suyun içinde keyifli keyifli yüzüyordu… İki sıra sivri dişli büyük ağzını açtı tembel tembel. Kılavuzlar heyecan içindeydiler. Durmuş, ne olacak, bekliyorlardı. Köpekbalığı Gusev ile biraz oynadıktan sonra ağzını isteksiz isteksiz uzattı alttan, dikkatle dokundurdu dişlerini, çadır bezi boydan boya Gusev’in başından ayağına doğru yırtıldı. Izgaralardan biri düştü, bir kılavuz korkup köpek balığına çarparak yıldırım gibi indi dibe doğru…</p>

  <p class="normal">Bu arada yukarıda, güneşin denize yavaş yavaş indiği ufukta bulutlar toplanıyorlardı. Bulutlardan biri zafer takına, biri aslana, bir başkası da makasa benziyordu. Bulutların arkasından, geniş, yeşil bir ışın çıktı, gökyüzünün ta ortasına kadar uzandı. Çok geçmeden mor bir ışın geldi yanına, onun yanına da sarı, arkasından pembe… Bir leylak ağacı gibiydi gökyüzü. Bu görkemli, göz kamaştıran gökyüzünü görünce okyanus da –adları hiçbir dilde olmayan– tutku, sevinç, sevgi dolu renklere büründü yavaş yavaş.</p>

  <p class="sagnormal">1890</p>

  <div class="clrb"></div>
</body>
</html>