<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>cehov</title>
    <link href="../Styles/stylesheet.css" rel="stylesheet" type="text/css"/>
    <style type="text/css">
@page { margin-bottom: 10.000000pt; margin-top: 10.000000pt; }
</style>
    </head>
  <body class="calibre">
  <h1 class="h1baslik" id="calibre_toc_22">Boyundaki Anna Nişanı</h1>

  <p class="normal1">1</p>

  <p class="normal">Nikâh töreninden sonra yiyecek soğuk bir şey bile yoktu. Yeni evliler, sağlıklarına kaldırdıkları kadehleri sonuna kadar içtikten sonra tren istasyonuna yollandılar. Müzikli, danslı, mutlulukla dolu bir düğünle onu izleyen akşam yemeği yerine, birçoğu iki yüz versta uzaktaki bir manastıra duaya gideceklerdi, bunu daha olağan bulmuşlardı. Önemli bir aşamaya ermiş Modest Alekseyiç gibi yaşlı başlı bir kişi için gürültülü bir düğünün pek de uygun kaçmayacağı kanısındaydılar. Doğrusu, elli iki yaşındaki bir devlet memurunun daha on sekizine yeni basmış bir kızla evlendiği düğünde müzik dinlemek iç açıcı olmazdı. Olgun Modest Alekseyiç’in bu geziyi istemesindeki nedenin özellikle genç karısına nikâhta bile ilk yeri dine ve töreye tanıdığını anlatmak için olduğunu söyleyenler de yok değildi.</p>

  <p class="normal">Yeni evlileri yolcu etmeye gelen daire arkadaşlarıyla akraba, tanıdık kalabalığı, ellerinde kadehler, “hey” diye bağırmak için trenin kalkmasını bekliyorlardı. Silindir şapkalı, öğretmen giysili kayınpeder Pyotr Leontiç dut gibi sarhoş, yüzü bembeyaz, elindeki kadehi vagonun penceresine kaldırıyor, acıklı bir sesle yalvarıyordu kızına.</p>

  <p class="normal">— Anna’cığım! Anya! Anya, bir şeycik söylememe izin ver!</p>

  <p class="normal">Anya pencereden sarktı. Kulağına bir şeyler fısıldadı babası. Keskin bir şarap kokusu yayılıyordu çevresine. Babasının fısıldadıklarından bir şey anlayamıyordu kızcağız. Sanki üflüyordu kulağının içine. Pyotr Leontiç kızının yüzünü, göğsünü, ellerini haç çıkararak kutsadı. Bunu yaparken soluğu titriyor, gözlerinde yaşlar parıldıyordu. Anya’nın lise öğrencisi olan iki erkek kardeşi Petya ile Andruşa babalarının frakının eteğinden çekeliyor, utangaç, mahcup fısıldıyorlardı:</p>

  <p class="normal">— Babacığım, hadi… Babacığım, yeter…</p>

  <p class="normal">Tren hareket edip istasyondan çıkarken Anya babasının, iki yana yalpa vura vura, kadehindeki şarabı yerlere saça saça trenin arkasından bir süre koştuğunu gördü. Yüzü nasıl da acıklı, saf, mahcuptu…</p>

  <p class="normal">— Heeey! –diye bağırıyordu.</p>

  <p class="normal">Yeni evliler sonunda yalnız kalmışlardı. Modest Alekseyiç kompartımanı gözden geçirdikten sonra kalkıp eşyaları yerleştirdi, geçip genç karısının karşısına oturdu. Gülümsüyordu. Orta boylu, şişko, tombul yanaklı, ablak yüzlü, favorili, bıyıksız bir devlet memuruydu. Çevresi özenle alınmış yuvarlak sakalı ayak topuğunu andırıyordu. Yüzünün en dikkati çeken özelliği bıyığının olmamasıydı. Bıyıklardan geriye yağlı, jelatin gibi titrek yanaklara derece derece geçen çıplak bir yer kalmıştı. Oldukça ciddi, ağırbaşlı davranıyordu. Hareketleri yavaş, yüz anlatımı yumuşaktı. Gülümseyerek:</p>

  <p class="normal">— Bir şeyi şimdiden söylemek zorundayım size –dedi.– Bundan beş yıl önce, Kosorotov’a ikinci derece Kutsal Anna nişanını verdiklerinin ertesi günü, teşekkürlerini sunmak üzere adamcağız huzura çıktığında, vali bey şöyle demişti ona: “Demek ki, şimdi üç Anna’nız var, biri yakanızda<sup class="calibre3"><a href="../Text/cehov_split_040.html#footnote-100-25" id="footnote-100-25-backlink">[25]</a></sup>, ötekiler de boynunuzda.” Kosotorov’un Anna dedikleri hırçın, hoppa karısı o günlerde yeni dönmüştü kocasının yanına. İkinci derece Anna’yı kazandığımda valinin aynı sözü bana da söylemek için nedenler bulamayacağını umarım.</p>

  <p class="normal">Küçücük gözleriyle gülümsüyordu Modest Alekseyiç. Anna da gülümsedi. Bu adamın o kalın, ıslak dudaklarıyla kendisini her an öpebileceğini, bundan kaçmaya bile artık hakkının olmadığını düşünüyor; yüreği heyecandan küt küt vuruyordu. Tombul bedeninin yumuşak hareketleri iğrendiriyordu onu. Hem korkuyor, hem iğreniyordu.</p>

  <p class="normal">Modest Alekseyiç ayağa kalktı, gayet yavaş, boynundaki madalyasını çıkardı, frakıyla yeleğini de çıkarıp pijamasını giydi. Anna’nın yanına otururken,</p>

  <p class="normal">— İşte böyle –dedi.</p>

  <p class="normal">Nikâh töreninin çok sıkıcı geçtiğini düşünüyordu Anna. Papaz, konuklar, kilisedeki herkes acıyarak yüzüne bakıyorlar; içlerinden “Niçin? Bu denli hoş, güzelken niçin bu yaşlı, biçimsiz herifle evleniyor?” diye geçiriyorlar gibi gelmişti ona. Oysa daha bu sabah her şey böylesine iyi olup bitti diye seviniyor, göklere uçuyordu. Ama nikâh kıyılırken olduğu gibi, şimdi de suçlu, aldatılmış ve gülünç buluyordu kendini. İşte sonunda zengin biriyle evlenmişti… Ama gene de parası yoktu. Nikâh giysisini bile borç para alarak diktirmişlerdi. Demin babasıyla kardeşleri onu yolcu ederlerken yüzlerinden ceplerinde bir kapik bile olmadığını anlamıştı… Bugün akşam yemeği yiyebilecekler miydi acaba? Ya yarın? Nedense, babasıyla kardeşlerinin şimdi, annelerini toprağa verdikler günün akşamı olduğu gibi aç, başları önlerine eğik oturduklarını görür gibi oluyordu.</p>

  <p class="normal">“Ne bahtsızım!” diye geçiriyordu içinden. “Niçin bu denli bahtsızım ben?”</p>

  <p class="normal">Modest Alekseyiç ağırbaşlı, kadınlara yabancı bir erkeğin beceriksizliğiyle Anna’nın beline koydu elini, sonra omzunu okşamaya başladı. Beriki ise paraları, annesini, onu toprağa verdikleri günü düşünüyordu. Lisede yazı ve resim öğretmenliği yapan babası, annesi öldükten sonra kendini içkiye vermişti, bu yüzden yoksul düşmüşlerdi. Çocukların ne çizmesi, ne de potini vardı. Bir gün evden alıp savcılığa götürdüler babasını. Sonra memurlar geldiler, evdeki eşyaların listesini çıkardılar… Ne utanılacak şeylerdi bunlar! Sarhoş babasının peşinden koşmak Anna’ya düşüyordu. Kardeşlerinin yırtık çoraplarını yamamak, çarşıya pazara gitmek de ona kalmıştı. Erkekler güzelliğini, davranışlarını övdüklerinde ucuz şapkasını, ayakkabılarının mürekkeple boyayıp örttüğü deliklerini bütün dünya görüyormuş gibi geliyordu ona. Geceleri, sarhoşluğu yüzünden babasının yakında işinden uzaklaştırılacağı, onun da bu yüz karasına dayanamayıp annesi gibi öleceği korkusu uykularını kaçırıyordu. Bu arada bazı tanıdık bayanlar Onun için zengin bir koca araştırmaya başlamışlardı bile. Kısa bir aramadan sonra Modest Alekseyiç bulunmuştu. Genç ve güzel değildi ama, parası vardı, yeterdi o kadarı. Bankada yüz bin rublesiyle, kiraya verdiği babadan kalma bir çiftliği vardı. Ağırbaşlı, valinin de sevdiği bir memurdu. Anna’ya söylediklerine göre, huzura çıkıp Pyotr Leontiç’i görevinden uzaklaştırmamaları için okul müdürüne ya da daha üstüne bir emir çıkartması onun için işten bile değildi…</p>

  <p class="normal">Anna dalmış, bunları düşünürken açık pencereden birdenbire bağırtılarla karışık bir müzik sesi doldu kompartımana. Ara istasyonlardan birinde durmuştu tren. Parmaklıkların arkasındaki kalabalıkta armonika ve ucuz, cırlak sesli bir kemanla oynak bir hava çalıyorlardı. Yüksek kayın ve kavak ağaçlarının, ayın ışıttığı yazlık evlerin ötesinde bir yerden askeri bir bandonun sesi geliyordu. Orada danslı bir eğlence olsa gerekti. Yazlıktakilerle, güzel havadan yararlanarak dinlenmek için buraya gelen kentliler peronda bir aşağı bir yukarı dolaşıyorlardı. Bu koca yazlığın sahibi zengin, uzun boylu, esmer, Ermeni’ye benzeyen, patlak gözlü, acayip giysili Artınov de oradaydı. Üzerinde ön düğmeleri tamamen açık bir gömlek, ayaklarında yüksek topuklu, mahmuzlu çizmeler vardı. Omzundan gelinlik kuyruğu gibi etekleri yerlerde sürünen bir pelerin sarkıyordu. Sivri burunlarını yere eğmiş iki tazı yürüyordu arkasından.</p>

  <p class="normal">Anna’nın gözlerinde hâlâ yaşlar parıldıyordu ama, annesini, paraları, düğünü unutmuştu artık. Neşeyle gülümseyerek tanıdık öğrenci ve subayların ellerini sıkıyor</p>

  <p class="normal">— Merhaba! –diyordu, nasılsınız?</p>

  <p class="normal">Sahanlığa çıkıp, ay ışığında herkesin onu yeni, pek güzel giysisi ve şapkasıyla görebileceği bir yerde durdu.</p>

  <p class="normal">— Niçin kalkmıyor tren? –diye sorduğunda,</p>

  <p class="normal">— Aktarma bekliyoruz –dediler.– Posta trenini bekliyoruz.</p>

  <p class="normal">Artınov’un, kendisine baktığını fark edince gözlerini cilveli cilveli kısarak yüksek sesle Fransızca konuşmaya başladı. Sesinin hoş çınlayışından, kadınların şımarttığı o ünlü donjuanın kendisine bakmasından, herkesin neşeli görünmesinden olacak, içine bir mutluluk doluvermişti. Tren kalktığında tanıdığı subaylar ona el sallarken, ağaçların ötesindeki askeri bandonun, trenin ardınca çaldığı bir polkayı ıslıkla tekrarlamaya başlamıştı bile. Kompartımana döndüğünde, ara istasyonda biri onu mutlu olacağına, her şeye karşın mutlu olacağına inandırmış gibi bir ruhsal durum içindeydi.</p>

  <p class="normal">Yeni evliler manastırda iki gün kaldıktan sonra kente döndüler. Lojmanda kalıyorlardı. Modest Alekseyiç görevdeyken Anna zamanını piyano çalmakla, sıkıntıdan ağlamakla ya da kanepeye uzanıp roman okumakla geçiriyordu. Akşam yemeklerinde Modest Alekseyiç bir yandan midesini tıka basa doldururken, öte yandan da hiç durmadan politikadan, yeni atamalardan, görevleri değiştirilen, başarı ödülü alan memurlardan, insanın çok çalışmasının gerektiğinden, aile hayatının bir zevk değil, borç olduğundan, boş yere bir kapik bile harcamaktan çekindiğinden, dünyada din ile ahlakı her şeyin üstünde tuttuğundan söz ediyordu. Bıçağı elinde meç gibi tutarak:</p>

  <p class="normal">— Her insan görev ve sorumluluklarını bilmelidir! –diyordu.</p>

  <p class="normal">Anna kocasını dinliyor, korkudan titriyordu. Öyle ki, çoğunlukla yemeği bırakıyor, masadan aç kalkıyordu. Yemekten sonra kocası dinlenmek için uzanıyor, biraz sonra da yüksek perdeden horlamaya başlıyordu. O zaman Anna kalkıp babasının, kardeşlerinin yanına gidiyordu. Anna içeri girdiğinde babasıyla çocuklar, paraya kanıp sevimsiz, pis, sıkıcı bir herifle evlendiği için onu kınıyorlarmış gibi şaşkın bakıyorlardı ona. Giysilerinin hışırtısı, bilezikleri, kadınca görünüşü sıkıyor, aşağılıyordu onları sanki. Yanlarındayken şaşırıyorlar, konuşacak bir şey bulamıyorlardı. Ama gene de eskiden olduğu gibi seviyorlardı onu. Akşam yemeğine onsuz oturmaya alışamamışlardı. Anna oturuyor, onlarla birlikte lahana çorbası, pilav, içyağında kızardığı için mum kokan patates kızartması yiyordu. Pyotr Leontiç titrek elleriyle küçük bir sürahiden kendine şarap koyuyor, bir dikişte hepsini içiyordu. İlk kadehi ikincisi, üçüncüsü izliyordu… İri gözlü, ince, solgun yüzlü Petya ile Andruşa sürahiyi kaldırırlarken,</p>

  <p class="normal">— Hadi, babacığım… –diyorlardı.– Yeter artık…</p>

  <p class="normal">Anna da telaşlanıyor, daha fazla içmemesi için yalvarıyordu babasına. Beriki birden kükrüyor, yumruklarıyla masayı dövmeye başlıyordu:</p>

  <p class="normal">— Kimsenin beni denetlemesine razı olmam! –diye bağırıyordu.– Pis çocuklar! İğrenç kız! Hepinizi kovacağım bu evden!</p>

  <p class="normal">Oysa böyle bağırırken bir zayıflık, bir yufka yüreklilik oluyordu sesinde. Öfkelenmesi çocuklardan birini bile ürkütmüyordu. Çoğunlukla yemekten sonra süslenirdi. Usturayla tıraş olurken kestiği renksiz yüzüyle, yarım saat ince boynunu uzatarak aynanın karşısında dikilir; siyah bıyıklarını kıvırarak, koku sürünerek süslenir; sonra eldivenlerini, silindir şapkasını giyer, özel derslere giderdi. Tatil günüyse evde kalır, ya resim yapar ya da çıkrık gibi fıs fıs ses çıkaran akordeonuyla bir şeyler çalmaya uğraşırdı. İstediği gibi gür, kulağa hoş gelen sesler çıkarmaya uğraşırken, kendisi de bir şarkı mırıldanır ya da gene çocuklara köpürürdü:</p>

  <p class="normal">— Namussuz herifler! Hainler! Bozmuşlar akordeonumu!</p>

  <p class="normal">Anna’nın kocası geceleri aynı lojmanda oturan daire arkadaşlarıyla kâğıt oynardı. Oyun sırasında memurların çirkin, zevksiz giyimli, kaba, aşçı kadın kılıklı karıları da bir odada toplanıp otururlardı. Kendileri gibi çirkin, tatsız bir dedikodudur başlardı aralarında. Modest Alekseyiç’in karısıyla tiyatroya da gittiği oluyordu. Dinlenme aralarında Anna’yı bir adım bile uzaklaştırmıyordu yanından. Koluna takıp, koridorlarda, sigara salonlarında dolaştırıyordu onu. Biriyle selamlaşsa hemen fısıldıyordu kulağına “Beşinci sınıf memurdur… Vali kabul etmiştir onu” –“Pek zengindir… Kendi evi var…” Büfenin yanından geçerlerken Anna canı tatlı bir şey çekerdi. Çikolatayı, elma şekerini pek severdi. Ama parası yoktu, kocasından istemeye de sıkılırdı.</p>

  <p class="normal">Eline aldığı bir armudu avucunda evirip çevirerek kararsız bir sesle,</p>

  <p class="normal">— Kaça bu? –diye soruyordu Modest Alekseyiç.</p>

  <p class="normal">— Yirmi beş kapik</p>

  <p class="normal">— Yaa, öyle mi! –diyor, armudu yerine bırakıyordu.</p>

  <p class="normal">Bir şey almadan büfenin yanından uzaklaşmalarının da pek hoş kaçmayacağını bildiği için bir maden suyu istiyor, bütün şişeyi son damlasına kadar içiyordu. Öyle ki, kendini zorladığı için gözleri bile yaşarıyordu. Anna o anda nefret ediyordu ondan.</p>

  <p class="normal">Dolaşırlarken Modest Alekseyiç birdenbire heyecanlanarak:</p>

  <p class="normal">— Şu ihtiyar kadına selam ver –diyordu.</p>

  <p class="normal">— Ama tanımıyorum onu.</p>

  <p class="normal">— Olsun varsın. Lojmanlar dairesi başkanının karısıdır! Selam ver diyorum sana! Kafan düşmez, korkma.</p>

  <p class="normal">Anna selam veriyor, gerçekten de kafası düşmüyordu ama, içi sıkılıyordu. Kocasının her istediğini yapıyor, ona kandığı için kendi kendine kızıyordu. Onunla parası için evlenmişti ama, kızlığında olduğundan daha az parası vardı şimdi. Kızken, hiç olmazsa ara sıra babasının yirmi kapik filan verdiği oluyordu ona. Şimdi cebinin bir kapik bile gördüğü yoktu. Gizliden almak ya da istemek olmuyordu. Kocasından korkuyor, titriyordu. Bu korkunun çoktandır içinde olduğu inancındaydı. Bir zamanlar, çocukluğunda okul müdürü onca heybetli, korkunç, önüne gelen her şeyi ezip geçmeye hazır bir bulut ya da lokomotif gibi ilerleyen bir güçtü. Evde herkesin sözünü saygıyla ettiği, nedense korktuğu vali bey de öyle bir güçtü. Bu iki büyük gücün yanında biraz zayıf kalan bir sürü başka güç daha vardı. Bıyıksız, sert yüzlü, amansız öğretmenleri de bunların arasındaydı. Şimdi sonuncusundan, ciddi yüzü bile müdürünkine benzeyen Modest Alekseyiç’den korkuyordu. Hayalinde bütün bu güçler birleşiyor, babası gibi zayıflara, suçlulara saldıran, onları ezip geçen kocaman bir beyaz ayı oluyordu. Kocası onu kaba hareketleriyle okşayıp kucağına alarak iğrendirirken, ters bir şey söylemekten ödü kopuyordu. Dudaklarını yayarak yapmacıktan gülümsüyor, bu okşayışlardan hoşlanıyor gibi yapıyordu.</p>

  <p class="normal">Pyotr Leontiç yalnız bir kere, o da artık bekletilemeyecek bir borcunu ödemek için, borç para istemeye cesaret edebilmişti ondan. Ah, ne dayanılmaz sıkıntıydı o, Tanrım!</p>

  <p class="normal">Modest Alekseyiç uzun uzun düşündükten sonra,</p>

  <p class="normal">— Peki, vereceğim –demişti.– Yalnız şunu iyi bilesiniz ki, içkiyi bırakmazsanız, bir daha yardım etmeyeceğim size. Devlet kapısında çalışan bir kişi için bu zayıflık yüz kızartıcıdır. Herkesin bildiği gerçeği bir de ben hatırlatmadan edemeyeceğim size: Zamanla yüksek görevlere yükselebilecek binlerce yetenekli insanı mahvetmiştir bu tutku.</p>

  <p class="normal">“Bununla beraber…” –“bu durumdan örnek alarak…” –“şimdi anlatacağım gibi…” girişleriyle başlayan birçok konu anlattı. Zavallı Pyotr Leontiç yerin dibine giriyor, güçlü bir içme isteği başını döndürüyordu.</p>

  <p class="normal">Delik ayakkabı ve yırtık pantolonlarla Anna’ya konuk gelen kardeşlerinin de öğütten başka bir şey aldıkları yoktu. Oturup saatlerce dinlemek zorundaydılar onu.</p>

  <p class="normal">— Herkes sorumluluk ve zorunluluklarını bilmelidir –diyordu onlara.</p>

  <p class="normal">Ama para vermiyordu. Öte yandan Anna’ya, böyle şeyleri kara gün için saklamanın akıllıca bir hareket olacağını söyleyerek yüzükler, bilezikler, broşlar armağan ediyordu. Sık sık, acaba verdiği armağanlar tamam mı diye, karısının komodinini denetlemekten de geri kalmıyordu kuşkusuz.</p>

  <p class="normal">2</p>

  <p class="normal">Bu arada kış gelmişti. Yılbaşına daha çok vardı ki, kentin tek gazetesinde, geleneksel kış balosunun 29 kasım akşamı Soylular Kulübü’nde yapılacağı duyuruldu. Kâğıt oyunlarından sonra, Modest Alekseyiç her akşam telaşlı telaşlı Anna’ya bakarak memur karılarıyla bir şeyler konuşuyor, sonra uzun süre bir köşeden öteki köşeye gidip gelerek düşünüyordu. Gene böyle akşamlardan birinde Modest Alekseyiç dolaşmasını yarıda keserek Anna’nın önünde durdu:</p>

  <p class="normal">— Kendine bir balo giysisi diktirmelisin –dedi.– Anladın mı? Yalnız, rica ediyorum, önce Mariya Grigoryevna ile Natalya Kuzminişna’nın fikirlerini al bu konuda.</p>

  <p class="normal">Çıkarıp yüz ruble verdi ona. Anna parayı alıp, kimsenin fikrini sormadan kendine bir balo giysisi diktirdi. Yalnızca babasıyla konuşarak annesinin balolarda nasıl giyindiğini öğrenmeye çalışmıştı. Toprağı bol olsun annesi daima son modaya göre giyinir, Anna’yı da taşbebek gibi süsler, her yere onunla giderdi. Fransızca’nın da, mazurka oynamanın da en iyisini gene annesinden öğrenmişti (evlenmeden önce beş yıl mürebbiyelik yapmıştı annesi). Anna da annesi gibi, eskileri bozarak kendine yeni giysiler dikmeyi, eldivenlerini benzinle temizlemeyi, kira ile mücevher almayı iyi bilirdi. Gene annesi gibi göz süzebilir, “r” harflerini gırtlaktan söyleyebilir, güzel pozlar takınabilir, gerektiği zaman heyecanlanabilir, gerektiğinde de bakışlarına esrarlı bir hüzün verebilirdi. Babasından ise gözleriyle saçlarını, ateşli kişiliğini ve süse düşkünlüğünü almıştı.</p>

  <p class="normal">Baloya gitmeden yarım saat önce Modest Alekseyiç tuvalet aynasında nişanını boynuna takmak için gömlekle karısının odasına girdiğinde onun güzelliği, tazeliği, giysisinin göz alıcılığı karşısında şaşaladı; favorileriyle oynayarak pek mutlu,</p>

  <p class="normal">— Ne kadar da güzelsin… –dedi.– Çok, pek çok güzelsin, Anna’cığım!</p>

  <p class="normal">Sonra sesine gururlu bir anlatım vererek ekledi:</p>

  <p class="normal">— Seni ben mutlu ettim, bugün de sen beni mutlu etmelisin. Yalvarırım, gidip valinin eşine saygılarını sun! Allah aşkına! Bizim dairenin hukuk danışmanlığına onun yardımıyla atanabilirim!</p>

  <p class="normal">Baloya gitmek üzere evden çıktılar. İşte kapısında resmi giysili kapıcısıyla Soylular Kulübü göründü. Portmantoların bulunduğu giriş yerini kürkler, uykulu uşaklar, ellerindeki yelpazeleriyle kendilerini hava akımından korumaya çalışan dekolte bayanlar doldurmuştu. Anna, kocasının kolunda, merdivenlerden çıkarken pek büyük bir boy aynasında parlak ışıkların altında bir kat daha güzelleşen kendini gördü. Üst katta çalan orkestranın tatlı sesi okşuyordu kulaklarını. İçinde bir sevinç ve ay aydınlık gecede ara istasyonunda duyduğu o mutluluk doldurdu. Artık kız değil, bir kadın olmanın hazzını ilk kez tadarak, adım atışını, hareketlerini annesininkilere benzetmeye çalışarak, gururlu, kendine sonsuz bir güvenle, başı yukarıda yürüyordu. Ömründe ilk kez zengin ve özgür hissediyordu kendini. Kocasının varlığı bile sıkmıyordu onu artık. Yanında yaşlı bir kocanın olmasının onu hiç de küçültmeyip, ona erkeklerin pek hoşuna giden duygulu bir esrarlık da kazandırdığını daha kulübün kapısından girerken içgüdüsüyle sezinlemişti. Orkestra büyük salonda çalıyordu. Onlar içeri girdiğinde dans başlamıştı bile. Toplum yaşantısı, eğlence, gürültü ve müzik anılarıyla günlerini geçirdiği lojmanın soğuk dört duvarından sonra, bu geniş, aydınlık salona göz gezdirirken heyecanla, “Ah, ne güzel!” diye kendi kendine mırıldanıyordu. Vaktiyle gezilerden, akşam yemeklerinden tanıdığı subayları, öğretmenleri, avukatları, memurları, toprak sahiplerini, valiyi, Artınov’u; fakirler yararına yapılacak satışa başlamak üzere bölmelerde, tezgâhlarda hazır bekleyen son derece açık giysili, güzelli çirkinli yüksek sosyete bayanlarını kalabalık arasında daha ilk bakışta seçebilmişti. Omuzlarında parlak apoletleriyle boylu boslu bir subay –Anna, lisede öğrenciyken Eski Kiev Sokağı’nda tanışmıştı onunla, ismini hatırlayamıyordu şimdi– yerden biter gibi çıkageldi, valse davet etti onu. Hiç düşünmeden uçup gitti kocasının yanından Anna. Fırtınalı havada yelkenli bir kotrayla dalgaların üzerinde uçarcasına kayıyordu sanki. Kocası ta uzakta, kıyıda kalmıştı… Tutkuyla, kendinden geçmiş, elden ele uçarak, Rusça’ya Fransızca karıştırarak, “r” harflerini gırtlaktan söyleyerek, gülerek, kocasını da, hiç kimseyi de umursamadan, kulaklarını dolduran müzik ve uğultuya kendini sonsuz bir hazla bırakmış, durmadan vals, polka, kadril oynuyordu. Erkeklerin onu beğendikleri açıktı. Böylesi de olağandı zaten. Heyecandan soluğu kesilecek gibi oluyor, yelpazesini avucunun içinde var gücüyle sıkıyor, içmek istiyordu. Buruşuk, benzin kokan frakıyla babası, Pyotr Leontiç yanına sokulup vişneli dondurma dolu bir tabağı uzattı ona. Heyecanla kızının gözlerinin içine bakarak:</p>

  <p class="normal">— Bugün göz kamaştırıcısın –dedi.– Böyle erken evlenmene bu akşamki kadar hiç üzülmemiştim… Niçin? Bunu bizim için yaptığını biliyorum ama… –Titreyen elleriyle cebinden bir tomar para çıkardı– Özel derslerimden bir bölümünün ücretini bugün aldım, kocana olan borcumu ödeyebilirim artık.</p>

  <p class="normal">Anna dondurma tabağını babasının eline sıkıştırarak o anda kendisini kollarının arasına alan bir erkekle uçup gitti. Ancak ta uzaktan, kavalyesinin omzunun üzerinden babasının da bir kadını kucaklayıp salonda dönmeye başladığını görebildi.</p>

  <p class="normal">“Ayıkken ne de cana yakın oluyor!” diye geçirdi içinden.</p>

  <p class="normal">Mazurkayı da iriyarı subayla oynadı. Subay resmi giysisi içinde, ağır hareket ediyor, yürüyor, omuzlarını oynatıyor, ayaklarını yere pek hafif vuruyordu. Canı pek oynamak istemiyora benziyordu ama, çevresinde durmadan dönen, güzelliği ve açıkta kalan omuzlarıyla onu baştan çıkarmaya çalışan Anna’nın etkisinden bir türlü kurtulamıyordu. Gözleri ışıl ışıl, hareketleri duyguluydu Anna’nın. Subay alabildiğine soğuk, olduğu yerde duruyor, bir kral soyluğuyla elini Anna’ya uzatıyordu. Sağdan soldan, “Brava, bravo…” sesleri geliyordu kulaklarına.</p>

  <p class="normal">Neşe, yavaş yavaş o soğuk, heybetli subayı da sarmaya başlamıştı. Canlandı, heyecanlandı. Daha sonra albenisine kendini iyice bırakıp yumuşak, kıvrak hareketler yapmaya başladı. Anna omuzlarını oynatıyor, kendi kraliçe, karşısındaki de kölesiymiş gibi ona nazlı, anlamlı bakıyordu. O anda bütün salonun onları izlediğini, kıskandığını, onlara gıpta ettiğini, geçiriyordu içinden. Oyun bitmiş, heybetli subay elini yeni öpmüştü ki, kalabalık birden açıldı, erkekler kollarını yana sarkıtarak doğruldular… Vali bey, iki yıldızlı frakıyla ona, Anna’ya doğru geliyordu. Evet, onun yanına geliyor olmalıydı; çünkü doğrudan onun gözlerinin içine bakıyor, güzel bir kadın gördüğünde yaptığı gibi, dudaklarını emerek tatlı tatlı gülümsüyordu.</p>

  <p class="normal">— Çok memnun oldum, çok sevindim… –diye başladı.– Ama kocanızı, sizin gibi bir hazineyi şimdiye dek bizlerden gizlediği için hapsettireceğim.</p>

  <p class="normal">Elini Anna’ya uzatarak ekledi:</p>

  <p class="normal">— Karım elçi olarak size beni gönderdi. Bize yardım etmelisiniz… Madam… Amerika’da olduğu gibi, size de güzelliğinizin armağanı bir ödül verilmelidir bence… Karım sabırsızlıkla sizi bekliyor.</p>

  <p class="normal">Vali, eşiyle tanıştırdıktan sonra, ağzında iri bir taş saklıyormuş gibi yüzünün alt bölümü olağanüstü geniş, yaşlı bir kadının oturduğu bir bölmeye götürdü onu. Yaşlı kadın,</p>

  <p class="normal">— Yardımlarınızı esirgemeyin bizden –dedi.– Bütün güzel kadınlar, yoksullar yararına düzenlenen satışta görev aldılar. Nedense yalnız siz boştasınız. Niçin yardım etmek istemiyorsunuz bize?</p>

  <p class="normal">Kadın, sözünü bitirdikten sonra arkasına bakmadan bölmeden çıkıp gitti. Gümüş semaver ve fincanların yanında boş kalan yerine Anna geçti. Hemen hareketli bir satış başladı. Bir fincan çaya bir rubleden aşağı kabul etmiyordu. İriyarı subayı üç fincan içmeden bırakmadı. Biraz sonra patlak gözlü, astımlı para babası Artınov yaklaştı bölmeye. Yazın ara istasyonda olduğu gibi acayip giysili değildi şimdi. Herkes frak giymişti! Gözlerini Anna’nınkilerden ayırmadan bir kadeh şampanya içip yüz ruble verdi. Sonra bir fincan çay içti, yüz ruble daha. Hiç konuşmuyor, sık sık soluyordu… Anna çok sayıda müşteri topluyordu başına. Para alırken gülümseyişiyle bakışlarının erkeklere sonsuz bir mutluluktan başka bir şey bağışlamadığından emindi. Bu gürültülü, parlak, güleç, müzik, dans ve aşk arayan erkek dolu yaşantı için yaratıldığından emindi artık. Şimdiye değin titrediği o lokomotif gibi, önüne geleni ezip geçecekmiş gibi ilerleyen güç şimdi pek gülünç geliyordu ona. Kimseden korkmuyordu artık. Yalnızca annesinin, onun bu başarısını görseydi pek sevinecek olan annesinin şimdi yanında olmadığına üzülüyordu.</p>

  <p class="normal">Yüzü yavaş yavaş beyazlaşmaya başlayan, ama hâlâ ayaklarının üzerinde yıkılmadan durabilen Pyotr Leontiç bölmeye yaklaşıp bir kadeh konyak istedi. Babasının uygunsuz bir söz söyleyeceğinden ödü kopan Anna kıpkırmızı kesilmişti (böyle yoksul, silik bir babası olduğuna üzülüyordu). Ama Pyotr Leontiç konyağı içti, cebinden çıkardığı kâğıt para tomarından bir on ruble çekip kızının önüne attı bir şey söylemeden uzaklaştı. Biraz sonra Anna utancından kıpkırmızı bir kadının kolunda yalpa vura vura, bağırarak yürüdüğünü görünce, üç yıl önce gene böyle bir balodan uşaklarla eve gönderilip ertesi gün de müdürün bir daha böyle bir durum olursa onu görevinden uzaklaştıracağını bildirmesiyle sonuçlanan akşamı hatırladı. Ne yersizdi bu hatırlama şimdi!</p>

  <p class="normal">Bölmelerde semaverler sönüp, yorgun argın bayan büfeciler topladıkları paraları ağzında iri bir taş saklıyormuş gibi görünen yaşlı bayana verdikten sonra, Artınov Anna’nın koluna girerek onu yoksullar yararına satışa katılan bayanlar için yemek hazırlanan salona götürdü. Masada yirmi kişi vardı, ama son derece gürültü vardı. Vali bey kadeh kaldırarak:</p>

  <p class="normal">— Böyle zengin bir yemek salonunda, yararına bugünkü yardım satışımızı düzenlediğimiz yoksul yemek odalarının gelişmesi umuduyla kadeh kaldırmamızın yerinde olacağı kanısındayım –dedi.</p>

  <p class="normal">Tugay komutanı, “Topçunun bile, önünde karavana attığı gücün onuruna” içmeyi önerdi. Herkes bayanlarla kadeh tokuşturmak için ayağa kalktı. Çok, pek çok neşeli bir yemekti!</p>

  <p class="normal">Anna’yı eve götürürlerken tanyeri ağarmak üzereydi. Aşçı kadınlar sepetlerini kollarına takmış, pazara gidiyorlardı. Anna mutlu, sarhoş, içi yepyeni duygularla dolu, son derece yorgun, soyundu; kendini yatağa atıp hemen uyudu.</p>

  <p class="normal">Öğleden sonra ikide oda hizmetçisi uyandırıp, Bay Artınov’un onu görmeye geldiğini bildirdi. Anna aceleyle kalkıp giyindi; konuk salonuna geçti. Artınov’un gitmesinden hemen sonra vali bey gelip, akşamki yardımı için teşekkürlerini bildirdi. Vedalaşırken baygın baygın gözlerinin içine bakıyordu Anna’nın. Elini öperken yine ziyaretine gelebilmek için izin istedi ondan ve gitti. Anna şaşkın, mutlu, hayatında beklediği tuhafa değişikliğin böylesine çabuk olmasına bir türlü inanamayarak salonun ortasında kalakalmıştı ki, kocası Modest Alekseyiç girdi içeri… O da güleç, baygın gözlerle bakıyordu ona. Yüksek, tanınmış kişilerin yanında takındığını her zaman gördüğü o yaltakçı bağlılık ifadesi yüzünde, karşısında dikiliyordu. Anna, her sözcüğün üzerine hınçla, alayla basa basa:</p>

  <p class="normal">— Defol karşımdan, salak! –diye haykırdı.</p>

  <p class="normal">Bu hareketi yüzünden bir cezaya çarptırılmayacağından emindi.</p>

  <p class="normal">O günden sonra hiç boş zamanı olmadı Anna’nın. Her gün ya bir kır gezisine, şehir içinde faytonla grup dolaşmasına katılıyor ya da tatil günü akşamları evlerde düzenlenen eğlencelere gidiyordu. Her gece sabaha karşı dönüyor, konuk salonunun kalın halısına uzanıyor, sonra da herkese yana yakıla, çiçeklerin dibinde, halının üzerinde uyuduğunu anlatıyordu. Çok paraya ihtiyacı vardı. Artık Modest Alekseyiç’ten çekinmediği için öyle rica minnet ettiği de yoktu; “Bu kâğıdı getirene 200 ruble ver” ya da “Bu beye derhal 100 ruble öde” gibi küçük notlarla görüyordu işini.</p>

  <p class="normal">İlkbahardaki paskalyada Modest Alekseyiç ikinci derece Anna nişanını aldı. Teşekküre gittiğinde vali bey gazetesini kenara koyup koltuğuna iyice gömüldükten sonra pembe tırnaklı bembeyaz parmaklarına bakarak:</p>

  <p class="normal">— Şimdi üç Anna’nız var, demek oluyor: Biri yakanızda, öteki ikisi de boynunuzda –dedi.</p>

  <p class="normal">Modest Alekseyiç gülmemek için iki parmağını dudaklarına götürdü:</p>

  <p class="normal">— Artık küçük Vladimir’in doğmasını beklemekten başka yapacağımız yok, efendim. Vaftiz babası olmanız istemek cesaretini gösterebilir miyim acaba?</p>

  <p class="normal">Modest Alekseyiç dördüncü derece Vladimir nişanını ima etmişti. Bu cesaret ve ince buluşunu her yerde anlatmak heyecanı şimdiden sarmıştı içini. Bir şeyler daha söylemek istiyordu ama, vali gazetesini alıp okumaya başlamış, başını sallamıştı ona…</p>

  <p class="normal">Öte yanda Anna troykayla dolaşmalarına, Artınov’la ava gitmeye, eğlencelere katılmaya devam ediyor; babasının evine gün geçtikçe daha seyrek uğruyordu. Uzun zamandır bir başlarına yemek yemeye alışmışlardı. Pyotr Leontiç şimdi daha çok içiyordu. Paraları yoktu. Akordeonu satalı bir hayli oluyordu. Sokağa çıktığında düşmesin diye, çocuklar hiç yalnız bırakmıyorlardı onu. Eski Kiev Sokağı’nda sürücü yerinde Artınov’un oturduğu bir çift doru at koşulu faytonuyla Anna’ya rastladıklarında Pyotr Leontiç silindir şapkasını çıkararak ona seslenmeye hazırlanıyor, Petya ile Andruşa kolundan çekeliyorlar, yalvarır bir sesle:</p>

  <p class="normal">— Hadi, babacığım… İstemez babacığım –diyorlardı,– bırak…</p>

  <p class="sagnormal">1895</p>

  <div class="clrb"></div>
</body>
</html>