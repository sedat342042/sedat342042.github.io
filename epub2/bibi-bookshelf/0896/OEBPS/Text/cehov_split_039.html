<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>cehov</title>
    <link href="../Styles/stylesheet.css" rel="stylesheet" type="text/css"/>
    <style type="text/css">
@page { margin-bottom: 10.000000pt; margin-top: 10.000000pt; }
</style>
    </head>
  <body class="calibre">
  <h1 class="h1baslik" id="calibre_toc_37">Nişanlı Kız</h1>

  <p class="normal1">1</p>

  <p class="normal">Gecenin onu olmuştu. Dışarıda mehtap. Büyükanne Marfa Nikolayevna’nın, ölen kocasının ruhuna okuttuğu dua yeni bitmişti. Biraz hava almak için bahçeye çıkan Nadya, oradan salonda yemek hazırlıklarının yapıldığını, allı pullu ipek giysisiyle büyükannenin ortalıktı koşup durduğunu görüyordu. Kilisenin en kıdemli papazı Peder Andrey ise, Nadya’nın annesi Nina İvanovna’yla bir şeyler konuşuyordu. İyice aydınlatılmış salonda, camların ardında annesini daha bir genç görüyordu şimdi Nadya. Hemen yanlarında Peder Andrey’in oğlu Andrey dikiliyor, dikkatle onları dinliyordu.</p>

  <p class="normal">Bahçe sessiz, serindi. Kara gölgeler yerde hareketsiz yatıyorlar, yalnızca uzaklarda, pek uzaklarda, belki de kentin öte ucundan gelen kurbağaların bağırtıları duyuluyordu. Her yanda mayıs, insanın içine sıcaklık salan mayıs hissediliyordu. İnsan daha bir rahat soluyor; buralardan pek uzaklarda, gök kubbe altında bir yerde, ağaçların üzerinde, kentin dışındaki kırlarda, ormanlarda günahkâr insanların anlayamayacağı esrarlı, hoş, neşeli ve kutsal ilkbaharın doğmakta olduğunu düşünmek geliyordu içinden. Neredeyse ağlayacaktı Nadya.</p>

  <p class="normal">Daha yirmi üç yaşındaydı. On altı yaşından bu yana hep evlenmeyi, bir yuva kurmayı hayal etmişti. Şimdi de, salonda annesiyle Peder Andrey’in yanında dikilip onları dinleyen Andrey Andreyiç’in nişanlısıydı. Kocası olacak erkekten hoşlanıyordu. Yedi temmuzda düğünleri olacaktı ama, nedense sevinemiyordu. Geceleri rahat uyuyamıyordu; tüm neşesi uçup gitmişti… Mutfağın bulunduğu bodrum katın açık penceresinden içerde büyük bir telaşın olduğu duyuluyor; çatak kaşık, hızla kapatılan kapı sesleriyle, kızartılmış hindi, vişne turşusu kokusu geliyordu. Nadya’nın içinde nedense bunun hep böyle sürüp gideceği, en küçük bir değişikliğin olmayacağı duygusu vardı.</p>

  <p class="normal">İşte biri evden çıkıp merdivenlerin başında durdu. On gün önce Moskova’dan gelen konukları Aleksandr Timofeiç ya da kısaca Saşa’ydı bu. Yıllarca önce yardım almak için büyükanneye Mariya Petrovna adında ufak tefek, sıska, hastalıklı, yoksul düşmüş soylu, dul bir kadın gelip giderdi. Bu kadının Saşa diye bir de oğlu vardı. Nedense herkes bu çocuğun sanatçı bir yaradılışı olduğu inancındaydı. Saşa’nın annesi ölünce, büyükanne sevap kazanmak için onu Moskova’da polis okuluna vermişti. İki yıl sonra Saşa bu okulu bırakıp güzel sanatlar okulunun mimarlık bölümüne girmiş, okulu on beş yılda, o da şöyle böyle bitirebilmişti. Hayata atıldıktan sonra mimarlığı da bırakmıştı. Şimdi Moskova’da taş basma yapan bir atölyede çalışıyordu. Hemen her yaz, son derece bitkin bir durumda, dinlenmek, kendini biraz toparlamak için büyükanneye gelirdi.</p>

  <p class="normal">Üstünde düğmeleri iliklenmiş bir ceketle, eski, bol paçalı, keten bir pantolon vardı. Gömleği ütüsüzdü. Pek bitkin görünüyordu. Sen derece zayıf; iri gözlü, uzun kuru parmaklı, sakallı, esmer olmasına karşın, gene de yakışıklıydı. Şumihinlere baba evi gibi alışmıştı, aralarında kendisini hiç yabancı hissetmezdi. Geldiği yazlar kaldığı odanın adı bile çoktandır “Saşa’nın odası”ydı.</p>

  <p class="normal">Merdivenin başında dikilirken, bahçedeki Nadya’yı görüp yanına gitti.</p>

  <p class="normal">— Buraları çok güzel –dedi.</p>

  <p class="normal">— Evet. Sonbahara dek kalmalısınız.</p>

  <p class="normal">— Galiba öyle olacak. Belki eylüle kadar kalırım.</p>

  <p class="normal">Sebepsiz gülümsedi Saşa, sonra Nadya’nın yanına oturdu. Nadya.</p>

  <p class="normal">— Oturmuş, annemi seyrediyordum –dedi.– Buradan olduğundan bir o kadar daha genç ve güzel görünüyor.</p>

  <p class="normal">Bir an sustuktan sonra ekledi:</p>

  <p class="normal">— Annemin bazı zayıf yanları var kuşkusuz, ama gene de bulunmaz bir kadındır.</p>

  <p class="normal">— Haklısınız, iyidir… –dedi Saşa – Anneniz bir kadın olarak gerçekten de çok iyi yürekli, sevimlidir, ama… nasıl söylesem? Bu sabah erken kalkmıştım, mutfağa gittim. Dört hizmetçi de yerde yatıyordu. Karyolaları yoku, döşek yerine de eski püskü bir şeyler vardı. İğrenç bir koku vardı içerde, bit ve tahta kurusundan geçilmiyordu… Yirmi yıl önce de böyleydi, şimdi de böyle. En küçük bir değişiklik yok. Hadi büyükanneyi bırakın, yaşlı kadındır, bilmez; ya anneniz? Fransızca konuşuyor, tiyatroya gidiyor. Birazcık daha anlayışlı olması gerekirdi.</p>

  <p class="normal">Dinleyicisinin önünde iki uzun, ince parmağını uzatarak konuşuyordu Saşa:</p>

  <p class="normal">— Buradaki her şey pek garibime gidiyor –diye devam etti.– Herkes sırtüstü yatmış, armut piş, ağzıma düş, bekliyor. Anneniz sabahtan akşama dek bir kontes gibi dolaşıyor. Büyükanne de boş oturuyor. Hatta siz bile. Nişanlınız Andrey Andreyiç’in de bir şey yaptığı yok.</p>

  <p class="normal">Nadya geçen yıl da, ondan önceki yıl da, daha önceki yıllar da dinlemişti bunları. Saşa’nın başka türlü düşünemeyeceğini biliyordu. Onun bu çeşit sözlerine önceleri güler geçerdi, ama şimdi, nedense bir sıkıntı düşmüştü içine. Ayağa kalkarak:</p>

  <p class="normal">— Yıllardan beri dinliyoruz bunları –dedi.– Başka bir şeyler bulup konuşamaz mısınız siz?</p>

  <p class="normal">Saşa gülümsedi, o da ayağa kalktı; eve doğru yürüdüler. Uzun boylu, güzel Nadya, Saşa’nın yanında yürürken, şimdi daha bir sağlıklı, daha bir güzel giyimli görünüyordu. Genç kız da fark etti bunu ve acıdı Saşa’ya, içi bir tuhaf oldu:</p>

  <p class="normal">— Çok boş konuşuyorsunuz –dedi.– Örneğin, Andrey’imle ilgili düşüncelerinizi söylediniz demin, oysa hiç tanımıyorsunuz onu.</p>

  <p class="normal">— Andrey’im… Umurumda değil sizin Andrey’iniz. Sizin gençliğinize, canlılığınıza acıyorum ben.</p>

  <p class="normal">Salona girdiklerinde herkes masada yerini almak üzereydi. Büyükanne ya da evdeki adıyla Babiş, pek şişko, çirkin, kalın kaşlı, bıyıklı bir ihtiyardı. Daima yüksek sesle konuşurdu. Sesinin tonundan, yüzünün anlatımından evde en büyüğün o olduğunu hemen anlamak hiç de güç değildi. Çarşıda birkaç dükkânı vardı. Büyük, eski ev de bahçesiyle birlikte onundu. Ama gene de her sabah, Tanrı’nın onu yoksul düşmekten koruması için dua eder, ağlardı. Gelini –Nina İvanovna– Nadya’nın annesi, burundan sıkma gözlüklü, parmakları pırlanta yüzük dolu bir sarışındı. Peder Andrey zayıf, dişsizdi. Yüzünde, pek gülünç bir şey anlatmağa hazırlanıyormuş gibi garip bir anlatım vardı. Nadya’nın nişanlısı Andrey Andreyiç ise şişmanca, sanatçı ya da artistlerinkini andıran kıvırcık saçlarıyla oldukça yakışıklı bir gençti. Üçü hipnotizma üzerine konuşuyorlardı. Babiş, Saşa’ya dönüp,</p>

  <p class="normal">— Bir haftaya kalmaz, düzelirsin burada –dedi.– Yeter ki biraz çok ye. Nereye benziyorsun bu halinle? –derin bir iç geçirdi– İnsanlıktan çıkmışsın! İncil’de anlatılan yolunu şaşırmış çocuklardan farkın yok.</p>

  <p class="normal">Peder Andrey gözlerinin içi ışıl ışıl, tane tane konuşarak İncil’den bir parça okudu:</p>

  <p class="normal">— Melun, babasının varını yoğunu iç ettikten sonra, vardı gitti akılsız hayvanların arasına çöp gibi kurumaya…</p>

  <p class="normal">Andrey Andreyiç babasının omzunu okşayarak:</p>

  <p class="normal">— Babacığımı çok severim –dedi.– Bulunmaz bir ihtiyardır, tertemiz bir yüreği vardır.</p>

  <p class="normal">Bir an herkes sustu; Saşa, peçeteyi ağzına götürüp gülmeğe başladı. Peder Andrey, Nina İvanovna’ya:</p>

  <p class="normal">— Demek hipnotizmaya inanıyorsunuz? –diye sordu.</p>

  <p class="normal">Beriki, yüzüne ciddi, hatta sert bir ifade takınıp,</p>

  <p class="normal">— Kesin olarak inandığımı iddia edemem tabii –dedi. – Ama, bence doğanın esrarlı, anlaşılamayan birçok yanı olduğu da su götürmez bir gerçektir.</p>

  <p class="normal">— Sizinle aynı fikirdeyim. Ancak şunu da biliyorum ki, esrarlı, anlaşılmaz sandığımız birçok şeyi din bize açıklar.</p>

  <p class="normal">Kocaman, yağlı bir kızartılmış hindi getirdiler masaya. Peder Andrey ile Nina İvanovna konuşmalarını sürdürüyorlardı. Pırlantalar parıldıyordu Nina İvanovna’nın parmaklarında. Biraz sonra gözlerinde yaşlar parıldamaya başladı, heyecanlanmıştı:</p>

  <p class="normal">— Her ne kadar sizinle tartışmaya girmeye cesaretim olmasa da, gene de dünyada esrarı çözülememiş çok şey var, diyeceğim.</p>

  <p class="normal">— İnanın, bir tek şey bile yok.</p>

  <p class="normal">Yemekten sonra Andrey Andreyiç, Nina İvanovna’nın piyanoda eşliğiyle, keman çaldı. Edebiyat fakültesini bundan on yıl önce bitirdiği halde, hiçbir yerde çalışmıyordu. Ara sıra, hayır için düzenlenen konserlerde keman çalmaktan başka, belli başlı bir işi yoktu. “Artist” derlerdi ona kentte.</p>

  <p class="normal">Andrey Andreyiç çalıyor, herkes sessiz, onu dinliyordu. Masada semaver kaynıyordu ama, Saşa’dan başka çay içen yoktu. Saat on ikide ansızın kemanın teli koptu; herkes gülümsedi, vaktin geç olduğunu öğrenince kalkmaya hazırlandılar.</p>

  <p class="normal">Nadya, nişanlısını geçirdikten sonra, annesiyle birlikte oturduğu üst kata çıktı (alt kat büyükannenindi). Salonun ışıklarını söndürmeye başlamışlardı. Saşa ise oturmuş, hâlâ çay içiyordu. Her zaman uzun uzun, Moskova usulü, bir oturuşta yedi, sekiz bardak çay içerdi. Nadya, soyunup yatağına girdikten sonra uzun süre, alt katta hizmetçilerin takımları toplayışından çıkan gürültüyü, büyükannenin söylendiğini dinledi. Nihayet her şey sustu, alt kattaki odasında arada bir Saşa’nın, kalın kalın öksürdüğü duyuluyordu.</p>

  <p class="normal1">2</p>

  <p class="normal">Nadya uyandığında saat iki olmalıydı, çünkü hava yeni yeni aydınlanmağa başlamıştı. Uzaklardan bir bekçinin ayak sesleri geliyordu. Uyumak istemiyordu Nadya’nın canı, uykusu kaçmıştı. Yatakta uyanık durmak da hoş değildi. Geçmiş yıllar, mayıs gecelerinde yaptığı gibi, yatağının içinde bağdaş kurup düşünmeye başladı. Bir önceki gece düşündüklerini düşünüyordu gene. Andrey Andreyiç’in ona kur yapmaya başladığı zamanları. Evlenme teklifini kabul edişini, bu iyi yürekli, zeki gencin değerini zamanla daha iyi anladığını hatırlatan hep bir örnek, gereksiz bir sürü düşünce üşüşmüştü kafasına. Düğüne bir aydan kısa bir zaman kaldığı bu son günlerde, nedense bir korku, bir huzursuzluk düşmüştü içine. Önceden bilinemeyen pek ağır bir şey bekliyordu onu sanki. Bekçinin ayak sesleri yaklaşıyordu: “Tik, tok… Tik, tok…”</p>

  <p class="normal">Geniş pencereden bahçe, daha ötede gecenin serinliğinde uykulu, solgun bir leylak ağacı görünüyor; koyu, beyaz bir sis, örtmek için sessizce ona yaklaşıyor; ötelerde kargalar uykulu gaklıyordu.</p>

  <p class="normal">— Tanrım, niçin sıkılıyor canım böyle?</p>

  <p class="normal">Düğünden önce her nişanlı kız böyle olurdu belki. Kim bilir! Yoksa Saşa’nın etkisi mi vardı bunda? Ama kaç yıldır aynı şeyleri söylerdi, hem konuşurken garip, anlaşılmaz bir hali vardı. Bütün bunlara karşı, aklını yitirmemesi de şaşılacak şeydi doğrusu Saşa’nın!</p>

  <p class="normal">Bekçinin ayak sesleri çoktandır duyulmuyordu artık. Pencerenin dibinde, bahçede kuşlar cıvıldamaya başlamıştı. Sis dağılmış, çevre gülümsemeye benzer, tatlı bir aydınlığa bürünmüştü. Biraz sonra, güneşin ışıtmasıyla bahçe tümden canlandı; çiy taneleri yapraklarda elmas taneleri gibi parıldamaya başladı. Uzun zamandır bakımsız kalan bahçe diri, görkemli bir görünüm kazandı.</p>

  <p class="normal">Babiş de uyanmıştı. Saşa, kalın kalın öksürüyordu. Salondan, semaverin kurulması, sandalyelerin düzeltilmesinden çıkan sesler geliyordu.</p>

  <p class="normal">Nedense pek yavaş geçiyordu saatler. Nadya kalkıp penceresinden bahçeyi seyretmeğe başlayalı hayli zaman olduğu halde, hâlâ sabahtı.</p>

  <p class="normal">İşte, ağlamaktan gözleri şişmiş Nina İvanovna, elinde maden suyu dolu bardağıyla göründü. Ruh çağırmayla uğraşır, çok okur, kafasına takılan kuşkular üzerinde konuşmayı pek severdi. Nadya, bunları derin, anlamlı şeyler sanırdı. Annesinin elini öpüp, yanı sıra merdivenlerden inmeye başladı.</p>

  <p class="normal">— Niçin ağladın, anne?</p>

  <p class="normal">— Dün akşam bir ihtiyarla kızını anlatan uzunca bir öykü okuyordum. İhtiyar, bir yerde çalışıyordu; amiri de kızına tutkun. Sonuna kadar okuyamadım ama, bir yeri vardı tutamadım kendimi, ağladım.</p>

  <p class="normal">Nina İvanovna bir yudum maden suyu içtikten sonra ekledi:</p>

  <p class="normal">— Demin gene aklıma geldi, gene ağladım.</p>

  <p class="normal">Nadya, bir an sustuktan sonra,</p>

  <p class="normal">— Bugünlerde benim de canım pek sıkılıyor, –dedi.– Geceleri gözüme niçin uyku girmiyor dersin?</p>

  <p class="normal">— Bilmem ki, canım. Ben uyuyamadığım geceler gözlerimi sıkı sıkı kapar, işte şöyle, Anna Karenina’yı getiririm gözümün önüne. Yürüyüşünü, konuşmasını canlandırırım kafamda. Bazen tarihten bir olayı düşündüğüm de olur.</p>

  <p class="normal">Nadya, annesinin onu anlamadığını, anlayamayacağını sezinliyordu. Bu duyguya ömründe ilk kez kapılıyordu. İçine bir korku düşmüş; her şeyden kaçmak, gizlenmek istiyordu. Koşarak odasına çıktı. Saat ikide öğle yemeğine oturdular. Çarşamba oruç günüydü. Büyükanneye pancar çorbasıyla balıklı pilav getirdiler.</p>

  <p class="normal">Saşa, büyükanneyi kızdırmak için, oruç günlerinde yenmesi günah olan etli çorbayla pancar çorbası yiyordu. Yemek süresince durmadan şaka yapmaya, çevresindekileri güldürmeye çalışıyordu. Ama pek başarılı olamıyordu bu çabaları. Gülünç bir şey söylemeye hazırlanırken, son derece uzun, ölününkileri andıran kupkuru parmaklarını havaya kaldırdığında çok hasta olduğu, belki de bu dünyada günlerinin sayılı olduğu düşüncesi aklına geliyormuş gibi, yüreğine bir soğukluk giriyor, yüzü acıklı, elemli bir anlatımla kaplanıyor; dokunsalar ağlayacak gibi oluyordu.</p>

  <p class="normal">Yemekten sonra büyükanne dinlenmek için odasına çekildi. Nina İvanovna da biraz piyano çaldıktan sonra gitti.</p>

  <p class="normal">Saşa hemen alışılmış yemek sonrası söylevine başladı:</p>

  <p class="normal">— Ah, sevgili Nadya, beni dinleseydiniz!</p>

  <p class="normal">Nadya eski bir koltuğu iyice gömülmüş, gözlerini kapamıştı. Saşa odanın içinde bir köşeden öteki köşeye sessiz adımlarla gidip geliyordu:</p>

  <p class="normal">— Öğrenim yapmaya gitseydiniz eğer! Yalnızca öğrenim görmüş, aydın, kutsal kişilerdir topluma gerekli olanlar. Böyleleri ne kadar çoğalırsa, yeryüzü Tanrı’nın cennetine bir o kadar daha benzeyecektir. O zaman kentiniz yavaş yavaş değişecek, ters yüz olacak, her şey sihirli bir değnek dokunmuşçasına, tanınmaz bir görünüm kazanacaktır. Pek büyük yapılar, cennet gibi bahçeler, görülmemiş fıskıyeler, tertemiz yürekli insanlar dolduracaktır buraları… Ama gene de önemli olan bu değil. En büyük kazanç bu toplumun değişmesi, herkes inanacağı, niçin yaşadığını bileceği, şimdi kimse kendinden önce başkasına güvenemeyeceği için her yanı dolduran bu kötülüklerin ortadan kalkması olacaktır. Sevgili, temiz çocuk, gidin buralardan! Bu durgun, sıkıcı günahkâr hayattan kaçın; ondan bıktığınızı gösterin herkese. Öz benliğinizi bulun!</p>

  <p class="normal">— Olamaz, Saşa, ben evleniyorum.</p>

  <p class="normal">— Eh… Bırakın evlenmeyi şimdi! Başka zorunuz yok mu sizin?</p>

  <p class="normal">Bahçeye çıkıp biraz yürüdüler. Saşa konuşmasını sürdürüyordu:</p>

  <p class="normal">— Bu avare hayatınızın ne derece boş, pis, töredışı olduğunu iyice düşünmeli anlamalısınız canım. Siz de, annenizde de, sizin Babiş de bir şey yapmıyor, hep boş oturuyorsunuz. Bu yüzden sizin için başkaları çalışıyor. Sizler onların emeğini, hayatlarını tüketiyorsunuz. Bu iğrenç, bayağı bir şey değil de, nedir?</p>

  <p class="normal">“Haklısınız,” demek istiyordu Nadya; tam bunları anladığını söylemeye hazırlanıyordu ki, gözleri doldu, durgunlaştı, titremeğe başladı, koşarak odasına gitti.</p>

  <p class="normal">Akşamüzeri Andrey Andreyiç geldi. Her zamanki gibi uzun süre keman çaldı. Pek konuşkan bir insan değildi. Belki de çalarken susmak zorunda olduğu için kemanı bu denli seviyordu. On birde, hava serin olduğu için pardösüyle eve dönerken, kapıda Nadya’yı kucaklayıp omuzlarını, ellerini tutkuyla öpmeğe başladı. Bir yandan da,</p>

  <p class="normal">— Sevgilim, bir tanem, güzelim!.. –diye mırıldanıyordu.– Oh, ne mutluyum bilemezsin! Mutluktan başım dönüyor!</p>

  <p class="normal">Bu sözleri önceleri gene duyduğunu ya da bir yerde okuduğunu düşünüyordu Nadya… eski, yırtık, rengi sararmış, çoktandır bir kenara atılmış bir romanda…</p>

  <p class="normal">Salonda Saşa masanın başına oturmuş, uzun ince parmaklarıyla fincan tabağını tutarak çay içiyordu. Nadya, nişanlısını yolcu ettikten sonra odasına çıkıp yattı, hemen uykuya daldı. Ama bir önceki gece olduğu gibi, daha hava yeni aydınlanmaya başlamışken uyandı. Uyumak istemiyordu canı. İçinde dayanılmaz bir ağırlık, heyecan vardı. Yatağında, başını dizlerinin üzerine koyup oturmuş; nişanlısını, düğününü düşünüyordu… Nedense, annesinin, ölen kocasını hiç sevmediğini, şimdi de parasız pulsuzluktan, kaynanasının boyunduruğu altına girmek zorunda kaldığını fısıldıyordu kulağına bir ses. Ne kadar düşündüyse, annesini şimdiye dek herkesten başka, olağanüstü bir kadın sanmasına; onun basit, olağan, mutsuz bir kadın olduğunu görememesine bir anlam veremiyordu.</p>

  <p class="normal">Alt katta da Saşa uyumuyordu. Kesik kesik öksürük sesi gecenin sessizliğinde pek derinden geliyordu. “Ne garip, saf adam,” diye düşünüyordu Nadya. Anlattığı cennet bahçelerinde, görülmemiş fıskıyelerde olmayacak, aptalca bir şeyler varmış gibi geliyordu ona. Ama onun bu aptalca düşüncelerinde, hatta saflığında gene de o denli güzel, çekici bir şey vardı ki, Nadya “öğrenim yapmaya gitse, nasıl olur acaba?” diye düşünmeye bile başlamıştı. Yüreği küt küt vuruyor, içi bir hoş oluyor, heyecanlanıyordu.</p>

  <p class="normal">— Düşünmemek daha iyi, düşünmemek daha iyi… –diye mırıldandı kendi kendine.– Böyle şeyler düşünmemeliyim.</p>

  <p class="normal">Uzaktan bekçinin ayak sesi geliyordu: “Tik, tok… tik, tok… tik, tok…”</p>

  <p class="normal1">3</p>

  <p class="normal">Haziranın ortalarında Saşa’nın canı birden sıkılmaya başladı. Moskova’ya yolculuk hazırlıklarını tamamlarken sıkıntılı:</p>

  <p class="normal">— Bu kentte kalamam artık –diyordu.– Ne şehir suyu var, ne de kanalizasyon! Ağzıma bir lokma yemek koymaya iğreniyorum; mutfakta pislik diz boyu…</p>

  <p class="normal">Büyükanne, nedense alçak sesle, kandırmaya çalışıyordu onu:</p>

  <p class="normal">— Biraz daha kal, yavrum! Ayın yedisinde düğün olacak!</p>

  <p class="normal">— İstemem.</p>

  <p class="normal">— Hani eylüle kadar kalacaktın!</p>

  <p class="normal">— Şimdi de kalmayacağım diyorum. Çalışmam gerek!</p>

  <p class="normal">Rutubetli, serin bir yaz başlamıştı. Ağaçlar ıslak, bahçede her şey hüzünlüydü. Gerçekten de insanın canı çalışmak istiyordu. Evin tüm odalarında tanıdık olmayan kadın sesleri çınlıyor, büyükannenin odasındaki dikiş makinesi durmadan çalışıyordu: Çeyizi hazırlamaya çalışıyorlardı. Nadya’nın çeyizinde, büyükannenin söylediğine göre, en ucuzu üç bin ruble değerinde yedi tane kürk vardı. Evdeki telaş sinirlerini bozuyordu Saşa’nın. Odasında oturuyor, durmadan diş gıcırdatıyordu. Kalması için herkes yalvarıyordu. Sonunda, temmuzun birinden önce gitmeyeceğine söz verdi.</p>

  <p class="normal">Zaman pek çabuk geçiyordu. Petrov günü öğleden sonda Andrey Andreyiç ile Nadya, kendilerine kiralanıp hazırlanan evi bir daha görmek için Moskova Sokağı’na gittiler. İki katlı bir evdi bu. Ancak ikinci katı hazırlamayı yetiştirebilmişlerdi. Salonun döşemesi cilalanmış, pırıl pırıldı. Viyana stili sandalyeler, piyano, keman çalarken notaları koymak için çatkı… her şey yerli yerindeydi. Taze boya kokuyordu odalar. Altın çerçeveli, yağlıboya bir tablo vardı duvarda: Sapı kırılmış mor bir vazonun yanında ayakta duran çıplak bir kadın.</p>

  <p class="normal">Andrey Andreyiç saygıdan derin bir soluk alarak:</p>

  <p class="normal">— Pek hoş bir tablo, –dedi.– Şişmaçevski’nin.</p>

  <p class="normal">Sonra, ortasında yuvarlak bir masa duran konuk odasına geçtiler. Masa, kanepe ve koltuklar hep parlak mavi bir kumaşla kaplıydı. Kanepenin arkasındaki duvarda Peder Andrey’in nişanlarıyla, din giysileriyle çektirdiği bir portre asılıydı. Oradan, her şeyi tamam yemek odasına geçtiler. Daha sonra, loş yatak odasına girdiler. İki karyola yan yana kurulmuştu. Bu odayı döşeyenler, burada her zaman mutluluğun hüküm süreceğini, başka türlü bir yaşamın göz önünde tutarak döşemişlerdi sanki. Andrey Andreyiç nişanlısına odaları bir bir gösteriyor, elini belinden hiç çekmiyordu. Nadya kendisini, zayıf, suçlu hissediyor, bütün bu odalardan, karyolalardan, koltuklardan, tablodaki çıplak kadından nefret ediyordu. Andrey Andreyiç’e olan sevgisini artık yitirdiğini anlamıştı. Belki de hiç sevmemişti onu. Ama kime, nasıl söyleyecekti bunu? Gündüz gece hep onu düşündüğü halde, şimdiye dek niçin anlayamamıştı nişanlısını sevmediğini?.. Andrey Andreyiç kolunu beline dolamış, kulağına tatlı sözler fısıldıyordu. Kendi evinde, yarın karısı olacak kızla dolaşırken mutlu olduğu belliydi. Ama Nadya bütün bunlarda yalnızca basitlik; aptalca, saf, sıkıcı, dayanılmaz bir bayağılık görüyordu. Beline dolanan kol sert, soğuk bir demir çember gibi geliyordu ona. Kaçmaya, avazı çıktığınca bağırmaya, pencereden aşağı atlamaya her an hazırdı. Andrey banyoya götürdü onu, duvarın içine yerleştirilmiş musluğu çevirdi; birden su akmaya başladı.</p>

  <p class="normal">— Nasıl? –dedi Andrey.– Tavan arasında yüz kova su alabilecek bir depo yaptırdım. Her an suyumuz olacak.</p>

  <p class="normal">Dışarı çıkıp avluyu gezdiler, sokağa çıkıp, bir araba kiralayıp eve yollandılar. Rüzgâr koyu toz bulutlarını savuruyordu; yağmur başladı başlayacaktı.</p>

  <p class="normal">Andrey Andreyiç tozdan gözlerini kısarak:</p>

  <p class="normal">— Üşüyor musunuz? –diye sordu.</p>

  <p class="normal">Nadya susuyordu. Andrey bir süre cevap bekledikten sonra,</p>

  <p class="normal">Hatırlıyor musunuz? –dedi, – çalışmadığım için dün akşam sitem etmişti bana Saşa. Haklı! Hiçbir şey yaptığım yok, yapamam da. Niçin acaba, sevgilim? Bir gün kokartı takıp çalışmaya gidebileceğimi düşünmek bile niçin iğrendiriyor beni? Niçin bir avukat, Latince öğretmeni ya da belediye memuru görünce rahatsız oluyorum? Hey anayurdum Rusya! İşsiz güçsüz, bir şeye yaramayan ne de çok evladın var! Benim gibi çilekeş ne çok insan barınıyor koynunda!</p>

  <p class="normal">Andrey Andreyiç çalışmamanın yaygınlığını, bu durumun günün koşullarından ileri geldiğini göstermeye uğraşıyordu.</p>

  <p class="normal">— Evlendikten sonra –diye devam etti,– köye gider, orada çalışırız, sevgilim! İçinden dere geçen küçük bir çiftlik alır, var gücümüzle çalışırız… Ne çok mutlu olacağız!</p>

  <p class="normal">Şapkasını çıkarmış, saçlarını rüzgâra koy vermişti. Nadya onu dinliyor, bir yandan da şöyle düşünüyordu: “Tanrım! Bir an önce evde olmak istiyorum! Tanrım!” Bahçenin girişinde Peder Andrey’e yetiştiler. Andrey şapkasını babasına sallayarak sevinçli bir sesle:</p>

  <p class="normal">— Bakın, babam da size gidiyor! –dedi.</p>

  <p class="normal">Arabacıya parasını verirken,</p>

  <p class="normal">— Babamı çok severim, –diye ekledi.– Gerçekten, sevimli bir ihtiyardır. Üzerine yoktur.</p>

  <p class="normal">Konukların geç vakte kadar oturacaklarını; onlarla ilgilenmesinin, gülümsemesinin, keman ve bir sürü ipe sapa gelmez saçmalıklar dinlemesinin, hep düğünden konuşmasının gerektiğini bildiği için eve girerken Nadya’nın canı son derece sıkılıyordu. Allı pullu ipek giysilerinin içinde kurulan büyükanne, konukların yanında her zaman takındığı kibirli tavrıyla semaverin başında oturuyordu. Peder Andrey, dudaklarında kurnaz bir gülümsemeyle içeri girdiğinde büyükanneye:</p>

  <p class="normal">— Sizi sağlıklı görmekle büyük sevinç ve yüreğime su serpen bir rahatlık duymaktayım, –dedi.</p>

  <p class="normal">Şaka mı, yoksa ciddi mi konuştuğunu anlamak güçtü.</p>

  <p class="normal1">4</p>

  <p class="normal">Rüzgâr kapıları pencereleri takırdatıyor; her yandan ıslık sesi geliyor, evin meleği sobanın içinde içli şarkısını söylüyordu. Gece yarısı, saat birdi. Evde herkes yatmıştı ama, henüz kimse uykuya dalmamıştı. Alt katta biri keman çalıyormuş gibi geliyordu Nadya’ya. Keskin bir gürültü işitildi: Panjurlardan biri kopmuş olmalıydı. Bir dakika sonra Nadya’nın odasına elinde bir mumla Nina Ivanovna girdi:</p>

  <p class="normal">— Ne vurdu öyle, Nadya?</p>

  <p class="normal">Bu rüzgârlı gecede örgülü saçları, ürkek gülümsemesiyle annesi daha bir yaşlı, çirkin ve bodur görünmüştü Nadya’ya. Yakın zamana kadar onu gözünde ne denli büyüttüğünü, ağzından çıkan her sözü nasıl gururla dinlediğini hatırladı nedense. Bu sözlerden hiçbiri yoktu aklında şimdi.</p>

  <p class="normal">Sobadaki şarkıya birkaç kalın ses daha katıldı. Hatta “Aaaah, Allahım!” gibi bir de ses işitildi. Nadya karyolasında oturuyordu. Birden başını avuçlarının içine alıp hıçkıra hıçkıra ağlamaya başladı.</p>

  <p class="normal">— Anneciğim, anneciğim –diyordu.– Kalbimi bir bilseydin, anneciğim! Yalvarırım, ayaklarına kapanırım, bırak beni gideyim buradan! Yalvarırım, ne olur!</p>

  <p class="normal">Nina İvanovna şaşırmıştı. Karyolanın kenarına ilişerek,</p>

  <p class="normal">— Nereye gideceksin? –diye sordu.</p>

  <p class="normal">Uzun uzun ağladı Nadya. Hıçkırıklar konuşmasına engel oluyordu. Sonunda biraz açıldıktan sonra:</p>

  <p class="normal">— Buradan gitmeme izin ver –dedi.– Düğün olmamalı, olmayacak da, anladın mı?! Onu sevmiyorum… Adını bile anmak istemiyor canım.</p>

  <p class="normal">Çok korkmuştu Nina İvanovna. Çabuk çabuk konuşarak:</p>

  <p class="normal">— Olmaz, yavrum –dedi,– çıkar bunu aklından. Biraz sakinleş, göreceksin kendin de güleceksin bu söylediklerine. Yorgunluktan sinirleriniz bozuldu. Olur böyle şeyler. Sanırım bir şey için atıştınız Andrey’le. Sevgiler arasında olur, ama barışırlar, her şeyi unutuverirler.</p>

  <p class="normal">Nadya hıçkırarak ağlıyordu:</p>

  <p class="normal">— Git yanımdan, anne, git!</p>

  <p class="normal">Biraz bekledikten sonra Nina İvanovna:</p>

  <p class="normal">— Ah, yavrum –dedi.– Daha dün bir bebektin, sonra büyüdün, genç kız oldun, şimdi yuva kurmaya hazırlanıyorsun. Doğada hiçbir şey olduğu gibi kalmaz. Göz açıp kapayana dek bakacaksın anne, hatta büyükanne oluvermişsin. Senin de böyle hırçın bir kızın olacak.</p>

  <p class="normal">— Sevgili anneciğim, akıllısın, biliyorum, ama mutsuz, çok mutsuzsun da. Niçin boş konuşuyorsun? Niçin?</p>

  <p class="normal">Bir şey söylemek için ağzını açtı Nina İvanovna, ama hıçkırık boğazına düğümlendiği için söyleyemedi, ağlayarak çıkıp odasına gitti. Sobadaki sesler gene başladılar, ansızın korkunç, korku verici bir şey dolmuştu odaya. Nadya aceleyle karyolasından atlayıp, annesinin yanına koştu. Gözleri yaşlı Nina İvanovna yatağına girmiş, mavi battaniyesini göğsünün üzerine kadar çekmiş, elinde bir kitap tutuyordu.</p>

  <p class="normal">— Anne, beni dinle –dedi.– Yalvarırım iyi düşün ve anla beni! Hayatımızın ne denli anlamsız ve bayağı olduğunu gör yeter. Gözlerim açıldı artık, şimdi her şeyi bütün çıplaklığıyla görebiliyorum. Andrey Andreyiç’in ne mal olduğunu da biliyorum. Sandığınız gibi zeki değildir o, anne! Tanrım, bir aptaldır o, bir aptal!</p>

  <p class="normal">Nina İvanovna aceleci bir hareketle yatağının içinde oturdu. Hıçkırarak:</p>

  <p class="normal">— Büyükannen de sen de çok üzüyorsunuz beni! –dedi.– Ben de yaşamak istiyorum oysa! Yaşamak!</p>

  <p class="normal">Yumruğuyla iki kere göğsüne vurduktan sonra devam etti:</p>

  <p class="normal">— Biraz özgürlük de bana verin! Daha gencim, ben de yaşamak istiyorum, hakkım değil mi bu? Çöktürdünüz beni!..</p>

  <p class="normal">Acı acı ağlamaya başlamıştı. Battaniyenin altına girip iki büklüm oldu. Öyle küçük, zavallı, anlamsız bir görünümü vardı ki… Nadya odasına gidip giyindi, pencerede oturup sabahı beklemeye koyuldu. Sabaha dek düşündü, düşündü. Panjurları birisi takırdatıyor, ıslık çalıyordu sanki.</p>

  <p class="normal">Büyükanne sabahleyin rüzgârın bahçede ağaçlardaki tüm elmaları döktüğünü, yaşlı bir erik ağacını devirdiğini söyledi. Bulutlu, ışık bile yakılsa, gene de insanın içine kasvet salan puslu bir gündü. Herkes soğuktan sızlanıyor, yağmur pencere camlarında tıkırdıyordu. Çaydan sonra Nadya, Saşa’nın odasına gitti. Bir sözcük bile söylemeden koltuğun dibinde diz çöküp elleriyle yüzünü kapadı.</p>

  <p class="normal">— Neyiniz var? –diye sordu,– Saşa.</p>

  <p class="normal">— Yapamayacağım… Şimdiye dek burada yaşayabilmeme bir türlü akıl erdiremiyorum, anlayamıyorum. Nişanlımdan, kendimden, bu başıboş, anlamsız yaşamdan iğreniyorum…</p>

  <p class="normal">Saşa;</p>

  <p class="normal">— Ya… –dedi.– Üzülecek bir durum değil bu… İyi bile.</p>

  <p class="normal">Nadya konuşmasını sürdürdü:</p>

  <p class="normal">— Artık canıma tak etti bu hayat. Bir gün daha kalamam burada. Yarın gidiyorum. Allah aşkına birlikte gidelim!</p>

  <p class="normal">Saşa bir süre şaşkın şaşkın Nadya’nın yüzüne baktı. Sonunda anladı durumu, bir çocuk gibi sevindi. Sevinçten ellerini kollarını sallıyor, odanın içinde zıp zıp zıplıyordu. Ellerini ovuşturarak:</p>

  <p class="normal">— Pek güzel! –dedi.– Tanrım, ne kadar sevinçliyim!</p>

  <p class="normal">Nadya iri, tutku dolu gözlerini kırpmadan bakıyordu Saşa’ya. Büyülenmiş gibi, karşısındaki erkeğin önemiyle oranlı, pek anlamlı, olağanüstü bir şeyler söylemesini bekliyordu. Daha bir şey söylememişti ama, Nadya’nın önünde şimdiye dek bilmediği, yeni, sonsuz ufuklar açılmaktaydı. Ölüme bile olsa, hiç düşünmeden gidebilecek bir ruhsal durum içinde, gözlerinde sonsuz bir bekleyişle bakıyordu Saşa’ya…</p>

  <p class="normal">Saşa bir süre düşündükten sonra:</p>

  <p class="normal">— Yarın gidiyorum, –dedi.– Beni yolcu etmek için tren istasyonuna gelin… Çantanızı bavulumun içine koyar, biletinizi de alırım. Üçüncü zil çaldığında koşup trene binin. Moskova’ya kadar birlikte gideriz, oradan Petersburg’a yalnız gidersiniz.</p>

  <p class="normal">Nüfus kâğıdınız var mı?</p>

  <p class="normal">— Var.</p>

  <p class="normal">Saşa duygulu bir sesle:</p>

  <p class="normal">— Yemin ederim pişman olmayacaksınız, –diye devam etti.– Gidip bir okula girin, sıkıntı bile çekseniz, yılmayın. Yaşantınızı düzelttiğinizde her şey değişecek. Önemli olan yaşamasını bilmektir, geri kalan boştur. Öyleyse yarın gidiyoruz?</p>

  <p class="normal">— Evet! Lütfen!</p>

  <p class="normal">Pek heyecanlı olduğunu, ömründe ilk kez bu denli ağır bir sorumluluğun altına girdiğini, gidene dek çok acı çekeceğini, kötü kötü düşüneceğini sanıyordu Nadya. Ama odasına çıkıp yatağına girer girmez derin bir uykuya daldı. Yüzünde, ağlamanın verdiği rahatlık ve saf bir gülümsemeyle sabaha dek uyudu.</p>

  <p class="normal1">5</p>

  <p class="normal">Uşağı araba çağırmaya göndermişlerdi. Nadya tüm hazırlıklarını tamamlamış, şapkasıyla pardösüsünü de giymişti. Annesinin odası ile kendi odasını son bir kez daha görmek için üst kata çıktı. Sıcaklığını daha yitirmemiş karyolasının ayakucunda durup odasını bir daha gözden geçirdi, sessiz adımlarla annesinin odasına gitti. Nina İvanovna hâlâ uyuyordu. Odası sessizdi. Nadya annesini öptü, saçlarını düzeltti, iki dakika bekledi… Sonra ağır adımlarla aşağı indi.</p>

  <p class="normal">Dışarıda bardaktan boşanırcasına yağmur yağıyordu. Üstü kapalı arabanın sürücüsü sırılsıklamdı.</p>

  <p class="normal">Hizmetçiler bavulları arabaya yerleştirirlerken büyükanne:</p>

  <p class="normal">— Araba seni güç alacak Nadya, –diyordu.– Böyle bir havada adam geçirmek de nereden esti aklına? Gitmesen iyi ederdin. Baksana, nasıl yağmur yağıyor!</p>

  <p class="normal">Nadya bir şeyler söylemek istiyordu ama, söyleyemiyordu. Saşa, Nadya’yı arabaya yerleştirip dizlerini yol battaniyesiyle örttü, kendisi de geçip yanına oturdu. Arkalarından büyükanne:</p>

  <p class="normal">— Yolunuz açık olsun! Tanrı yardımcınız olsun! –diye seslendi.– Moskova’dan yaz bize, Saşa!</p>

  <p class="normal">— Olur Babiş, hoşça kal!</p>

  <p class="normal">— Tanrı korusun seni!</p>

  <p class="normal">— Sağ ol!</p>

  <p class="normal">Nadya ağlıyordu. Büyükannesiyle vedalaşırken, annesini seyrederken tam olarak inanamadığı şeyin, buralardan uzaklara gidişinin gerçekleşmekte olduğunu görüyordu şimdi. Elveda, kent… Birden her şeyi, Andrey’le babasını, yeni evi, tablodaki çıplak kadını anımsadı. Bütün bunlardan korkmuyor, sıkılmıyordu artık. Giderek uzaklaşıyordu bütün bunlardan. Kompartımanda yerlerini aldıktan sonra, tren kalkınca öylesine anlamlı, asık yüzlü geçmişi gözünde sıkışıp küçücük bir top oluvermişti. Şimdiye dek fark edilemeyecek kadar ufak olan gelecek ise büyümüş, bütün görüş ufkunu kaplamıştı. Yağmur, kompartımanın pencerelerinde tıkırdıyor, yemyeşil tarlalarla telgraf direkleri hızla geriye doğru koşuyor, tellere konmuş kuşlar uçuşuyorlardı. Mutluluktan soluğu tutulacak gibi oluyordu Nadya’nın. Özgürlüğü öğrenmeye gidiyordu; bir zamanlar, çok eskiden Kazakların savaş sanatını öğrenmek için Zaporojya’ya gitmeleri gibi bir şeydi bu.</p>

  <p class="normal">Saşa gülümseyerek:</p>

  <p class="normal">— Olur! –diyordu,– olur böyle şeyler! Üzülmeyin.</p>

  <p class="normal1">6</p>

  <p class="normal">Sonbahar, arkasından kış geçti. Annesini, büyükannesini, Saşa’yı çok özlemişti Nadya. Hep onları düşünüyordu. Evden aldığı mektuplar sakin, sevgi doluydu. Her şey bağışlanmış, unutulmuşa benziyordu. Mayısta sınavlarını verdikten sonra, sağlıklı, neşeli, eve dönerken Saşa’yla görüşmek için Moskova’ya uğradı. Geçen yazki gibiydi Saşa: Sakallı, saçı başı darmadağınık. Üzerinde aynı ceket ve keten pantolon vardı. Güzel gözleriyle pek değişmemişti, yalnızca biraz zayıflamış, çökmüştü. Yüzünde acıklı bir anlatım vardı. Hep öksürüyordu, benzi de uçuktu. Bu kez Saşa nedense taşralı, bilgisiz, görgüsüz, gelmişti Nadya’ya. Saşa onu görünce neşeyle gülümsemiş,</p>

  <p class="normal">— Tanrım, Nadya gelmiş, –diye haykırmıştı.– Kardeşim, canım!</p>

  <p class="normal">Koyu bir sigara dumanının doldurduğu atölyede oturdular. Boğucu bir çini mürekkebi ve boya kokusu sigara dumanına karışmış, havayı son derece ağırlaştırmıştı. Nadya güç soluk alabiliyordu. Sonra Saşa’nın, gene sigara dumanı ve döşemesi tükürük dolu odasına gittiler. Masanın üstündeki sönmüş semaverin yanında, içinde siyah bir kâğıt olan kırık bir tabak duruyordu. Masanın üzeri ve döşeme sinek ölüleriyle doluydu. Her şey, Saşa’nın yaşantısını pek önemsemediğini, kolayına geldiği gibi, rahatına geldiği gibi yaşadığını gösteriyordu. Biri çıkıp ona mutlu olması için yapması gerekli şeylerden, hayatını bir düzene sokmasının yararından, onu sevdiğinden söz etse, bir şey anlamaz, yalnızca gülerdi.</p>

  <p class="normal">Nadya heyecanla anlatıyordu:</p>

  <p class="normal">— Her şey yolunda gitti. Sonbaharda annem Petersburg’a, bana geldi. Büyükannemin kaçmama pek kızmadığını, her gün odama çıkıp dua ettiğini söyledi.</p>

  <p class="normal">Saşa’nın gözlerinde bir mutluluk okunuyordu. Ama ikide bir öksürüyor, çatlak bir sesle konuşuyordu. Nadya dikkatle yüzüne bakıyor, gerçekten hasta olup olmadığını anlamaya çalışıyordu.</p>

  <p class="normal">— Siz hastasınız, Saşa</p>

  <p class="normal">— Boş verin, hastayım ama çok değil…</p>

  <p class="normal">Nadya telaşlanmıştı:</p>

  <p class="normal">— Tanrım! Niçin bakmıyorsunuz kendinize? Niçin tedavi olmuyorsunuz?</p>

  <p class="normal">Gözleri yaşarmıştı Nadya’nın. Birden Andrey Andreyiç’i, tablodaki çıplak kadını, çocukluk çağı gibi pek uzaklarda kalmış görünen geçmişi anımsadı. Gözünde daha geçen yıl o denli aydın, bilgili, ilginç olan Saşa’yı artık öyle göremediğine ağlıyordu:</p>

  <p class="normal">— Sevgili Saşa, çok çok hastasınız! –dedi.– Sizi böyle solgun yüzlü ve zayıf görmemek için yapamayacağım şey yoktu, canımı bile seve seve verebilirdim. Çok şey borçluyum size! Benim için ne büyük bir anlamınızın olduğunu, hayatımı nasıl değiştirdiğinizi bilemezsiniz, benim iyi Saşa’cığım! Gerçekte benim en yakınım, en candan yakınımsınız.</p>

  <p class="normal">Oturup uzun uzun konuştular. Petersburg’da bir kış geçirdikten, Saşa’nın yaşantısıyla gülümseyişini görüp, söylediklerini dinledikten sonra, Nadya ona gerçeği gösteren bu insanın artık yaşama devresini bitirmiş, ilginçliğini yitirmiş, eski, belki de mezara girmesi pek yakın bir yarı canlı olduğunu yavaş yavaş kavramaya başlamıştı.</p>

  <p class="normal">— İki gün sonra Volga’ya gidiyorum –dedi Saşa.– Kımız içeceğim orada. Bir arkadaşım da karısıyla geliyor. Pek iyi bir karısı var, hep öğrenim yapmak için Petersburg’a gitmesini söylüyorum ona. Hayatını değiştirmesini istiyorum.</p>

  <p class="normal">Sonra gara gittiler. Saşa çay ve elmayla ağırladı konuğunu. Tren hareket ettiğinde gülümseyerek mendil sallarken pek ağır hasta olduğu, daha uzun süre yaşayamayacağı titreyen bacaklarından da belliydi.</p>

  <p class="normal">Kentine gün ortasında vardı Nadya. İstasyondan eve giderken sokaklar hayli geniş, ama evler küçük, birbirine pek sokulmuş gibi geldi ona. Sokaklarda kimsecikler yoktu. Yalnızca müzik aletleri tamircisi Alman’ı gördü:</p>

  <p class="normal">Sarı pardösüsünü giymiş, aceleyle bir yere gidiyordu. Tüm evler tozla kaplıydı sanki. Artık iyice ihtiyarlamış, şişko, gene çirkin büyükanne, Nadya’yı kucaklayıp yüzünü omzuna dayadı, uzun uzun ağladı. Nina İvanovna da çökmüş, çirkinleşmiş, bir deri bir kemik kalmıştı. Ama pırlantalar eskisi gibi, gene parıldıyordu parmaklarında. Kızını görünce tüm bedeni titreyerek:</p>

  <p class="normal">— Yavrum! –dedi.– Bir tanem!</p>

  <p class="normal">Sonra oturup hep birlikte sessizce ağlaştılar. Büyükannenin de, annenin de geçmişi bir daha dönmemek üzere yitirdiklerini düşündükleri belliydi. Toplum içinde bir yerleri, eski onurları, evlerine konuk çağırmaya hakları yoktu artık. Rahat, tasasız yaşarken, gece yarısı ansızın polisin evi basıp, arama yaparak ev sahibinin bir sahtekâr olduğunu açığı çıkardığında da böyle olur insan. Rahat, tasasız yaşantıya elveda demekten başka çaresi kalmaz.</p>

  <p class="normal">Nadya odasına çıkıp karyolasını, beyaz sevimli perdelerini, tüm eşyalarını yerli yerinde gördü. Dışarıdaki güneş ışığıyla dolu, neşeli, gürültülü bahçe de hiç değişmemişti. Parmağıyla masasına dokundu, oturup derin düşüncelere daldı. Sonra alt kata inip iştahla yemeğini yedi; lezzetli, yağlı kaymakla çay içti. Bütün bunlara karşın, gene de bir eksiklik varmış gibi geliyordu ona. Odalar boş, tavanlar alçaktı sanki. Gece yatağına girip battaniyesini boğazına kadar çektiğinde bu sıcak, yumuşacık döşekte yatmak gülünç geldi ona.</p>

  <p class="normal">Annesi geldi yanına, suçlu gibi ürkek, çevresine bakınarak karyolanın ayak ucuna ilişiverdi. Bir süre dalgın durduktan sonra:</p>

  <p class="normal">— Nasıl, Nadya? –diye sordu.– Mutlu musun? Çok mu mutlusun?</p>

  <p class="normal">— Evet, anne.</p>

  <p class="normal">Nina İvanovna kalkıp Nadya’yı pencereleri kutsadı.</p>

  <p class="normal">— Gördüğün gibi dindar oldum artık –dedi.– Felsefeyle uğraşıyorum, hep düşünüyor, düşünüyorum… Çok şeyi daha iyi görüyorum artık. Her şeyden önce hayatın prizmadan geçirilmesinin gerektiğini öğrendim.</p>

  <p class="normal">— Büyükannemin sağlığı nasıl, anne?</p>

  <p class="normal">— İyi. O zaman, Saşa ile kaçtıktan sonra senden aldığımız telgrafı okuyunca küt diye düşüp bayıldı, üç gün hareketsiz yattı. Sonra Tanrı’ya yalvarmaya, ağlamaya başladı. Şimdi iyi.</p>

  <p class="normal">Nina İvanovna odanın içinde bir aşağı bir yukarı dolaşıyordu.</p>

  <p class="normal">Bekçinin ayak sesleri işitiliyordu uzaktan: “Tik, tok… tik, tok…”</p>

  <p class="normal">— Her şeyden önce hayatın prizmadan geçirilmesi gerekir –diyordu Nina İvanovna.– Yani daha açık söyleyeyim, ışığın yedi esas renge ayrıldığı gibi, hayatın da en basit elemanlara bölünmesi, her birinin ayrı ayrı incelenmesi gerekir.</p>

  <p class="normal">Nina İvanovna’nın daha neler anlattığını, ne zaman gittiğini bilmiyordu Nadya… Hemen uyuvermişti çünkü.</p>

  <p class="normal">Mayıs geçti, hazirana girdiler. Artık eve alışmıştı Nadya. Büyükanne hep semaverle uğraşıyor, sık sık soluyordu. Akşamları Nina İvanovna, ötekiler dinlese de, dinlemese de düşüncelerini anlatıyordu. Önceleri olduğu gibi, gene bir yanaşma gibiydi evde. Harcayacağı her kapik için büyükanneye danışmak zorundaydı. Evde çok sinek vardı. Tavanlar her gün biraz daha alçalıyormuş gibi geliyordu Nadya’ya, Babiş’le Nina İvanovna, Peder Andrey’le veya Andrey Andreyiç’le karşılaşmaktan korktukları için sokağa çıkamıyorlardı. Oysa Nadya bahçede, sokakta hiç çekinmeden dolaşıyor; evleri, köhne çitleri seyrediyor, gözden geçiriyordu. Kentte her şeyin çoktan ömrünü tükettiği, genç, taze bir şeyin doğmasını beklediği kanısındaydı. Ah, bir an önce başlasaydı o yeni, parlak yaşantı… O zaman kent kaderinin gözlerinin içine cesaretle bakabilecek; neşeli, özgür olma hakkını kazanacaktı! Er geç başlayacaktı o yaşantı! Dört hizmetçi için, bodrumdaki ufacık, pis odada yaşamaktan başka bir hayatın olabileceğini düşünemeyen büyükannenin evinden iz kalmayacağı, onu kimsenin, hiç kimsenin anımsamayacağı bir zaman gelecekti elbet.</p>

  <p class="normal">Komşu evin çocukları pek eğlendiriyorlardı Nadya’yı. O bahçede dolaşırken çite taşla vuruyorlar, onu kızdırmak için gülerek:</p>

  <p class="normal">— Nişanlı kız! Nişanlı kız! Nişanlın nerde? –diye bağrışıyorlardı.</p>

  <p class="normal">Saşa, Saratov’dan bir mektup gönderdi. Düzgün el yazısıyla Volga bölgesindeki gezisinin pek iyi geçtiğini, yalnız Saratov’da biraz hastalandığını, sesinin kısıldığını, iki haftadan beri hastanede yattığını yazıyordu. Bunun ne demek olduğunu anlamıştı Nadya. İnanca benzeyen bir önsezi sarmıştı içini. Yalnız bu önseziyle Saşa hakkındaki düşüncelerinin onu eskisi gibi heyecanlandırmayışına canı sıkılıyordu. Yaşamayı, yeniden Petersburg’a gitmeyi çok istiyordu. Saşa’yla tanışması artık tatlı, ama uzak, çok uzak bir anıydı onun için! Gece hiç uyuyamadı. Gün daha ağarmadan pencereye oturup dinlemeye koyuldu. Alt kattan sesler geliyordu. Büyükanne heyecanlı heyecanlı bir şeyler soruyordu. Sonra birisi sesli sesli ağlamaya başladı… Nadya aşağı indiğinde büyükanneyi gözleri yaşlı, köşede dua ederken buldu. Masanın üzerinde bir telgraf vardı.</p>

  <p class="normal">Nadya, büyükannenin ağlamasını dinleyerek bir süre salonda dolaştı, sonra telgrafı alıp okudu. Dün sabah Saratov’da Aleksandr Timofeiç ya da kısaca Saşa’nın veremden öldüğü bildiriliyordu.</p>

  <p class="normal">Büyükanneyle Nina İvanovna ölünün ruhuna okutulacak duanın hazırlıklarını yaptırmak için kalkıp kiliseye gittiler. Nadya ise odalarda dalgın dalgın dolaşıyor, düşünüyordu. Hayatını Saşa’nın istediği gibi değiştirdiğini sezinliyor, kendisinin buralarda bir başına, yabancı, gereksiz olduğunu, bu kentteki her şeyin de onun için gereksiz, anlamsız olduğunu, geçmişinin artık ondan koptuğunu, yanıp kül olmuş, külü de rüzgârla savrulmuş gibi tamamen yok olduğunu biliyordu. Saşa’nın odasına girip ortasında dikildi.</p>

  <p class="normal">“Elveda, sevgili Saşa!” diye mırıldandı. Önünde yepyeni, özgür, anlamlı bir hayat vardı. Henüz karanlık, bilinmezliklerle dolu bu hayat çekiyordu onu.</p>

  <p class="normal">Yol hazırlığı yapmak için odasına çıktı. Ertesi sabah evdekilerle vedalaştı, neşeli, mutlu olarak, doğup büyüdüğü kentten ayrıldı. Niyeti bir daha dönmemekti.</p>

  <p class="sagnormal">1903</p>

  <div class="clrb"></div>

  <div class="calibre1" id="calibre_pb_41"></div>
</body>
</html>