<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>cehov</title>
    <link href="../Styles/stylesheet.css" rel="stylesheet" type="text/css"/>
    <style type="text/css">
@page { margin-bottom: 10.000000pt; margin-top: 10.000000pt; }
</style>
    </head>
  <body class="calibre">
  <h1 class="h1baslik" id="calibre_toc_33">Görevde</h1>

  <p class="normal">Sorgu yargıcı ile bucak hekimi bir olayın soruşturmasını yapmak için kızakla Sırnya köyüne gidiyorlardı. Yolda kar fırtınasına yakalandılar. Birkaç kez yolu kaybettiler. Köye ancak istedikleri gibi öğleyin değil de, akşamüzeri varabildiler. Geceyi geçirecekleri köy konukevinin önünde durdu kızakları. İşin tuhafı, ceset, üç gün önce Sırnya’ya gelip konukevine yerleştikten, kendine semaver getirmeleri söyledikten sonra, hiç beklenmedik bir anda tabancayla canına kıyan bölge sigorta memuru Lesnitski’nin cesedi de oradaydı. Bölge sigorta memurunun böyle garip bir biçimde, yiyeceklerini masanın üzerine yaydıktan sonra semaverin başında canına kıyması çok kimsenin burada bir cinayetten kuşkulanmasına neden olmuş, araştırma gerekli görülmüştü.</p>

  <p class="normal">Doktor ile sorgu yargıcı holde ayaklarını yere vurarak üzerlerindeki karları temizliyorlardı. Köy bekçisi ihtiyar İlya Loşadin yanlarına ayakta duruyor, teneke kandille onlara ışık tutuyordu. Keskin bir gaz kokusu vardı holde.</p>

  <p class="normal">— Sen kimsin? –diye sordu doktor.</p>

  <p class="normal">Köy bekçisi,</p>

  <p class="normal">— Koy behçisi… –diye karşılık verdi.</p>

  <p class="normal">Postanede de “koy behçisi” diye imza atardı.</p>

  <p class="normal">— Tanıklar nerede?</p>

  <p class="normal">— Çay içmeye gittiler galiba efendim.</p>

  <p class="normal">Sağda temiz bir oda vardı: “Konuk” ya da başka bir deyişle “bey” odasıydı. Soldaki oda köylülerindi. Çok büyük bir soba ile ranzalar vardı odada. Doktor ile sorgu yargıcı, arkalarında –kandili başının üstünde tutan– köy bekçisi, konuk odasına girdiler. Tam masanın ayakları dibinde, yerde, beyaz bir çarşafla örtülmüş ceset boylu boyunca yatıyordu. Kandilin zayıf ışığında beyaz çarşaftan başka, bir çift yeni lastik çizme de açık seçik görünüyordu. Bu odada her şeyde –kararmış duvarlarda da, bu sessizlikte de, cesedin taşlaşmışlığında da– soğuk, insana dehşet veren bir şey vardı. Masanın üzerinde, çoktan soğumuş semaver ile küçük paketler (içlerinde yiyecek olsa gerek) duruyordu. Doktor,</p>

  <p class="normal">— Köy konukevinde kendini vurmak kadar da saçma bir şey olmaz! –dedi.– Şakağına bir kurşun sıkmak mı istiyorsun, bunu kendi evinde ya da bir samanlıkta falan yap be adam.</p>

  <p class="normal">Yoldan geldiği gibi –başında şapkası, sırtında kürkü, ayağında müflonlu çizmeleri– tahta kanepeye çöktü. Yol arkadaşı sorgu yargıcı da karşısına oturmuştu. Doktor, canı sıkkın, sürdürdü konuşmasını.</p>

  <p class="normal">— Bu çeşit manyaklar çok bencil oluyorlar… Böyle bir adam sizinle aynı odada yatıyorsa, okuduğu gazeteyi siz uyurken mahsus hışırdatır. Sizinle akşam yemeği yerken, sizden hiç çekinmeden kavga eder karısıyla, tabancayla canına kıymak esmişse aklına, herkesi biraz daha çok eziyete sokmak için gidip bir köyde, konukevinde yapar bu işi. Böyle insanlar her durumda yalnızca kendilerini düşünürler. Başkaları umurlarında değildir! Yaşlıların “sinir bozan çağımızdan” öylesine nefret etmelerinin asıl nedeni budur işte.</p>

  <p class="normal">Sorgu yargıcı esneyerek.</p>

  <p class="normal">— Yaşlılar neden nefret etmezler ki! –dedi.– Onlara siz eski intihar olaylarıyla şimdikiler arasındaki farkı gösterin, yeter. Eskiden, dürüst denilen bir insan devlet parasını yediği için kıyardı canına, oysa şimdi dünyadan bıktıkları için, can sıkıntısından öldürüyorlar kendilerini insanlar… Bundan iyisi can sağlığı…</p>

  <p class="normal">— Dünyadan bıktıkları için, can sıkıntısından… Ama hak verin ki, köy konukevinde kendilerini vurmasalar da olurdu pekâlâ.</p>

  <p class="normal">Köy bekçisi karıştı söze:</p>

  <p class="normal">— Aman ne sıkıntısı oldu bize efendim, ne üzüldük… Tam bir ceza vallahi. Köylü çok huzursuz ekselansları. Üç gecedir kimse uyumuyor. Çocuklar ağlaşıp duruyorlar. İnekleri sağmak gerek, ama kadınlar ahırlara inmiyorlar, korkuyorlar… Kendini öldüren beyin karanlıkta karşılarına çıkacağını sanıyorlar. Kadın kısmı tabii, saçı uzun aklı kısa olur, ama görün ki efendim, bazı erkekler de korkuyorlar. Hava karardıktan sonra konukevinin önünden yalnız geçemiyorlar. Beş on kişi bir araya gelip öyle geçiyorlar. Dahası tanıklar da…</p>

  <p class="normal">Doktor Starçenko –siyah sakallı, gözlüklü, orta yaşlı bir erkekti– ile Sorgu Yargıcı Lıjin –sarışındı, pek gençti daha, okulu bitireli on yıl oluyordu. Devlet memurundan çok bir öğrenciye benziyordu– evet, Doktor Starçenko ile Sorgu Yargıcı Lıjin konuşmadan oturuyorlardı. İkisi de derin düşüncelere dalmıştı. Geç kaldıkları için canları sıkkındı. Şimdi sabaha kadar beklemeleri, geceyi burada geçirmeleri gerekiyordu. Oysa saat altıydı daha. Uzun bir akşam, sonra uzun, karanlık bir gece vardı önlerinde. Can sıkıntısı, rahatsız yataklar, tahtakuruları, sabahın dondurucuyu ayazı bekliyordu onları. Sobanın borusunda, tavan arasında uğuldayan rüzgârın sesine kulak vererek, ikisi de bu yaşamın, bir zamanlar kendileri için diledikleri, hayal ettikleri yaşamdan ne denli uzak olduğunu; kendilerinin, şimdi kentte, ışıklı sokaklarda havanın kötülüğünü fark etmeden dolaşan ya da tiyatrolarda toplanan, sıcak odalarında kitap okuyan arkadaşlarından, akranlarından ne denli uzak olduklarını düşünüyorlardı. Oh! Şu anda Nevski Bulvarı’nda ya da Moskova’da Pterevko’da şöyle bir kez gidip gelmek, doğru dürüst bir şarkı dinlemek, bir lokantada bir iki saatçik oturmak için neler vermezlerdi…</p>

  <p class="normal">“U–u–u!” Rüzgâr uluyordu tavan arasında. Dışarıda bir şey –köy evinin tabelası olsa gerek– öfkeli çarpıyordu. “U–u–u–u!”</p>

  <p class="normal">Starçenko ayağa kalkarken,</p>

  <p class="normal">— Siz nasıl isterseniz öyle yapın, ben burada kalmam –dedi.– Saat altı daha, çok erken. Bir yere gideceğim. von Taunits’in evi yakındır buraya. Sırnya’dan üç versta çeker. Oraya gidiyorum. Geceyi orada geçireceğim. Bekçi, koş şöyle kızağın sürücüsüne, atları çözmesin… –Lıjin’e döndü gene– Siz ne yapıyorsunuz?</p>

  <p class="normal">— Bilmiyorum. Belki yatar uyurum.</p>

  <p class="normal">Doktor, kürkünün önünü güzelce kapayıp çıktı. Onun dışarıda sürücüyle konuştuğu, üşümüş atların çıngıraklarının sesi duyuldu. Gitti kızak.</p>

  <p class="normal">Köy bekçisi,</p>

  <p class="normal">— Burada yatamazsın beyim –dedi,– öteki odaya geç. Temiz değildir orası ya, bir geceden bir şey çıkmaz. Şimdi gider bir semaver hazırlatırım sana. Yatağın altına bol bol kuru ot koyarım, rahat uyursun.</p>

  <p class="normal">Biraz sonra öteki odada masada oturmuş çay içiyordu sorgu yargıcı. Köy bekçisi Loşadin kapının yanında ayakta duruyor, bir şeyler anlatıyordu. Kısa boylu, son derece zayıf, kamburu çıkmış, altmış beş, yetmiş yaşlarında ak saçlı bir ihtiyardı. İçten bir gülümseme vardı yüzünde. Gözleri yaşarıyordu ikide bir. Ağzında akide şekeri varmış gibi dudaklarını şıpırdatıyordu. Kısa bir kürk vardı sırtında. Çizmelerinin içi keçe kaplıydı. Bastonunu da hiç bırakmıyordu elinden. Sorgu yargıcının gençliğine acıdığı belliydi. Belki de bunun için “sen” diyordu ona.</p>

  <p class="normal">— Muhtar Fyodor Makarıç, bölge polis komiseri ya da sorgu yargıcı gelir gelmez kendisine haber vermemi buyurmuştu –dedi.– Gideyim ben öyleyse… Buradan dört versta ötede oturuyor muhtar. Bu havada, bu karda az yol değil… İstediğin kadar çabuk git, gece yarısından önce varamazsın oraya. Şu rüzgâra, fırtınaya baksana.</p>

  <p class="normal">Lıjin,</p>

  <p class="normal">— Muhtar gerekli değil bana –dedi.– Onun yapacağı bir şey yok.</p>

  <p class="normal">İhtiyara ilgiyle baktı bir süre, sonra sordu:</p>

  <p class="normal">— Söylesene dedeciğim, kaç yıldır köy bekçiliği yapıyorsun?</p>

  <p class="normal">— Kaç yıl mı? Otuz yıl oldu. Köylüler kölelikten kurtulduğunda beş yıl boş gezdim. Sonra bekçi oldum. Var, gerisini sen hesap et. O gün bugündür gece gündüz dolaşırım. Köylüler bayram ederler, benim bayramım seyranım yoktu. Dolaşır dururum. Kutsal hafta gelir, kiliselerde çanlar çalar, İsa dirilir, ama benim çantam sırtımdadır hep. Bir bölge maliyesine, bir postaneye, bir bölge polis komiserinin evine, bir bucak başkanına, bir vergi memuruna, bir muhtara, bir beylere, bir köylülere koşarım. Anlayacağın, Ortodoks her Hıristiyana ben hizmet ederim. Paketleri, bildirileri, makbuzları, mektupları, beyannameleri, her türlü yazıyı ben getirip götürürüm. Sana bir şey söyleyeyim mi, benim güzel beyim, ekselansım, şimdi birtakım rakamlar yazılan beyannameler çıktı –sarısı da var, beyazı da, kırmızısı da– her bey, hanımefendi ya da zengin köylü, ne kadar yer ektiğini ne kadar ekin kaldırdığını, kaç pud arpası olduğunu, samanlığında ne kadar samanı bulunduğunu, anlayacağın, daha bir sürü şeyi yılda on kez yazmak zorundadır bu kâğıtlara. Canın ne isterse, onu yazarsın tabii. Dostlar alışverişte görsün. Ama benim tabanlarım patlar. Önce dağıt kâğıtları, sonra tek tek topla. Açık söylemek gerekirse, beyin gözünü korkutmanın bir yararı olmayacağını kendin de bilirsin. Boşa kürek sallamaktır bizimkisi, kendi kendimize gelin güvey olmak… İşte sen de kalktın, buralara kadar geldin bu kışta kıyamette ekselansları, çünkü görünüşü kurtarmak için gereklidir bu… Aslında yapacağın bir şey yok. Otuz yıldır görünüşü kurtarmak için dolaşıp duruyorum. Yazın güçlük çekmiyorum pek, hava sıcak, yollar kuru oluyor. Ama kışın ya da sonbaharda zor oluyor. Bazen belime kadar suya batıyorum, donuyorum soğuktan. Bir keresinde de ormanda kötü insanlar yolumu kesti, başıma vurup çantamı aldılar. Mahkemeye bile verildim…</p>

  <p class="normal">— Neden mahkemeye verdiler seni?</p>

  <p class="normal">— Dolandırıcılıktan.</p>

  <p class="normal">— Ne dolandırıcılığından?</p>

  <p class="normal">— Nasıl anlatsam, Bölge Yazıcısı Hrisanf Grigoryev başkasının tarlalarını satmıştı müteahhide. Anlayacağın, dolandırmıştı onu. Ben de karışmıştım bu işe. Votka almaya meyhaneye yollamışlardı beni. Aslını isterseniz, yazıcı aldığı paradan koklatmadı bana. Bir bardak votka bile ısmarlamadı bana. Ama yoksul bir insan olduğum için, yani dış görünüşüme bakıp güvenilir biri olmadığımı, benim de bu işe karışmış olabileceğimi düşünüp ikimizi birlikte verdiler mahkemeye. Onu cezaevine attılar. Tanrı’ya şükür, beni de suçsuz bulup serbest bıraktılar. Mahkemede bir kâğıttan okudular serbest olduğumu. Hepsi resmi giysiliydi. Mahkemedekileri diyorum… Sana bir şey söyleyeyim mi ekselansım, bizim görevimiz işin acemisinin başına –Tanrı korusun– büyük felaketler getirir. Ama benim gibi pişmişler için tehlike yoktur. Dolaşmazsak bacaklarımız sızlamaya bile başlar. Evde oturmaktan sıkılırız. Evde işin gücün yoksa yazıcının sobasını yak, yazıcıya su getir, yazıcının çizmelerini temizle.</p>

  <p class="normal">Lıjin,</p>

  <p class="normal">— Peki ne kadar para alıyorsun? –diye sordu.</p>

  <p class="normal">— Yılda seksen dört ruble.</p>

  <p class="normal">— Ufak tefek gelirlerin de vardır kuşkusuz. Onsuz olmaz, değil mi?</p>

  <p class="normal">— Ne gezer efendim! Zamanımızın beyleri pek seyrek bahşiş veriyorlar. Bir kâğıt götürüyorsun, kızıyor. Karşısında şapkanı çıkarıyorsun, gene kızıyor. “Yanlış kapıdan geldin,” diyor, “sarhoşsun sen” diyor, “sersem” diyor, “it oğlu it”… İyi yürekli beyler de var elbette. Onlar veriyorlar. Ama onlar da pek takılıyorlar insana. Çeşit çeşit adlar takıyorlar. Sözgelimi, Altuhin’i alalım. İyi, hoş bir beydir, yumuşak yüreklidir de bir aksaklık gördü mü yandın… Bağırıp çağırmaya başlar. Sinirden ne dediğini kendi de bilmez. Bir ad taktı bana. Sen, diyor…</p>

  <p class="normal">Bekçi bir sözcük söyledi. Ama sesini çok alçaltmıştı. Duyulmasının olanağı yoktu. Lıjin,</p>

  <p class="normal">— Nasıl? –diye sordu.– Bir daha söyle bakayım.</p>

  <p class="normal">Köy bekçisi yüksek sesle yineledi:</p>

  <p class="normal">— Yönetim organı! Çoktan beri böyle der bana. Altı yıl oluyor. Günaydın Yönetim Organı! Ama durmuyorum üzerinde. Varsın canı ne isterse, onu söylesin. Kimi zaman bir bayan bir bardakçık votkayla bir parça börek yollar. Yollayanın sağlığına içersin, olur biter. Daha çok köylüler veriyorlar. Onların yüreği daha yumuşaktır. Tanrı’dan da korkarlar. Bazıları ekmek, bazıları içmek için çorba verir. Çorbamı ayağıma getirenleri bile vardır. Muhtar meyhanede çay ısmarlar bana bazen. Şimdi de tanıklar çay içmeye gitmişler işte. “Loşadin” dediler, “bizim yerimize dur burada, ölüyü bekle.” Birer kapik verdiler. Korkuyorlar, alışmamışlar. Dün de beşer kapik vermişlerdi. Bir bardak da votka getirmişlerdi.</p>

  <p class="normal">— Peki sen korkmuyor musun?</p>

  <p class="normal">— Korkmaz olur muyum beyim. Ama ne yaparsın. Bizim işimiz böyle işte. Görev bu. Nereye kaçarsan kaç, kurtulamazsın görevinden. Yazın bir cezalıyı kente götürüyordum. Adam ense köküme vurdu da vurdu! Durmadan indiriyordu yumruğunu! Tarladan, ormandan başka bir şey yoktu görünürlerde… Nasıl bırakır da kaçarsın? Bu da öyle işte. Lesnitski’nin nah şu kadarlığını bilirim. Babasını da, annesini de tanırdım. Nedoşçotova köyündenim ben. Lesnitskilerin konağı bize çok yakındır. Bir versta, belki daha az vardır aramızda. Yan yanayız anlayacağın. Bay Lesnitski’nin evlenmemiş bir kız kardeşi vardı. Çok merhametli, dini bütün bir kızdı. Tanrım, Yuliya kulunun toprağını bol eyle, sonsuz huzuruna kavuştur onu. Hiç evlenmedi. Ölürken de varını yoğunu dağıttı. Manastıra yüz hektar toprak bağışladı. Bize de –Nedoşçotova köylüleri birliğine– ruhu için iki yüz hektar bıraktı. Ama kardeşi, yani bey saklamış kâğıdı, öyle diyorlar, sobanın içine atmış, kız kardeşinin malının üzerine oturmuş. Demek kendi çıkarını düşünmüş. Ama yağma yok kardeşim… Haram maldan hayır gelmez insana bu dünyada. Ömrünün son yirmi yılında ruhu huzur görmedi beyin. Kiliseye gidemiyordu anlayacağın. Günah çıkartmadan da öldü, çatladı. Çok şişmandı. Boydan boya çatlayıp gitti. Babası ölünce genç beyin, yani Sergey’in nesi var nesi yok, babasının borçlarına karşılık hepsini aldılar. Öyle okumuş bir çocuk değildi Sergey. Elinden bir şey gelmezdi. Bölge yönetim kurul başkanı olan dayısı “Yanıma memur alayım onu,” diye düşündü, “sigorta işlerini yürütsün varsın. Nasıl olsa öyle akıl isteyen, zor bir iş değildir.” Ama gururlu bir delikanlıydı genç bey. Daha önemli, gösterişli, serbest bir iş istiyordu kendine. Arabaya binip köy köy dolaşmak, köylülerle konuşmak gücüne gidiyordu anlayacağınız. Yürürken hep önüne bakar, hiç konuşmazdı. Ta kulağının dibine sokulup “Hey, Sergey, Sergeycik!” diye bağırırdın da ancak o zaman başını kaldırır bakardı yüzüne, “Ne var?” der, sonra gene başını öne eğip yürürdü. Sonuna canına kıydı işte. Çok tuhaf bir şey bu ekselansım. Çok! Aklı almıyor insanın… Eh, anladık, baban zengindi, sen yoksul düştün, insanın gücüne gider elbette. Ama alıştırmalısın kendini. Benim de durumum iyiyiydi bir zamanlar. İki atım, üç ineğim, yirmi beş koyunum vardı ekselansım, ama öyle oldu ki, bir çantayla kaldım. O da benim değil, devlet malı… Doğrusu, şimdi bizim Nedoşçotova’da benim ev hiç de fena sayılmaz. Mokey’in dört hizmetçisi vardı evinde bir zamanlar, şimdi kendi hizmetçilik ediyor. Petrak üç işçi çalıştırırdı yanında, şimdi kendi işçi.</p>

  <p class="normal">Sorgu yargıcı,</p>

  <p class="normal">— Neden yoksul düştün –diye sordu.</p>

  <p class="normal">— Oğullarım votkayı çok içerler. Öyle içerler ki, anlatsam inanmazsın.</p>

  <p class="normal">Lıjin dinliyor, bir yandan da kendisinin er geç Moskova’ya döneceğini, ama bu ihtiyarın hep burada kalacağını, ömrünün sonuna dek dolaşıp duracağını düşünüyordu. Ruhunda üç beş kapikle birkaç bardakçık votkanın, bu dünyada insana haram maldan hayır gelmeyeceğine beslenilen güçlü bir inançla nasılsa iç içe olabildiği, böyle çökmüş, saçı başı birbirine karışmış, “zavallı” kaç ihtiyarla daha karşılaşacaktı acaba ömründe? Sonra sıkıldı dinlemekten. Yatağının altına koyacağı kuru otları getirmesini söyledi bekçiye. “Konuk odasında” demir bir karyola vardı. Battaniye de, yastık da vardı karyolada. Buraya getirebilirlerdi onu. Ama ceset üç gün yatmıştı yanında. Lesnitski, ölmeden önce oturmuştu bile belki üzerine… Şimdi bu karyolada yatınca tatsız bir duyguya kapılabilirdi…</p>

  <p class="normal">Saate bakarak, “Daha yedi buçuk,” diye geçirdi içinden Lıjin, “Ne korkunç bir şey!”</p>

  <p class="normal">Uykusu yoktu. Can sıkıntısından, hiç değilse biraz zaman geçsin diye uzandı. Yol battaniyesini başına çekti. Loşadin kapları toplarken dudaklarını şapırdatarak, oflayıp puflayarak birkaç kez girdi çıktı. Masanın çevresinde ayaklarını yere vurarak uzun süre dolaştı. Sonunda kandilini alıp çıktı. Lıjin arkadan onun uzun, ak saçlarına, kambur sırtına bakarken, “Tıpkı operadaki büyücüye benziyor,” diye geçirdi içinden.</p>

  <p class="normal">Karanlık olmuştu oda. Bulutların arkasında ay olmalıydı. Pencereler de, pervazlardaki karlar da açık seçik görünüyorlardı çünkü. Rüzgâr uğulduyordu: “U! u–u–u! U–u–u!”</p>

  <p class="normal">Tavan arasında “O–o–o–o–oy!” diye, köylü bir kadın inliyordu ya da öyle geliyordu insana. “O–o–o–o–oy!”</p>

  <p class="normal">Dışarıda bir şey çarpıyordu duvara: “Tak!.. Tak!..”</p>

  <p class="normal">Kulak kabartıyordu sorgu yargıcı. Kadın falan yoktu yukarıda, rüzgâr uğulduyordu yalnızca. Soğuktu. Kürkünü de örttü üstüne. Isınmaya çalışırken bütün bunların –kar fırtınasının da, bu köy evinin de, ihtiyarın da, içerdeki cesedin de– onun hayal ettiği yaşamdan ne denli uzak olduklarını bütün bunların ona ne yabancı, değersiz, basit geldiğini düşünüyordu. Bu adam kendini Moskova’da ya da Moskova yakınlarında bir yerde öldürseydi, soruşturmayı yürütmek de ona düşseydi, bu görev ilginç, önemli olabilirdi belki. Cesedin yattığı odanın yanındaki odada uyumaktan korkabilirdi bile belki. Oysa burada, Moskova’dan bin versta uzakta her şey bambaşkaydı. Bütün bunlar yaşamın dışında olan şeylerdi. İnsanlar insan değildi sanki. Loşadin’in dediği gibi, yalnızca “görünüşte” var olan şeylerdi… Hiçbiri Lıjin’in belleğinde en küçük bir iz bırakmayacaktı? Sırnya’dan çıkar çıkmaz hepsini unutacaktı. Anayurt, gerçek Rusya, Moskova ile Petersburg’du. Buralar taşra, sömürgeydi. Bir genç önemli işler başarmayı, ünlü bir kişi olmayı, sözgelimi, özellikle önemli işlerin sorgu yargıcı ya da il mahkemesi savcısı olmayı, sosyetenin gözdesi olmayı hayal ettiğinde ille de Moskova gelir aklına. “Yaşayacaksa Moskova’da yaşamalıdır insan,” diye düşünür. Buralarda hiçbir şey istemez canı. Önemsizliğini kabullenir kolayca. Yalnız bir şeyi, buradan bir an önce kaçıp kurtulmayı bekler. Lıjin de hayalinde Moskova sokaklarında dolaşıyordu şimdi. Tanıdık evlere uğruyor, akrabalarıyla, arkadaşlarıyla karşılaşıyordu. Şu anda yirmi altı yaşında olduğu, günün birinde buradan kendini kurtarabilirse, beş altı yıl sonra kapağı Moskova’ya atarsa, henüz geç kalmış sayılmayacağı, önünde daha uzun yılların olacağı düşüncesi tatlı bir duygu veriyordu ona. Düşünceleri birbirine karışmaya başlayıp da uykuya dalarken hayalinde Moskova Adliyesi’nin uzun koridorları vardı. Bir duruşmada iddianameyi okuyordu. Kız kardeşlerini, orkestrayı görüyordu. Nedense uğulduyordu orkestra: “U–u–u! U–u–u!” –“Tak! Tak!” diye bir gürültü oldu gene… “Çat!”</p>

  <p class="normal">Sorgu yargıcı ansızın, bir gün bucak başkanlığında saymanla konuşurken, masaya koyu kahverengi gözlü, siyah saçlı, soluk yüzlü, sıska bir adamın yaklaştığını anımsadı. Adamın gözlerinde soğuk bir anlatım vardı. Hani öğle yemeğinden sonra insan saatlerce uyuduğunda gözlerine –yüzünün yandan ince, zeki görünüşünü bozan– tuhaf bir anlatım siner, işte bu anlatımdı o adamın gözlerindeki. Ayağındaki uzun çizmeler de hiç yakışmamıştı ona. Kaba kaçıyorlardı. Sayman tanıştırmıştı onu: “Sigorta memurumuz.”</p>

  <p class="normal">Şimdi düşünüyordu Lıjin: “Lesnitski oydu demek… Şu içerdeki…”</p>

  <p class="normal">Lesnitski’nin sesini anımsamış, onun yürüyüşünü getirmişti gözünün önüne. Odanın içinde birisi dolaşıyor gibi geldi ona. Hem de tıpkı Lesnitski gibi dolaşıyordu…</p>

  <p class="normal">Birden korkuya kapıldı. Lıjin, sırtından soğuk bir ürperti geçti, endişeli,</p>

  <p class="normal">— Kim var orada? –diye seslendi.</p>

  <p class="normal">— Koy behçisi.</p>

  <p class="normal">— Ne arıyorsun?</p>

  <p class="normal">— Sormaya geldim size ekselansım. Demin, muhtarın gereği olmadığını söylediniz, öyle ama korkuyorum, kızmasın sonra. Kendisine haber vermemi buyurmuştu. Gitsem mi acaba?</p>

  <p class="normal">Lıjin,</p>

  <p class="normal">— Aman! Sıktın… –diye söylendi.</p>

  <p class="normal">Battaniyeyi başına çekti gene.</p>

  <p class="normal">— Kızarsa kötü olur da… Ben gidiyorum ekselansım, hoşça kalın.</p>

  <p class="normal">Çıktı Loşadin. Holde birileri öksürüyor, alçak sesle konuşuyorlardı. Tanıklar gelmişti anlaşılan.</p>

  <p class="normal">Sorgu yargıcı “Yarın sabah erkenden kurtarmalı bu zavallıları da…” diye geçirdi içinden. “Ortalık ağarır ağarmaz başlarız soruşturmaya.”</p>

  <p class="normal">Tam dalıyordu ki, gene birinin ayak sesini duydu. Ama bu kez yürüyen ürkek atmıyordu adımlarını, çabuk çabuk, ayaklarını yere vurarak yürüyordu. Kapı açıldı gürültüyle, sesler duyuldu. Bir kibrit yaktı biri…</p>

  <p class="normal">Doktor Starçenko kibritleri birbiri arkasından yakarak aceleci, canı sıkkın sordu:</p>

  <p class="normal">— Uyuyor musunuz? Uyudunuz mu?</p>

  <p class="normal">Her yanı karla kaplıydı. Soğuk getirmişti odaya.</p>

  <p class="normal">— Uyuyor musunuz? –diye ekledi.– Hadi kalkın von Taunits’e gidiyoruz. Sizi almaya kendi kızağını yolladı. Oraya gidelim, hiç değilse bir yemek yersiniz. İnsan gibi uyursunuz. Bakın, kendim geldim sizi almaya. Atlar çok güzel, yirmi dakikada gideriz.</p>

  <p class="normal">— Saat kaç?</p>

  <p class="normal">— Onu çeyrek geçiyor.</p>

  <p class="normal">Lıjin’in canı sıkılmıştı. Uykulu uykulu giydi çizmelerini, kürkünü, şapkasını. Kulaklarını sardı. Doktorla birlikte çıktı. Pek soğuk yoktu dışarıda. Ama rüzgâr ıslık çalarak esiyor, korkuya kapılmış gibi koşan kar bulutlarını sokak boyunca bir o yana bir bu yana savuruyordu. Çitlerin dibine, evlerin sundurmalarının altına adam boyu kar yığılmıştı. Doktorla sorgu yargıcı bindiler kızağa. Kardan bembeyaz olmuş sürücü tentenin önünü kapamak için eğildi onlara doğru. Oysa doktor da, sorgu yargıcı da sıcaktan sıkılıyorlardı.</p>

  <p class="normal">— Hadi sür!</p>

  <p class="normal">Yola çıktılar. Soldaki atın kendini nasıl zorladığına, bacaklarıyla nasıl çalıştığına bakan sorgu yargıcı o anda anımsadığı dizeleri geçiriyordu aklından: “Süslü dizginler yararak…” Evlerin hepsinde, yarın bayrammış gibi ışık vardı: Köylüler uyumuyorlardı. Ölüden korkuyorlardı. Sürücü konuşmuyordu. Köy konukevinin önünde beklerken canı sıkılmıştı. Şimdi de ölüyü düşünüyordu besbelli.</p>

  <p class="normal">Starçenko,</p>

  <p class="normal">— Orada –dedi,– sizin köy konukevinde kaldığınızı öğrendiklerinde, niçin sizi de getirmedim diye hepsi birden saldırdı üzerime.</p>

  <p class="normal">Köyden çıkarlarken dönemeçte birden avazı çıktığınca bağırdı sürücü:</p>

  <p class="normal">— Çekil yoldan!</p>

  <p class="normal">Bir anda görünüp kayboldu bir adam. Dizlerine kadar kara batmıştı. Kenara çekilmiş, troykaya bakıyordu. Sorgu yargıcı adamın bastonunu, sakalını, omzunda çantasını görebilmişti ancak. Nedense Loşadin’di gibi gelmişti ona. Gülümsediğini bile görmüştü sanki. Ama bir an görünmüş, arkada kalmıştı.</p>

  <p class="normal">Başlangıçta ormana girmeden, tam kenarında gidiyordu yol. Sonra ormana girdiler. Yaşlı çam ağaçları, genç akçaağaçlar; ağaçların bir zaman önce kesildikleri yerlerde bir başlarına duran, eğri büğrü bedenli genç meşeler görünüyordu. Ama çok geçmeden her şey birbirine karıştı. Kar bulutları içinde kayboldu. Sürücü ağaçları gördüğünü söylüyordu. Sorgu yargıcı, sol yandaki attan başka bir şey görmüyordu. Rüzgâr arkadan esiyordu.</p>

  <p class="normal">Birden durdu atlar, Starçenko öfkeli,</p>

  <p class="normal">— Gene ne oldu? –diye sordu.</p>

  <p class="normal">Sürücü bir şey söylemeden indi yerinden, topuklarına basarak koşmaya başladı. Giderek genişleyen daireler çiziyordu kızağın çevresinde, uzaklaşıyordu. Dans ediyordu sanki. Sonunda döndü. Sağa kırdı kızağın burnunu. Starçenko,</p>

  <p class="normal">— Yoldan mı çıktık yoksa? –diye sordu.</p>

  <p class="normal">— Önemli değil efendim…</p>

  <p class="normal">İşte küçük bir köy. Evlerin pencerelerinde ışık yok. Sonra gene orman, tarlalar. Gene kaybettiler yolu. Sürücü gene indi, kızağın çevresinde dans etti… Troyka iki yanı ağaçlıklı bir yolda hızla gidiyordu. Soldaki ateşli atın ayakları vuruyordu kızağın önüne. Şimdi boğuk, insana korku veren bir uğultusu vardı ağaçların. Zifiri karanlık içindeydiler. Bir uçurumun dibine doğru gidiyorlardı sanki. Ama ansızın göz kamaştırıcı bir ışıkla aydınlatılmış bir kapı, pencereler çıktı karşılarına. Sevimli, uzun bir havlama, sesler duyuldu… Gelmişlerdi.</p>

  <p class="normal">Konuklar aşağıda girişte kürkleriyle çizmelerini çıkarırlarken, üst katta piyanoda “<span class="ideitalik">Un petit vere de Cliguot</span>”u<sup class="calibre3"><a href="../Text/cehov_split_040.html#footnote-100-31" id="footnote-100-31-backlink">[31]</a></sup> çalıyorlardı. Çocukların ayaklarını yere vurarak tepindikleri duyuluyordu. Konuklar bir sıcaklık duymuşlardı içlerinde ansızın. Dışarıda nasıl hava olursa olsun, her zaman tertemiz, rahat, sıcacık olan o eski konaklardan biriydi bu.</p>

  <p class="normal">Taunits –ensesi pek kalın, şişko bir adamdı– sorgu yargıcının elini sıkarken,</p>

  <p class="normal">— Ne iyi ettiniz de geldiniz! –dedi.– Çok iyi ettiniz! Tanıştığımıza çok sevindim. Aslında biraz meslektaş da sayılırız. Bir zamanlar savcı yardımcılığı yaptım ben, ama çok değil, topu topu iki yıl. Sonra buraya geldim. Toprakla uğraşıyorum. Burada yaşlandım. Daha doğrusu moruklaştım… Yukarı buyurmaz mısınız? –Çok yüksek sesle konuşmamak için kendini tuttuğu belliydi. Merdivenleri çıkarlarken sürdürüyordu konuşmasını:</p>

  <p class="normal">— Karım yok benim, öldü. Bunlar da kızlarım. –Dönüp, gök gürültüsünü andıran bir sesle bağırdı aşağıya,– İgnat’a söyleyin, sabah saat sekize doğru hazır olsun kızak!</p>

  <p class="normal">Salonda Taunits’in dört kızıyla –dördü de genç, güzel kızlardı. Dördünün de griydi giysisi. Saçları aynı biçimde taranmıştı– kızların gene genç, güzel bir kadın olan kuzinleri, kuzinlerinin çocukları vardı. Kızları daha önceden tanıyan Starçenko bir şeyler söylemelerini istedi hemen, iki kız şarkı söylemeyi bilmediklerine, notaları olmadığına inandırmaya çalıştılar doktoru uzun süre. Sonra kuzinleri oturdu piyanonun başına, kızlarda sesleri titreyerek, “Maça Kızı”ndan bir düet söylediler. Gene “<span class="ideitalik">Un petit vere de Cliguot</span>” başladı. Çocuklar ayaklarını yere vurarak zıplamaya başladılar gene… Starçenko da oynuyordu. Herkes kahkahalarla gülüyordu.</p>

  <p class="normal">Sonra çocuklar çok iyi geceler deyip yatmaya gittiler. Sorgu yargıcı gülüyor, kadril oynuyor, kızlarla konuşuyor, bir yandan da bütün bunların düş olup olmadığını düşünüyordu. Köy konukevinin pis odası, köşedeki kuru ot yığını, tahtakurularının çıtırtısı, insana tiksinti veren her yandaki yoksulluk, tanıkların sesleri, rüzgâr, kar fırtınası, yolu kaybetmek korkusu… Sonra birden bu ışıl ışıl odalar, piyano sesi, güzel kızlar, kıvır kıvır saçlı çocuklar, mutluluk, neşe dolu kahkahalar. Bütün bunları masal sanıyordu Lıjin. Böylesine bir değişikliğin iki üç versta gidince ya da bir saat içinde gerçekleşebileceğine inanamıyordu. Can sıkıcı düşünceler engel oluyordu neşelenmesine. Düşünüyordu. Buradaki yaşamın gerçek yaşam değil de, yaşamın küçük parçaları, bölümleri olduğunu; bunlardan bir sonuç çıkarılamayacağını düşünüyordu. Burada, bu kuytu köşede, taşrada, aydın çevreden uzakta yaşayan bu kızlara acıyordu bile. Burada, bu ücra yerde yaşamı anlamıyorsa, burada onu göremiyorsa; bunun, burada yaşamın hiç olmadığı anlamına geldiğini düşünüyordu.</p>

  <p class="normal">Yemekten sonra Lesnitski’den açıldı söz. Starçenko,</p>

  <p class="normal">— Karısıyla bir çocuk bıraktı arkasında –dedi.– Yetkim olsa, sinir hastalarının, sinir sistemi bozuk kimselerin evlenmesini yasak eder, kendi gibilerini çoğaltma hakkını da, olanağı da alırdım ellerinden. Sinirleri bozuk çocuk dünyaya getirmek bir cinayettir.</p>

  <p class="normal">Von Taunits göğüs geçirdi, başını sallayarak,</p>

  <p class="normal">— Zavallı genç adam –dedi.– Bir insanın sonunda yaşamına, hem de daha başında olduğu yaşamına son vermeye karar vermeden önce ne kadar düşünmesi gerekir… Her ailede görülebilir böyle felaketler. Korkunç bir şey. Dayanmak çok güçtür böyle bir olaya.</p>

  <p class="normal">Kızlar, yüzleri alabildiğince ciddi, sessizce bakıyorlardı babalarına. Dinliyorlardı. Lıjin, kendisinin de bir şeyler söylemesi gerektiğini hissetti, ama bir şey düşünemiyordu. Yalnızca şöyle dedi:</p>

  <p class="normal">— Evet doğadışı bir olaydır intihar.</p>

  <p class="normal">Sıcak bir odada, yumuşak bir yatakta yattı Lıjin. Üzerindeki battaniyenin kılıfı ince, tertemizdi. Ama rahat hissedemiyordu kendisini nedense. Bunun nedeni belki de bitişik odada von Taunits ile doktorun daha uzun süre konuşmaları; yukarıda, tavan arasında da, sobada da rüzgârın köy konukevinde olduğu gibi uğuldamasıydı. Burada da acıklı inliyordu rüzgâr: “U–u–u–u!”</p>

  <p class="normal">İki yıl önce dul kalmıştı Taunits. Hâlâ alıştıramamıştı kendini karısının öldüğüne. Neden söz ederse etsin, hemen karısını anımsardı. Yargıçlıktan da çok uzaktı artık.</p>

  <p class="normal">Lıjin uykuya dalmak üzereyken, yan odada konuşan Taunits’in bir yetiminkini andıran ağırbaşlı sesine kulak kabartırken “Bir zaman gelecek ben de mi böyle olacağım?” diye geçiriyordu içinden.</p>

  <p class="normal">Sonra derin bir uykuya daldı sorgu yargıcı. Hiç üşümüyordu, rahattı. Düş görüyordu. Taunits’in evinde, tertemiz, yumuşak bir yatakta değil de, köy konukevinde kuru otların üstündeydi sanki hâlâ. Tanıklar alçak sesle konuşuyorlardı dışarıda. Lesnitski pek yakınında, on beş adım ötesinde yatıyordu. Siyah saçlı, soluk yüzlü, uzun çizmeleri tozlu sigorta memurunun saymanın masasına yaklaşışını gördü. “Sigorta memurumuz…” Sonra Lesnitski ile köy bekçisi Loşadin’i tarlalar ortasında, bellerine kadar kara batmış, birbirine dayanarak omuz omuza yürürken gördü. Kar fırtınası dönüp duruyordu tepelerinde. Rüzgâr arkalarından esiyordu. Ama onlar yürüyor, bir yandan da şarkı söylüyorlardı: Yürüyoruz, yürüyoruz, yürüyoruz…”</p>

  <p class="normal">Operadaki büyücüye benziyordu ihtiyar, aslında ikisi de tiyatroda şarkı söylüyordu sanki: “Yürüyoruz, yürüyoruz, yürüyoruz… Siz sıcacık yerdesiniz. Apaydınlık, rahat odanız. Yatağınız yumuşacık. Oysa biz soğukta, kar fırtınasında, belimize kadar kara batmış yürüyoruz… Rahatlık, huzur nedir, bilmeyiz biz… Sevinç, mutluluk nedir, tanımayız… Bu yaşamın tüm ağırlığı bizim omuzlarımızdadır. Kendi yaşamımızın da, sizin yaşamınızın da ağırlığını biz taşıyoruz… U–u–u! Yürüyoruz, yürüyoruz, yürüyoruz…”</p>

  <p class="normal">Uyandı Lıjin, yatağın içinde oturdu. Ne karışık, tuhaf bir düştü! Peki ama niçin sigorta memuruyla köy bekçisini beraber görmüştü! Ne saçma bir şey! Lıjin başını elleri arasına almış, oturuyordu yatağın içinde. Kalbi küt küt vuruyordu. O anda, bu sigorta memuruyla köy bekçisi arasında gerçekten ortak bir şey varmış gibi geliyordu ona. Gerçek yaşamda da birbirine dayanarak, omuz omuza yürüyorlar mıydı acaba? Gözle görülmeyen, ama önemli, gerekli bir bağ vardı ikisinin arasında. Hatta onlarla Taunits’in, herkesin, bütün insanların arasında vardı bu bağ. Burada bu ücra köşede bile hiçbir şey başka değildi. Her şey genel bir anlamla dopdoluydu. Herkesin aynı ruhu, aynı amacı vardı. Bunu anlayabilmek için düşünmek, kafa yormak yetmezdi. İnsanın yaşamın içine girme yeteneği –bu yeteneğin herkese verilmediği kesindi– olmalıydı. Yaşamın baskısına dayanamayıp canına kıyan zavallı, doktorun deyimiyle “manyak” sigorta memuru da, ömür boyunca oradan oraya koşup duran yaşlı köylü de, varoluşunu başkalarınınkinden değişik sayanlar için yaşamın birer özel durumu, birer kırıntısıydılar. Ama yaşamını genel yaşamın bir parçası sayanlar, onu anlayanlar için bunlar akla yatkın, mucize bir organizmanın birer parçasıydılar. Böyle düşünüyordu işte şimdi Lıjin. İçinde çoktan beri gizli kalmış bir düşüncesiydi bu onun. Ancak şimdi olanca açık seçikliğiyle, genişliğiyle yer ediyordu bilincinde.</p>

  <p class="normal">Yattı Lıjin. Uyumaya çalıştı. Sonra ansızın ikisini gördü gene karda yürürken. Bir yandan da şarkı söylüyorlardı: “Yürüyoruz, yürüyoruz, yürüyoruz… Yaşamın en ağır, en acı yanlarını kendimize alıyoruz. Size iyilerini, sevindiricilerini bırakıyoruz. Akşamları yemek masanızda, bizim neden acı çektiğimiz, neden yok olduğumuz, neden sizin gibi sağlıklı, mutlu olmadığımız üzerine kayıtsız, ama zekice konuşabilirsiniz.”</p>

  <p class="normal">Lesnitski ile Loşadin’in bu söyledikleri Lıjin’in aklına daha önceleri de çok kez gelmişti. Ama bu düşünce ürkek ürkek öteki düşüncelerin arkasına gizlenmişti. Şimdiye dek sisli bir havada çok uzaklarda belirip kaybolan bir ışık gibi göstermişti kendini yalnızca. Bu intihar olayı üzerine köylü kederinin kendi ruhunda da olduğunu hissediyordu. Şimdi en ağır, en karanlık yanlarını kendi omuzlarına aldıkları düşüncesini benimsemek ne güç bir şeydi. İnsanın bir yanda bu düşünceyi benimserken, öte yanda kendisi için mutlu, yaşamdan hoşnut insanların arasında, aydınlık, gürültülü bir yaşam istemesi, sürekli böyle bir yaşamı hayal etmesi, güçlükler, endişeler altında ezilen zavallıların; ancak arada bir akşam yemeklerinde üzüntüyle ya da alayla sözü edilen, ama kimsenin yardım elini uzatmayı aklından geçirmediği, zayıf yaradılışlı, dünyada yapayalnız insanların yeni yeni intiharlarını hayal etmek demekti…</p>

  <p class="normal">Gene şarkı söylüyorlardı: “Yürüyoruz, yürüyoruz, yürüyoruz…”</p>

  <p class="normal">Şakakları zonkluyordu Lıjin’in.</p>

  <p class="normal">Sabah erken bir gürültüyle uyandı. Başında müthiş bir ağrı vardı. Bitişik odada Taunits bağıra bağıra konuşuyordu doktorla:</p>

  <p class="normal">— Ne derseniz deyin, gidemezsiniz. Dışarıya baksanıza bir. Boşuna çene yormayın. İyisi mi, sürücüye sorun. Bu havada milyon verseniz götürmez sizi.</p>

  <p class="normal">Doktor yalvarmaklı,</p>

  <p class="normal">— Peki ama, topu topu üç versta yol gideceğiz.</p>

  <p class="normal">— İsterse yarım versta olsun. Yola çıkılmaz bu havada, o kadar. Avlu kapısının dışı cehennemden farksızdır şu anda. Hemen kaybedersiniz yolu. Ne derseniz deyin, dünyada bırakmam sizi.</p>

  <p class="normal">Sobayla uğraşan köylü,</p>

  <p class="normal">— Akşama doğru diner belki –dedi.</p>

  <p class="normal">Doktor, Rus köylüsünün yaradılışına etki eden sert doğadan, yer değiştirme özgürlüğünü kısıtlayarak insanların akıl yönünden gelişmelerini önleyen uzun kışlardan söz etmeye başlamıştı. Lıjin onu dinliyor, pencereden dışarı, çitin boyunu aşmış kar yığınlarına, havayı doldurmuş beyaz toza, umutsuzca bir sağa bir sola yatan ağaçlara bakıyor; uğultulara, çarpma seslerine kulak veriyor, karamsar düşünüyordu:</p>

  <p class="normal">“Ruhsal yönden nasıl gelişsin burada insan? Kar fırtınasından başka bir şey yok ki…”</p>

  <p class="normal">Öğleye doğru kahvaltı yaptılar. Sonra amaçsız dolaştılar evin içinde. Pencerelerden dışarı baktılar.</p>

  <p class="normal">Lıjin, kar yığınlarının üstünde çılgınca dönen burgaçlara bakarak “Lesnitski yatıyor hâlâ.” diye geçiriyordu içinden, “Lesnitski yatıyor, tanıklar bekliyor…”</p>

  <p class="normal">Havadan, kar fırtınalarının çoğunlukla iki gün, pek seyrek de daha kısa sürdüğünden söz ettiler. Saat altıda yemek yediler. Sonra kâğıt oynadılar. Şarkı söylediler. Dans ettiler. Daha sonra da akşam yemeği yediler. Gece oldu, yattılar.</p>

  <p class="normal">Sabaha karşı sütliman oldu her yan. Kalkıp pencerelerden dışarı baktıklarında, çıplak dallarını hafifçe sarkıtmış söğütler kıpırdamıyorlardı artık. Hava bulutlu, durgundu. Doğa öylesine coştuğu, iki gece öylesine çılgınlık ettiği, tutkularını başıboş bıraktığı için kendi kendinden utanıyordu sanki şimdi. Kızağa koşulu atlar sabah saat beşten beri bekliyorlardı kapının önünde. Ortalık iyice aydınlanınca, doktorla sorgu yargıcı kürklerini, çizmelerini giydiler, ev sahibiyle vedalaşıp çıktılar.</p>

  <p class="normal">Kapıda, sürücünün yanında tanıdık biri duruyordu ayakta. Köy bekçisi İlya Loşadin’di bu. Şapka yoktu başında. Eski deri çantasını omzuna asmıştı. Karla kaplıydı her yanı. Yüzü kıpkırmızıydı, terden ıpıslaktı. Konukları kızağa bindirmek, ayaklarını örtmek için çıkan uşak sert sert baktı ona,</p>

  <p class="normal">— Ne bekliyorsun be şeytan suratlı moruk? –dedi.– Çek arabanı hadi.</p>

  <p class="normal">Loşadin –uzun süredir beklediği doktorla sorgu yargıcını sonunda görebildiğine sevindiği belliydi– içtenlikle gülümseyerek,</p>

  <p class="normal">— Ekselansları –diye başladı,– köylü tedirgin… Herkes büyük huzursuzluk içinde. Çocuklar ağlaşıyorlar… Sizi kente döndünüz sandılar efendim. Büyüklüğünüzü gösterin, kurtarın bizi bu sıkıntıdan…</p>

  <p class="normal">Doktorla sorgu yargıcı bir şey söylemediler. Kızağa bindiler. Sırnya’ya doğru yola çıktılar.</p>

  <p class="sagnormal">1899</p>

  <div class="clrb"></div>
</body>
</html>