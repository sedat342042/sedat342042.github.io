<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>cehov</title>
    <link href="../Styles/stylesheet.css" rel="stylesheet" type="text/css"/>
    <style type="text/css">
@page { margin-bottom: 10.000000pt; margin-top: 10.000000pt; }
</style>
    </head>
  <body class="calibre">
  <h1 class="h1baslik" id="calibre_toc_15">Prenses</h1>

  <p class="normal">Besili, gösterişli dört at koşulu bir kupa arabası girdi N. Erkek Manastırı’nın “onur kapısı” dedikleri büyük avlu kapısından. Soylu konuklar bölümünün önünde bekleşen rahipler ile rahip adayları daha uzaktan arabacı ile atları tanıyınca anlamışlardı arabadaki hanımefendinin iyi yürekli prensesleri Vera Gavrilovna olduğunu.</p>

  <p class="normal">Resmi giysili ihtiyar arabacı yerinden aşağı atladı, prensesin arabadan inmesine yardım etti. Yüzünü örten koyu tülü kaldırdı prenses, kendisini kutsamaları için hiç acele etmeden her rahibin önünde durdu, sonra rahip adaylarını başıyla şefkatle selamladı, dinlenme yerine yürüdü. Eşyalarını odasına taşıyan rahiplere,</p>

  <p class="normal">— Ee, prensesinizi görmeyeli nasılsınız bakalım? –diyordu.– Sıkıldınız mı? Tam bir aydır uğrayamadım size. Eh, işte gene buradayım, doya doya görün prensesinizi. Başrahip nerede? Tanrım, öyle özledim ki onu! Olağanüstü, kutsal bir ihtiyardır! Böyle bir başrahibiniz olduğu için gurur duymalısınız. Kapıdan giren başrahibi görünce heyecanla bir çığlık attı, ellerini göğsünün üzerinde çapraz yapıp, kendisini kutsaması için yaklaştı ona.</p>

  <p class="normal">— Olmaz, olmaz! –dedi.– İzin verin öpeyim elinizi! Başrahibin elini tutup üç kez tutkuyla öptükten sonra ekledi:</p>

  <p class="normal">— Sizi sonunda gene gördüğüm için ne çok sevinçliyim, bilemezsiniz kutsal peder! Kim bilir, belki de unuttunuz prensesinizi, ama ben hayalimde her dakika burada, sizin bu sevimli manastırınızdaydım. Nasıl huzur veriyor insana burası! Evet kutsal peder, Tanrı için sürdürülen, dünya har güründen uzak bu yaşamda, bütün varlığımla hissettiğim, ama sözle anlatamayacağım çok değişik bir güzellik var!</p>

  <p class="normal">Prensesin yanakları kızarmış, gözleri dolu dolu olmuştu. Durmadan konuşuyordu, heyecanlıydı. Başrahip ise –yetmiş yaşlarında, ağırbaşlı, çirkin yüzlü, sıkılgan bir ihtiyardı– Ağzını açmadan onu dinliyor, ancak arada bir, kesik kesik, askerce bir tavırla şöyle diyordu:</p>

  <p class="normal">— Evet efendim… baş üstüne efendim… anlıyorum efendim…</p>

  <p class="normal">Neden sonra,</p>

  <p class="normal">— Umarım uzun süreliğine onurlandırmaya geldiniz manastırımızı efendim? –diye sordu.</p>

  <p class="normal">— Bu gece konuğumuz olup yarın Klavdiya Nikolayevna’ya gideceğim. Hanidir görüşmüyoruz. Öbür gün gene size gelip üç dört gün kalacağım. Yanınızda ruhumu biraz dinlendirmek istiyorum, kutsal peder…</p>

  <p class="normal">N. Manastırı’nda kalmaktan büyük, haz duyardı prenses. Son iki yıldır çok seviyordu burayı, yazları hemen her ay geliyor, iki gün, üç gün, bazen de bir hafta kalıyordu. Ürkek bakışlı rahip adayları, sessizlik, basık tavanlar, selvilerin kokusu, sade yemekler, pencerelerde ucuz perdeler… bütün bunlar heyecanlandırıyordu onu, duygulandırıyordu, gözlem yapmak, güzel şeyler düşünmek isteği uyandırıyordu içinde. Ona ayrılan odada yarım saat kalması yetiyordu kendini papazlar gibi ürkek, çekingen hissetmeye başlamasına; ondan da çevreye selvi kokusu yayılıyor gibi geliyordu ona; geçmişi uzaklara bir yerlere gidiyor anlamını yitiriyor; daha yirmi dokuz yaşında olduğu halde, ihtiyar başrahibe çok benzediğini, zenginlik için, dünyasal büyüklük için, aşk için değil, başrahip gibi, sessiz, dünyaya kapalı, bu oda gibi karanlık bir yaşam için doğduğunu düşünmeye başlıyordu…</p>

  <p class="normal">Bazen yolunu şaşırmış bir güneş ışını duasına dalmış çiledeki bir rahibin karanlık hücresine düşer ya da penceresine küçük bir kuş konar, şarkılarını söylemeye başlar. Elinde olmadan gülümser içi kararmış rahip; göğsünde, günahlarının ağır kederinin altından –bir kayanın altındanmış gibi– durgun, tertemiz bir sevinç kaynamaya başlar. Buraya dış dünyadan, güneş ışınının ya da kuşun hücreye getirdiği o avunç gibi bir avunç getirdiğine inanırdı prenses. Neşe dolu hoş gülümsemesinin, yumuşak bakışının, sesinin, şakalarının, genel olarak –ufak tefek, düzgün yapısıyla, sade, siyah giysisiyle– kendisinin bu neşesiz, temiz ruhlu insanlara neşe, sevinç getirmesi gerekirdi. Ona bakarken hepsi içlerinden yüzde yüz şöyle geçiriyorlardı “Tanrı bir melek yolladı bize…” Prenses, manastırda herkesin, elinde olmadan böyle düşündüğünü hissettiği için olabildiğince tatlı gülümsemeye, küçük bir kuşa benzemeye çalışırdı.</p>

  <p class="normal">Bardak bardak çay içtikten, iyice dinlendikten sonra biraz dolaşmaya çıktı. Güneş batmıştı. Manastırın çiçek bahçesinden yeni sulanmış muhabbet çiçeklerinin nemli kokusu geliyordu. Kiliseden, erkek seslerinin okuduğu, uzaktan insana çok hoş, hüzünlü gelen durgun bir ilahi duyuluyordu. Akşam ayini vardı içerde. Kandil ışıklarının uysal uysal titreştikleri karanlık pencerelerde de, gölgelerde de, kilisenin taşlığında, tasvirin yanında oturan yaşlı rahibin duruşunda da öylesine yumuşak başlı bir huzur vardı ki, nedense ağlamak geliyordu prensesin içinden…</p>

  <p class="normal">Avlu kapısının ötesinde, akağaçlarla duvar arasındaki, tahta sıraların olduğu yolda iyice akşam olmuştu artık. Hava karardıkça kararıyordu… Yola çıktı prenses, biraz yürüdü, sonra bir sıraya oturdu düşüncelere daldı.</p>

  <p class="normal">“Yaşamın bir yaz akşamı gibi durgun, sessiz olduğu bu manastıra yerleşse, ne iyi olurdu.” diye düşünüyordu. Nankör, çapkın prensi unutmak büsbütün; büyük varlığını da, onu her gün rahatsız eden, kapısını aşındıran alacaklıları da, başından geçen bütün kötü şeyleri de, o sabah yüzünde küstah bir anlatımla odasına giren hizmetçisi Duşa’yı da bir daha hiç getirmemek aklına… unutmak… Bütün bir ömür burada, şu sırada oturmak, akağaçların gövdeleri arasından aşağılara inen, yamacın dibinde küme küme dolaşıp duran akşam sisini izlemek ne hoş olurdu; ta uzaklarda, ormanın üzerinde geceyi geçirecekleri yere uçan kargaların oluşturduğu, bir peçeyi andıran siyah buluta bakmak, –biri atlı, biri yaya– iki rahip adayının atları ağıla sürmelerine, sonunda serbest olmanın sevinciyle küçük çocuklar gibi şakalaşmalarına, gülmelerine bakmak… Durgun havada genç sesleri olanca canlılığıyla yayılıyordu uzaklara, söyledikleri her sözcük anlaşılıyordu. Oturup sessizliği dinlemek ne hoştu. Kâh hafiften bir yel esiyor, ağaçların tepelerini okşuyor, kâh bir kurbağa geçen yıldan kalma yaprakları hışırdatıyor, kâh içerde bir saatin on beşinci dakikasını vuruyordu çanlı saat… Buradan hiç kalkmasa, hep dinlese, düşünse, düşünse, düşünse ne iyi olurdu…</p>

  <p class="normal">Önünden omzunda bir torbayla yaşlı bir kadın geçti. Bu yaşlı kadını durdurup ona hoş, tatlı bir şeyler söylemesinin, yardım etmesinin iyi olacağını düşündü… Ama başını çevirip bir kez bakmamıştı ona yaşlı kadın, köşeyi dönüp kaybolmuştu gözden.</p>

  <p class="normal">Çok geçmeden yolda ak sakallı, hasır şapkalı, uzun boylu bir adam göründü. Prensesin önünden geçerken şapkasını çıkarıp öne eğilerek selam verdi; tepesi açık başını, kemerli burnunu görünce tanıdı onu prenses: Beş yıl öncesine kadar Dubrovki’de yanında çalışan doktordu. Prenses, birisinin ona geçen yıl bu doktorun karısının öldüğünü söylediğini anımsadı, onunla biraz dertleşmek, onu avutmak geldi içinden. Dostça gülümseyerek,</p>

  <p class="normal">— Sanırım tanımadınız beni Doktor? –diye sordu. Doktor, şapkasını bir kez daha çıkardı.</p>

  <p class="normal">— Hayır Prenses, tanıdım –dedi.</p>

  <p class="normal">— Teşekkür ederim, oysa prensesinizi unuttunuz sanmıştım. Yalnızca düşmanlarını anımsarlar insanlar, dostlarını ise unuturlar. Dua etmeye mi geldiniz?</p>

  <p class="normal">— Görevim gereği her cumartesi geceyi burada geçiriyorum. Buranın doktoruyum.</p>

  <p class="normal">Prenses içini çekerek,</p>

  <p class="normal">— Ee, nasılsınız bakalım? –diye sordu.– Karınızın öldüğünü duydum. Ne büyük bir felaket!</p>

  <p class="normal">— Evet Prenses, bu benim için büyük bir felaket oldu.</p>

  <p class="normal">— Elden ne gelir! Felaketlere başkaldırmadan katlanmak zorundayız. Tanrı’nın izni olmadan bir saç bile düşmez insanın başından.</p>

  <p class="normal">— Evet Prenses.</p>

  <p class="normal">Prensesin dostça gülümsemesine, içini çekmesine soğuk, kuru bir karşılık vermişti doktor: “Evet Prenses.” Yüz anlatımı da soğuk, kuruydu.</p>

  <p class="normal">“Başka ne söylesem ona acaba?” diye geçirdi içinden prenses.</p>

  <p class="normal">— Sizinle görüşmeyeli çok oldu, değil mi? –dedi.– Tam beş yıl! Bu beş yılda neler neler oldu çok sular geçti köprülerin altından, düşüncesi bile korkunç geliyor insana! Duymuşsunuzdur, evlendim ben… kontesliği bırakıp prenses oldum. Sonra da ayrıldım kocamdan.</p>

  <p class="normal">— Evet, duydum.</p>

  <p class="normal">— Çok çektim! Eski zenginliğimden hemen hiçbir şey kalmadığını da duymuşsunuzdur. Zavallı kocamın borçları yüzünden köylerimi sattılar; Dubrovki de, Kiryakovo da, Sofyino da öyle çıktı elimden. Yalnızca Baranovo ile Mihaltsevo kaldı. Dönüp arkaya bakınca dehşete kapılıyorum: Ne çok değişiklik, ne çok felaket, ne çok hata var geçmişimde!</p>

  <p class="normal">— Evet Prenses, çok hata var!</p>

  <p class="normal">Şaşırır gibi oldu prenses. Hatalarını bilirdi; ama bunların hepsi de öylesine gizliydi ki, yalnızca o düşünebilirdi, o söz edebilirdi onlardan. Tutamadı kendini, sordu:</p>

  <p class="normal">— Hangi hatalarımı söylemek istiyorsunuz?</p>

  <p class="normal">Gülümsedi doktor,</p>

  <p class="normal">— Onlardan söz eden sizsiniz, demek biliyorsunuz –dedi.– Daha açık konuşmanın gereği yok!</p>

  <p class="normal">— Hayır, hayır, söyleyin doktor. Çok minnettar olurum size. Hem resmiyeti de bırakın lütfen. Bana gerçeklerden söz edilmesinin severim.</p>

  <p class="normal">— Sizi yargılamak bana düşmez Prenses.</p>

  <p class="normal">— Yargılamak mı? Nasıl söz o öyle? Bir şeyler bilmeseydiniz, böyle konuşmazdınız. Hadi söyleyin!</p>

  <p class="normal">— Madem istiyorsunuz, söyleyeceğim. Yalnız bir şey var, güzel konuşmasını beceremem, karşımdaki de her zaman anlayamaz.</p>

  <p class="normal">Bir an düşündükten sonra başladı doktor:</p>

  <p class="normal">— Hatalarınız çok, ama bana sorarsanız bunların içinde en önemli olanı, davranışlarınıza yön vereni… çiftliklerinizin hepsinde var olan o ruhtur. Gördüğünüz gibi, anlaşılır bir biçimde konuşmasını beceremiyorum. Yani önemli olan, kendini her şeyde tam anlamıyla hissettiren bir sevgi yokluğu, insanlara karşı bir tiksintidir. Yaşamınız bu tiksinti üzerine kurulmuştur sizin. İnsan sesine duyulan tiksinti, insan yüzüne, ensesine, adım atışına… sözün kısası, insanı oluşturan her şeye karşı duyulan bir tiksinti. Giyimi kuşamı yerinde olmayanları evinize sokmamak için her kapıda, her merdiven başında resmi giysili, tembel bir insan azmanı dikilir evinizde; balolarda, konuk günlerinde uşaklar enselerini dayayıp da duvar kâğıtlarını kirletmesinler diye antrenizde yükse arkalıklı sandalyeler vardır; insanların ayak seslerinin duyulmaması için odalarınızın hepsinde yere kalın halılar serilirdi. Evinize her gelene önce, alçak sesle az konuşması tembihlenir, sinir bozabilecek, keyif kaçırabilecek bir şey söylememesi için uyarılır; odanızda el uzatılmaz sıradan bir insana, oturması söylenmez, tıpkı şimdi bana elinizi uzatmadığınız, oturmamı söylemediğiniz gibi…</p>

  <p class="normal">Prenses gülümseyerek elini uzattı doktora.</p>

  <p class="normal">— İstiyorsanız oturunuz lütfen! –dedi.– Ne yalan söyleyeyim, böylesine önemsiz bir şeye gücenmek.</p>

  <p class="normal">Doktor da gülümsedi,</p>

  <p class="normal">— Gücenen kim? –dedi.</p>

  <p class="normal">Ama birden kıpkırmızı oldu yüzü, şapkasını çıkardı, sallayarak heyecanlı konuşmaya başladı:</p>

  <p class="normal">— Doğrusunu isterseniz, size her şeyi, her şeyi söylemek için hanidir bir fırsat kolluyordum… Yani şunu söylemek istiyorum size: Napoléon gibi yukarıdan bakıyorsunuz insanlara, toplarınız için et olarak görüyorsunuz onları. Ama Napoléon’un hiç değilse bir ülküsü vardı. Oysa sizde tiksinme duygusundan başka hiçbir şey yok!</p>

  <p class="normal">Omuzlarını şaşkınlık içinde kaldırarak gülümsedi prenses.</p>

  <p class="normal">— Bende insanlara karşı tiksinme ha! –dedi.– Bende!</p>

  <p class="normal">— Evet, sizde! Kanıt mı istiyorsunuz? Buyurun! Köylerinizden Mihaltesevo’da, mutfağınızda soba patlaması yüzünden kör olmuş üç eski aşçınız yaşamlarını dilenerek sürdürmeye çalışıyorlar. On binlerce hektarlık toprağınızda sağlıklı, güçlü, güzel kim varsa, hepsini siz ya da dalkavuklarınız uşak, hizmetçi, arabacı olarak evlerinize topladınız. Bütün bu iki ayaklı yaratıklar yalnızca uşaklığı öğrenmişlerdir yanınızda, yemiş içmiş, insanlıktan uzaklaştıkça uzaklaşmış, sözün kısası… Genç hekimleri, ziraatçıları, öğretmenleri, genel olarak aydın işçileri –oh Tanrım!– İşten, dürüst emekten geri çekiyorsunuz. Bir lokma ekmek uğruna, aklı başında her insanın yüzünü kızartacak gülünç birtakım kukla oyunlarına katılmak zorunda bırakıyorsunuz onları! Bir gencin ikiyüzlü, bayağı, jurnalci bir uşak olması için üç yıl yetiyor da artıyor… İyi bir şey mi bu? Leh kâhyalarınız, o aşağılık ispiyoncular bütün o Kazimir’ler, Kaetan’lar on binlerce hektarınızı sabahtan gece yarılarına dek adım adım dolaşıyorlar. Düşüncelerimi düzgün bir dille anlatamadığım için bağışlayın beni, aslında o kadar da önemli değildir güzel konuşamam! Basit halkı insandan saymazlar sizde. Doğrusunu isterseniz, size gelip giden o prensler, kontlar, piskoposlar da canlı birer insan değil, yalnızca birer eşyadır gözünüzde. Ama önemli olan… beni en çok şaşırtan da milyonun üstünde varlığınız olduğu halde, insanlar için hiçbir yapmamanızdır, hiçbir şey!</p>

  <p class="normal">Prenses ne söyleyeceğini, nasıl bir tavır takınacağını bilemeden şaşkın, ürkmüş, küskün oturuyordu. Şimdiye dek kimse böyle konuşmamıştı onunla. Doktorun soğuk, öfke dolu sesi de; karmakarışık, kopuk kopuk konuşması da kulaklarında, kafasının içinde çınlamalı bir gürültü oluşturuyordu; bir süre sonra, konuşurken elini kolunu sallayıp duran doktor şapkasıyla onun başına vuruyormuş gibi gelmeye başlamıştı ona. Kendini zorlayarak durgun, yalvarmaklı bir sesle,</p>

  <p class="normal">— Yalan! –dedi.– İnsanlar için iyi çok şey yaptım ben, bunu siz de biliyorsunuz!</p>

  <p class="normal">— Yeter artık! –diye bağırdı doktor.– Hayır çalışmalarınızı bir kukla oyunu değil de, ciddi, yararlı bir uğraş saymayı hâlâ sürdürüyorsunuz musunuz? Evet, baştan sona bir komediydi bu; çocuklarla aptal köylü kadınların bile anladıkları, son derece açık seçik bir oyun, bir sevgi oyunu… Sözgelimi, sizin şu –adı neydi?– kimsesiz yaşlı kadınlar için açtığınız, beni de başhekimliğine getirdiğiniz, kendinizin de onur vasisi olduğunuz düşkünler yurdunuzu alalım. Oh Tanrım, ne cici bir kuruluştu o öyle! Çatısının tepesinde bir fırıldak dönen, yerleri parke bir ev yaptırdınız, köylerden yirmi otuz kimsesiz, yaşlı kadın toplayıp, pazen yorganlarının altında, Hollanda keteninden çarşafların üzerinde uyumaya, akide şekeri yemeye zorladınız onları.</p>

  <p class="normal">Doktor, kendini tutamayıp, şapkasıyla ağzını kapayarak alaylı alaylı güldü. Çabuk çabuk, arada kekeleyerek sonra sürdürdü konuşmasını:</p>

  <p class="normal">— Bir oyundu bu! Yurttaki küçük görevliler kocakarıların kirletmemeleri için yorganları, çarşafları kilit altına kaldırıyorlardı. Varsın yerde yatsınlardı pis cadılar, nelerine yetmiyordu! Kadıncağızlar karyolalarına oturmaya da, gecelik giymeye de, pırıl pırıl parkelere basmaya da cesaret edemezlerdi. Her şey resmigeçite saklanır, kocakarılarından da hırsızlardan kaçırıldığı gibi kaçırılırdı. Öte yandan, Tanrı için birkaç lokma ekmek, giyecek bir şeyler verirlerdi onlara. Bu hapislikten, yaşlı kadınları gözaltında bulundurmakla görevlendirdiğiniz karınları tok alçakların verdikleri dinsel öğütlerden bir an önce kurtulmak için gece gündüz dua ederlerdi zavallılar. Peki yüksek görevlerde olanlar ne yaparlardı? Doğrusu, göz kamaştırıcı bir durumdu bu! Haftada iki kez akşamüzeri bir sürü hizmetçi dörtnala gelir, yarın prensesin, yani sizin yurda gideceğinizi haber verirdi. O gün hastaları bir yana bırakmanın, güzelce giyinip resmigeçite gitmenin gerektiği anlamına gelirdi bu. Eh, ertesi gün giyinip giderdim. Yaşlı kadınları bayramlıklarını giymiş, sıra olmuş bekler bulurdum. Emekli bir kışla sıçanı (tatlı, sahte gülümsemesi dudaklarından hiç eksik olmayan yurt yöneticisi) dolaşır dururdu çevrelerinde. Yaşlı kadınlar esner, bakışırlardı, ama homurdanmaya korkarlardı. Beklerdik. İkinci kâhya gelirdi dörtnala. Arkasından, yarım saat sonra birinci kâhya, sonra büro başkâhyası, sonra başka biri, peşinden birileri daha… gelirlerdi de gelirlerdi! Hepsinin yüzünde esrarlı, ciddi bir anlatım olurdu. Beklerdik, beklerdik, bir ayağımız yorulunca ötekine verirdik bedenimizin ağırlığını, saate bakardık… Bir ölüm sessizliği içinde yapardık bütün bunları; birbirimize, kanlı bıçaklıymışız gibi düşmandık çünkü. Bir saat, bir saat daha geçerdi, sonunda bir kupa arabası görünürdü uzakta ve… ve…</p>

  <p class="normal">Tiz bir kahkaha attı doktor, sesini incelterek devam etti:</p>

  <p class="normal">— Siz arabadan inerken kocakarılar kışla sıçanının komutuyla şu şarkıyı söylemeye başlarlardı: “Tanrımızın Sion’da ne denli yüce olduğu sözle anlatılamaz…” Güzel değil mi?</p>

  <p class="normal">Bu kez kalın bir sesle gülmeye başladı doktor, gülmekten konuşamadığını anlatmak istiyormuş gibi kolunu salladı. Ağır, kaba bir gülüşü vardı; içi nefret dolu insanların güldüğü gibi, dişlerini sıkarak gülüyordu. Yüzü ile sesinden de, biraz küstah bakışlı parlak gözlerinden de belliydi prensesi de, düşkünler yurdunu da, oradaki yaşlı kadınları da küçümsediği. Öylesine beceriksizce, kabaca anlattıklarında gülünç, insana neşe verecek bir şey yoktu, ama büyük bir haz, hatta sevinç duyarak atıyordu kahkahaları.</p>

  <p class="normal">Gülmekten yorulmuş gibi sık sık soluyarak devam etti:</p>

  <p class="normal">— Ya okulunuz? Köylü çocuklara kendiniz ders vermek istemiştiniz, hatırlıyor musunuz? Pek güzel ders vermiş olacaktınız ki, çok geçmeden hepsi kaçtı okuldan. Derslerinize gelmeleri için kırbaçlamak, parayla kandırmak gerekti onları. Peki, anneleri tarlada çalışan meme çocuklarına biberonla süt içirmeyi koymuştunuz aklınıza, onu hatırlıyor musunuz? Birkaç gün sonra ise köyde dolaşıyor, emrinize amade böyle çocuklar yok diye ağlıyordunuz. Anneleri alıp tarlaya götürmüştü çünkü çocuklarını. Sonra, eğlenesiniz diye, kadınlara bebeklerini sırayla köyde bırakmalarını buyurdu muhtar. Şaşılası şeydir! İyiliklerinizden herkes farelerin kediden kaçtıkları gibi kaçıyordu! Neden acaba? Çok kolay! Bu durumun nedeni, her zaman söylediğiniz gibi halkımızın cahilliği, nankörlüğü değil, sizin bütün yapmak istediklerinizde –kullandığım deyimi bağışlayın– en küçük bir sevgi, merhamet kırıntısının bulunmamasıydı! Tek istediğiniz canlı kuklalarla eğlenmekti, hepsi o kadar… İnsanları finolardan ayırt edemeyen bir kimse hayır işleriyle falan ilgilenmemelidir. İnanın, büyük ayrılık vardır insanlarla finolar arasında!</p>

  <p class="normal">Duracakmış gibi çarpıyordu prensesin kalbi, kulakları zonkluyordu. Hâlâ doktor şapkasıyla başına vuruyormuş gibi geliyordu ona. Doktor çabuk çabuk, heyecanlı, karmaşık, kekeleyerek, elini kolunu fazla sallayarak konuşuyordu. Prenses ancak, karşısındakinin kaba, görgüsüz, içi nefret dolu, kötü niyetli bir insan olduğunu anlayabiliyordu, ama bu adamın ondan ne istediğini, ona neden söz ettiğini anlayamıyordu, Başını doktorun şapkasından korumak için kollarını havaya kaldırıp, ağlamaklı bir sesle,</p>

  <p class="normal">— Gidin! –dedi.– Gidin!</p>

  <p class="normal">Doktorun öfkesi henüz dinmemişti.</p>

  <p class="normal">— Ya yanınızda çalışanlara karşı tutumunuz! Adam yerine koymazsınız, dünyanın en aşağılık, madrabaz insanlarıymış gibi horlarsınız onları. Sözgelimi, izninizle sorabilir miyim, benim işime niçin son verdiniz? Tam on yıl babanıza, sonra da size, bayram seyran demeden, büyük bir dürüstlükle hizmet ettim, yüz versta çevrede herkesin sevgisini kazandım; ama güzel, güneşli bir gün işten çıkarıldığım bildirildi bana! Niçin? Hâlâ bilmiyorum nedenini! Bir doktorum ben, uşak sınıfından değilim, Moskova Üniversitesi’ni bitirdim, bir aile babasıyım, ama gene de gözünüzde ensesinden tutup, nedenini açıklamadan kovulabilecek kadar küçük, değersiz bir insanım! Ne diye anlatmaya uğraşacaktınız bana, nedenini açıklamaya çalışacaktınız? Daha sonraları, benim haberim olmadan karımın iki kez beni yeniden işe almanız için size yalvarmaya geldiğini, ikisinde de onu kabul etmediğinizi öğrendim. Dış kapının önünde uzun süre ağlamış, geri dönmüş, öyle diyorlar. Nur içinde yatsın ama, asla bağışlamayacağım bu yaptığını! Asla!</p>

  <p class="normal">Doktor sustu, dişlerini sıktı. Kırıcı, nefret dolu daha neler söyleyebileceğini düşünüyordu. Bir şey geldi aklına; soğuk, asık yüzü aydınlandı birden. Heyecanlı,</p>

  <p class="normal">— Her şeyi bırakın, şu manastırla olan ilişkiniz alalım! –diye başladı.– Ömrünüzde hiç kimseye acımadınız siz. Bir yer, kutsal olduğu ölçüde, ufak tefek bir şeyler koparmakta şanslıdır sizin merhametinizden, meleklere özgü yumuşak yürekliliğinizden. Neden geliyorsunuz buraya? Söyler misiniz, rahiplerin arasında aradığınız nedir? Koruyucu meleklik niçin gerekli sizin için, hem nasıl bir koruyucu meleksiniz? Burada da bir oyun, insanın kişiliğiyle bir alay, bir eğlencedir söz konusu olan, evet… Öyle ya, rahiplerin inandıklar Tanrı’ya inanmıyorsunuz siz; yüreğinizde, ispritizma seanslarında kendi aklınızla vardığınız kişisel bir tanrınız var. Kilise törelerine dudak büküyorsunuz, ayinlere gitmiyorsunuz; öğleye kadar yatıp uyumak varken sabah erken kalkıp ayine gidilir miymiş… peki niçin geliyorsunuz buraya öyleyse?.. Yüreğinizde kendi tanrınızla geliyorsunuz bu manastıra, hem de bunu manastırdakilerin kendileri için onurların en büyüğü saydıklarını hayal ederek!.. Nasıl saymasınlardı! Birde gelin bu ziyaretlerinizin zavallı rahiplere neye patladığını sorun. Bu akşam geldiniz buraya, ama önceki gün kâhyanız bir atlı yollamış, buraya gelmek niyetinde olduğunuzu haber vermiştir. Dün bütün gün odanızı hazırlamış, sizi beklemişlerdir. Başta küstah oda hizmetçiniz olmak üzere, öncüleriniz gelmişlerdir bugün. Ah o oda hizmetçiniz… gene eteklerini hışırtada hışırtada koşup durmuştur avluda, bitip tükenmek bilmeyen sorular sormuştur, sağa sola emirler yağdırmıştır… Bugün bütün gün tetikte beklemişlerdir rahipler. Öyle ya, sizi törenle karşılamazlarsa felaket olur! Sonra gider piskoposa anlatır, dert yanarsınız! “Rahipleriniz hoşlanmıyorlar benden efendim. Niçin gücendiler bana, bilmiyorum. Evet, büyük bir günahkârım, ama öyle de mutsuzum ki!.” Bir manastır sizin yüzünüzden paparayı yemişti zaten. Boş dakikası olmayan, bilge bir insandır başrahip, ama siz odanıza çağırırsınız onu. Yaşına da, yerine de en küçük bir saygınız yoktur. Manastıra şöyle önemli bağışlarınız olsa bari, o zaman böyle dokunmazdı insana… Toplasanız, şimdiye dek yüz ruble bile vermiş değilsiniz rahiplere!..</p>

  <p class="normal">Birisi canını sıktığı, onu anlamadığı, gücendirdiği zamanlar ya da ne yapacağını, ne söyleyeceğini bilemediği anda prenses genellikle ağlamaya başlardı. Şimdi de sonunda ellerini yüzüne kapamış, ince, çocuksu bir sesle ağlamaya başlamıştı. Birden sustu doktor, yüzü bulutlanmış, kaşları çatılmıştı. Prensese bakarak boğuk bir sesle,</p>

  <p class="normal">— Bağışlayın beni Prenses –dedi.– Kötü bir duyguya kapılıp kaybettim kendimi. Hiç iyi etmedim…</p>

  <p class="normal">Sonra mahcup bir tavırla öksürdü, şapkasını bile giymeyi unutup çabuk adımlarla uzaklaştı. Gökyüzünde yıldızlar ışıl ışıldı. Manastırın arkasından ay doğuyor olmalıydı; gökyüzü o tarafta aydınlık, berrak, daha bir incelik doluydu çünkü. Manastırın beyaz duvarı boyunca yarasalar uçuyordu sessiz.</p>

  <p class="normal">İçerde saat ağır ağır –sekizin olsa gerekti– üçüncü on beş dakikasını vurdu. Prenses kalktı, sessiz adımlarla kapıya yürüdü. Kendini haksızlığa uğramış hissediyordu, ağlıyordu. Ağaçlar da, yarasalar da ona acıyorlar gibi geliyordu; saat de onun acısına katıldığını anlatmak için öyle ağır ağır vurmuştu… Ağlıyordu prenses, manastıra temelli yerleşmesinin iyi olacağını düşünüyordu. Gururu incinmiş, horlanmış, insanlarca anlaşılamamış, yapayalnız dolaşırdı durgun yaz geceleri manastır bahçesinin iki yanı ağaçlı dar yollarında; yalnızca Tanrı, bir de yıldızlı gökyüzü görürlerdi acı gözyaşlarını…</p>

  <p class="normal">Kilisede akşam ayini henüz bitmemişti. Durdu prenses, ilahiye kulak verdi; kıpırtısız havada ne hoş yayılıyordu ezgisi! Bu ezgiyi dinlerken ağlamak, acı çekmek ne güzel olurdu!</p>

  <p class="normal">Odasına gelince aynada, gözyaşlarıyla ıslanmış yüzüne baktı prenses, pudrasını sürdü, sonra yemeğe oturdu. Onun çokabalığı salamurasını, körpe mantarı, tatlı şarabı, insanın ağzına selvi kokusu veren ballı böreği sevdiğini bilirlerdi rahipler; bu yüzden de her gelişinde bunların hepsini hazırlarlardı onun için. Körpe mantarlardan yer, üzerine tatlı şaraptan içerken, hayal kurardı prenses: Sonunda herkes sırt çevirecekti ona, varını yoğunu darmadağın edecekti. O kadar iyilik ettiği kâhyaları, bakıcıları, memurları, hizmetçileri düşman kesileceklerdi ona, herkes gibi onlar da söylemediklerini bırakmayacaklardı yüzüne karşı, üzerine saldıracaklardı, küfredeceklerdi, alaya alacaklardı onu. O da tutup prensesliği, parlak yaşamını bırakacak, insanlardan kaçacak, manastıra kapanacak, kimseye en küçük bir sitemde bulunmayacaktı. Düşmanları için dua edecekti. O zaman birden anlayacaklardı onu, özür dilemek için ayağına geleceklerdi, ama artık iş işten geçmiş olacaktı.</p>

  <p class="normal">Yemekten kalkınca odanın köşesindeki tasvirin önünde yere diz çöktü. İncil’den iki bölüm okudu. Sonra yatağını yaptı hizmetçisi, o da yattı. Kar beyazı örtünün altında –insanların, ağladıktan sonra genellikle gerindikleri gibi– tatlı tatlı gerindi, gözlerini kapadı, uykunun kollarına bıraktı kendini…</p>

  <p class="normal">Sabah uyanınca küçük saatine baktı. Dokuz buçuk olmuştu. Karyolanın önünde, yerdeki halıda pencereden giren, odayı aydınlatan güneş ışınının oluşturduğu parlak bir çizgi vardı. Siyah perdenin arkasında sinekler vızıldaşıyorlardı.</p>

  <p class="normal">“Daha çok erkenmiş…” diye geçirdi içinden, gene kapadı gözlerini.</p>

  <p class="normal">Yatağın içinde gerinirken, tatlı bir duyguyla bir yandan öbür yana dönerken, doktorla dünkü karşılaşması geldi aklına; mutsuz bir insan olduğunu anımsadı. Petersburg’da oturan kocasını, kâhyalarını, doktorları, komşularını, tanıdık devlet memurlarını düşündü… Tanıdık bir sürü erkek yüzü geçti gözlerinin önünden. Gülümsedi, bütün bu insanların –onu, ruhunu anlayabilselerdi– gelip ayaklarına kapanacaklarını düşündü…</p>

  <p class="normal">On bir on beşte oda hizmetçisini çağırdı. Yorgun,</p>

  <p class="normal">— Giyinmeme yardım edin Daşa –dedi.– Ama önce gidin söyleyin, arabayı hazırlasınlar. Klavdiya Nikolayevna’ya gitmem gerek.</p>

  <p class="normal">Arabaya binmek için dinlenme bölümünden çıktığında parlak güneş ışığından gözlerini kıstı prenses, duyduğu hazdan gülümsedi. Çok güzel bir gündü! Onu yolcu etmek için taşlıkta toplanmış rahipleri kısık gözlerle süzdükten sonra gülümseyerek başıyla selam verdi onlara.</p>

  <p class="normal">— Hoşça kalın dostlarım! –dedi.–Öbür gün görüşürüz.</p>

  <p class="normal">Taşlıkta rahiplerin yanında doktorun da bulunması tatlı bir şaşkınlık vermişti ona. Soluk, ciddiydi doktorun yüzü. Şapkasını çıkarıp suçlu suçlu gülümseyerek,</p>

  <p class="normal">— Burada saatlerdir bekliyorum sizi Prenses –dedi.– Tanrı için bağışlayın beni… Kin dolu, kötü bir duygu çarptı beni dün… aptalca şeyler söyledim. Demek istediğim, özür diliyorum sizden.</p>

  <p class="normal">Prenses dostça gülümsedi, elini doktorun dudaklarına uzattı. Doktor öptü prensesin elini, kızardı.</p>

  <p class="normal">Prenses küçük bir kuşa benzemeye çalışarak çabucak bindi arabaya, başıyla her yana selamlar vermeye başladı. Bir hafiflik, aydınlık, sıcaklık vardı içinde; gülümsemesinin son derece müşfik, yumuşak olduğunu kendi de hissediyordu. Araba kapıya doğru giderken de; sonra tozlu yol boyunca uzanan küçük köy evlerinin, bahçelerin önünden, uzun bir sıra oluşturan Ukraynalı tüccar köylülerin arabalarının, manastıra ayine gidin dini bütün köylü gruplarının yanından geçerken de hâlâ gözlerini kısarak bakıyor, tatlı tatlı gülümsüyordu. Bir insan için, beraberinde her yere sıcaklık, aydınlık, neşe getirmesinden, kötülükleri bağışlamasından, düşmanlarına dostça gülümsemesinden daha büyük bir hazzın olamayacağını düşünüyordu. Karşıdan gelen köylüler öne eğilerek selam veriyorlardı ona, hafiften gıcırdıyordu kupa arabasının yayları, tekerleklerin çıkardıkları toz bulutlarını rüzgâr alıp altın sarısı çavdar tarlalarına doğru götürüyordu. Bedeni arabanın minderlerinde değil, bulutların üzerinde sallanıyormuş gibi geliyordu prensese. Kendi de yumuşacık, pırıl pırıl, küçücük bir buluttu sanki…</p>

  <p class="normal">— Öyle mutluyum ki! –diye mırıldandı gözlerini kapayarak.– Ah öyle mutluyum ki!</p>

  <p class="sagnormal">1889</p>

  <div class="clrb"></div>
</body>
</html>