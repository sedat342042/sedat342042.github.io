<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>cehov</title>
    <link href="../Styles/stylesheet.css" rel="stylesheet" type="text/css"/>
    <style type="text/css">
@page { margin-bottom: 10.000000pt; margin-top: 10.000000pt; }
</style>
    </head>
  <body class="calibre">
  <h1 class="h1baslik" id="calibre_toc_14">Sıkıcı Bir Öykü</h1>

  <p class="normal">Yaşlı bir adamın notlarından</p>

  <p class="normal1">1</p>

  <p class="normal">Nikolay Stepanoviç –soyadının gereği yok– derler, üçüncü dereceden devlet memuru, nişanlar almış, yaşlı bir profesör vardır Rusya’da. Yabancı da, yerli de o denli çok nişanı vardır ki, onları takması gerektiği zamanlar, kiliselerdeki kutsal tasvirlerin dizildiği duvara benzeterek över onu öğrencileri. En soylu, yüksek çevredendir dostları. Hiç değilse son yirmi beş, otuz yıldır yakından tanışmadığı ünlü tek bilim adamı olmamıştır. Şimdi ahbaplık edeceği kimsesi yoktur, ama –geçmişten açarsak– ona yürekten, sıcak bir yakınlık göstermiş ünlü dostlarının listesi Pigorov<sup class="calibre3"><a href="../Text/cehov_split_040.html#footnote-100-4" id="footnote-100-4-backlink">[4]</a></sup> gibi, Kavelin<sup class="calibre3"><a href="../Text/cehov_split_040.html#footnote-100-5" id="footnote-100-5-backlink">[5]</a></sup> gibi, ozan Nekrasov<sup class="calibre3"><a href="../Text/cehov_split_040.html#footnote-100-6" id="footnote-100-6-backlink">[6]</a></sup> gibi adlarla biter. Bütün Rus üniversiteleriyle üç yabancı üniversitenin öğretim üyelerindendir, vb., vb… Bütün bunlar –bu arada söylenebilecek birçok şey daha– benim adımı oluşturmaktadır.</p>

  <p class="normal">Ünlüdür adım. Okuma yazması olan herkes bilir onu Rusya’da. Yurtdışındaysa, kürsülerde ünlü, saygıdeğer bir ad olarak söz ederler ondan. Basında da, halk arasında da dil uzatılmayacak, saygın, pek az o mutlu adlardan biridir adım. Olağandır da bu. Çünkü yararlılığından kimsenin kuşku duymadığı, çok üstün yetenekleri olan önemli bir kişi olarak tanınıyorum. Deve gibi dayanıklı, çalışkan bir insanım. Çok önemlidir bu. Ayrıca –bu daha da önemlidir– yetenekliyim. Sırası gelmişken şunu da belirteyim: Aydın, alçakgönüllü, dürüstüm de. Burnumu ne edebiyata, ne de politikaya sokmuşumdur. Bilgisiz kimselerle tartışmalara girerek ün kazanmaya çalışmamışımdır. Akşam toplantılarında da, arkadaşlarımın mezarları başında da duygulu konuşmalar yapmamışımdır… Sözün kısası, bilim dünyasının bildiği adım tam anlamıyla lekesizdir, pırıl pırıldır.</p>

  <p class="normal">Bu adın sahibi ben, altmış iki yaşında, dazlak kafalı, takma dişli, iyi edilmesi olanaksız bir <span class="ideitalik">tic</span>’i olan biriyim. Adım ne denli parlak, güzelse, kendim o denli renksiz, çirkinim. Güçsüzlükten başım, ellerim titrer. Boynum –Turgenyev’in kadın kahramanlarından birinin boynu gibi– kontrbasın sapını andırır. Göğsüm içe çöküktür. Sırtım dardır. Konuşurken ya da ders verirken ağzım bir yana doğru büzülür. Gülümsediğimde yüzüm ölüm kokan kırışıklarla kaplanır. Perişan dış görünüşümde etkileyici en küçük bir şey yoktur. Ama <span class="ideitalik">tic</span>’e yakalandığım zamanlar, yüzüme bakan herkesi iç karartan bir düşünceye sürükleyen –“Yakında yolcudur bu adam” düşüncesidir bu– pek değişik bir anlatımı olur dış görünüşümün.</p>

  <p class="normal">Ders verişim, eskiden olduğu gibi, fena değildir gene. Gene eskiden olduğu gibi, dinleyicilerimin ilgisini iki saat sürdürebiliyorum. Heyecanım, anlatış inceliğim, bir de mizah ustalığım handiyse bütünüyle örter sesimin kusurlarını –oysa bir düzenbazınki kadar kuru, kaba, cırlaktır sesim.– Yazmaya gelince, çok kötü yazıyorum. Beynimin yazı yeteneğimi yöneten o küçücük parçası görev yapmıyor artık. Belleğim zayıfladı, düşüncelerimde yeterli süreklilik yok. Onları –düşüncelerimi– kâğıda geçirmeye kalkıştığımda, onlarla bedensel bağıntımı, duyarlığımı yitirmişim, tümcelerimin yapısı tekdüzeymiş, anlatışım kısır, ürkekmiş gibi geliyor bana. Yazmak istediğimden bambaşka şeyler yazıyorum. Yazımın sonuna geldiğimde de başını unutmuş oluyorum. Olağan bir sözcüğü unuttuğum çok oluyor. Yazarken konuyla ilgisiz sözlerden, gereksiz tümcelerden kaçınmak için büyük çaba harcamam gerekiyor. Bu iki durum, akıl yeteneğimin güçten düştüğünü göstermektedir. Şu da çok tuhaftır: Yazdığım şey ne denli basitse, o denli çok zorlanıyorum. Bilimsel bir yazı yazarken, bir kutlama mektubu ya da ufak tefek notlar alırken olduğumdan çok daha rahat, çok daha akıllı buluyorum kendimi. Bir şey daha var: Almanca ya da İngilizce yazmak Rusça yazmaktan kolay geliyor bana.</p>

  <p class="normal">Bugünkü yaşayış biçimime gelince, son zamanlarda bana soluk aldırmayan uykusuzluktan söz etmeliyim. “Şimdi varlığının belli başlı, en belirgin özelliği nedir?” diye sorsalar, “Uykusuzluk,” derim. Eskiden kalma alışkanlığımla, gene tam gece yarısı soyunup giriyorum yatağa. Hemen dalıyorum uykuya. Ama ikiye doğru uyanıyorum. Hiç uyumamışım gibi bir duygu oluyor içimde o anda. Kalkıp lambayı yakmam gerekiyor. Bir ya da iki saat odanın içinde bir aşağı bir yukarı dolaşıp duruyorum. Yıllardır en küçük çizgilerine dek bildiğim tablolara, fotoğraflara bakıyorum. Dolaşmaktan bıkınca masaya oturuyorum. Kıpırdamadan, bir şey düşünmeden, içimde bir istek duymadan oturuyorum. Masada bir kitap varsa, bilinçsizce önüme çekiyorum onu. En küçük bir ilgi duymadan okumaya başlıyorum. Geçenlerde gene böyle, “Neyi anlatıyordu kırlangıcın ötüşü?” diye tuhaf adı olan, koca bir romanı bir gecede okuyup bitirdim… Ya da dikkatimi toplamak için bine kadar saymaya zorluyorum kendimi. O da olmazsa, arkadaşlarımdan birinin yüzünü getiriyorum gözümün önüne. Onun göreve hangi yılda, hangi koşullar altında başladığını anımsamaya çalışıyorum. Seslere kulak kabartmak hoşuma gidiyor. Kâh kızım Liza iki oda ötede çabuk çabuk konuşarak bir şeyler sayıklıyor, kâh karım elinde mumla geçiyor salondan, her zamanki gibi kibrit kutusunu düşürüyor gene, dolabın kapağı gıcırdıyor ya da beklenmedik bir anda ses çıkarmaya başlıyor lambanın fitili… nedense heyecanlandırıyor beni bütün bu sesler.</p>

  <p class="normal">Gece uyuyamaması, insanın kendini hasta hissetmesi demektir. Bu yüzden geceleri sabırsızlıkla sabahı, uyumamak hakkına sahip olacağım gündüzü bekliyorum. Dışarıda ilk horoz ötene dek geçmek bilmiyor sıkıntılı saatler. Benim mutluluk habercimdir bu ilk horoz. O öttükten bir saat sonra alt katta kapıcının uyanacağını, merdivenlerde öfkeli öfkeli öksürerek bir şey almak için üst kata çıkacağını bilirim çünkü. Sonra yavaş yavaş ağarmaya başlar ortalık, sokakta sesler duyulur…</p>

  <p class="normal">Günüm karımın yanıma gelmesiyle başlar. Eteklikle, saçları taranmamış, ama elini yüzünü yıkamış, çiçek kolonyası sürünmüş, girer odama. Gerçekten şöyle bir uğramış gibi davranır. Her sabah da aynı şeyi söyler:</p>

  <p class="normal">— Affedersin, hemen gideceğim… Gene uyuyamadın mı?</p>

  <p class="normal">Sonra lambayı söndürür. Masanın yakınında bir sandalyeye oturur. Konuşmaya başlar. Kâhin değilim, ama neden söz edeceğini bilirim karımın. Her sabah aynı şey yinelenir çünkü. Genellikle sağlığım üzerine endişe dolu birkaç sorudan sonra oğlumuzu anımsar birden. Varşova’da subaydır oğlumuz. Her ayın yirmisinden sonra elli ruble yollarız ona. Sabahları karımla aramızdaki konuşmamızın başlıca konusu budur.</p>

  <p class="normal">İçine çeker karım,</p>

  <p class="normal">— Biliyorum, bizim için kolay olmuyor –der,– ama kendini toparlayana dek yardım etmemiz gerek çocuğa. Yabancı bir ülkede zavallı, üstelik aldığı para ne ki… Ama istersen, gelecek ay elli değil de, kırk ruble yollarız. Ne dersin?</p>

  <p class="normal">Karımın, sık sık onlardan söz ediyoruz diye giderlerimizin azalmadığını şimdiye dek öğrenmesi gerekirdi. Gel gelelim buna aldırdığı yoktur onun. Hiç şaşmadan her sabah gelir odama. Bizim subaydan, –Tanrı’ya şükür– ekmeğin ucuzladığından, ama şekerin iki kapik pahalılaştığından söz eder… hem bana yeni bir haber veriyormuş gibi anlatır bütün bunları.</p>

  <p class="normal">Dinlerim onu, makineleşmiş gibi sallarım başımı. Belki geceyi uykusuz geçirdiğim için tuhaf, gereksiz birtakım düşünceler dolar kafamın içine. Ancak bir çocuğun duyabileceği bir şaşkınlıkla bakarım karımın yüzüne. Şaşkınlık içinde sorarım kendi kendime, “Yüz anlatımında küçük şeylerin anlamsız telaşı olan, içi geçim korkusuyla dolu bu şişko, yaşlı kadın; her an borçları, para sıkıntısını düşünmekten bakışı donuklaşmış, giderlerden başka bir şeyden söz etmeyi bilmeyen, ancak bir şey ucuzladığında gülümseyebilen bu kadın bir zamanların zarif Varya’sı; parlak zekâsı, tertemiz ruhu, güzelliği, –Othello’nun Desdemona’yı sevdiği gibi– bilimime duyduğu ‘ilgi’ yüzünden delicesine tutulduğum Varya mıdır? Bir zamanlar bana bir erkek çocuk veren Varya mıdır bu?”</p>

  <p class="normal">Bu şişko, hantal kocakarının yüzüne bakarım bütün dikkatimle. Benim Varya’mı ararım onda. Ama geçmişten karımda yalnızca, sağlığım için duyduğu endişe, bir de aylığıma “bizim aylığımız”, şapkama “bizim şapkamız” demek alışkanlığı kalmıştır. Yüzüne bakarken içim burkulur. Onu birazcık olsun avutmuş olmak için bırakırım, söyler içinden gelen her şeyi. Tanıdıkları haksız yere çekiştirmesine ya da doktorluk etmiyorum, ders kitabı yazmıyorum diye beni paylamasına bile ses çıkarmam. Susarım.</p>

  <p class="normal">Konuşmamız her zaman aynı biçimde sona erer. Çayımı hâlâ içmediğimi anımsar karım, birden telaşa kapılır. Kalkarken,</p>

  <p class="normal">— Ne diye oturuyorum ben de burada? –der.– Semaver hanidir bekliyor masada. Ben de oturmuş gevezelik ediyorum. Tanrım, ne kadar unutkan oldum son zamanlarda! –Çabuk çabuk yürür. Şöyle söylemek için durur kapıda,– Yegor’a beş aylık borcumuz var. Biliyor muydun bunu? Kaç kez söyledim sana hizmetçilerin aylığını geciktirme diye! Her ay on ruble vermek, beş aylığı birden, elli ruble vermemekten çok daha kolaydır! –Odadan çıktıktan sonra gene durur, ekler.– Zavallı Liza’mıza acıdığım kadar hiç kimseye acımıyorum. Kızcağız konservatuvarda okuyor, varlıklı insanların arasında yaşıyor, oysa üstünde başında yok. Kürkü sokağa çıkılacak gibi değil. Başka birinin kızı olsa önemi yoktu, ama babasının ünlü bir profesör, üçüncü dereceden bir devlet memuru olduğunu biliyor herkes!</p>

  <p class="normal">Ünümü, rütbemi başıma kaktıktan sonra gider artık. Günüm böyle başlar. Daha güzel de sürmez doğrusu.</p>

  <p class="normal">Çayımı içerken kızım Liza kürkünü, şapkasını giymiş, notaları koltuğunun altında, konservatuvara gitmek üzere bütünüyle hazırlanmış, gelir yanıma. Yirmi iki yaşındadır. Ama daha küçük gösterir. Güzeldir. Karımın gençliğini de andırır biraz. Yanağıma sıcak bir öpücük kondurur. Sonra elimi öper.</p>

  <p class="normal">— Günaydın babacığım –der.– İyi misin?</p>

  <p class="normal">Küçükken dondurmayı pek severdi Liza. Sık sık elinden tutup pastaneye götürmem gerekirdi onu. Güzel her şeyin ölçüsüydü onun için dondurma. Beni övmek istediğinde şöyle derdi: “Kaymaklı dondurmamsın sen benim babacığım.” Parmaklarının her birinin ayrı bir adı vardı. Birine fıstıklı, birine kaymaklı, birine çilekli vb, adını takmıştı. Sabahları “günaydın” demek için odama geldiğinde kucağıma alırdım onu genellikle. Parmaklarını bir bir öperken sayardım:</p>

  <p class="normal">— Kaymaklı… fıstıklı… limonlu…</p>

  <p class="normal">Şimdi de eskiden kalma alışkanlığımla gene “Fıstıklı… kaymaklı… limonlu…” diye mırıldanarak öpüyorum parmaklarını. Ama eskisinden bir başka oluyor bu. Dondurma gibi soğuğum şimdi. Sıkılıyorum da. Kızım yanıma gelip de dudaklarını yanağıma değdirdiğinde, yanağımı arı sokuyormuş gibi irkiliyorum, zoraki gülümsüyorum. Kaçırıyorum yüzümü.</p>

  <p class="normal">Uykusuzluk hastalığına yakalandım yakalanalı bir soru kurcalıyor kafamı: “Benim –bu ihtiyarın, ünlü adamın– uşağıma borçlu olmaktan acı duyduğumu, yüzümün kızardığını her gün görüyor kızım. Sık sık, ufak tefek borçları ödeyememenin verdiği sıkıntıyla çalışmayı bırakıp odamın içinde saatlerce bir aşağı bir yukarı dolaşıp durduğumu da görüyor, ama neden annesinden gizli bir kerecik olsun gelmedi odama, “Babacığım, işte saatim, işte bileziklerim, küpelerim, giysilerim… Al rehine ver hepsini, paraya ihtiyacın var…” demedi? Benim de, annesinin de kendimizi yalancı bir duyguya tutsak etmiş, yoksulluğumuzu başkalarından gizlemek için nasıl çabaladığımız görürken, kesemize göre hayli pahalı müzik öğrenimini neden sürdürüyor? Gerçi ne saatini, ne bileziklerini alırdım, ne de bizim için bir fedakârlık etmesine göz yumardım: Tanrı korusun… benim istediğim bu değil.</p>

  <p class="normal">Aklıma gelmişken biraz da Varşova’daki subay oğlumdan söz edeyim. Kafası çalışan, dürüst, çalışkan bir gençtir. Ama ben yeter bulmuyorum bunu. Bana öyle geliyor ki, yaşlı bir babam olsa, yoksulluğundan utandığı anlarının olduğunu bilsem, subaylığı falan bırakır, bir yere işçi girer, yardım ederdim ona. Çocuklarıma ilişkin bu çeşit düşünceler üzüyor beni. Aslında ne yararı var bunların? Çevresindeki olağan insanlara, her biri birer kahraman değil diye için için kin beslemek… ancak dar kafalı, kötü yaradılışlı bir insan yapabilir bunu. Ama yeter bunlardan söz ettiğim.</p>

  <p class="normal">Sevgili öğrencilerime ders vermek üzere saat ona çeyrek kala çıkmam gerekir evden. Giyinip çıkarım. Otuz yıldır her şeyiyle bana tanıdık, benim için başlı başına bir tarih olan sokak boyunca yürürüm. İşte altında eczanesiyle şu kül rengi apartman… bir zamanlar küçük bir ev vardı yerinde. O küçük evin bir bölümü de birahaneydi. Tezimi o birahanede enine boyuna düşünmüş, Varya’ya ilk aşk mektubumu gene orada yazmıştım. “Historia morbi”<sup class="calibre3"><a href="../Text/cehov_split_040.html#footnote-100-7" id="footnote-100-7-backlink">[7]</a></sup> diye başlık koyduğum bir kâğıda kurşunkalemle yazıyordum. İşte bakkal dükkânı. Bana veresiye sigara veren bir Yahudi işletiyordu onu bir zamanlar. Sonra, üniversite öğrencilerini “hepsinin annesi var” diye seven kadın işletmişti bir süre. Şimdi bakır çaydanlıkla çay içen, son derece vurdumduymaz, kızıl saçlı bir tüccar oturuyor tezgahın arkasında. İşte üniversitenin çoktan beri onarım yüzünü görmemiş, insanın içini karartan bahçe kapısı göründü sonunda. İşte canının sıkıldığı yüzünden belli olan gocuklu bahçe bekçisi, işte çalı süpürgesi, kar yığınları… Taşradan gelmiş, bilim tapınağını gerçek bir tapınak sanan çiçeği burnunda bir gencin üzerinde hiç de olumlu bir izlenim bırakmaz bu kapı. Genel olarak üniversite yapılarının köhneliği, koridorlarının kasveti, duvarlarının isi, ışığının yetersizliği, merdivenlerinin de, askılarının da, banklarının da insana hüzün veren görünümü Rus karamsarlığının tarihinde, bu karamsarlığı yaratan nedenlerin önde gelenlerindendir… İşte bizim bahçe. Benim öğrencilik yıllarımdan bu yana ne daha bir iyileşmiş, ne de kötüleşmiştir bu bahçe. Hiç sevmem onu. Şu cılız ıhlamur ağaçlarının yerinde, şu kararmış akasyaların, şu budanmış nadide leylakların yerinde koca koca çam ağaçları, güzelim meşeler olsaydı çok daha iyi olurdu bence. Ruhsal durumu genellikle içinde bulunduğu ortama bağlı olan üniversite öğrencisi, öğrenimini sürdürdüğü yerde her an yalnızca yüce, güçlü, güzel olanla karşılaşmalıdır… Cılız ağaçlardan, kırık dökük pencerelerden, muşambaları yırtılmış, iç karartan duvarlardan, kapılardan Tanrı korusun onu.</p>

  <p class="normal">Merdivenlere yaklaştığımda kapı ardına dek açılır. Yıllardır birlikte çalıştığım, benimle aynı yaşlarda, adaşım kapıcı Nikolay karşılar beni. Yana çekilip yol verdikten sonra gırtlaktan gelen o keyifli sesiyle.</p>

  <p class="normal">— Çok soğuk efendim! –der.</p>

  <p class="normal">Ya da kürküm ıslaksa,</p>

  <p class="normal">— Yağmur, efendim!</p>

  <p class="normal">Sonra önüm sıra koşar, yolumdaki bütün kapıları açar. Çalışma odamda özenle çıkarır kürkümü. Bu arada fırsatını bulmuş, üniversiteyle ilgili bir haberi de yetiştirmiştir bana. Üniversite kapıcılarının, odacılarının aralarındaki sıkı fıkı dostluk sonucu dört fakültede de, kalemde de, rektörün odasında, kitaplıkta da olan bitenden hemen haberi olur Nikolay’ın. Neler neler bilir! Üniversitemizde günün konusu, sözgelimi, rektörün ya da dekanın emekliye ayrılması olduğu zamanlar onun, genç odacılarla konuşurken, bu göreve aday olanların adlarını söylediğini, falancayı bakanın istediğini, falancanın bu görevi kendi kabul etmeyeceğini anlattığını işittiğim çok olmuştur. Sonra, kaleme gelen birtakım esrarlı yazılar üzerine inanılması güç ayrıntılara dalar. Sözde, bakan ile, onun bu göreve atanmasını istediği kişi arasında geçen gizli konuşmadan vb. uzun uzun söz eder. Bu ayrıntıları saymazsanız, söylediklerinin çoğundan hemen her zaman haklı olduğu anlaşılır sonunda. Adayların her biri için söyledikleri pek yadırganacak, ama aynı zamanda doğru şeylerdir. Kimin hangi yılda tezini savunduğunu, göreve başladığını, emekliye ayrıldığını ya da öldüğünü öğrenmek istiyorsanız bu er emeklisinin dev belleğini yardıma çağırmalısınız. Sorduğunuz şu ya da bu olayın yalnızca yılını, ayını, gününü söylemekle kalmayacak, aynı günlere rastlayan daha bir sürü ayrıntı da sıralayacaktır size. İşine dört elle sarılmış, onu seven bir insanın belleği böylesine güçlü olabilir ancak.</p>

  <p class="normal">Üniversitemizin geçmişinin koruyucusudur o. Kendisinden önceki kapıcılardan üniversite yaşamıyla ilgili bir sürü efsane miras kalmıştır ona. Kapıcılık ettiği sürece kendi gördükleriyle duyduklarıyla da iyice zenginleştirmiştir bu mirası. İstediğiniz anda kısalı uzunlu bir sürü öykü anlatır size üniversite yaşamına ilişkin. Her şeyi iyi bilen bilgelerden, haftalarca uyumadan çalışan olağanüstü kişilerden, bilim uğruna çekmediği kalmamış, kendini bu yola adamış yüzlerce bilim adamından söz eder. İyilik kötülüğü yener her zaman onun öykülerinde. Zayıf güçlüyü, akıllı akılsızı, alçakgönüllü mağruru, genç yaşlıyı yener… Bütün bu efsaneleri, uydurma şeyleri gerçek bellemenin gereği yoktur, ama şöyle bir süzerseniz onları, size gerekli olanın süzgecinizde kaldığını görürsünüz: Büyüklükleri herkesçe bilinen gerçek kahramanlarımızın adları, güzel geleneklerimiz…</p>

  <p class="normal">Bizim çevremizde bilim adamlarının dünyası üzerine her çeşit bilgi, eski profesörlerin olağanüstü dalgınlıklarına ilişkin öykülerde ya da bazıları Gruber’in, bazıları benim, bazıları da Babuhin’in olduğu söylenen birtakım özlü sözlerde toplanır. Aydın bir çevre için yeterli değildir bu. Çevremiz bilimi, bilim adamlarını, öğrencileri Nikolay’ın onları sevdiği kadar sevseydi, şimdi destanlarla, parlak yaşam öyküleriyle, kahramanlıklarla dolu bir tarihi olurdu. Ne yazık ki, çok çok uzaktır bütün bunlardan üniversitemizin tarihi.</p>

  <p class="normal">Bana o günün haberini verdikten sonra ciddi bir anlatım takınır yüzüne Nikolay. Sonra iş konuşmamız başlar. O anda bir yabancı bizi gizliden dinleyip de Nikolay’ın bilimsel deyimleri kullanmaktaki rahatlığına tanık olsa, onun kendini er emeklisi olarak tanıtan bir bilim adamı olduğunu sanabilir. Sırası gelmişken şunu da söyleyeyim, üniversite odacılarının bilgileri üzerine söylenenlerde abartma çoktur. Evet, gerçi yüzlerce Latince ad bilir Nikolay, bir iskeleti toplayabilir, kimi zaman deney hazırladığı da olur, uzadıkça uzayan bilimsel bir parçayı ezbere okuyarak öğrencileri kahkahalarla güldürülebilir ama, sözgelimi, son derece basit kan dolaşımı kuramı yirmi yıl önce olduğu gibi bugün de anlaşılmazdır onun için.</p>

  <p class="normal">Yardımcım Pyotr İgnatyeviç –çalışkan, alçakgönüllü, ama yeteneksiz, daha otuz beş yaşında olmasına karşın, başında saç kalmamış, koca göbekli bir adamdır– odamda masanın başına oturmuş, bir kitabın ya da deneyin üzerine eğilmiştir. Sabahtan gece yarılarına dek çalışır. Durmadan okur. Okuduklarını bir daha hiç unutmaz –bu bakımdan bulunmaz bir insandır; başka bakımlardansa, bir yük beygiri ya da başka bir deyişle, bilgili bir kafasız… – Yük beygirini yetenekli insanlardan ayıran özellikler şunlardır: Görüş ufku uzman olduğu konuyla kesin bir biçimde sınırlıdır, dardır; uzmanlığı dışında kalan konularda bir çocuk kadar saftır. Hiç unutmam, bir sabah çalışma odama girerken şöyle demiştim:</p>

  <p class="normal">— Düşünün, ne büyük bir felaket! Skobelev ölmüş, öyle diyorlar.</p>

  <p class="normal">Nikolay haç çıkarmıştı. Pyotr İgnatyeviç ise:</p>

  <p class="normal">— Hangi Skobelev?<sup class="calibre3"><a href="../Text/cehov_split_040.html#footnote-100-8" id="footnote-100-8-backlink">[8]</a></sup> –diye sormuştu.</p>

  <p class="normal">Gene bir sabah –bu olaydan kısa bir süre önce– Profesör Perov’un<sup class="calibre3"><a href="../Text/cehov_split_040.html#footnote-100-9" id="footnote-100-9-backlink">[9]</a></sup> öldüğünü haber vermiştim. Pek sevimli Pyotr İgnatyeviç sormuştu:</p>

  <p class="normal">— Ne dersi veriyordu?</p>

  <p class="normal">Sanırım, kulağının dibinde Patti<sup class="calibre3"><a href="../Text/cehov_split_040.html#footnote-100-10" id="footnote-100-10-backlink">[10]</a></sup> söylemeye başlasa, koca bir Çin ordusu saldırsa Rusya’ya, yer sarsıntısı olsa, bu adam kılını kıpırdatmaz, kısık gözüyle son derece heyecansız, mikroskobuna bakmayı sürdürür… Sözün kısası, Hekabe’yi<sup class="calibre3"><a href="../Text/cehov_split_040.html#footnote-100-11" id="footnote-100-11-backlink">[11]</a></sup> umursadığı yoktur bizim Pyotr İgnatyeviç’imizin. Ruh dünyası kupkuru bu adamın karısıyla yatakta nasıl yattığını görmeyi pek isterdim doğrusu.</p>

  <p class="normal">Başka bir özelliği de, bilimin yanılmazlığına, özellikle Almanların yazdığı her şeye körü körüne inanmasıdır. Kendine, deneylerine sonsuz bir güveni vardır. Yaşamın amacını yakından tanır, ama yetenekleri solduran kuşkular, umutsuzluklar bütünüyle yabancıdırlar ona. Otoriterlerin önünde kölelere özgü bir yumuşak başlılıkla eğilir, bir konuda bağımsız düşünmeye gereksinme duymaz…</p>

  <p class="normal">Bir inancından döndürmek güçtür onu. Onunla tartışmaya girmeninse, olanağı yoktur. En soylu bilimin tıp, en iyi insanların doktorlar, en yüce geleneklerin tıpla ilgili gelenekler olduğuna bütün varlığıyla inanan bir insanla tartışmaya girebilir misiniz? Tıbbın uğursuz geçmişinden yalnızca bir gelenek kalmıştır günümüzde: Doktorların taktıkları beyaz kravat. Bir bilim adamı için, aydın bir insan için –tıp, hukuk, vb. diye bir ayırım gözetmeden– tüm üniversitenin gelenekleri olabilir ancak. Ne var ki, Pyotr İgnatyeviç’in bu görüşe katılması çok güçtür. Sizinle büyük yargı gününe dek tartışmaya hazırdır bu konuda.</p>

  <p class="normal">Açık seçik görüyorum onun geleneğini. Olağanüstü başarılı birkaç yüz deney hazırlayacaktır ömrü boyunca. Kupkuru, son derece saygılı bir dille kaleme alınmış sürüyle rapor yazacak, on beş yirmi çeviri yapacak, ama barutu bulamayacaktır… Hayal gücü, bulgu gücü, sezinleme yeteneği gereklidir barut için, oysa bunların hiçbiri yoktur Piyotr İgnatyeviç’te. Sözün kısası, bilim alanında patron değil, bir işçidir o.</p>

  <p class="normal">Ben de, Pyotr İgnatyeviç de, Nikolay da alçak sesle konuşuruz odamda. Bir huzursuzluk vardır içimizde. Kapının ardında derslik bir deniz gibi uğulduyorken tuhaf duygular doluyor insanın içine. Otuz yıldır alıştıramadım kendimi bu duyguya. Her sabah duyarım aynı şeyleri hâlâ. Sinirli sinirli iliklerim redingotumun önünü. Gereksiz sorular sorarım Nikolay’a, söylenirim… Korkarım sanki, ama korku değildir bu, bir ad veremeyeceğim, anlatamayacağım bir duygudur…</p>

  <p class="normal">Hiç gereği yokken saate bakarım:</p>

  <p class="normal">— Eh, gidelim artık –derim.</p>

  <p class="normal">Yola çıkarız. Önde –kucağında deney araçlarıyla ya da tablolarla– Nikolay yürür. Onun arkasında ben olurum. Benim arkamda da, başını alçakgönüllü bir biçimde önüne eğmiş yük beygiri yürür. Bazen da –gerekliyse– en önde sedyeyle bir ceset götürürler. Sedyeyi taşıyanların arkasında Nikolay olur, onun arkasında ben, benim arkamda yük beygiri… Ben salona girince öğrenciler ayağa kalkıp otururlar. Denizin uğultusu bir anda kesilir, sütliman olur…</p>

  <p class="normal">Ne anlatacağımı bilirim derste. Ama nasıl anlatacağımı, nereden başlayacağımı, nerede bitireceğimi bilmem. Hazır tek tümce yoktur kafamın içinde. Ama dersliğimi –amfi biçimindedir dersliğim– şöyle bir gözden geçirmem, söze her zamanki gibi başlamam yeter: “Geçen derste kaldığımız…” arkasından dizi dizi gelir tümceler. Durmadan anlatırım, anlatırım! Çabuk çabuk, tutkulu konuşurum. Sözümün akışını kesebilecek bir güç bulunamaz görünüşte. İyi ders verebilmek, yani öğrencileri sıkmadan dersi onlara en yararlı biçimde anlatabilmek için ders verme yeteneğinin yanında, bu konuda ustalık ve deneyim de gereklidir. Öğretmen kişisel gücünden en ufak bir kuşku duymamalı, karşısındaki öğrencileri de, verdiği dersi de çok iyi bilmelidir. Ayrıca uyanık olmalı, çevresinde olup bitenleri dikkatle izlemeli, bakışlarını görüş alanından başka yana bir saniye bile çevirmemelidir.</p>

  <p class="normal">Bestecinin anlatmak istediği şeyleri dinleyicilere aktarırken aynı anda yirmi iş birden yapar iyi bir orkestra yönetmeni. Önündeki notaları okur, sopasını sallar, ses sanatçısı solisti izler, eliyle kâh davulcuya, kâh koroya işaretler verir, vb… Ders anlatırken ben de öyleyim işte. Karşımda birbirinden ayrı yüz elli yüz, doğrudan yüzüme dikilmiş üç yüz göz vardır. Bu çok başlı canavarı alt etmektedir amacım. Dersim süresince onun dikkatinin derecesini, anlattıklarımı anlama gücünü kesinkes biliyor, izleyebiliyorsam, avucumun içinde demektir bu canavar. Öteki düşmanım benim kendi içimdedir. Çok sayıda biçimler, görünüşler, yasalar ile, bütün bunların hep birlikte doğurduğu, kendimin ya da başkalarının düşünceler topluluğudur bu düşmanım. Bu büyük bilgi yığınından en önemli, en gerekli olanı konuşmamın akışına ayak uydurarak çabuklukla çekip almak ustalığıyla, düşünceme çok başlı canavarın onu anlayabileceği, ilgi duyabileceği bir biçim vermek becerikliliğini her an göstermek zorundayım. Ayrıca düşüncelerin, biriktikleri ölçüde değil, çizmeye çalıştığım tablonun uyumu için gerekli düzenle aktarılmasını dikkatle izlemek zorundayım da. Sonra, konuşmamın edebi, açıklamalarımın kısa, tam; tümcelerimin elden geldiğince sade, güzel olmasına özen gösteririm. Bana ayrılan sürenin bir saat kırk beş dakika olduğunu da bir an unutmamalı, kendimi ona göre ayarlamalıyım. Anlayacağınız, aynı anda çok şey yaparım. Kürsüdeyken hem bir bilim adamı, hem bir öğretmen, hem bir konuşmacı olmam gerekir. Konuşmacı hüviyetim üstüne çıkarsa ya da bunun tersi olursa, durum kötü demektir.</p>

  <p class="normal">On beş dakika, yarım saat anlattıktan sonra bakarım, öğrenciler tavana bakmaya başlarlar. Biri mendilini arar ceplerinde, bir başkası daha rahat oturmak için şöyle bir kıpırdar oturduğu yerde, öteki aklından geçen düşüncelere gülümser… Dikkatin dağılmakta olduğunun delilidir bu. Önlem almak gerekir. İlk fırsattan yararlanıp bir nükte yaparım. Yüz elli yüz birden tatlı tatlı gülümser, gözler neşeyle parlar, kısa bir süre uğuldar deniz… Ben de gülümserim. Yeni baştan dirilmiştir dikkat, dersimi sürdürebilirim artık.</p>

  <p class="normal">Ders vermekten duyduğum hazzı ömrümde hiçbir tartışmada, hiçbir eğlencede, hiçbir oyunda bulamamışımdır. Yalnızca derste bırakabilmişimdir kendimi duygularıma. Esin denen şeyin ozanların uydurduğu bir şey olmadığını, gerçekte var olduğunu da yalnızca derste anlamışımdır. Sanırım Herakles, benim her dersten sonra duyduğum o tatlı yorgunluk kadar tatlı bir yorgunluğu, giriştiği kanlı işlerin en kanlısından sonra bile duymamıştır.</p>

  <p class="normal">Ama eskidendi bütün bunlar. Şimdi yalnızca acı duyuyorum derslerde. Daha yarım saat olmadan bacaklarımda, omuzlarımda amansız bir yorgunluk başlıyor. Koltuğa oturuyorum, ama oturarak ders vermeye alışık değilim. Bir dakika sonra kalkıyorum, sonra gene oturuyorum. Ağzım kuruyor. Sesim kısılıyor, başım dönüyor… Durumumu öğrencilerden gizlemek için arada bir su içiyor, öksürüyor, nezle olduğum için konuşmakta güçlük çekiyormuşum gibi burnumu siliyor, soğuk kaçan nükteler yapıyor. Sonunda derse zamanından önce ara veriyorum. Ama ders sırasında en çok duyduğum da utanma oluyor.</p>

  <p class="normal">Şimdi yapabileceğim en akıllıca şeyin, çocuklara bir veda dersi vermek, onlara son sözümü söylemek, hepsine mutlu birer gelecek dileyip yerimi benden daha güçlü, daha genç birine bırakmak olduğunu söylüyor bana vicdanım da, aklım da. Ama varsın yargılasın beni Tanrı, vicdanımın söylediğini yapacak kadar yürekli değilim.</p>

  <p class="normal">Ne yazık ki, ne bir filozofum, ne de bir din bilgini. Yaşasam yaşasam daha altı ay yaşayacağımı da çok iyi biliyorum. Doğrusunu isterseniz, şimdi daha çok ölümden sonraki, bilinmezliklerde dolu o dünya ile mezar uykumu dolduracak hayaletlere ilişkin soruların ilgilendirmesi gerekir beni. Gel gelelim, tanımak istemiyor onları ruhum nedense. Bundan yirmi, otuz yıl önce olduğu gibi, şimdi de, bir ayağım çukurdayken yalnızca bilim ilgilendiriyor beni. Bilimin kişioğlunun yaşamında en önemli, en güzel, en gerekli şey olduğuna, onun şimdiye dek sevginin en yüce belirtisi olduğuna, şimdiden sonra da olacağına, kişioğlunun doğayı da, kendini de yalnızca onunla yenebileceğine olan inancımı son soluğumu verirken bile sürdüreceğim. Belki temelden çocukça, yersiz bir inançtır bu, ama başka türlü değil de, böyle inandığım için suçlu sayamaz beni kimse. Yenecek gücüm yok içimdeki bu inancı.</p>

  <p class="normal">Ama asıl sorun bu değildir. Güçsüzlüğümün hoşgörüyle karşılanmasından, bir de kemik iliklerine, evrenin varlığının amacına duyduğu ilgiden çok daha büyük ilgi duyan bu insanı –onu tutup, ölmesini beklemeden tabuta tıkacak olsalar, buna bile kemik iliklerine gösterdiği ilgiyi göstermeyecek bir insanı– kürsüsünden, öğrencilerinden koparıp almanın ne demek olduğunun anlaşılmasından başka bir dileğim yok…</p>

  <p class="normal">Uykusuzluğumun, giderek artan güçsüzlüğümle cenkleşmemin sonucu tuhaf şeyler oluyor bana. Tam dersin ortasında hıçkırıklar düğümleniyor boğazıma. Gözlerim kaşınmaya başlıyor. Kollarımı öne uzatarak bağıra bağıra yakınmak geliyor içimden.</p>

  <p class="normal">Kaderin beni, bu ünlü kişiyi ölüme mahkûm ettiğini, beş altı ay sonra bu kürsüde başka birinin ders vereceğini avazım çıktığınca bağırmak istiyorum öğrencilerime doğru. Zehirlendiğimi haykırmak istiyorum. Daha önce bilmediğim yeni yeni düşünceler zehirlediler son günlerimi. Beynimi sivrisinekler gibi sokuyorlar durmadan. Kürsüde durumum bana öylesine korkunç görünüyor ki, öğrencilerimin dehşete kapılmalarını, yerlerinden fırlayıp büyük bir korku içinde, umutsuz çığlıklar atarak kapıya koşmalarını istiyorum.</p>

  <p class="normal">Kolay değildir böylesine anları yaşamak!</p>

  <p class="normal1">2</p>

  <p class="normal">Dersten sonraki bölümünü evde geçiririm günün. Çalışırım. Dergileri, tezleri okurum. Ya da bir sonraki derse hazırlanırım. Kimileyin de bir şeyler yazarım. Beni görmeye gelenlerle ilgilenmem gerektiği için çoğu zaman parça pürçüktür çalışmam.</p>

  <p class="normal">Kapının zili çalar. Arkadaşlarımdan biri bir konuyu benimle görüşmeye gelmiştir. Başında şapkası, elinde bastonuyla girer odaya. İkisini de bana doğru uzatarak,</p>

  <p class="normal">— Çok az kalacağım, bir dakika! –der.– Oturunuz dostum, lütfen rahatsız olmayın. İki sözcük söyleyeceğim topu topu!</p>

  <p class="normal">Önce birbirimize, ikimizin de son derece kibar insanlar olduğumuzu, birbirimizi gördüğümüze çok sevindiğimizi göstermeye çalışırız. Koltuğa buyur ederim onu. O da oraya benim oturmamı ister. Bu arada birbirimizin sırtını, omzunu sıvazlar, düğmelerine dokunuruz. Birbirimizi yokluyormuş, elimizin yanmasından korkuyormuş gibi sakınarak yaparız bunu. Gülünecek bir şey söylemesek de karşılıklı gülüşürüz. Sonunda yerleşince başımızla selamlarız birbirimizi. Alçak sesle konuşmaya başlarız. Birbirimize ne denli içten duygular beslersek besleyelim, konuşmamızı beylik sözlerle süslemeden edemeyiz: “Çok doğru buyurdunuz efendim” ya da “Size söylemek onuruna eriştiğim gibi…” Birimiz yersiz de olsa bir nükte yaptığında kahkahalarla gülmemek elimizde değildir. Konuşmamız bittikten sonra birden kalkar arkadaşım, şapkasını masanın üzerindeki kâğıtlara doğru sallayarak uzun uzun vedalaşmaya başlar benimle. Yeniden yoklarız birbirimizi, güleriz. Antreye dek geçirim onu. Kürkünü giymesine yardım ederim burada, ama böylesine büyük bir onurdan geri çeker kendini arkadaşım. Daha sonra, Yegor kapıyı açtığında üşüteceğimi söyler üzerine basa basa. Ben de, onun arkasından sokağa bile çıkmaya hazırmışım gibi bir tavır takınırım. Sonunda odama döndüğümde –süredurum yasasına uyarak besbelli– gülümsemesini hâlâ sürdürmektedir yüzüm.</p>

  <p class="normal">Çok geçmeden gene çalar kapının zili. Biri girer dış kapıdan. Uzun uzun soyunur. Öksürür. Yegor, bir öğrencinin geldiğini haber verir. “Söyle, buyursun,” derim. Bir dakika sonra yakışıklı bir genç girer odama. Bir yıldır ilişkilerimiz pek gergindir bu delikanlıyla. Sınavlarda çok kötü yanıtlar veriyordur. Bende hep “bir” veriyorumdur ona. Öğrenci ağzıyla söyleyecek olursam, <span class="ideitalik">garez bağladığım</span> ya da <span class="ideitalik">ha bire çaktırdığım</span> öğrencilerin sayısı yediyi bulur her yıl. Bunlardan sınavlarda beceriksizlikleri ya da hastalıkları yüzünden başarı gösteremeyenler kaderlerine sabırla boyun eğerler genellikle. Benimle pazarlığı da oturmazlar. Sınavda çakınca iştahı kaçıp her akşam operaya gitmekten yoksun kalan, eğlenceye düşkün, girgin öğrencilerdir benimle pazarlığa oturanlar, evime gelip gidenler. Birincileri fazla sıkmam, ama ikincilerin de peşini bırakmam bütün yıl. Gelen delikanlıya,</p>

  <p class="normal">— Oturunuz –derim.– Ne istiyorsunuz?</p>

  <p class="normal">Yüzüme bakmadan kekelemeye başlar konuğum:</p>

  <p class="normal">— Rahatsız ettiğim için bağışlayın beni Profesör… Sizi rahatsız etmek istemezdim ama… Beş kez girdim sınava… Beşinde de kırık not aldım. Yalvarırım, büyüklüğünüzü gösterin, geçer not verin bana, çünkü…</p>

  <p class="normal">Kendilerini savunmak için tembellerin öne sürdükleri kanıtlar her zaman aynıdır: Öteki derslerin sınavlarını çok iyi vermişlerdir, yalnızca benim dersimdedir takıntıları. İşin tuhafı, dersime de her zaman çok çalışmışlardır, konuları çok iyi de bilmektedirler. Akıl almaz bir terslik yüzünden başarı gösterememektedirler.</p>

  <p class="normal">— Bağışlayın beni dostum –derim,– geçer not veremem size. Oturup bir kez daha okuyun kitabı, öyle gelin. O zaman bakarız.</p>

  <p class="normal">Kısa süren bir sessizlik olur. İçki ile operayı bilimden çok sevdiği için biraz üzmek isterim öğrencimi, derin bir soluk aldıktan sonra,</p>

  <p class="normal">— Bence, bu durumda sizin yapabileceğiniz en akıllıca iş tıp fakültesini bırakmaktır –derim.– Böylesine yetenekli bir gençken, sınavda bir türlü başarı gösteremiyorsanız, içinizde bir istek de, doktor olmaya bir heves de yok demektir.</p>

  <p class="normal">Girgin delikanlının yüzü gerilir ben böyle söyleyince. Gülümser.</p>

  <p class="normal">— Affedersiniz ama Profesör –der,– en azından tuhaf olurdu böyle bir davranış. Beş yıl okuduktan sonra birden… bırakıp gitmek!</p>

  <p class="normal">— Bir bakıma haklısınız! Ne var ki, sevmediğiniz bir işte ömür boyu çalışmaktansa, beş yılı gözden çıkarmanız yeğdir.</p>

  <p class="normal">Ama birden acırım ona, hemen eklerim:</p>

  <p class="normal">— Bununla birlikte, siz nasıl bilirseniz öyle yapın. Evet, biraz daha çalışıp gelin bakalım.</p>

  <p class="normal">Tembel delikanlı boğuk bir sesle sorar:</p>

  <p class="normal">— Ne zaman?</p>

  <p class="normal">— Ne zaman isterseniz. İsterseniz yarın gelin.</p>

  <p class="normal">İçinden şöyle geçirdiğini okurum iyi yüreklilik dolu gözlerinden: “Gelmesine gelirim ya, gene çaktırırsın beni domuz!”</p>

  <p class="normal">— Dersimden daha on beş kez sınava girseniz, şimdikinden bilgili olmayacaksınız kuşkusuz, ama kişiliğini bulmanıza yardım edecektir bu. Küçümsenecek bir yarar değildir bu kuşkusuz.</p>

  <p class="normal">Sonra ikimiz de susarız. Ayağa kalkarım, konuğumun gitmesini beklerim. Ayakta durur konuğum, pencereden dışarı bakar, sakalını sıvazlayarak düşünür. Sıkıcı bir hava dolar odaya.</p>

  <p class="normal">Girgin delikanlının hoş, gür bir sesi vardır. Bakışı zeki, alaycıdır. Çok içmekten, bir de kanepede uzun süre yatmaktan biraz kırışmış yüzünün anlatımı içtendir. Görünüşte opera üzerine, aşk serüvenleri üzerine, sevdiği arkadaşları üzerine ilginç çok şey anlatabilirdi bana, ama ne yazık ki, bir öğrencinin profesörüne bu gibi şeylerden söz etmesi alışılmış bir durum değildir. Oysa seve seve dinlerdim onu.</p>

  <p class="normal">— Sayın Profesörüm! Şeref sözü veriyorum size, bana geçer not verirseniz…</p>

  <p class="normal">İş “şeref sözü”ne varınca kollarımı sallarım. Masaya otururum. Bir dakika düşünür öğrenci, mahzun,</p>

  <p class="normal">— Öyleyse hoşça kalın… –der.– Bağışlayın beni.</p>

  <p class="normal">— Güle güle dostum. İyi günler.</p>

  <p class="normal">Kararsız adımlarla yürür. Ağır ağır giyinir antrede. Sokağa çıkarken de düşünmektedir hâlâ yüzde yüz. Benim için “domuz”dan başka söylenecek söz bulamaz. İçmek, akşam yemeğini yemek, sonra eve yatmaya gitmek için kötü bir lokantaya yollanır. Tanrı yardımcın olsun ey dürüst, çalışkan çocuk(!)</p>

  <p class="normal">Üçüncü kez çalar kapının zili. Siyah takım giysili, gözlüğünün çerçevesi altın, kravatı –elbette– beyaz, genç bir doktor girer. Kendini tanıtır. Oturmasını söylerim. Ne istediğini sorarım. Çiçeği burnunda bilim adamı –oldukça heyecanlı– içinde bulunduğumuz yıl doktora sınavını kazandığını, şimdi de tezini hazırlamasının kaldığını anlatır. Benim yanımda, önderliğimde çalışmayı çok istemiş. Tez için ona bir konu verecek olursam, bana minnettar kalırmış…</p>

  <p class="normal">— Size yardımcı olabilmek mutlu eder beni dostum –derim,– ama gelin, önce tez dedikleri nedir, ondan söz edelim biraz. Bu sözcük genellikle, kişinin kendi yaratıcı gücünün ürünü anlamında kullanılmaktadır. Öyle değil mi? Başka birinin verdiği konuda, gene başka birinin yardımlarıyla yazılmış bir yapıtın adı başkadır…</p>

  <p class="normal">Doktora öğrencisi susar. Ben birden parlarım, yerimden fırlarım. Öfkeyle,</p>

  <p class="normal">— Ne diye aklına esen burada alır soluğu, anlamam! –diye bağırırım.– Bakkal dükkânı mıdır burası? Konu satmıyorum ben! Bin kez söyledim size, beni rahat bırakın! Kabalığımı bağışlayın, ama burama geldi artık!</p>

  <p class="normal">Süt dökmüş kedi gibi durur doktora öğrencisi. Elmacık kemiklerinin çevresinde hafif bir kızarıklık belirmiştir yalnızca. Yüzünde ünüme de, bilgime de derin bir saygı anlatımı vardır. Ama sesimi de, zavallı dış görünüşümü de, sinirli el kol sallayışımı da küçük gördüğünü okurum gözlerinden. Böyle öfkeliyken garip görünürüm gözüne.</p>

  <p class="normal">— Bakkal dükkânı işletmiyorum ben burada! –diye söylenirim.– Şaşılası şeydir! Neden böylesine istemiyorsunuz bağımsız olmayı? Neden böylesine nefret ediyorsunuz özgürlükten?</p>

  <p class="normal">Uzun uzun söylenirim. Doktora öğrencisi susar hep. Yavaş yavaş durulurum, en sonunda yelkenleri suya indiririm kuşkusuz. Konuğum metelik etmez bir konu almıştır benden sonunda. Benim yardımımla, hiç kimseye bir gereği olmayan bir tez hazırlayacaktır. Başarıyla savunacaktır tezini, hiç işine yaramayacak bilimsel bir rütbe alacaktır…</p>

  <p class="normal">Kapının zili sonsuza dek çalabilir peş peşe, ama dördüncüden sonrasına yol vermem. Dördüncü zilden sonra tanıdık bir ayak sesi, giysi hışırtısı, sevimli bir ses duyarım…</p>

  <p class="normal">Bundan on sekiz yıl önce, diş hekimi bir arkadaşım ölmüş, arkasında yedi yaşında kızı Katya ile altmış bin ruble bırakmıştı. Beni vasi atamıştı vasiyetnamesinde. Katya on yaşına kadar benim yanımda kalmıştı. Sonra enstitüye vermiştim onu. Ancak yazları, tatilde gelip kalıyordu bizde. Onun yetişmesiyle ilgilenecek zamanım olmuyordu. Ancak arada bir ilgilenebiliyordum onunla. Bu yüzden, çocukluğu üzerine pek az şey söyleyebilirim.</p>

  <p class="normal">O günlerin anılarından yalnızca bir şey kalmıştır belleğimde: Katya’nın yüzünü her an ışıtan, şimdi anımsadığımda bana haz veren o güven anlatımı… Ailemden biri olurken, kendini doktorların eline bırakırken gösterdiği o olağanüstü güven. Kimileyin, başörtüsü çenesinin altında bağlı, bir kenarda oturur, dikkatli dikkatli bakardı bir şeye. O anda benim yazışıma ya da kitap sayfalarını çevirişime de baksa, karımın iş yapışına da, aşçı kadının mutfakta patates soyuşuna da, köpeğin oynayışına da… Hep o anlatım olurdu gözlerinin içinde. “Bu dünyada olup biten her şey güzeldir, iyidir” anlatımıydı bu. Her şeyi merak ederdi. Benimle konuşmaya da bayılırdı. Bazen geçer, masanın başında karşıma oturur, gözlerini yüzüme diker, sorular sorardı. Ne okuduğumu, üniversitede ne yaptığımı, cesetlerden korkup korkmadığımı, aylığımı nerelere verdiğimi merak ederdi.</p>

  <p class="normal">— Üniversite öğrencileri kavga ediyorlar mı? –diye sorardı.</p>

  <p class="normal">— Ediyorlar yavrum.</p>

  <p class="normal">— Cezaya dikiyor musunuz onları?</p>

  <p class="normal">— Dikiyorum.</p>

  <p class="normal">Tuhafına giderdi üniversite öğrencilerinin kavga etmeleri, onları cezaya dikmem. Gülerdi. Cana yakın, uysal, iyi yürekli bir çocuktu. Elinden bir şeyini aldıklarını, yok yere onu cezalandırdıklarını ya da bir merakını gidermediklerini gördüğüm çok olmuştur. Yüzünden hiç eksik olmayan o güven anlatımına bir de hüzün eklenirdi böyle zamanlar, o kadar. Arka çıkamazdım ona, ama yüzünde o hüznü görünce yüreğim burkulurdu. Onu göğsüme bastırmak, yaşlı bir dadının yumuşak sesiyle, “Tatlı öksüzüm benim!” demek gelirdi içimden.</p>

  <p class="normal">Güzel giyinmeyi, kokular sürünmeyi sevdiğini de anımsıyorum. Bu bakımdan bana benziyordu. Güzel giyinmeyi, koku sürünmeyi ben de severim. On dört on beş yaşlarındayken Katya’yı artık bütünüyle saran tutkunun doğuşunu, gelişmesini izlemeye zamanımın da, isteğimin de olmamasına üzülüyorum şimdi. Tiyatroya olan tutkusundan söz ediyorum. Enstitüde öğrenciyken yaz tatillerinde bize geldiğinde tiyatro oyunlarından, artistlerden söz ederken duyduğu hazzı, heyecanı başka hiçbir şeyden söz ederken duymuyordu. Tiyatro üzerine bitmek tükenmek bilmeyen konuşmalarıyla canımızı çıkarırdı. Karımla çocuklarım dinlemezlerdi onu. Anlattıklarıyla ilgilenmeyecek gücü yalnızca ben bulamazdım kendimde. Heyecanını paylaşabileceği birini aradığı zamanlar çalışma odama gelirdi, yalvarmaklı bir sesle.</p>

  <p class="normal">— Nikolay Stepaniç –derdi,– izin verin tiyatrodan söz edelim biraz sizinle.</p>

  <p class="normal">Saati gösterirdim ona.</p>

  <p class="normal">— Yarım saat ayırıyorum sana. Başla.</p>

  <p class="normal">Zamanla beraberinde düzine düzine aktör, aktris resimleri getirmeye başlamıştı. Gözü gibi sakınıyordu onları. Sonra amatör oyunlara katılmayı denedi birkaç kez. Sonunda da –enstitüyü bitirince– dünyaya aktris olmak için geldiğini açıkladı bana, son derece kararlı.</p>

  <p class="normal">Hiçbir zaman paylaşmıyordum Katya’nın tiyatro sevgisini. Yapıt güzelse, gerekli etkiyi uyandırması için artistleri yormanın hiç gereği yoktu bence. Yapıtı okumakla da elde edilebilirdi istenilen etki. Yapıt kötüyse, kim nasıl oynarsa oynasın, iyi yapamazdı onu.</p>

  <p class="normal">Gençliğimde sık sık giderdim tiyatroya. Şimdi de yılda iki kez loca tutuyor ailem, “kafa dinlemeye” götürüyorlar beni. Tiyatro üzerine yargıda bulunmak için yeterli değildir bu kuşkusuz. Ben de çok söz edecek değilim ondan zaten. Bana sorarsanız, bundan otuz, kırk yıl önce olduğu yerdedir hâlâ tiyatro. Eskiden olduğu gibi, tiyatro koridorlarında da, sigara salonlarında da içecek bir bardak temiz su bulamıyorum gene. Kışın kalın giyinmekte hiçbir kötülük olmamasına karşın, paltom için kırk kapik ceza kesiyor bana gene biletçi. Eskiden olduğu gibi, hiç gereği yokken aralarda –oyundan edinilen izlenime istenmeyen başka izlenimler katan– müzik çalıyorlar gene; alkollü içki içmeye bara gidiyorlar erkekler. Böylesine küçük ayrıntılarda bile bir ilerleme söz konusu değilken, onu tümde aramam boşa çaba olur kanısındayım. Tepeden tırnağa tiyatro gelenekleriyle, önyargılarıyla dopdolu bir artist, “Olmak ya da olmamak” gibi basit, olağan bir sözü gerektiği gibi sade bir tavırla değil, nedense ille de gür bir sesle, tüm bedeni sarsılarak söylemek için kendini paralarken ya da ne pahasına olursa olsun, beni –aptallarla çene çalmaktan başka bir şey yapmayan, aynı zamanda da aptal bir kızı seven– Çatski’nin son derece zeki bir insan, “Akıldan Bela” oyununun da iyi bir oyun olduğuna inandırmaya çalışırken, bundan kırk yıl önce beni klasik ah vahlarla, göğse indirilen yumruklarla ağırladıkları zamanlar canımı sıkan aynı bağnazlığın kokusu geliyor gene sahneden burnuma doğru. Her zaman da, oraya giderken olduğumdan daha bir tutucu çıkıyorum tiyatrodan.</p>

  <p class="normal">Duygulu, her söylenene hemencecik inanan insanlardan oluşmuş bir toplum inandırılabilir ancak tiyatronun bugünkü durumuyla bir okul olduğuna. Ama gerçek okulun ne olduğunu bilen bir insana yutturamazsınız bu oltayı. Elli, yüz yıl sonra durum ne olacak, bilmem, ama bugünün koşullarında ancak bir eğlence olabilir tiyatro. Gel gelelim, ondan yararlanmanın sürdürülmesine değmeyecek kadar da pahalıya oturur bu eğlence topluma. Sağlıklı, yetenekli binlerce genci çeker alır devletin elinden. Oysa kendilerini tiyatroya vermeyecek olsalardı, her biri iyi birer doktor, ziraatçı, öğretmen, subay olurdu… Sonra, halkın akşam saatlerini –fikir çalışmaları ya da dostça söyleşiler için en uygun saatleri– alır tiyatro. Artık boşa harcanan paralardan, seyircinin sahnede yanlış biçimde verilen cinayetleri, aşk öykülerini, iftiraları görünce ahlak yönünden uğradığı zararlardan da söz etmiyorum.</p>

  <p class="normal">Katya’nın görüşü bambaşkaydı bu konuda. Tiyatronun –içinde bulunduğu durumda bile– dersliklerden de, kitaplardan da –dünyadaki her şeyden– yüce olduğuna inandırmaya çalışırdı beni. Her çeşit sanatı bünyesinde toplayan bir güçmüş tiyatro. Artistler de onun misyonerleri. Sahnenin insan ruhuna ettiği güçlü, köklü etkiyi yalnız başına hiçbir sanat, hiçbir bilim edemezmiş; toplumumuzda sıradan bir artistin en büyük bir bilim adamından ya da ressamdan daha ünlü olmasının nedeni de buymuş aslında. Sonra, sahne uğraşının verdiği hazzı toplumsal hiçbir uğraş veremezmiş kişiye.</p>

  <p class="normal">Sonra tutup, güzel bir yaz günü bir tiyatro trupuna katıldı Katya. Yanında bir sürü para, içinde apaydınlık bir o kadar umut, bu sanat üzerine soylu düşünce –galiba Ufa’ya– gitti.</p>

  <p class="normal">Yoldan yazdığı ilk mektuplar şaşırtıcıydı. Onları okurken aklım almıyordu bir türlü. Böylesine çok gençlik, ruhsal temizlik, kutsal içtenlikle, kafası çalışan bir erkeğe bile kıvanç verecek ince, ağırbaşlı düşünce nasıl sığıyordu bu küçük kâğıt parçalarına? Volga’yı, doğayı, geçtiği kentleri, arkadaşlarını, başarılarını, başarısızlıklarını anlatmıyor, şakıyordu sanki. Her satırda, yüzünde görmeye alıştığım o güvenin kokusu vardı. Bütün bunların yanında bir sürü de gramer yanlışlığı çarpıyordu göze. Noktalama işaretleriyse hemen hiç yoktu.</p>

  <p class="normal">Aradan altı ay geçmişti ki, “Tutuldum” diye başlayan şiir dolu, coşkunluk dolu bir mektup aldım ondan. Bu mektupla birlikte sakal bırakmamış, şapkasının kenarları geniş, yol battaniyesini omzuna atmış bir erkek resmi gelmişti. Sonraki mektuplar da öncekiler gibi duyguluydu. Ama noktalama işaretleri gözükmeye başlamıştı onlarda artık. Gramer yanlışlıkları da kaybolmuştu. Burcu burcu erkek kokuyorlardı… Volga boylarında bir yerde, sanatçıların hep birlikte ortak olacakları, zengin toprak sahipleriyle gemi sahiplerinin de ortak edilecekleri büyük bir tiyatro kurulmasının çok iyi olacağını yazıyordu Katya şimdi. Çok iyi para getirirmiş bu iş. Seyircisi çok olurmuş. Artistler arkadaşça oynarlarmış… Güzel şeylerdi bütün bunlar belki, ama bana kalırsa, ancak bir erkeğin kafasından çıkabilirdi bu tür düşünceler.</p>

  <p class="normal">Şöyle ya da böyle, bir buçuk, iki yılın iyi geçtiği anlaşılıyordu. Katya seviyor, yaptığı işe inanıyordu, mutluydu. Ama sonra sonra gelen mektuplarda ruhsal bir çöküntünün açık belirtilerini sezinler oldum. Arkadaşlarından yakınmaya başlamıştı önce. İlk, aynı zamanda en uğursuz belirtiydi bu. Genç bir bilim adamı ya da edebiyatçı, meslektaşlarından yakınmaya başladıysa, artık bitmiş, bu alanda işe yaramayacak demektir. Arkadaşlarının provaları gelmediklerini, rollerini hiçbir zaman ezberlemediklerini yazıyordu Katya. Değersiz oyunların sahneye konulmasından, artistlerin sahnedeki davranışlarından, arkadaşlarının seyirciye karşı son derece saygısız oldukları, seyircileri küçük gördükleri belliymiş. Tiyatroda herkesin tek düşüncesi olan gişe geliri için dram aktrisleri bayağı şansonlara kadar düşüyor; trajedi artistleriyse boynuzlu kocalarla, kocalarına ihanet eden kadınların gebelikleriyle vb. alay edilen kupletler söylüyorlarmış. Sözün kısası, taşra tiyatrosunun bugüne dek nasıl olup da yok olmadığına, böylesine ince, çürümüş bir iplikle nasıl asılı durabildiğine şaşmamak elde değilmiş.</p>

  <p class="normal">Doğrusunu söylemek gerekirse tatsız tuzsuz bir mektup yazdım Katya’ya. Mektubumun bir yerinde şöyle diyordum: “Dostluklarıyla bana büyük onur vermiş yaşlı, çok değerli artistlerle sohbet ettiğim çok olmuştur. Onların söylediklerinden, artistlerin çalışmalarını kişisel sağduyularıyla özgürlüklerinden çok, moda ile toplumun isteğinin yönlendirdiğini anlamışımdır. İçlerinden en iyilerinin bile, gençliklerinde, sırasına göre trajedide de, operette de, Paris güldürülerinde de, zengin dekorlu masal oyunlarında da oynaması gerekmiştir.</p>

  <p class="normal">Öyleyken, doğru yolda olduklarını, topluma yarar sağladıklarını düşünmüşlerdir her zaman. Demek ki senin de anladığın gibi kötülüğün nedenini artistlerde değil, daha derinlerde, bu sanatın kendinde, toplumun ona olan tutumunda aramak gerekmektedir.” Yalnızca sinirlendirdi bu mektubum Katya’yı. Cevap verdi: “Başka başka şeylerden söz ediyoruz sizinle. Dostlarıyla size onur veren değerli insanlardan değil, erdemle uzaktan yakından ilgisi olmayan dolandırıcılar çetesinden söz etmiştim size ben. Bir yabani insanlar sürüsüdür bu. Sırf, başka bir yere sokulmalarına kimsenin izin vermeyeceğini bildikleri için sahneye düşmüş, yüzsüz oldukları için kendilerine artist diyen yabani insanlar sürüsü… Yetenekli tek kişi yok aralarında. Ama kaz kafalıların, ayyaşların, düzenbazların, dedikoducuların sürüsüne bereket… Pek sevdiğim bu sanatın nefret ettiğim insanların eline düşmesi ne çok acı veriyor bana, anlatamam. İyi insanların bu kötülüğe yalnızca uzaktan bakmaları, ona yaklaşmak istememeleri, bu sanatı korumaya çalışacak yerde, gazete sütunlarını anlaşılmaz, kimsenin bir işine yaramaz birtakım yazılarla doldurup, ona buna akıl vermeye çalışmaları daha da üzüyor beni…” Böyle sürüp gidiyordu mektubu.</p>

  <p class="normal">Aradan bir zaman daha geçti, bu kez şöyle bir mektup aldım ondan: “Alçakça aldatıldım. Bundan böyle yaşayamam artık. Paramı dilediğiniz gibi kullanın. Bir baba, gerçek bir dost olarak seviyorum sizi. Bağışlayın.”</p>

  <p class="normal">Tutulduğu erkeğin de yabani insanlar sürüsünden olduğu anlaşılmıştı sonunda. Mektuptaki üstü kapalı bazı sözlerinden, Katya’nın canına kıymayı denediğini anlamıştım. Kendini zehirlemek istemişti galiba. Peşinden ağır hasta olup yatağa düşmüş olmalıydı.</p>

  <p class="normal">Öteki mektubu Yalta’dan geldi çünkü. Doktorlar oraya yollamışlardı onu besbelli. Son mektubunda Yalta’ya ona acele bin ruble yollamamı yazıyordu. Şöyle bitiyordu mektubu: “Mektubum böyle üzücü olduğu için bağışlayın beni. Dün toprağa verdim yavrumu.” Kırım’da bir yıl kadar kaldıktan sonra eve döndü Katya.</p>

  <p class="normal">Aşağı yukarı dört yıl dolaşmıştı. Doğrusunu söylemek gerekirse, bu dört yıl içinde ona karşı davranışım oldukça kötü, tuhaftı. Başlangıçta bana aktris olacağını söylediğinde de, sonra mektuplarında aşkından söz ettiğinde de, ikide bir varını yoğunu har vurup harman savurmak isteğine kapılınca –istemesi üzerine– ona kâh bin, kâh iki bin ruble yollamam gerektiğinde de, bana kendini öldürmek niyetinde olduğunu, sonra çocuğunun öldüğünü yazdığında da hep şaşırıyor, ne söyleyeceğimi, ne edeceğimi bilemiyordum. Onun için yapabildiğim tek şey bol bol düşünmek, bir de sıkıcı, uzun mektuplar –hiç yazmasam da pekâlâ olabilecek mektuplar– yazmak oluyordu. Oysa öz babasının yerini tutuyordum. Üstelik kızım gibi de seviyordum onu.</p>

  <p class="normal">Şimdi beş altı yüz metre ötemizde oturuyor Katya. Beş odalı bir daire kiraladı. Ona özgü bir zevkle, oldukça zengin döşedi dairesini. Bir ressam, tablosunda bu dairenin döşenişini vermeye kalkışsa, tabloda ağır basan hava tembellik olurdu. Tembel bir beden için yumuşak kanepeler, yumuşak tabureler; tembel ayaklar için halılar, tembel gözler için parlak olmayan, koyu ya da mat renkler; tembel bir ruh için duvarlarda ucuz çeşidinden bir sürü yelpaze ile, yapılışındaki özellik anlatmak istediklerinden daha bir göze çarpan küçük tablolar; üzerleri gereksiz, değersiz eşyalarla dolu çok sayıda küçük masa, raf, perde diye pencerelere asılmış biçimsiz bez parçaları… Parlak renklerden, simetriden, genişlikten korkuyla birlikte, ruh tembelliğinin yanı sıra doğal zevkin bozulmuşluğunu da gösterir bize bütün bunlar. Bir kanepeye uzanıp sabahtan akşama okur Katya. Okuduğu roman, uzun öyküdür genellikle. Günde bir kez, öğleden sonra bana gelmek için çıkar evden.</p>

  <p class="normal">Ben çalışırım, Katya biraz ötede kanepede oturur. Hiç konuşmaz, üşüyormuş gibi sarınır şalına. Onu cana yakın bulduğumdan mıdır, yoksa odama sık sık gelmesine küçüklüğünden beri alıştığımdan mı bilmiyorum, dikkatimi toplamamı engellemez yanımda olması. Arada bir, hiç düşünmeden bir soru sorarım ona, çok kısa yanıt verir ya da bir dakika dinlenmek için başımı önümdeki işten kaldırıp, bir tıp dergisine, bir gazeteye dalgın dalgın bakışını seyrederdim. Yüzünde o eski güven anlatımının artık bulunmadığını fark ederim. Yüzünün şimdiki anlatımı, treni uzun süre beklemek zorunda kalan yolcuların yüzündeki gibi soğuk, kayıtsız, dağınıktır. Eskiden olduğu gibi güzel, sade, ama özensiz giyinir şimdi Katya. Bütün gün yattığı kanepelerden, salıncaklardan giysisine, saçına pek az zaman kalıyor galiba. Eskisi gibi meraklı da değil artık. Yaşamın her şeyini tanımış, öğreneceği bir şey kalmamış gibi, soru sormuyor bana artık.</p>

  <p class="normal">Saat dörde doğru salon ile konuk arasında bir kıpırdanma başlar. Kızım Liza konservatuvardan dönmüş, arkadaşlarını da beraberinde getirmiştir. Piyano çaldıkları, ses çalışması yaptıkları duyulur… Kahkahalarla gülerler. Yegor’un sofrayı hazırladığı yemek odasından kap kacak sesleri gelir.</p>

  <p class="normal">— Hoşça kalın –der Katya.– Bugün uğramayacağım sizinkilere. Kusura bakmasınlar. Zamanım yok. Bekleyeceğim sizi.</p>

  <p class="normal">Antreye kadar geçiririm onu. Tepeden tırnağa dikkatle süzer beni orada, canı sıkkın,</p>

  <p class="normal">— Durmadan zayıflıyorsunuz! –der.– Neden görünmüyorsunuz bir doktora. Gidip kendim çağıracağım Sergey Fyodoroviç’i. Baksın neyiniz var.</p>

  <p class="normal">— İstemez Katya.</p>

  <p class="normal">— Ailenizdekiler daha neyi bekliyorlar anlamıyorum! Şaşılacak şey!</p>

  <p class="normal">Sinirli bir kol hareketiyle giyer kürkünü. O anda yüzde yüz, iki üç toka düşer gelişigüzel taranmış saçlarından. Saçını düzeltmeye üşenir, zamanı da yoktur zaten. Dağılan saçlarını beceriksizce sokar şapkasının altına. Gider.</p>

  <p class="normal">Yemek odasına girdiğimde sorar bana karım:</p>

  <p class="normal">— Katya mıydı yanındaki? Neden uğramadı bize? Bu kadarı da tuhaf kaçıyor artık doğrusu…</p>

  <p class="normal">Liza keser sözünü sitemli sitemli:</p>

  <p class="normal">— Anneciğim! Canı isterse uğrar, istemezse uğramaz. Ayaklarına kapanacak değiliz ya.</p>

  <p class="normal">— Kim ne derse desin, insanı adam yerine koymamaktır bu. Çalışma odasında üç saat otur da, biz gelmeyelim aklına. Neyse canım, keyfi bilir.</p>

  <p class="normal">Varya da, Liza da nefret ederler Katya’dan. Ben anlamıyorum bu nefreti. Sanırım, bu duyguyu anlayabilmesi için kadın olması gerekir insanın. Dersliğimde hemen her gün gördüğüm yüz elli gencin, her hafta karşılaştığım orta yaşlı yüzlerce erkeğin arasında, Katya’nın geçmişine, yani yasadışı gebe kalmasına, bir çocuk doğurmasına duyulan nefreti, tiksintiyi anlayabilecek bir erkeğin bulunmayacağına başımı koyarak bahse girebilirim. Öte yandan düşünüyorum da, tanıdığım kadınların, kızların arasında bu duyguyu beslemeyeni anımsamıyorum. Ancak, kadınların erkeklerden daha bir erdemli, temiz olduklarından değildir bu. Bilindiği gibi, erdem ile temizlik –kötü duygudan uzak değillerse– günaha pek yakındırlar. Ben düpedüz kadınların geri kalmışlığı olarak açıklıyorum bunu. Bir mutsuzluğa tanık olduğunda çağımın erkeğinin duyduğu acıma ile yürek sızısı, uygarlığı ve ruhsal yücelmeyi nefret duygusundan da, tiksintiden de çok daha iyi anlatmaktadır bana. Ortaçağlarda olduğu gibi gözü sulu, kabadır gene çağımızın kadını. Doğrusu, onların da erkekler gibi kendilerini yetiştirmeleri gerektiği görüşünü savunanlar yerden göğe haklıdırlar bence.</p>

  <p class="normal">Karımın Katya’yı sevmemesinin başka nedenleri de vardır. Bir zamanlar aktris olması, nankörlüğü, gururu, davranışlarındaki tuhaflık, bir kadının başka bir kadında her zaman bulabileceği daha bir sürü kusur…</p>

  <p class="normal">Akşam yemeğinde benden, ailemden başka, kızımın iki üç arkadaşıyla, Liza’yı sevdiğini, onunla evlenmek isteyeceğini sandığımız Aleksandr Adolfoviç Gnekker bulunur. Orta boylu, çok şişman, geniş omuzlu, yaşı otuzun altında genç bir adamdır Aleksandr Adolfoviç Gnekker. Kulaklarının çevresinde kızıl favorileri ile boyalı ince bıyığı, ablak, dümdüz yüzüne tuhaf bir oyuncak anlatımı verir. Ceketi çok kısa, yeleği renkli, yukarıdan çok bol, aşağıdan çok dar pantolonunun kumaşı büyük damalı, sarı potinleri topuksuzdur. Yengecinkiler gibi parlak parlaktır gözleri. Kravatla boynu yengeci andırır. Dahası bütünüyle yengeç çorbası kokar gibi gelir bana bu genç adam. Her gün bizdedir. Ama kimin nesi olduğunu, öğrenimini nerede yaptığını, neyle geçindiğini hiçbirimiz bilmeyiz. Bir saz falan çalmaz, şarkı da söylemez. Ama anlaşılmaz bir ilişkisi vardır müzikle. Kimilerinin piyanosunu satar bir yerlerde, konservatuvara sık sık uğrar, ünlü müzikçilerin hepsini tanır, konserlerin yönetimine yardımcı olur. Büyük bir kendine güvenle yargıda bulunur müzikle ilgili konularda. Yargılarını da seve seve benimser herkes. Şimdiye dek çok tanık olmuşumdur buna.</p>

  <p class="normal">Varlıklı kimseler her zaman birkaç sığıntı bulundururlar çevrelerinde. Bilim ile sanat da öyledir. Şu Bay Gnekker çeşidinden “yabancı unsurlardan” arınmış bir sanat ya da bilim yoktur yeryüzünde sanırım. Müzikçi değilim, –üstelik pek az tanıdığım– Gnekker konusunda yanılıyorum belki. Ancak, kendine güveni de, birisi çalarken ya da şarkı söylerken, piyanonun başında ayakta durup dinleyişindeki kendini ağırdan satan tavrı da fazlasıyla kuşku verici geliyor bana.</p>

  <p class="normal">İstediğiniz kadar kibar bir insan, istediğiniz kadar yüksek bir devlet memuru olun, kızınız varsa, ona yapılan kurların, kız isteme töreninin, düğünün evinize getireceği bayağılıktan hiçbir zaman kesinlikle uzak sayılamazsınız. Sözgelimi, Gnekker bizdeyken karımın takındığı o mağrur tavra alışamıyorum bir türlü. Sırf bu gencin ne denli zengin, parlak bir yaşantımız olduğunu görmesi için masalara dizilen latif portfeyn, heres şişelerine de alışamıyorum. Liza’nın, konservatuvarda öğrendiği o tiz kahkahalarına, evimize bir erkek geldiğinde göz süzmelerine de ısınamıyorum. En önemlisi de, alışkanlıklarıma, bilimime, tüm yaşamıma yabancı; sevdiğim insanlara hiç benzemeyen bir yaratığın neden her gün evime geldiğini, benimle birlikte yemek yediğini anlamıyorum. Karım ile hizmetçi kadının esrarlı fiskoslarından bunun bir “damat adayı” olduğunu sezinliyorum, ama gene de yadırgıyorum onun evimde bulunmasını. Bu yaratık karşımda otururken, masama bir çöl kuşu oturtsalar duyabileceğim şaşkınlığı duyuyorum… Hem sonra, bir çocuk gözüyle bakmaya alıştığım kızımın bu kravattan, bu gözlerden, bu lop et yanaklardan hoşlanabilmesi de garibime gidiyor…</p>

  <p class="normal">Eskiden severdim akşam yemeğini. Ya da pek önem vermezdim. Oysa şimdi can sıkıntısından, öfkeden başka bir şey vermiyor bana bu yemek. Üçüncü dereceye yükselmemden, dekanlık etmemden sonra, ailem evde yemek listesini de, günlük yaşantıyı da bütünüyle değiştirmek gereğini duymuştu nedense. Üniversitede okurken, sonra doktorluk ederken alışık olduğum sade yemeklerin yerine, içinde birtakım buz parçalarının yüzdüğü püreli çorba, Madera şarabında pişmiş börek koyuyorlar önüme şimdi. Generallik rütbemle ünüm lahana çorbasından da, o canım böreklerden de, elmalı kaz dolmasından da, balıklı pilavdan da temelli yoksun ettiler beni. Pek gülünç, pek konuşkan bir kadın olan hizmetçim Agaşa’yı da çekip almıştır elimden bu ikisi. Akşam yemeği servisini onun yerine, sağ eli beyaz eldivenli, kendini beğenmiş, kalın kafalı Yegor yapıyor şimdi. Yemekler arasında verilen aralar pek kısadır akşam yemeklerimizde. Gel gelelim, onları doldurabileceğimiz bir şeyimiz olmadığı için alabildiğine uzun gelirler bize bu aralar. Eski neşemiz, senli benli konuşmalarımız, şakalarımız, kahkahalarımız yoktur artık. Yemek odasında buluştuğumuz zamanlar çocuklarımızı da, karımı da, beni de heyecanlandıran karşılıklı sevgimizden, içtenliğimizden de iz kalmamıştır. Benim gibi her dakikası dolu bir insan için akşam yemekleri bir dinlenme, mutlu bir buluşmaydı eskiden. Karımla çocuklarım içinse bir bayram. Gerçi kısa süren bir bayramdı bu, ama –yarım saatliğine bilimin, öğrencilerimin değil, yalnızca onların olduğumu bildikleri– apaydınlık, neşe dolu bir bayram… Bir kadehle sarhoş olamıyorum artık. Agaşa da yok, balıklı pilav da, masanın altında kediyle köpeğin dalaşması ya da Katya’nın başörtüsünün çorba dolu tabağa girmesi gibi günlük küçük olayların neden olduğu gürültü patırtı da… Şimdiki akşam yemeklerimizi anlatmak, yemeğin kendi gibi yavan geliyor bana. Bir heyecan, yapmacık bir ağırbaşlılık, düz bir telaş vardır karımın yüzünde. Tabaklarımıza kaygılı kaygılı bakar,</p>

  <p class="normal">— Sıcak yemeği sevmediniz galiba?.. –der. Söyleyin, sahi sevmediniz mi?</p>

  <p class="normal">Şöyle yanıt vermek zorundayım ona:</p>

  <p class="normal">— Boşuna telaş ediyorsun canım. Çok güzel olmuş.</p>

  <p class="normal">Bu kez şöyle der karım:</p>

  <p class="normal">— Sen her zaman savunursun beni zaten Nikolay Stepaniç, kusurumu açığa vurmazsın. Neden bu kadar az yedi öyleyse Aleksandr Adolfoviç?</p>

  <p class="normal">Yemek boyunca hep böyle sürüp gider konuşmamız. Liza tiz kahkahalar atar, göz süzer. Bir karıma bir kızıma bakarım. İkisinin de iç dünyasının benim gözlerimden kurtulalı çok olduğunu ancak şimdi sofrada anlarım bütün açık seçikliğiyle. Bir zamanlar evimde gerçek ailemin arasında yaşamışım, şimdiyse sahte karımın evinde konuk olarak akşam yemeği yiyormuşum, karşımda sahte Liza’yı görüyormuşum gibi bir duygu dolar içime. Karım da, kızım da çok değiştiler. Bu değişikliğin uzun süre oluşumu baştan beri kaçtı gözümden. Şimdi de bir şey anlayamamam olağandır kuşkusuz. Nedir bu değişikliğin nedeni? Bilmiyorum. Bütün aksilik, Tanrı’nın bana verdiği gücü karımla kızıma vermemiş olmasıdır belki. Ben çocukluğumdan beri dış etkenlerden korunmaya alıştırmışımdır kendimi. Kişiliğimi sağlamlaştırmaya çalışmışımdır. Ün gibi, generallik gibi, huzur içinde yaşamımdan, olanaklarımla hiç bağdaşmayan bir yaşama geçiş gibi, ünlü kişilerle dost olmak vb. gibi olağan şeyler hemen hiç etkilememiştir beni, kişiliğime dokunamamışlardır. Oysa zayıfların, kişiliğini tam bulmamış karımla kızım Liza’nın üzerine bir çığ gibi çöktü bütün bunlar, ezdi onları.</p>

  <p class="normal">Kızlarla Gnekker füglerden, kontrpuanlardan, ses sanatçılarından, piyanistlerden, Bach’dan, Brahms’dan konuşurlar. Karımsa –müzik konusunda müzik konusunda kara cahil olduğunun anlaşılmasından korktuğu için– ilgiyle gülümser, “Çok hoş bir şey… Sahi mi? Anlatın…” diye mırıldanır durur. Gnekker ağırbaşlılıkla nükteler savurur, kızların anlattıklarını hoşgörüyle dinler. Arada bir Fransızca konuşmak isteği uyanır içinde –telaffuzu berbattır– Fransızca konuşurken<br class="chapter"/>
  <span class="ideitalik">votre excellence</span><sup class="calibre3"><a href="../Text/cehov_split_040.html#footnote-100-12" id="footnote-100-12-backlink">[12]</a></sup> diye yüceltmek gereğini duyar beni nedense.</p>

  <p class="normal">Ama benim suratım asıktır hep. Onların beni, benim de onları sıktığımız bellidir. Benim gibi düşünmeyen, benim gibi olmayan insanlara hiçbir zaman kin beslememiştim, ama şimdi bu duyguya benzer bir şey kemiriyor içimi sanki. Gnekker’de yalnızca kötü özellikler bulmaya çalışıyorum, buluyorum da. Kızımla evlenmek isteyen genç benim çevremden değil diye içim içimi yiyor. Onun varlığının bir başka bakımdan da kötü etkisi oluyor üzerimde. Kendi başıma kaldığım ya da sevdiğim insanların arasında olduğum zamanlar bilime hizmetlerimi genellikle hiç getirmem aklıma. Getirecek olsam bile, bilim alanına daha dün atılmışım gibi küçük, önemsiz bulurum bu hizmetlerimi; oysa Gnekker gibi adamların yanında hizmetlerim yüce bir dağ –doruğu bulutların arasında kaybolan, eteklerinde gözle görülemeyecek kadar küçük Gnekker’lerin kaynaştığı bir dağ– gibi görünüyor gözüme.</p>

  <p class="normal">Yemekten sonra odama gidip pipomu yakarım. Gün boyunca içtiğim tek pipodur bu. Sabahtan gece yarılarına dek tüttürdüğüm çok eski günlerin alışkanlığından bir bu pipo kalmıştır. Ben pipomu içerken karım girer yanıma. Benimle biraz konuşmak için oturur. Sabahki gibi önceden bilirim gene neden söz edeceğimizi.</p>

  <p class="normal">— Seninle oturup bir karar vermemizin zamanı geldi artık Nikolay Stepaniç –diye başlar.– Liza’dan söz ediyorum… Niçin hiç ilgilenmiyorsun durumla?</p>

  <p class="normal">— Hangi durumla?</p>

  <p class="normal">— Bir şeyin farkında değilmişsin gibi davranıyorsun, ama doğru değil bu yaptığın. Umursamamak olmaz… Liza’ya ilişkin bazı niyetleri var Gnekker’in… Ne dersin?</p>

  <p class="normal">— Onu tanımadığım için, kötü bir insan olduğunu söyleyemem, ama ondan hoşlanmadığımı bin kez söyledim sana.</p>

  <p class="normal">— Ama böyle olmaz ki… olmaz.</p>

  <p class="normal">Ayağa kalkar karım, odanın içinde heyecanlı heyecanlı dolaşmaya başlar.</p>

  <p class="normal">— Böyle önemli bir konuda bu tutum yakışmaz insana… Sözü edilen, kızının mutluluğuysa, duygularını bir kenara bırakmalıdır insan. Biliyorum, hazzetmiyorsun ondan… Bir diyeceğim yok buna… Ama şimdi bu gence hayır deyip her şeyi yıkarsak, Liza’nın bize ömür boyu kırgın olmayacağını söyleyebilir misin? Evlenmek isteyen erkek günümüzde öylesine az ki zaten… Bakarsın bir kısmeti daha çıkmaz… Çok seviyor Liza’yı, Liza’nın da ondan hoşlandığı belli… Evet, belirli bir işi yok, ama ne yaparsın? Zamanla bir iş bulur kendine o da. İyi bir ailedendir, zengin de…</p>

  <p class="normal">— Nereden biliyorsun?</p>

  <p class="normal">— Kendisi söyledi. Harkov’ta bir konağı var babasının, Harkov dışında da bir çiftliği. Sözün kısası, Harkov’a gitmen gerekiyor Nikolay Stepaniç.</p>

  <p class="normal">— Sebep?</p>

  <p class="normal">— Durumu incelersin orada… Tanıdığın profesörler var Harkov’da, yardımcı olurlar sana. Ben kendim giderdim ama, kadınım, olmaz.</p>

  <p class="normal">Canın sıkkın,</p>

  <p class="normal">— Gitmeyeceğim! –diye keser atarım.</p>

  <p class="normal">Karım ürker, yüzünü acı bir anlatımı var.</p>

  <p class="normal">Hıçkırarak yalvarır:</p>

  <p class="normal">— Tanrı aşkına Nikolay Stepaniç! Ne olur kurtar beni bu yükten! Çok acı çekiyorum!</p>

  <p class="normal">Acırım ona. Yumuşak bir sesle,</p>

  <p class="normal">— Pekâlâ Varya –derim.– O kadar istiyorsan, gideceğim. Orada yapmamı istediğin her şeyi de yapacağım.</p>

  <p class="normal">Biraz sonra lambayı getirirler. Koltukların, lambanın abajurunun tanıdık, uzun zamandır nefret ettiğim gölgeleri düşer duvarlara, döşemeye. Bu bölgelere bakarken artık gece oluyor, uğursuz uykusuzluğum gene başlayacak duygusuna kapılırım. Yatağıma uzanırım. Sonra kalkıp dolaşırım odamın içinde. Sonra gene yatarım… Genellikle akşam yemeklerinden sonra, hava kararıncaya dek doruğuna erişir sinir bozukluğum. Durup dururken ağlamaya başlarım. Başımı yastığın altına sokarım. O anda birisinin odama girmesinden korkarım, ansızın ölmekten korkarım. Gözyaşlarımdan utanırım. Dayanılmaz duygular doldurur içimi. Artık lambamı da, kitaplarımı da, döşemedeki gölgeleri de bir daha göremeyeceğimi, konuk odasından gelen sesleri duyamayacağımı sanırım. Görülmemiş, anlaşılmaz bir duygu kabaca iterek odamdan dışarı atmak ister beni. Fırlarım yattığım yerden, çabucak giyinirim. Evdekiler fark etmesin diye usulca çıkarım sokağa. Nereye gideceğim?</p>

  <p class="normal">Bu sorunun yanıtı çoktan hazırdır beynimde: Katya’ya.</p>

  <p class="normal1">3</p>

  <p class="normal">Türk divanına ya da kanepeye uzanmış, bir şeyler okur Katya genellikle. Beni görünce tembel tembel kaldırır başını, oturur, elini uzatır.</p>

  <p class="normal">Bir süre sustuktan, soluklandıktan sonra,</p>

  <p class="normal">— Hep yatıyorsun Katya –derim.– Sağlığa iyi değildir bu. Bir şeyler yapmalısın.</p>

  <p class="normal">— Efendim?</p>

  <p class="normal">— Bir şeyle ilgilensen diyorum.</p>

  <p class="normal">— Neyle ilgilenebilirim? Bir kadın ancak basit bir işçi ya da aktris olabilir.</p>

  <p class="normal">— Eh, elden ne gelir, işçi olmayacaksan, aktris oluver sen de.</p>

  <p class="normal">Susar Katya. Yarı şaka</p>

  <p class="normal">— Evlensen bari… –derim.</p>

  <p class="normal">— Dünyada evlenmem.</p>

  <p class="normal">— Böyle olmaz ama Katya.</p>

  <p class="normal">— Kocasız mı? Aman ne büyük iş! İstedikten sonra erkekten bol ne var?</p>

  <p class="normal">— Çirkin bir şey bu Katya.</p>

  <p class="normal">— Nedir çirkin olan?</p>

  <p class="normal">— Şimdi söylediğin.</p>

  <p class="normal">Canımın sıkıldığını görünce bu tatsız havayı dağıtmak amacıyla,</p>

  <p class="normal">— Gidelim –der Katya.– Gelin benimle. İşte…</p>

  <p class="normal">Küçük, çok rahat döşeli bir odaya götürür beni. Odanın bir köşesindeki yazı masasını göstererek ekler:</p>

  <p class="normal">— İşte… Sizin için hazırladım bunu. Burada çalışacaksınız. Her gün gelin, işinizi de beraberinizde getirin. Evinizdekilerin size engel olmaktan başka yaptıkları bir şey yok. Çalışacak mısınız burada? İstiyor musunuz?</p>

  <p class="normal">Olumsuz yanıtımla onu üzmemek için, burada çalışacağımı, odanın çok hoşuna gittiğini söylerim. Sonra oturup konuşmaya başlarız bu küçük, şirin odada.</p>

  <p class="normal">Sıcaklık, rahatlık, sevdiğim bir insanın yanında olmak eskisi gibi haz değil, şimdi güçlü bir yakınma, homurdanma isteği uyandırıyor içimde. Biraz homurdanır, biraz yakınırsam rahatlayacakmışım gibi geliyor bana nedense.</p>

  <p class="normal">Göğüs geçirerek,</p>

  <p class="normal">— İşler kötü canım –diye başlarım.– Çok kötü…</p>

  <p class="normal">— Nedir?</p>

  <p class="normal">— Anlatayım da dinle dostum. Kralların en güzel, en kutsal hakkı bağışlama hakkıdır. Ben de hep kral sanmışımdır kendimi. Alabildiğine kullanmışımdır bu hakkımı. Hiçbir zaman kimseyi suçlamamışımdır. Her zaman hoşgörülü olmuş, sağımdakileri de, solumdakileri de seve seve bağışlamışımdır. Başkalarının protesto sesini yükselttikleri, şaşkınlığa düştükleri yerde ben yalnızca öğüt vermiş, karşımdakileri inandırmaya çalışmışımdır. İnsanlara karşı bu tutumun, çevremdekilere yaraşır iyi insan olmak yolunda yardımcı olduğunu da biliyorum. Ama kral değilim artık. Ancak kölelere bir şeyler olup bitiyor içimde: Kötü kötü düşünceler dolaşıp duruyor kafamın içinde gece gündüz; şimdiye dek tanımadığım birtakım duygular yuva yaptılar ruhumda. Hem nefret ediyorum, hem küçümsüyorum, hem kin besliyor, hem öfkeleniyor, hem de korkuyorum. Aşırı derecede sert, titiz, sinirli, soğuk, kuşkulu bir insan oldum. Eskiden yalnızca bir nükte daha yapmama, içtenlikle gülümsememe neden olan küçücük bir olay bile ağır bir duyguyla dolduruyor içimi şimdi. Düşüncelerim, kanılarım da değişti. Eskiden yalnızca parayı küçümserdim, oysa şimdi –suçlu olan onlarmış gibi– zenginlere kin besliyorum. Eskiden zorbalıktan, keyfi yönetimden nefret ederdim, şimdi –suç insanımızı eğitmeyen bizlerde değil de, yalnızca onlardaymış gibi– zor kullanan insanlardan nefret ediyorum. Ne anlama gelir bu? Yeni düşüncelerimi, duygularımı inançlarımdaki değişme yarattıysa, bu değişikliği yaratan nedir? Acaba dünya mı eskiye oranla daha kötü oldu, bense daha iyi; yoksa eskiden kör müydüm, dünyayı mı umursamıyordum? Bu değişiklik beden gücümle akıl gücümün zayıflamadan doğduysa –hastayım çünkü, günden güne de zayıflıyorum– evet, bu değişiklik beden gücümle akıl gücümün zayıflamasından doğduysa, acınacak bir durumdayım demektir. Yeni düşüncelerimin olumlu, sağlıklı olmadıkları anlamına gelir bu çünkü. Onlardan utanmam, hepsini gereksiz saymam gerektiği anlamına…</p>

  <p class="normal">Sözümü keser Katya:</p>

  <p class="normal">— Durumunuzda hastalık falan söz konusu değildir. Düpedüz gözleriniz açıldı, hepsi o kadar. Eskiden nedense görmezlikten geldiğiniz şeyi gördünüz. Bana sorarsanız, önce ailenizle tüm bağlarınızı koparmalı, alıp başınızı gitmelisiniz.</p>

  <p class="normal">— Saçmalıyorsun Katya.</p>

  <p class="normal">— Sevginiz falan kalmadı onlara karşı, ne diye zorluyorsunuz kendinizi? Hem aile midir sizinki? İnsan olarak en küçük değerleri olmayan yaratıklar! Bugün ölseler, yarın hiç kimse fark etmez yokluklarını.</p>

  <p class="normal">Katya karımla kızıma –onların ona besledikleri kadar– güçlü bir küçümseme besler. Günümüzde insanların birbirlerini küçümseme hakkı olduğu söylenemez. Ama Katya’nın görüşünü benimseyip de bu hakkın gerçekte var olduğunu kabul ederseniz, onun da karımla Liza’yı, onların ondan nefret ettikleri gibi, küçümseme hakkının olduğunu görürsünüz.</p>

  <p class="normal">— İnsan olarak en küçük değerleri olmayan yaratıklar! –diye yineler Katya.– Akşam yemeğini yediniz mi? Nasıl oldu da unutmadılar sofrayı çağırmayı sizi? Nasıl oluyor da hâlâ anımsayabiliyorlar varlığınızı, şaşıyorum!</p>

  <p class="normal">Sert bir sesle keserim sözünü:</p>

  <p class="normal">— Katya, kapatalım bu konuyu.</p>

  <p class="normal">— Onlardan söz etmekten ben hoşlanıyor muyum sanıyorsunuz? Onları hiç tanımamış olmayı yeğlerdim. Gelin, dinleyin sözümü iki gözüm. Bırakın her şeyi, alıp başınızı gidin. Yurtdışına gidin. Ne kadar acele ederseniz, o kadar iyi olur.</p>

  <p class="normal">— Neler saçmalıyorsun Katya? Peki üniversite ne olacak?</p>

  <p class="normal">— Üniversiteyi de bırakın. Ne yapacaksınız üniversiteyi? Neyinize yarıyor? Otuz yıldır ders veriyorsunuz orada, yetiştirdiğiniz öğrencileriniz nerede? Çok mu değerli bilim adamları yetiştirdiniz? Sayın şöyle bir! Hem, bilgisizliği sömüren, halkın cahilliğinden yararlanarak yüz binleri cebe indiren şu doktorların sayısını arttırmak için yetenekli, dürüst olmaya hiç de gerek yoktur. Fazlasınız siz burada.</p>

  <p class="normal">Dehşete kapılırım.</p>

  <p class="normal">— Oh Tanrım! Ne kırıcı konuşuyorsun Katya! Ne kırıcısın! Sus, yoksa giderim! Karşılık veremem bu kaba sözlerine!</p>

  <p class="normal">Oda hizmetçisi gelir. Çaya buyur eder bizi. Neyse ki, semaverin başında değişir konumuz. Yakınarak biraz hafifledikten sonra bu kez yaşlılığımın başka bir zayıflığının –anılarımın– dizginlerini bırakmak gelir içimden. Geçmiş günleri anlatmaya başlarım Katya’ya. Belleğimde bütün kaldıklarını aklımın ucundan bile geçirmediğim öyle şeylerden söz ederim ki, kendim de şaşarım. Katya büyük bir duygulukla, gururla, soluğunu tutarak dinler beni. Özellikle, bir zamanlar lisede nasıl okuduğumu, üniversiteye girmeyi nasıl düşlediğimi ona anlatmayı pek severim.</p>

  <p class="normal">— …Okulun bahçesinde dolaşırdım bazen… –diye anlatırım.– Rüzgâr uzak bir meyhaneden gıcırtılı bir armonika sesi ile bir şarkının ezgisini getirirdi bana kadar ya da çıngırağını çala çala bir troyka geçerdi bahçe çitinin önünden. Yalnızca göğsümün değil, karnımın, ayaklarımın, kollarımın da mutlulukla dolmasına yeterdi bu… Armonikanın ya da giderek zayıflayan çıngırağın sesine kulak verirken, kendimi bir doktor hayal eder, güzel şeyler getirirdim gözlerimin önüne… Birbirinden güzel şeyler… Gördüğün gibi, hayallerim geçekleşti. Düşünü bile kurmaya cesaret edemediğimden çok şeye eriştim. Sevilen bir profesör olarak hizmet ettim otuz yıl boyunca, üstün yetenekli arkadaşlarım oldu. Saygı duyulan bir ünüm var. Sevdim, ölesiye sevdiğim insanla evlendim, çocuklarım oldu. Sözün kısası, dönüp geriye baktığımda yaşamım baştan sona ustalıkla yaratılmış, güzel bir kompozisyon olarak serilir gözlerimin önüne. Şimdi yapmam gereken tek şey bitişi çirkinleştirmemektedir. Bunun için de bir insan gibi ölmeliyim. Gerçekten bir tehlikeyse ölüm, bir öğretmene, bir bilim adamına, Hıristiyan bir devletin yurttaşına yaraşır biçimde karşılamalıyım onu: Yiğitçe, soğukkanlı… Ama çirkinleştiriyorum ben bitişi. Siniyorum, sana koşuyorum, yardım dileniyorum. Sen de, “Sinin, sinmeniz gerek!” diyorsun.</p>

  <p class="normal">Tam o anda kapının zili çalar. Gelenin kim olduğuna Katya da, ben de biliriz.</p>

  <p class="normal">— Mihail Fyodoroviç olsa gerek deriz.</p>

  <p class="normal">Gerçekten de bir dakika sonra arkadaşım Mihail Fyodoroviç girer odaya. Dilcidir Mihail Fyodoroviç. Elli yaşlarındadır. Uzun boylu, sağlam yapılıdır. Ak düşmüştür gür saçlarına. Kaşları simsiyahtır. Sakal bırakmaz. Dürüst bir insan, iyi bir arkadaştır. Edebiyat tarihimizle kültür tarihimizde önemli bir rol oynamış oldukça temiz, yetenekli, soylu, köklü bir ailedendir. Kendisi de zeki, yetenekli, son derece kültürlü bir insandır. Ama birtakım tuhaflıkları da yok değildir doğrusu. Bir ölçüde hepimizin vardır tuhaflıkları, gariplikleri, ama Mihail Fyodoroviç’in tuhaflıklarında alışılmamış, tanıdıkları için tehlikeli olabilecek bir şeyler vardır. Hayli bol olan üstün yanlarını bu tuhaflıkları yüzünden göremeyen çok arkadaşını bilirim.</p>

  <p class="normal">Odaya girdikten sonra ağır ağır çıkarır eldivenlerini, kadife gibi bas sesiyle,</p>

  <p class="normal">— Merhabalar –der.– Çay mı içiyorsunuz? Tam zamanında gelmişim demek. Buz gibi bir hava var dışarıda.</p>

  <p class="normal">Sonra masaya oturur, bir bardak çeker önüne, hemen konuşmaya başlar. Konuşmasının en belirgin özelliği Shakespeare’in mezar kazıcılarının konuşmasındakini andıran felsefeyle karışık bir şakacılık, sürekli bir alaydır. Ciddi şeylerden söz eder her zaman, ama hiçbir zaman ciddi konuşamaz. Yargıları kaba, kırıcıdır. Ne var ki, yumuşak, durgun, şakacı ses tonu yüzünden bu kabalık da, kırıcılık da kulağı tırmalamazlar. Çok geçmeden alışır ona insan. Üniversite yaşamına ilişkin beş altı fıkra getirir beraberinde her akşam. Masaya oturur oturmaz da bunları anlatmakla başlar çoğu zaman.</p>

  <p class="normal">Simsiyah kaşlarını oynatarak göğüs geçirir, şakacı bir tavırla başlar:</p>

  <p class="normal">— Oh Tanrım! Ne gülünç adamlar var şu dünyada!</p>

  <p class="normal">— Ne oldu? –diye sorar Katya.</p>

  <p class="normal">— Bugün dersten çıktıktan sonra merdivenlerde bizim şu ihtiyar bunak İ.İ. ile karşılaştım… Her zamanki gibi alt çenesini öne uzatmış, öyle yürüyor; migreninden, karısından, derslerine gelmeyen öğrencilerden yakınabileceği birini arıyordu. Onu görür görmez, “Ah,” diye geçirdim içimden. “Gördü beni, yakalandık. Durum kötü…”</p>

  <p class="normal">Hep böyle anlatır da Mihail Fyodoroviç. Şöyle başladığı da olur:</p>

  <p class="normal">— Dün bizim Z.Z.’nin halka açık konferansındaydım. Doğrusu, alma mater<sup class="calibre3"><a href="../Text/cehov_split_040.html#footnote-100-13" id="footnote-100-13-backlink">[13]</a></sup> şu Z.Z. gibi salakları, su katılmamış beyinsizleri halkın önüne çıkarmayı nasıl göze alıyor, şaşıyorum. Evet, tam bir Avrupa budalasıdır bu adam! İnanın, Avrupa’yı gündüz fenerle köşe bucak arasanız, bir eşini daha bulamazsınız! Düşünün bir kere, ağzında akide şekeri emiyormuş gibi konuşuyordu: “Hım, hım, hım…” Heyecandan kekelemeye başladı. Kendi yazısını bile okuyamıyordu. Ufak tefek düşünceler, bisiklete binmiş bir rahibin gidişi gibi ağır ağır dökülüyorlardı ağzından. En önemlisi de, ne dediği anlaşılmıyordu. Sinekleri bile öldürecek sıkıcı bir hava çökmüştü salona. Benzetilse benzetilse, öğrenim yılının sona ermesi üzerine bizim toplantı salonunda düzenlenen törenlerde geleneksel söylev okunurken –ah ne söylevdir o!– duyulan dayanılmaz sıkıntıya benzetilebilir bu…</p>

  <p class="normal">Sonra ansızın bir dönüş yapar:</p>

  <p class="normal">— Nikolay Stepanoviç anımsar, bundan üç yıl önce de benim okumam gerekmişti bu söylevi. Sıcaktı, boğucu bir havası vardı salonun, resmi giysimde koltuklarımın altımdan sıkıyordu… Bir ölümdü düpedüz! Yarım saat okudum, bir saat, bir buçuk saat, iki saat okudum… “Oh, neyse on sayfa kaldı, Tanrı’ya şükürler olsun!..” diye geçiriyordum içimden. En sonunda, hiç okumasam da pekâlâ olabilecek dört sayfa vardı. Okumamak niyetindeydim bu dört sayfayı. “Öyleyse topu topu altı sayfa kaldı,” diye düşünüyordum. Ama şöyle yan gözle bir bakınca ne görsem beğenirsiniz: Ön sırada kordonlu bir generalle başpiskopos yan yana oturuyordu… Sıkıntıdan kaskatı kesilmişlerdi zavallılar. Ama gene de dikkatle dinliyorlarmış, okuduğumu anlıyorlarmış, beğeniyorlarmış gibi görünmeye çalışıyorlardı. “Eh,” diye geçirdim içimden, “madem hoşlanıyorsunuz, buyurun!” Tutup o dört sayfayı da okumuştum…</p>

  <p class="normal">Mihail Fyodoroviç konuşurken –alaycı insanların hepsinde olduğu gibi– gözleriyle kaşları güler yalnızca. Böyle zamanlar gözlerinde ne nefret vardır, ne kin. Ama zekâ kıvılcımı, bir de ancak gözlem yeteneği çok güçlü insanlarda görülebilen o pek değişik tilki kurnazlığı boldur. Onun gözlerinden daha söz etmem gerekirse, bu gözlerin bir özelliğini daha fark ettiğimi söyleyebilirim. Katya’nın elinden çay bardağını alırken de, onu dinlerken de, Katya herhangi bir nedenle odadan çıkmak için kapıya yürüdüğünde arkasından bakarken de gözlerinde müşfik, yalvarmaklı, temiz bir şey çekiyor dikkatimi…</p>

  <p class="normal">Oda hizmetçisi kadın semaveri kaldırır. Masaya büyük bir kalıp peynirle meyve, bir de oldukça kötü cinsinden bir şişe köpüklü Kırım şarabı koyar. Kırım’da kaldığı sıralar alışmıştır Katya bu şaraba. Mihail Fyodoroviç etajerin üzerindeki iki deste oyun kâğıdını alır, fal bakmaya koyulur. Bazı falların büyük bir zekâ ile dikkat istediği inancındadır Mihail Fyodoroviç, ama gene de arada konuşmamıza katılmadan edemez, Katya dikkatle izler onun falını. Sözle olduğundan çok kaş göz oynatarak yardım eder ona. Akşam boyunca en çok iki kadeh içer Katya. Ben dörtte bir bardak içerim. Şişenin geri kalanı her zaman çok içen, ama hiç sarhoş olmayan Mihail Fyodoroviç’e kalır.</p>

  <p class="normal">Mihail Fyodoroviç fal bakarken bir yandan çeşitli sorunları, özellikle büyük sorunları konuşuruz. Bu arada en çok hırpaladığımız da en çok sevdiğimiz şey, yani bilim olur.</p>

  <p class="normal">Mihail Fyodoroviç bir an sustuktan sonra,</p>

  <p class="normal">— Neyse ki, devrini kapadı bilim –diye başlar.– İnsanlara verebileceği bir şey kalmadı artık. Evet efendim. Onun yerine başka bir şeyi koymak gereksinmesini duymaktadır şimdi kişioğlu. Bilim köklerini kör inançların içine salarak boy atmış, gene kör inançlarla beslenmiştir. Şimdi de simya gibi, metafizik, felsefe gibi artık ölmüş kör inançlardan oluşan bir özü vardır. Sahi, ne vermiştir kişioğluna bilim? Bilindiği gibi, Avrupalı bilim adamlarıyla bir bilimleri olmayan Çinli bilim adamları arasındaki ayrılık çok çok küçük, tam anlamıyla yüzeyseldir. Bilimi tanımamışlardır Çinliler. Peki ama ne kaybettirmiştir onlara bu?</p>

  <p class="normal">— Sinekler de tanımamışlardır bilimi –derim.– Ne demek istiyorsunuz yani?</p>

  <p class="normal">— Boşuna sinirleniyorsunuz Nikolay Stepaniç. Biz bize olduğumuz için böyle söylüyorum kuşkusuz… Aslında sizin sandığınızdan da dikkatliyimdir. Başkalarının yanında böyle konuşmam. Tanrı korusun! Bilim ile sanatın tarımdan da, ticaretten de, zanaattan da yüce olduğu kör inancı yaşamaktadır toplumda. Bizim takım bu kör inançtan yararlanarak sürdürmektedir yaşamını. Yıkmaya çalışır mıyım hiç böylesine yararlı bir kör inancı?.. Tanrı korusun!</p>

  <p class="normal">Fal sırasında gençliğe de dokundururuz hafiften. Mihail Fyodoroviç derin bir göğüs geçirdikten sonra,</p>

  <p class="normal">— Toplumumuz çok basitleşti günümüzde –der.– Ülküler için söylüyorum bunu. Yoluyla yordamıyla düşünebilseler, çalışabilselerdi bari! Ozanın dediği gibi, “içim sızlıyor bizim kuşağın durumuna!”</p>

  <p class="normal">Katya onaylar onu:</p>

  <p class="normal">— Evet, gençliğin durumu berbat. Son beş, on yıldır öğrencileriniz arasında üstün yetenekleriyle sivrilmiş tek genç var mıdır?</p>

  <p class="normal">— Öteki profesörleri bilmiyorum ama, benden çıkmadı.</p>

  <p class="normal">— Şimdiye dek çok öğrenci tanıdım –der Katya.– Sizin genç bilim adamlarınızdan da, artistlerden de çok tanıdığım oldu… Ama sonuç? Bir kahramanı ya da yetenekli bir genci bırakın, şöyle ilginç biriyle karşılaşmak bile kısmet olmadı… Hepsi sıradan, yeteneksiz, kendini bir şey sanan küçük insanlar…</p>

  <p class="normal">Toplumumuzdaki basitleşme, küçülme üzerine bu konuşmalar her akşam, kızımla ilgili çirkin bir konuşmayı istemeyerek gizliden dinlemişim gibi bir izlenim yaratır bende. Bu suçlamaların genelleştirilmesi, basitleşme, ülkü yokluğu ya da güzel geçmişten örnekler gibi çoktan yıkılmış düşüncelerim üzerine, insana tiksinti veren temellerin üzerine kurulmuş olması dokunur bana. Sözü kadınlar arasında bile edilse, her suçlamanın elden geldiğince açık seçik olması gerekir. Yoksa suçlamadan çok, dürüst insanlara hiç yakışmayan boş bir çekiştirmeye dönüşür olay…</p>

  <p class="normal">Yaşlı bir insanım ben. Otuz yıldır çalışıyorum. Ama toplumumuzda ne bir basitleşme görüyorum, ne de bir ülkü yokluğu. Ayrıca, günümüzü geçmişten daha kötü de bulmuyorum. Bu bakımdan görmüş geçirmişliğimin başlı başına bir değeri olan kapıcı Nikolay bile, şimdiki öğrencilerin eskilerden ne iyi ne de kötü olduğunu söylüyor. Şimdiki öğrencilerimin hangi yanlarını sevdiğimi sorsalar, hemen yanıt veremem bu soruya. Çok şey de söyleyemem bu konuda. Ama söylediklerim yeterince açık seçik olur. Eksik yanlarını biliyorum. Onların genel düşüncelerinin karanlığına dalmama gerek kalmaz bu bakımdan. Sigara içmelerinden, alkollü içki kullanmalarından, geç evlenmelerinden hoşlanmıyorum. Hiçbir şeyi umursamamalarını, çoğu kez arkadaşları arasında karnı açların bulunmasına göz yumacak, yoksul öğrencilere yardım derneğine borçlarını ödemeyecek kadar kayıtsız olmalarını sevmiyorum. Yeni dilleri bilmiyorlar, Rusça’yı da yanlış kullanıyorlar. Tedavi uzmanı bir arkadaşım daha geçenlerde, öğrencileri fiziği pek az bildikleri, meteorolojiyi ise hiç bilmedikleri için ders saatlerini bir o kadar daha artırmak zorunda kaldığından yakınıyordu. Çağdaş yazıların –hem en kötülerinin– etkisine seve seve bırakıyorlar kendilerini. Öte yandan, sözgelimi Shakespeare gibi, Marcus Aurelius gibi, Epiktetus gibi ya da Pascal gibi klasiklere son derece ilgisizdirler. Büyüğü küçükten ayırmaktaki bu yeteneksizlikleri yaşam konusunda ne denli beceriksiz, bilgisiz olduklarının en kesin delilidir. Az ya da çok toplumsal özelliği olan her çeşit sorunu (sözgelimi, yerleşme bölgelerinin değiştirilmesi gibi sorunları) bütünüyle kendilerinin olan, hem görevlerine de daha bir yaraşan bilimsel araştırma, bilimsel deney yoluyla değil de, bildirilerle çözümlemeye kalkışıyorlar. Hastanelere girip seve seve doktorluk ediyorlar. Asistan, laborant oluyorlar, sınavlara dışarıdan giriyorlar. Bağımsızlık, özgürlük duygusu, kişisel girişim serbestliği bilimde, sözgelimi sanattan ya da ticaretten daha az gerekli olmamasına karşın bu durumlarını kırk yaşına dek sürdürmeye hazırdırlar. Öğrencilerim de var, derslerimi izleyen dinleyicilerim de, ama bir yardımcım, yerimi doldurabilecek bir kişi yok aralarında. Bu yüzden severim onları, duygulanırım, ama gurur duymam onlarla, vb. vb.</p>

  <p class="normal">Bu çeşit kusurlar –ne denli çok olurlarsa olsunlar– ancak yüreksiz, kişiliği zayıf bir insanda karamsarlık ya da öfke uyandırabilirler. Hepsi genel olmayan, gelip geçici şeylerdir bunların. Yaşam koşullarına bağlıdırlar. Hepten yitip gitmeleri ya da yerlerini –onlarsız edilemeyecek, sıraları gelince yüreksizleri korkutacak– yeni yeni kusurlara bırakmaları için aradan beş on yılın geçmesi yetecektir. Sık sık umutsuzluğa düşürür beni öğrencilerin suçları. Ama bu umutsuzluk otuz yıldır öğrencilerimle söyleşirken, onlara ders verirken, onların birbirleriyle ilişkilerini uzaktan izlerken, onları başka çevrelerden insanlarla karşılaştırırken duyduğum mutluluğun yanında hiç kalır.</p>

  <p class="normal">Mihail Fyodoroviç söylenir, Katya dinler. Ama görünüşte böylesine masum bir eğlencenin onları yavaş yavaş nasıl bir uçurumun dibine sürüklediğini ikisi de fark edemez. Olağan bir konuşmanın giderek alaya, küçümsemeye dönüştüğünü göremezler. Mihail Fyodoroviç,</p>

  <p class="normal">— Bazen korkunç, şeylerle karşılaşıyor insan –der.– Dün bizim Yegor Petroviç’e gitmiştim. Sizin tıp öğrencilerden birini gördüm orada. Galiba üçüncü sınıf öğrencisiydi. Ne yüzdü o öyle çocuktaki… Dobrolyubov’un<sup class="calibre3"><a href="../Text/cehov_split_040.html#footnote-100-14" id="footnote-100-14-backlink">[14]</a></sup> çizdiği yüzlerden biri… alnında derin düşüncelerin izleri… Şundan bundan konuşmaya başladık. “İşler böyle işte delikanlı,” dedim bir ara. “Bir dergide okudum, Alman’ın biri –adını unuttum– insan beyninden bir alkolit idiotin elde etmiş.” Ne karşılık verdi biliyor musunuz? İnandı. Hatta saygılı bir tavır takındı. Bizimkiler böyle işte! Birkaç gün önce tiyatroya gitmiştim. Yerime oturdum. Tam önünde iki genç. Biri “bizimkilerden”, besbelli hukuk öğrencisiydi. Saçı başı birbirine karışmış. Öteki tıp öğrencisi. Dut gibiydi tıp öğrencisi. Sahneyle ilgilendiği bile yoktu. Horluyor, başı ikide bir önüne düşüyordu. Artistlerden biri yüksek sesle bir monolog okumaya başladığında ya da sesini birazcık yükselttiğinde benim tıp öğrencisi irkiliyor, dirseğiyle arkadaşını dürtüyordu. Soruyordu: “Gü–zel mi?” Beriki yanıt veriyordu: “Güzel.” Bu kez bağırmaya başlıyordu tıp öğrencisi: “Bravo! Gü–zel, bravo!” Görüyorsunuz ya, adam zilzurna sarhoş olana dek içmiş, tiyatroya öyle gelmiş. Sanat değil, güzellikti aradığı… Onun için gerekli olan güzellikti.</p>

  <p class="normal">Katya dinler, bir yandan da güler. Tuhaf bir kahkahası vardır Katya’nın. Soluk alışverişi ağız armonikası çalıyormuş gibi düzenli, çabuktur. Bu arada yalnızca burun delikleri güler yüzünde. Tatsız bir duyguya kapılırım Mihail Fyodoroviç’i dinlerken. Ne söyleyeceğimi bilemem. Sonunda tutamam kendimi artık, birden kıpkırmızı olur yüzüm, fırlarım yerimden.</p>

  <p class="normal">— Yeter artık, kesin! –diye bağırırım.– İki kara kurbağası gibi oturmuşsunuz, soluğunuzla zehir saçıyorsunuz! Yeter!</p>

  <p class="normal">Konuşmalarını bitirmelerini beklemeden, eve gitmek için hazırlanmaya başlarım. Geç olmuştur zaten, saat onu geçmiştir.</p>

  <p class="normal">Mihail Fyodoroviç,</p>

  <p class="normal">— Ben biraz daha otururum –der.– İzin veriyor musunuz Yekatarina Vladimirovna?</p>

  <p class="normal">— Veriyorum –der Katya.</p>

  <p class="normal">— Bene.<sup class="calibre3"><a href="../Text/cehov_split_040.html#footnote-100-15" id="footnote-100-15-backlink">[15]</a></sup> Öyleyse söyleyin, bir bardak şarap daha getirsinler.</p>

  <p class="normal">İkisi birlikte, ellerinde mumlarla dış kapıya kadar geçirirler beni. Ben kürkümü giyerken Mihail Fyodoroviç,</p>

  <p class="normal">— Son zamanlarda çok zayıfladınız, çöktünüz de Nikolay Stepaniç –der.– Neyiniz var? Hasta mısınız?</p>

  <p class="normal">— Evet, biraz rahatsızım.</p>

  <p class="normal">Katya girer araya, canı sıkkın,</p>

  <p class="normal">— Doktora gitmiyorsunuz hâlâ…</p>

  <p class="normal">— Neden gitmiyorsunuz doktora Nikolay Stepaniç? Olur mu yani? Sağlığınıza dikkat etmelisiniz dostum. Sizinkilere saygılarımı iletin. Uğrayamadığım için özür dilediğimi söyleyin. Birkaç gün sonra Avrupa’ya gidiyorum. Gitmeden uğrayacağım. Yüzde yüz uğrayacağım! Gelecek hafta gidiyorum.</p>

  <p class="normal">Katya’nın evinden –sağlık durumum üzerine konuşmalardan sinirlerim bozulmuş, korkmuş, keyfim kaçmış– çıkarım. Şöyle sorarım kendi kendime: “Gerçekten gidip arkadaşlardan birine görünsem mi acaba?” O anda gözümün önüne hemen, arkadaşımın beni dinledikten sonra bir şey söylemeden pencerenin yanına gideceğini, orada bir süre düşündükten sonra bana dönüp, yüzünden gerçeği anlamamam için kayıtsız bir tavır takınarak şöyle diyeceğini getiririm: “Gerçi şimdilik ciddi bir durum yok ya, ben gene üniversiteyi bırakmanızı salık veririm size dostum…” Son umudumdan da yoksun eder beni bu sonra…</p>

  <p class="normal">Umutsuz yaşayabilir mi insan? Şimdi –kendi hastalığımı kendim anlamaya, kendimi kendim iyi etmeye çalışırken– kimi zaman bilgisizliğimin beni aldattığını; kendimde bulduğum albümin ile şeker konusunda, kalp rahatsızlığı konusunda, iki sabah gördüğüm bedenimdeki şişkinlik konusunda yanıldığımı umuyorum. İç hastalıkları kitabının sayfalarını bir merak hastasının özeniyle çevirirken, her gün ilacın birini bırakıp birini almaya başlarken bir rastlantı sonucu bana iyi gelen ilacı bulacağımı sanıyorum hep. Olgun bir insana yakışmayan şeyler…</p>

  <p class="normal">Gökyüzünü bulutlar karartmış da olsa, ay ile yıldızlar ışıtmış da, eve dönerken her gece başımı kaldırıp bakarım yukarılara. Yakında ölümün beni alıp oralara götüreceğini düşünürüm. O anda düşüncelerimin gökyüzü gibi derin, berrak olduğu düşünülebilir… Ama nerde! Kendimi düşünürüm, karımı, Liza’yı, Gnekker’i, öğrencilerimi, genellikle bütün insanları düşünürüm. Hiç de güzel olmayan, değersiz, sözde kurnazca düşüncelerdir bunlar. O andaki dünya görüşüm ünlü Arakçeyev’in<sup class="calibre3"><a href="../Text/cehov_split_040.html#footnote-100-16" id="footnote-100-16-backlink">[16]</a></sup> içten bir mektubundaki şu sözcüklerle anlatılabilir ancak: “Her şeyi iyi olamaz dünyada, kötüler iyilerden çoktur.” Yani her şey iğrençtir bu dünyada, yaşamaya değecek bir şey yoktur! Arkada bıraktığım altmış iki yılı da boşa harcanmış saymak gerekiyordu… Bu düşüncelerimin açık yanlarını yakalamaya çalışırım. Onların gelip geçici düşünceler olduklarına, aklımın derinliklerine inmeyip yüzeyde kaldıklarına inandırmaya çalışırım kendimi. Hemen şöyle geçiririm içimden: “Öyleyse her akşam neden şu iki kara kurbağasının yanına çekiyor seni bir şey?” Sonra –yarın gene gideceğimi bile bile– bir daha Katya’ya gitmeyeceğime yemin ederim.</p>

  <p class="normal">Evimin kapısında çıngırağın ipine asılırken, sonra merdiveni çıkarken artık ailemin olmadığı, ona yeniden kavuşmak da istemediğim duygusu doldurur içimi. Arakçeyev’inkilere benzeyen düşüncelerin kafamın içinde gelip geçici olmadıkları, tüm varlığımı sardıkları apaçıktır artık benim için. Yüreğim sızlayarak, bezgin, canım sıkkın, –üzerimde binlerce kilo ağırlık varmış gibi– elimi kolumu güçlükle oynatarak girerim yatağa, hemen dalarım.</p>

  <p class="normal">Sonra gene uykusuzluk…</p>

  <p class="normal1">4</p>

  <p class="normal">Yaz geldi, yaşam değişti.</p>

  <p class="normal">Güzel bir sabah Liza girdi odama, şakacı,</p>

  <p class="normal">— Gidelim ekselansları… –dedi.– Her şey hazır.</p>

  <p class="normal">Sokağa çıkardılar ekselanslarımı, bir faytona bindirip götürdüler. Faytonla giderken tersinden, sağdan sola okuyordum tabelaları can sıkıntısından. “Meyhane” sözcüğünden “enahyem” diye bir şey çıkıyordu. Bir baron ailesi için güzel bir soyadı olurdu bu: Barones Enahyem. Daha sonra tarlaların arasından, mezarlığın önünden geçtik –yakında orada yatacağımı bildiğim halde, en küçük bir etkisi olmadı üzerimde mezarlığın–, sonra korudan geçtik, yeniden tarlalara çıktık. İlginç en küçük bir şey yoktu buralarda. İki saatlik bir yolculuktan sonra, yazlık bir evin alt katına indirdiler ekselanslarımı. Duvarları açık mavi kâğıtla kaplı şirin, küçük bir odaya yerleştiler.</p>

  <p class="normal">Burada da uyuyamıyorum geceleri. Sabahları uykusuzluktan bitkin düşüyorum artık. Karımı dinlemek zorunda kalmadan öğleye dek yatıyorum. Uyumuyor, yarı uyur yarı uyanık yatıyorum öyle. Uyumadığımı bile bile düşler görüyorum. Öğleyin kalkıp alışkanlıkla masaya oturuyorum. Ama çalışmıyor, Katya’nın bana yolladığı küçük, sarı kaplı Fransız kitaplarıyla zaman geçiriyorum. Kuşkusuz, Rus yazarlarını okumam daha bir yurtseverce davranış olurdu, ama ne yalan söyleyeyim, özel bir ilgi duymuyorum ben Rus yazarlarına. İki üç ihtiyarın dışında, günümüzün edebiyatını bir edebiyat değil de, ancak yol alması için desteklenen, ürünlerinden istemeye istemeye yararlanılan bir çeşit el sanatı gibi görüyorum. Elde son derece güzel yapılmış bir şeyi bile olağanüstü diye nitelendirmenin; onu “ama”sız içtenlikle övmenin olanağı yoktur. Son on, on beş yıldır okuduğum yeni edebiyat üzerine de aynı şeyi söylemek gerekir: İlginç tek yapıt yoktur bu edebiyatta, “ama”sız söz edilemez hiçbirinden. Zekice yazılmış, güzel, ama ustalıktan yoksun; ustaca yazılmış, güzel, ama zekâdan yoksun ya da ustaca, zekice yazılmış, ama güzel değil.</p>

  <p class="normal">Fransız kitaplarının hem ustaca, hem zekice yazıldıklarını, hem de güzel olduklarını söylemeyeceğim. Onlar da doyurmuyorlar beni. Ama Rus kitapları gibi sıkıcı değiller. Sonra, yaratıcılığın Rus yazarlarında olmayan başlıca öğesi –kişisel özgürlük duygusu– pek seyrek rastlanan bir şey değildir onlarda. Daha birinci sayfada yazarının bir sürü koşulla, vicdanına ters düşen çelişkiyle kendi kendini kıskıvrak bağlamaya çalışmadığı bir kitap anımsamıyorum yeni Rus edebiyatında. Biri çıplak bedenden söz etmeye korkar, bir başkası psikolojik analizlerle bağlar elini kolunu, bir üçüncüsüne “insana karşı sıcak ilgi” gereklidir, bir dördüncüsü, birtakım görüşleri yaymaya çalıştığından kuşkulanılmasın diye mahsus doğayı anlatır sayfalarca… Biri ille de bir küçük esnaf, bir başkası da ille bir soylu olmak ister. Başkaları da başka şeyler kuşkusuz… Amaç, özen, zekâ var ama, özgürlük de yok, içinden geldiği gibi yazmak yürekliliği de. Yaratma gücünden söz edilemez kuşkusuz bu durumda.</p>

  <p class="normal">Güzel edebiyat denen şey üzerinde söyledim bütün bunları.</p>

  <p class="normal">Sözgelimi; toplumbilim, sanat vb., dallarında yazılan ciddi Rus yazılarına gelince, düpedüz korktuğum için okuyamıyorum onları… Çocukluğumda, gençlik yıllarımda nedense korkardım kapıcılarla tiyatro biletçilerinden. Hâlâ vardır bende bu korku. Şimdi de korkarım onlardan. İnsanların ancak anlayamadığı bir şeyden korktuğunu söylerler. Gerçekten, kapıcılarla tiyatro biletçilerinin neden öylesine kurumlu, kibirli, mağrur–nazik olduklarını anlamak çok güçtür. Ciddi yazıları okurken de duyuyorum aynı korkuyu. Olağanüstü kibir, generallere özgü oynak deyiş, yabancı otoriteleri küstahça küçümseme, büyük bir ustalıkla boş boş laf etmek… Anlayamadığım, beni korkutan şeylerdir bunlar. Bizim yazar doktorlarımızı, doğa bilimcilerimizi okurken alıştığım alçakgönüllülüğe, kibar–durgun deyişe de hiç benzemiyorlar. Bırakın bu çeşit yazıları, ciddi Rusların çevirdikleri ya da düzelttikleri çevirileri bile okuyamıyorum. Önsözlerin kibirli, horgörür havası; çevirenin dikkatimi toplamamı engelleyen açıklamalarının bolluğu; eli açık çevirmenin bütün yazıya ya da kitaba doldurduğu soru işaretiyle sic’ler<sup class="calibre3"><a href="../Text/cehov_split_040.html#footnote-100-17" id="footnote-100-17-backlink">[17]</a></sup> yazarın kişiliğine de, benim okur bağımsızlığıma da bir saldırı gibi geliyor bana.</p>

  <p class="normal">Bir zamanlar bölge mahkemesine bilirkişi çağırmışlardı beni. Duruşmaya ara verildiğinde bilirkişilerden biri, aralarında okumuş iki kadının da bulunduğu sanıklara savcının çok kaba davrandığına dikkatimi çekmişti. Bunu söyleyene savcının davranışının, ciddi yazılar yazan yazarların, yazılarında birbirlerine karşı davranışlarından kaba olmadığı yanıtını verdiğimde sözümde bir abartma bulunduğunu sanmıyorum. Gerçekten de bu çeşit yazılarında yazarların birbirlerine davranışları, insanın ağır bir duyguya kapılmadan sözünü edemeyeceği kadar çirkindir.</p>

  <p class="normal">Birbirlerine karşı da, eleştirdikleri yazarlara karşı da ya kendi kişiliklerini hiçe sayarak aşırı derecede saygılı davranıyorlar ya da tam tersine, bir gün damadım olacak Gnekker üzerine benim bu notlarımda yazdıklarımdan çok daha küçük düşürücü şeyler yazıyorlar. Ciddi yazıların olağan süsünü sorumsuzluk, niyet bozukluğu, dahası, yasadışı her çeşit suçlamalar oluşturmaktadır. Bu da genç doktorların yazılarında kullanmayı pek sevdikleri deyimle <span class="ideitalik">ultima ratio</span>’dur!<sup class="calibre3"><a href="../Text/cehov_split_040.html#footnote-100-18" id="footnote-100-18-backlink">[18]</a></sup> Bu çeşit ilişkilerin genç kuşak yazarlar üzerinde etkisini göstermesi kaçınılmazdı kuşkusuz. Edebiyatımızın son on, on beş yıldır kazandığı yeni değerlerin yapıtlarında erkek kahramanların çok votka içmelerini, kadın kahramanların ise yeterince temiz olmamalarını bu yüzden hiç yadırgamıyorum.</p>

  <p class="normal">Fransız kitaplarını okurken açık penceremden dışarı bakarım. Bahçe çitimizin sivri uçları ile sıkça üç beş ağaç görürüm. Çitin ötesinde yol, tarlalar vardır. Daha uzaklarda geniş çamlık uzanır. Bana haz veren bir şey yinelenir her gün. İkisi de sarışın, üstleri başları dökük, biri kız biri oğlan iki çocuk çite tırmanır, saçsız başımla eğlenirler. Bana şöyle seslenmek istediklerini okurum pırıl pırıl, küçücük gözlerinde: “Baksana hey, dazlak kafalı!” Ünümü de, rütbemi de hiç mi hiç umursamayan yalnızca bu iki çocuk var.</p>

  <p class="normal">Her gün konuğum olmaz. Nikolay ile Pyotr İgnatyeviç’in ziyaretlerinden söz edeceğim. Nikolay genellikle cumartesi, pazar günleri geliyor. Sözde iş için gelir, ama asıl amacı beni görmektir. Böyle günler büyük bir neşe okunur yüzünde. Oysa kışın hiç de neşeli değildi.</p>

  <p class="normal">Holde karşılarım onu.</p>

  <p class="normal">— Bir şey mi var Nikolay? –diye sorarım.</p>

  <p class="normal">Elini göğsüne bastırarak, gözlerinde tutkun bir gencin heyecanıyla yüzüme bakarak karşılık verir:</p>

  <p class="normal">— Ekselansları! Ekselansları! Tanrı cezamı versin ki! Olduğum yerde yıldırım çarpsın beni ki! Gaudeamus igitur yuventus!<sup class="calibre3"><a href="../Text/cehov_split_040.html#footnote-100-19" id="footnote-100-19-backlink">[19]</a></sup></p>

  <p class="normal">Sonra tutkuyla öper omuzlarımı, giysimin kolunu, düğmelerimi.</p>

  <p class="normal">— Üniversitede işler yolunda mı? –diye sorarım.</p>

  <p class="normal">— Ekselansları! Çok doğru söylüyorum…</p>

  <p class="normal">Hiç gereği yokken yemin edip durur her şey için. Çok geçmeden canımı sıkmaya başlar bu yeminleri. Mutfağa yollarım onu. Yemek verirler ona orada. Pyotr İgnatyeviç de cumartesi, pazarları gelir. Onun amacı da beni görmek, düşüncelerini benimle paylaşmaktır. Genellikle masanın yakınında bir yere oturur. Alçakgönüllü, sevimli, akıllı uslu bir oturuşu vardır. Ayak ayak üstüne atmaya ya da dirseğini masaya dayamaya cesaret edemez. Dergilerde, kitaplarda okuduğu, ona göre son derece ilginç, önemli yeniliklerden durgun, heyecansız bir sesle, akıcı bir dille, en güzel sözcükleri seçerek söz eder durmadan. Bu yeniliklerin hepsi birbirine benzer. Sonunda hep aynı kapıya çıkarlar: Bir Fransız yeni bir şey bulmuş, başka biri de –bu kez bir Alman– bu bulguyu daha 1870 yılında bir Amerikalının bulduğunu kanıtlayarak Fransız’ın foyasını meydana çıkarmış, bir üçüncüsü de –bu da bir Alman’dır– öteki iki bilim adamına, mikroskobun altında hava kabarcıklarını dokulardaki siyah renk maddesi sanarak yanıldıklarını delilleriyle gösterip ikisini de mat etmiştir. Beni güldürmek istediği zamanlar bile –tezini savunuyormuş gibi– uzun uzun, en küçük ayrıntılara inerek konuşur Pyotr İgnatyeviç. Tarihlerde de, dergi sayılarında da, adlarda da yanılmamaya çalışarak bir bir sayar yararlandığı kaynakları. Bu arada yalnızca Pti değil, ille de Jean Jacques Pti der. Akşam yemeğine kaldığı da olur bazen. Yemek süresince de anlatır durur aynı şeyleri.</p>

  <p class="normal">Sofradakileri bıktırır. Gnekker ile Liza onun yanında füglerden, kontrpuanlardan, Brahms’dan söz edecek olsalar alçakgönüllü bir tavırla yere indirir bakışlarını. Bozulur; benim gibi, onun gibi ciddi kişilerin yanında böyle basit şeylerden söz edilmesine gücenir.</p>

  <p class="normal">Pyotr İgnatyeviç’in canımı, onu yüzyıllardan beri görüyormuşum, dinliyormuşum gibi sıkması için –burada içinde bulunduğum ruhsal durumda– dört beş dakika yeter. Çok geçmeden nefret etmeye başlarım zavallıdan. Durgun, heyecansız sesi, akıcı dili tepemi attırır. Anlattığı şeyler gözümü döndürür… Son derece iyi duygular besler bana karşı Pyotr İgnatyeviç. Sırf bana hoş zaman geçirtmek için konuşur. Ben de borcumu, gözlerinin içine onu hipnotize etmek istiyormuşum gibi bakarak öderim, “Git, git, git…” diye geçiririm içimden o anda. Ama bakışımla yaptığım bu baskıdan etkilenmez. Oturur, oturur, oturur…</p>

  <p class="normal">Pyotr İgnatyeviç karşımda otururken şu düşünceyi atamam içimden bir türlü: “Ben ölünce kesin onu atayacaklar yerime.” Zavallı dersliğim, kaynakları kurumuş bir vaha gibi gelir gözlerimin önüne. Bu çeşit düşüncelerimin suçlusu ben değilim de oymuş gibi, güler yüz gösteremem artık Pyotr İgnatyeviç’e. Susarım, surat asarım. Her zamanki alışkanlığıyla gene Alman bilim adamlarını göklere çıkarmaya başlayınca babacan bir tavırla takılmam ona artık, canım sıkkın mırıldanırım:</p>

  <p class="normal">— Hepsi eşektir sizin Almanlarınızın…</p>

  <p class="normal">Aslında –toprağı bol olsun– Profesör Nikita Kirilov’un bir gün Revel’de Pigorov ile banyo alırken, çok soğuk olan suya kızıp “Alçak Almanlar!” diye küfretmesiyle aynı şeydir bu. Çok kaba davranırım Pyotr İgnatyeviç’e. Ancak giderken pencereden bakıp çitin üstünde gri şapkasını görünce, “Bağışlayın beni dostum!” diye seslenmek gelir içimden.</p>

  <p class="normal">Kışın, olduğundan da sıkıcı geçer akşam yemeklerimiz. Şimdi artık basbayağı nefret ettiğim, küçük gördüğüm Gnekker hemen her gün bizde yiyor yemeğini. Eskiden hiç sesimi çıkarmadan katlanırdım onun varlığına. Oysa şimdi karımın da, Liza’nın da yüzünü kızartacak biçimde taşlar atıyorum ona. Öfkeye kalıp düpedüz budalaca şeyler söylüyorum. Neden böyle söylediğimi kendim de bilmeden söylüyorum… Bir gün öyle oldu gene. Gnekker’in yüzüne küçümser bir tavırla uzun uzun baktıktan sonra, damdan düşer gibi şu dizeleri okudum:</p>

  <p class="normal"><span class="ideitalik">İsterlerse tavuklardan alçağa da inebilirler kartallar,</span></p>

  <p class="normal"><span class="ideitalik">Ama tavuklar bulutlara yükselemezler hiç…</span></p>

  <p class="normal">Asıl canımı sıkan, tavuk Gnekker’in kartal profesörden çok çok akıllı görünmesidir. Karımla kızımın ondan yana olduklarını bildiği için şöyle bir taktik güder Gnekker. Attığım taşlara alçakgönüllü bir susuşla karşılık verir –“Bunadı zavallı, karşılık vermeye değmez…” diye mi geçirir içinden acaba?– ya da gülümseyerek alay eder benimle. İnsan bazen nasıl küçülebiliyor, şaşılacak şeydir! Hep aynı şeyleri düşlerim sofrada, Gnekker’in usta bir serüven adamı olduğunun anlaşıldığını; karımla Liza’nın geç de olsa gerçeği, yanıldıklarını anlayacakları, o zaman onları nasıl kızdıracağımı… Evet, bir ayağım çukurdayken böylesine basit şeyler düşlüyordum işte…</p>

  <p class="normal">Üzerine ancak eskiden kulaktan dolma bir şeyler bildiğim aile anlaşmazlığı ile de karşılaştığım oluyor şimdilerde. Benim için ne denli yüz kızartıcı olursa olsun, geçenlerde akşam yemeğinden sonra ortaya çıkan böyle bir anlaşmazlığı anlatacağım.</p>

  <p class="normal">Odamda oturmuş pipomu içiyordum. Her zaman olduğu gibi karım geldi gene yanıma. Hazır havalar iyiyken, boş zamanım da varken Harkov’a gidip bizim şu Gnekker’in kimin nesi olduğunu öğrenmemin çok iyi olduğu olacağını anlatmaya başladı.</p>

  <p class="normal">— Pekâlâ, gideceğim… –dedim.</p>

  <p class="normal">Karım, benden hoşnut, kalktı, kapıya yürüdü. Ama sonra birdenbire döndü:</p>

  <p class="normal">— Sırası gelmişken bir şey daha söylemek istiyorum sana –dedi.– Biliyorum, kızacaksın, ama seni uyarmak da görevimdir… Bağışla beni Nikolay Stepaniç, tanıdıklar, komşular Katya’ya çok sık gittiğinin dedikodusunu etmeye başladılar. Zeki, bilgili bir kadındır, buna bir diyeceğim yok. Evet, onun yanında olmak haz verir insana. Ne var ki, senin yanında, senin durumunda bir kimsenin, nasıl söylesem, onunla bir arada olmaktan haz duyması tuhaf kaçıyor… Üstelik, herkesin onu nasıl tanıdığına da biliyorsun…</p>

  <p class="normal">Birden kan beynime sıçradı. Gözlerimde şimşekler çaktı. Başımı ellerimin arasına alıp fırladım yerimden. Ayaklarımı yere vurarak, hiç de benim sesime benzemeyen bir sesle bağırmaya başladım:</p>

  <p class="normal">— Yalnız bırakın beni! Yalnız bırakın beni! Bırakın!..</p>

  <p class="normal">O anda yüzüm korkunç, sesim çok tuhaf olmalıydı. Karım bembeyaz kesildi birden çünkü. O da kendisininkine benzemeyen bir sesle bağırmaya başladı. Bizim bağrışmamıza Liza ile Gnekker, sonra Yegor geldi koşarak…</p>

  <p class="normal">— Yalnız bırakın beni! –diye bağırıyordum.– Defolun! Yalnız bırakın beni!</p>

  <p class="normal">Bacaklarım uyuşmuştu. Hiç yoktular sanki bacaklarım. Birisinin kucağına yığıldığımı hissettim. Sonra birisinin ağladığını duydum, arkasından bayıldım. Üç saat gelemedim kendime.</p>

  <p class="normal">Şimdi biraz da Katya’dan söz edelim. Her gün akşamüzeri geliyor bana. Bunun komşuların da, tanıdıkların da gözünden kaçmasının olanağı yoktur kuşkusuz. Bir dakika oturduktan sonra arabayla dolaştırmak için götürüyor beni. Kendi atı, bu yaz aldığı bir de yeni yaylısı var Katya’nın. Genel olarak zengin bir yaşam sürüyor. Biraz ötede, geniş bir bahçesi olan pahalı bir yazlık ev kiraladı. Kentteki bütün eşyasını buraya taşıttı. İki oda hizmetçisi kadınla bir arabacısı var… Sık sık şöyle soruyorum ona:</p>

  <p class="normal">— Babandan kalan parayı tüketince neyle geçineceksin Katya?</p>

  <p class="normal">— Bunu o zaman düşünürüm –diye karşılık veriyor.</p>

  <p class="normal">— Yavrucuğum, çok daha ciddi bir ilgiye değer bu para. İyi ve soylu bir insan, dürüst bir alın teriyle kazanmıştır onu.</p>

  <p class="normal">— Bunu daha önce de söylemiştiniz. Biliyorum.</p>

  <p class="normal">Tarlalardan geçip, penceremden görünen çamlığa gireriz. İçimdeki şeytan üç dört ay sonra ben ölünce bu çamların, kuşların, gökyüzündeki şu beyaz bulutların yokluğumu fark etmeyeceklerini kulağıma fısıldar, ama eskisi gibi güzel görünür gözüme gene doğa. Katya hoşlanır yaylıyı sürmekten. Havanın güzel olması, yanında oturmam neşe verir ona. Keyiflidir, öyle sert, kırıcı değildir şimdi.</p>

  <p class="normal">— Siz çok iyi bir insansınız Nikolay Stepaniç –der.– Hiç kimseye benzemiyorsunuz. Sizi oynayabilecek bir artist yoktur yeryüzünde. Sözgelimi, beni ya da Mihail Fyodoroviç’i kötü bir artist bile oynayabilir, ama sizi hiç kimse oynayamaz. Kıskanıyorum sizi, hem çok kıskanıyorum! Söyleyin, neyim ben? Bir neyim?</p>

  <p class="normal">Bir an düşündükten sonra sorar:</p>

  <p class="normal">— Olumsuz bir insanım, değil mi Nikolay Stepaniç?</p>

  <p class="normal">— Evet.</p>

  <p class="normal">— Hım… Ne yapabilirim öyleyse?</p>

  <p class="normal">Ne yanıt verilir bu soruya? “Çalış” ya da “varını yoğunu yoksullara dağıt” –“önce kendini tanı” diye kolay bir yanıt verilebilir. Böyle kolay bir yanıt vermekten kaçındığım için ne söyleyeceğimi bilemem.</p>

  <p class="normal">İç hastalıkları doktoru arkadaşlarım “her olayı ayrı, başlı başına düşünmeyi” öğretirler öğrencilerine. Ders kitaplarında kalıp olarak salık verilen yolların bazı durumlarda hiç mi hiç işe yaramadıklarını anlamak için bu öğüde kulak vermek gerekir. Ruhsal hastalıklar için de söz konusudur aynı şey.</p>

  <p class="normal">Ama bir yanıt vermem gerekir Katya’ya. Şöyle derim:</p>

  <p class="normal">— Boş çok zamanın var dostum. Bir şeyle ilgilen. Sahi neden aktrisliğe başlamıyorsun gene? Yeteneğin varken…</p>

  <p class="normal">— Yapamam…</p>

  <p class="normal">— Bir kurbanmışsın gibi söylüyorsun bunu. Hoşuma gitmiyor bu, dostum. Suç sende. Anımsa, insanlara, düzene kızmakla başladın, ama bu ikisinin düzelmesi için bir şey yapmadın, bir çaba harcamadın. Kötülüklerle cenkleşmedin, hemen yoruluverdin. Savaşın değil, kendi güçsüzlüğünün kurbanısın sen. Eh, o zaman gençtin, deneyimsizdin. Şimdi her şey bambaşka olabilir. Sahi, tiyatroya gir gene! Çalışır, kutsal sanata hizmet edersin…</p>

  <p class="normal">Sözümü keser Katya:</p>

  <p class="normal">— Kurnazlığı bırakın Nikolay Stepaniç. Gelin baştan bir anlaşma yapalım sizinle: Aktörlerden, aktrislerden, yazarlardan söz edelim ama, sanata ilişmeyelim. İyi, az rastlanan üstün bir insansınız. Ama onu yürekten kutsal sayacak derecede yakından tanımıyorsunuz sanatı. Sanata karşı bir duyarlık yok içinizde. Ömrünüz boyunca çalışıp durdunuz, bu duyarlığı edinecek zamanınız olmadı… –Sinirli sinirli sürdürür konuşmasını Katya– Sözün kısası… Hoşlanmıyorum sanat üzerine bu çeşit konuşmalardan! Sevmiyorum! Hem öylesine bayağılaştırdılar ki sanatı!</p>

  <p class="normal">— Kim bayağılaştırdı?</p>

  <p class="normal">— Sanatçıların kendileri, sarhoşluklarıyla. Gazeteciler, ona karşı küstahça davranışlarıyla. Kafası çalışan insanlar felsefeyle…</p>

  <p class="normal">— Felsefenin işi ne burada?</p>

  <p class="normal">— Hem de çok. Bir insan felsefeye başvurdu mu, anlamıyor demektir.</p>

  <p class="normal">Konuşmamızın gene kırıcı bir biçime dökülmemesi için konuyu değiştiririm. Sonra uzun süre susarım. Çamlıktan çıkıp Katya’nın yazlık evine yöneldiğimizde dönerim eski konumuza.</p>

  <p class="normal">— Aktrisliğe yeniden başlamayı neden istemediğimi hâlâ söylemedin?</p>

  <p class="normal">Birden kıpkırmızı olur Katya,</p>

  <p class="normal">— Nikolay Stepaniç –diye haykırır,– bu kadarı da fazla artık! Gerçeği bağıra bağıra söylememi mi istiyorsunuz? Bu… Bu o kadar hoşunuza gidecekse buyurun! Yeteneğim yok. Yeteneksizim! Hem çok gururluyum! Oldu mu?</p>

  <p class="normal">Böylesine bir itiraftan sonra yüzünü öte yana çevirir, ellerinin titrediğini gizlemek için hızlı hızlı sallar dizginleri.</p>

  <p class="normal">Katya’nın evine yaklaştığımızda daha uzaktan görürüz bahçe kapısının önünde dolaşıp duran, bizi sabırsızlıkla bekleyen Mihail Fyodoroviç’i. Katya canı sıkkın,</p>

  <p class="normal">— Gene Mihail Fyodoroviç –der.– Alıp götürün onu buradan lütfen! Bıktırdı beni artık! Kabak tadı verdi… Allah kahretsin!</p>

  <p class="normal">Çoktan gitmiş olması gerekmektedir yurtdışına Mihail Fyodoroviç’in. Ama her hafta erteliyor gidişini. Son zamanlarda birtakım değişiklikler oldu onda: Yüzü daha bir süzüldü sanki, içkiden sarhoş olmaya başladı –oysa eskiden dokunmazdı ona içki– siyah kaşlarına ak düştü. Yaylı kapının önünde durunca sevincini de, sabırsızlığını da gizleyemez Mihail Fyodoroviç. Katya ile benim arabadan inmemize büyük bir heyecanla yardım eder. Sorular yağdırır birbiri peşinden. Güler, ellerini ovuşturur. Eskiden yalnızca bakışlarında gördüğüm o munis, yalvarmaklı, temiz anlatım şimdi bütün yüzüne yayılmıştır. Sevinçlidir, ama sıkılır aynı zamanda. Bu sevincinden, her akşam Katya’ya gelmek alışkanlığından sıkılır. Gelişini, “Bir iş için geçiyordum, şöyle bir uğrayayım dedim.” gibi çocukça bir mazeretle açıklamayı gerekli görür.</p>

  <p class="normal">Üçümüz birlikte eve gireriz. Önce çay içeriz. Sonra masaya, tanıdık iki deste kâğıtla büyük bir kalıp peynir, meyve, köpüklü Kırım şarabı gelir. Konuştuğumuz konular yeni değildir. Kışın konuştuğumuz şeyleri konuşuruz gene. Üniversiteye de, öğrencilerde de, edebiyata da, tiyatroya da veryansın ederiz. Hava nefret dolu sözlerle giderek daha bir katılaşır, boğucu olur. Kışın olduğu gibi iki değil, tam üç kara kurbağası zehirlenmektedir onu soluklarıyla. Bize hizmet eden oda hizmetçisi kadın, armonika sesini andıran kadife gibi bariton kahkahanın yanında, vodvillerde generallerinkini andıran tatsız, titrek bir kahkaha daha duyar: “He–he–he…”</p>

  <p class="normal1">5</p>

  <p class="normal">Halk arasında “serçe gecesi” denen gök gürültülü, şimşekli, yağmurlu, fırtınalı geceler vardır. Böyle bir gece de benim kişisel yaşamımda oldu…</p>

  <p class="normal">Bir gece geç saat –gece yarısını geçmişti– uyandım birden, yatağımdan fırladım. Ansızın ölecekmişim gibi geliyordu bana nedense. Neden öyle sanıyordum? Sonumun geldiğini gösteren bir belirti yoktu bedenimin bir yerinde. Ama ruhumu, gökyüzünde ansızın korkunç bir kızıllık görmüşüm gibi bir korku kemiriyordu.</p>

  <p class="normal">Çabucak yaktım lambayı. Sürahiyi ağzıma dayayıp su içtim. Sonra açık pencereye koştum. Çok güzel bir hava vardı dışarıda. Kuru otla, çok hoş bir şey daha kokuyordu. Bahçe çitinin sivri uçlarına, pencerenin dibindeki cılız, uykulu ağaçlara, yola, karanlık çamlığa baktım. Gökyüzünde insana huzur veren parlak bir ay ışıyordu. Tek bulut yoktu. Derin bir sessizlik kaplamıştı her yanı. Tek yaprak kıpırdamıyordu. Her şey bana bakıyor, kulak kabartıyor, nasıl öleceğimi görmeye hazırlanıyordu sanki…</p>

  <p class="normal">Dehşet içindeydim. Pencereyi kapayıp yatağıma koştum. Nabzımı yokladım. Bileğimde bulamayınca şakaklarımda, sonra çenemin altında aradım onu, gene bileğime baktım. Bileğim de, şakaklarım da, çenemin altı da buz gibiydi. Terden ıpıslaktı. Giderek sıklaşıyordu soluğum. Titriyordum. İçimde bir şeyler oluyordu. Yüzümde, başımın tepesinde bir örümcek dolaşıyordu sanki.</p>

  <p class="normal">Ne yapabilirdim? Bizimkileri mi çağırsaydım? Yo, hayır. Karımla Liza’nın odama girdiklerinde ne yapacaklarını bilmiyordum.</p>

  <p class="normal">Başımı yastığın altına soktum, bekledim, bekledim… Sırtım buz gibiydi, içe doğru çekiliyordu sanki. Ölüm bana arkadan, sessizce yaklaşıyormuş gibi bir duygu vardı içimde…</p>

  <p class="normal">Gecenin sessizliğinde bir kuş sesi duyuldu ansızın:</p>

  <p class="normal">— Kivi–kivi!</p>

  <p class="normal">Kuşun nerede, göğsümün içinde mi, dışarıda mı öttüğünü bilemiyordum:</p>

  <p class="normal">— Kivi–kivi!</p>

  <p class="normal">Tanrım, ne korkunç bir şeydi o! Biraz daha su içsem iyi olacaktı ama, gözlerimi açmaya, başımı kaldırmaya korkuyordum. Sınırsız bir dehşet içindeydim. Neden korktuğumu anlamıyordum bir türlü. Yaşamak istediğim için mi, yoksa beni yeni, henüz bilmediğim bir acı beklediği için mi korkuyordum?</p>

  <p class="normal">Yukarıda, üst katta biri inliyor mu, gülüyor mu belli değildi… Kulak kabartıyordum. Çok geçmeden merdivenlerde bir ayak sesi duyuldu. Biri çabuk çabuk iniyordu alt kata. Sonra gene yukarı çıktı. Bir dakika sonra alt katta duyuldu aynı ayak sesi. Odamın kapısının önünde biri içeriyi dinlemeye başladı.</p>

  <p class="normal">— Kim var orada? –diye bağırdım.</p>

  <p class="normal">Kapı açıldı. Cesaretle açtım gözlerimi. Karımı gördüm. Yüzü kireç gibiydi, gözleri şişmişti ağlamaktan.</p>

  <p class="normal">— Uyuyor musun Nikolay Stepaniç? –diye sordu.</p>

  <p class="normal">— Ne istiyorsun?</p>

  <p class="normal">— Tanrı aşkına bir gidiver Liza’nın yanına, bakıver neyi var. Bir şeyler oluyor ona…</p>

  <p class="normal">Artık yalnız olmadığım için hoşnut,</p>

  <p class="normal">— Pekâlâ… hemen… –diye mırıldandım.– Geliyorum…</p>

  <p class="normal">Karımın arkasından çıktım. Merdivenleri çıkarken karımın anlattıklarını dinliyor, ne var ki heyecandan bir şey anlamıyordum. Karımın elindeki mumdan aydınlık lekeler düşüyordu basamaklara. Uzun gölgelerimiz titreşiyordu duvarlarda. Ayaklarım geceliğimin eteklerine dolaşıyordu. Soluk soluğaydım. Arkamdan bir şey kovalıyor, beni sırtımdan yakalamak istiyor gibi geliyordu bana. “Şimdi öleceğim, şu merdivende…” diye geçiriyordum içimden, “Hemen…” Ama merdiveni çıktık işte, İtalyan pencereli karanlık koridoru da geçtik… Liza’nın odasına girdik.</p>

  <p class="normal">Liza, karyoladan çıplak ayaklarını sarkıtmış, üzerinde bir gömlekle oturuyordu. İnliyordu.</p>

  <p class="normal">Bizim getirdiğimiz mumun ışığından gözlerini yumdu.</p>

  <p class="normal">— Ah, Tanrım… Ah Tanrım! –diye mırıldandı.– Yapamıyorum, yapamıyorum…</p>

  <p class="normal">— Liza, yavrum, neyin var? –dedim.</p>

  <p class="normal">Beni görünce bir çığlık attı Liza. Boynuma atıldı. Hıçkıra hıçkıra ağlamaya başladı.</p>

  <p class="normal">— Babacığım, beni iyi yürekli babacığım… Biricik babacığım… Sevgili babacığım… Neyim var bilmiyorum… Çok fenayım!</p>

  <p class="normal">Kucaklıyordu beni, öpüyordu. Daha bebekken ondan duyduklarıma benzer tatlı sözler mırıldanıyordu.</p>

  <p class="normal">— Sakin ol yavrucuğum, Tanrı yardımcın olsun. Ağlama. Ben de fenayım…</p>

  <p class="normal">Üstünü örtmeye çalışıyordum Liza’nın. Karım da içecek bir şey veriyordu ona. Karyolanın çevresinde çarpışıp duruyorduk. Bir ara omzum omzuna değdi. Bir zamanlar çocuklarımızı birlikte yıkayışımız geldi aklıma o anda.</p>

  <p class="normal">Karım yalvarıyordu bana:</p>

  <p class="normal">— Yardım et ona, yardım et! Bir şeyler yap!</p>

  <p class="normal">Elimden ne gelirdi? Yapabileceğim bir şey yoktu. Bir ağırlık vardı kızcağızın ruhunda, ama bunun ne olduğunu bilmiyordum, anlamıyordum. Mırıldanıyordum yalnızca:</p>

  <p class="normal">— Bir şey yok, bir şey yok… Geçecek… Uyu kızım hadi, uyu…</p>

  <p class="normal">Tam o anda –sanki inadına– bir köpek uludu bahçemizde. Önce durgun, kararsızdı uluması, sonra yükseltti sesini. Bir incelip bir kalınlaşıyordu sesi… Köpek uluması ya da baykuş ötmesi gibi belirtileri hiç önemsemezdim eskiden, ama o anda bir şey gelip saplandı yüreğime sanki. Bu köpek ulumasını kendi kendime açıklamak için acele ettim.</p>

  <p class="normal">“Büyütülecek bir şey yok ortada… –diye geçiriyordum içimden.– Bir organizmanın başka bir organizmaya etkisi… Sinirlerimin aşırı gerginliği karıma, Liza’ya, köpeğe geçti, hepsi o kadar… Önseziyi de, düşü de organizmaların birbirine bu etkisiyle açıklıyorlar…”</p>

  <p class="normal">Liza’ya reçete yazmak için biraz sonra odama indiğimde ölümümün yakın olduğunu düşünmüyordum artık. Ama ruhuma öylesine bir ağırlık, öylesine bir sıkıntı çökmüştü ki, birdenbire ölmediğime üzülüyordum şimdi. Odanın ortasında kıpırdamadan duruyordum. Liza için ne yazacağımı düşünüyordum. Uzun süre durdum öyle. Biraz sonra kesildi üst katta inilti, ben de vazgeçtim ilaç yazmaktan. Ama hâlâ dikiliyordum odanın ortasında…</p>

  <p class="normal">Bir ölüm sessizliği kaplamıştı ortalığı. Yazarın birinin söylediği gibi, kulakları çınlatan bir sessizlikti bu. Zaman geçmek bilmiyordu. Ayın pencere pervazında oluşturduğu ışıktan çizgiler donup kalmışlar gibi yerlerini değiştirmiyorlardı… Ortalığın aydınlanmasına daha çok vardı…</p>

  <p class="normal">Birden bahçe kapısının gıcırdayarak açıldığını duydum. Sessizce yaklaştı biri, sıska ağaçların birinden bir dal kopardı, dalla usulca vurdu penceremin camına. Alçak sesle çağırıyordu beni birisi:</p>

  <p class="normal">— Nikolay Stepaniç! Nikolay Stepaniç!</p>

  <p class="normal">Pencereyi açtım. Düş görüyorum sandım bir an. Penceremin dibinde, parlak ay ışığında siyah giysili bir kadın, duvara iyice sokulmuş, gözlerini iri iri açmış, bana bakıyordu. Ay ışığının doğaüstü bir biçim verdiği yüzü bembeyazdı, sertti, mermeri andırıyordu. Çenesi titriyordu.</p>

  <p class="normal">— Benim… –dedi.– Ben… Katya!</p>

  <p class="normal">Kadınların gözleri iri, siyah görünür ay ışığında. İnsanlar da daha bir uzun boylu, soluk benizli… İlk anda belki bu yüzden tanıyamamıştım. Katya’yı.</p>

  <p class="normal">— Neyin var?</p>

  <p class="normal">— Bağışlayın –dedi Katya.– Birden dayanılmaz bir ağırlık doldurdu ruhumu… Duramadım, arabaya atlayıp geldim… odanızda ışık olduğu için… Vurdum camınıza… Bağışlayın… Ah, ne fenayım bilemezsiniz! Ne yapıyordunuz?</p>

  <p class="normal">— Hiç… Uykum kaçtı gene.</p>

  <p class="normal">— Acayip bir önseziye kapıldım birden… Ama neyse, önemi yok artık.</p>

  <p class="normal">Kaşlarını kaldırdı. Yaşlar parladı gözlerinde. Çoktan beri kayıplara karışmış, o bildik güven anlatımı aydınlattı yüzünü.</p>

  <p class="normal">Kollarını bana doğru uzatarak yalvarmaklı bir sesle,</p>

  <p class="normal">— Nikolay Stepaniç! –dedi.– İki gözüm, bir dileğim olacak sizden… Yalvarırım… Size beslediğim dostluk duygumu, saygımı küçük görmüyorsanız, sizce bunların küçücük de olsa bir anlamı, değeri varsa, kabul edin dileğimi!</p>

  <p class="normal">— Ne istiyorsun?</p>

  <p class="normal">— Paralarımı alın Nikolay Stepaniç, hepsi sizin olsun!</p>

  <p class="normal">— Söylediğin şey bak! Ne yapacağım senin paranı?</p>

  <p class="normal">— Hastasınız, tedavi için bir yere gidersiniz… Tedavi olmanız gerek. Alacak mısınız paralarımı? Evet mi? Hadi söyleyin anam babam, evet mi?</p>

  <p class="normal">Büyük bir heyecanla gözlerimin içine bakarak yineledi Katya:</p>

  <p class="normal">— Evet mi? Alacak mısınız?</p>

  <p class="normal">— Hayır dostum, almayacağım… Teşekkür ederim.</p>

  <p class="normal">Sırtını döndü bana. Başını önüne eğdi. Aramızda paranın artık sözü edilmemesi gerektiğini anlatacak ölçüde kesin olmalıydı yanıtım.</p>

  <p class="normal">— Hadi eve git, yat Katya –dedim.– Yarın görüşürüz.</p>

  <p class="normal">Katya üzgün,</p>

  <p class="normal">— Beni dost kabul etmediğiniz anlamına mı geliyor bu? –diye sordu.</p>

  <p class="normal">— Böyle bir şey söylemedim. Ama senin paranın bir yararı olamaz bana artık Katya.</p>

  <p class="normal">Sesini iyice alçalttı Katya,</p>

  <p class="normal">— Affedersiniz… –dedi.– Anlıyorum sizi… Benim gibi… bir aktris eskisine… borçlanmayı… Neyse, hoşça kalın…</p>

  <p class="normal">Çabuk adımlarla uzaklaştı. “Güle güle” bile diyemedim arkasından.</p>

  <p class="normal1">6</p>

  <p class="normal">Harkov’dayım.</p>

  <p class="normal">İçinde bulunduğum ruhsal durumla cenkleşmenin bir yararı olmayacağı, hem buna gücüm de yetmeyeceği için son günlerimin –görünüşte bile olsa– kusursuz olmasına karar vermiştim. Aileme karşı haksızsam –ki çok iyi biliyordum bunu– onun istediğini yapacaktım. Harkov’a mı gitmem isteniyordu, gidecektim. Ayrıca, son zamanlarda her şeye karşı öylesine ilgisiz, umursamaz olmuştum ki, nereye gidersem gideyim, hepsi birdi benim için. Harkov’a da gitsem, Paris’e de, Berdiçev’e de… değişmezdi.</p>

  <p class="normal">Öğleyin saat on ikide geldim buraya. Katedralin yakınında bir otele indim. Tren çok sarsmıştı beni. Cereyanda da kalmıştım. Şimdi karyolada oturuyor, başım ellerimin arasında, <span class="ideitalik">tic</span>’imi bekliyordum. Çıkmalıydım, tanıdık profesörleri görmeye gitmeliydim. Ama içimde bir istek yoktu. Gücüm de…</p>

  <p class="normal">Yaşlı koridor hizmetçisi geldi, yatak takımının olup olmadığını sordu. Beş dakika oyaladım hizmetçiyi odamda. Uğruna buralara kadar geldiğim Gnekker’e ilişkin bazı sorular sordum ona. Doğma büyüme Harkovluydu ihtiyar. Beş parmağını bildiği gibi biliyordu kenti. Ama Gnekker soyadını taşıyan bir aile anımsamıyordu. Çiftlikleri sordum, aynı yanıtı verdi…</p>

  <p class="normal">Koridorda biri vurdu saat. Sonra ikiyi, üçü… Ölümümü beklediğim şu son aylarım tüm yaşamımdan uzun geliyordu bana. Zamanın böylesine yavaş geçmesine şimdiki gibi alışamamıştım hiç. Eskiden garda tren beklerken ya da sınavda otururken on beş dakika bitmek bilmezdi bazen. Oysa şimdi karyolada bütün bir gece kıpırdamadan oturabiliyor, yarın da, yarından sonra da gene böyle uzun, sıkıcı bir gecenin olacağını düşünebiliyorum büyük bir soğukkanlılıkla.</p>

  <p class="normal">Koridordaki saat beşi vurdu, altıyı, yediyi vurdu… Hava kararmaya başlamıştı.</p>

  <p class="normal">Belirsiz bir ağrı vardı yanağımda: <span class="ideitalik">Tic</span>’im başlıyordu. Kendimi düşüncelerle oyalamak için, her şeye karşı kayıtsız olduğum zamanlardaki dünya görüşümü düşündüm. Şöyle soruyordum kendi kendime: “Ben, ünlü bir kişi, üçüncü derecede devlet memuru olan ben niçin bu dar otel odasındayım? Başkasının olan, rengi atmış bir battaniye serili bu karyolada niçin oturuyorum? Niçin bir ucuz teneke lavaboya bakıyorum, koridordaki eski saatin tıngırtısına kulak kesiliyorum? Benim ünüme, toplumsal durumuma yakışır mı bütün bunlar?” Gülümseyerek karşılık veriyordum bu sorulara. Bir zamanlar –gençliğimde– ünün önemini, tanınmış kişilerin sözde bulundukları o yüce yerin değerini gözümde büyütürken içine düştüğüm saflık gülünç geliyordu bana. Ünlüydüm işte, adımdan saygıyla söz ediyordu herkes. Resmim “Niva”da, “Resimlerle Bütün Dünya”da çıkmıştı. Yaşam öykümü bir Alman dergisinde bile okumuştum… Sonuç? Yabancı bir kentte, başka birinin karyolasında yapayalnız oturuyordum. Ağrıyan yanağımı ovuşturuyordum avucumla… Aile içi çatışmalar, alacaklıların acımasızlığı, demiryolu görevlilerinin kabalığı, kimlik kartı düzeninin ortaya çıkardığı güçlükler, içkili lokantalardaki pahalı, ama sağlığa zararlı yemekler, toplumdaki genel görgüsüzlükle ilişkilerdeki bayağılık… Bütün bunlar, bu arada daha bir sürü şey bana en azından, ancak kendi ara sokağında tanınan bir küçük esnaf kadar dokunuyordu işte… Öyleyse nerede kalıyordu durumumun üstünlüğü, ayrıcalığı? Tutalım, şimdi olduğumdan yüz kat ünlüyüm… Anayurdumun övündüğü bir kahramanım… Bütün gazetelerde hastalığımın son durumundan söz ediliyor her gün, arkadaşlarımdan da, öğrencilerimden de, halktan da durmadan telgraflar yağıyor… Bütün bunlar da engel olamazdı başka birinin yatağında mutsuz, yapayalnız ölmeme…</p>

  <p class="normal">Kimsenin bir suçu yoktur bunda. Günah kişioğlundadır. Hiç sevmiyordum ünümü… Aldattı beni gibi geliyordu bana.</p>

  <p class="normal">Saat onda daldım. <span class="ideitalik">Tic</span>’ime karşın rahat uyuyordum. Uyandırmasaydılar, daha uzun süre uyuyacaktım. Saat biri geçiyordu, birden vurdular odamın kapısına.</p>

  <p class="normal">— Kim o?</p>

  <p class="normal">— Telgrafınız var efendim!</p>

  <p class="normal">Telgrafı alırken söyleniyordum koridor hizmetçisine:</p>

  <p class="normal">— Sabah verseydiniz olmaz mıydı şunu? Bir daha uyuyamam artık.</p>

  <p class="normal">— Affedersiniz efendim. Işığınız yanıyordu, uyanıksınız sandım da…</p>

  <p class="normal">Açtım telgrafı. Kimden geldiğine baktım önce: Karımdandı. Ne istiyordu acaba?</p>

  <p class="normal">“Dün gizliden nikâhlandılar Gnekker ile Liza. Dön.”</p>

  <p class="normal">Telgrafı okuduktan sonra bir an korkuya kapıldım. Liza ile Gnekker’in davranışı değildi beni korkutan. Bu evlilik haberini karşıladığım kayıtsızlıktan korkmuştum. Filozoflarla gerçek bilgelerin kayıtsız olduklarını söylerler. Doğru değildir. Kayıtsızlık ruhun felci, bir çeşit erken ölümdür.</p>

  <p class="normal">Gene yattım. Kendimi oyalayabileceğim düşünceler aramaya koyuldum. Neyi düşünebilirdim? Görünüşe bakılırsa, her şeyi düşünmüştüm. Bende düşünce uyandırabilecek bir şey kalmamıştı.</p>

  <p class="normal">Gün ağarırken dizlerimi kollarımın arasına almış, yatağın içinde oturuyor, yapabileceğim bir şey olmadığı için kendi kendimi tanımaya çalışıyordum. “Kendini tanı…” son derece yararlı, güzel bir öğüttür bu. Ne yazık ki, eskiler bilemediler ondan nasıl yararlanılacağını.</p>

  <p class="normal">Eskiden birini ya da kendimi anlamak isteğimde davranışlara değil –her şey koşulludur çünkü davranışlarda– isteklere bakardım. Ne istediğini söyle bana, kim olduğunu söyleyeyim.</p>

  <p class="normal">Karılarımız, çocuklarımız, öğrencilerimiz bizde adımızı, kalıbımızı, etiketimizi değil, kendimizi, insan yönümüzü sevsinler istiyorum. Daha? Yardımcılarım, yerimi dolduracak öğrencilerim olsun istiyorum? Başka? Yüzyıl sona uyanıp –tek gözle bile olsa– bilimin ne durumda olduğuna şöyle bir bakmak isterdim… Daha?</p>

  <p class="normal">Hepsi o kadar. Düşünüyordum, uzun uzun düşünüyordum Başka bir şey gelmiyordu aklıma. Düşüncelerimi çok zorladım. Çok uzaklara gittiler. Ama isteklerimde başlıca, çok önemli bir şeyin eksikliğini sezinliyordum hâlâ. Bilim tutkumda, yaşama isteğimde, başkasının olan şu karyolada oturuşumda, kendi kendimi tanımak eğiliminde, her şeye değgin düşüncelerimde, duygularımda, kavramlarımda ortak bir şey, hepsini birbirini bağlayacak bir şey eksikti. Her duygu, her düşünce kendi başınaydı içimde. Bilim üzerine, tiyatro ile edebiyat üzerine, öğrencilerim üzerine düşüncelerimde, hayal gücümün çizdiği tablolarda en usta bir araştırmacı bile ortak düşünceyi ya da yaşayan insanın Tanrısı denen şeyi bulamazdı.</p>

  <p class="normal">Bu yoksa, hiçbir şey yok demektir.</p>

  <p class="normal">Eskiden kişisel dünya görüşüm diye bellediğim, yaşamımın anlamını da, sevincini de onda bulduğum şeyin baş aşağı gelmesine, paramparça olmasına –böylesine bir yoksulluk içinde– ciddi bir rahatsızlık, ölüm korkusu, koşullar ile insanların etkisi yetivermişti. Yaşamımın son aylarını bir köleye yaraşacak düşüncelerle, duygularla berbat etmemde, şimdi de hiçbir şeyi umursamamamda, ortalığın aydınlığını bile fark etmememde şaşılacak bir şey yoktu bu yüzden. Kişinin içinde dış etkenlerden daha yüce, daha güçlü bir şey yoksa, dengesini yitirmesi, her kuşu baykuş, her sesi köpek uluması sanması için şöyle esaslı bir nezle yeter de artar. Böyle zamanlar onun büyüklü küçüklü düşünceleriyle –tüm kötümserliği ya da iyimserliği yalnızca belirti başka hiçbir şey değil– yüklüdür.</p>

  <p class="normal">Yenilmiştim. Öyleyse düşünmeyi de, konuşmayı da sürdürmenin bir gereği yoktu. Oturup olacakları sessiz bekleyecektim.</p>

  <p class="normal">Sabahleyin çayla, kentte çıkan gazeteyi getirdi koridor hizmetçisi. Birinci sayfadaki açıklamalara, demeçlere, başyazıya, öteki gazetelerden, dergilerden alınmış parçalara, günün olaylarına bir şey düşünmeden şöyle bir göz gezdirdim… Bu arada günün olayları bölümünde bir haber işti gözüme: “Ünlü bilim adamı, değerli profesör Nikolay Stepaniç –falan–, dün ekspres trenle kentimize gelmiş, –falan– otele inmiştir.”</p>

  <p class="normal">Ünlü adlar, onları taşıyanlara bağımlı olmadan kendi başlarına yaşamak için yaratılıyorlar anlaşılan. Adım istediği gibi dolaşıyordu şimdi Harkov’da. Üç ay sonra mezar taşımda altın harflerle parlayacak… Hem de ben çürümeye başlamışken…</p>

  <p class="normal">Kapım çalındı usulca. Birine gerekliydim gene.</p>

  <p class="normal">— Kim o? Girin!</p>

  <p class="normal">Kapı açıldı, –şaşkın– bir adım geri çekildim… Çabucak kapadım geceliğimin önünü. Katya duruyordu karşımda.</p>

  <p class="normal">Merdiven çıktığı için sık sık soluyarak,</p>

  <p class="normal">— Merhabalar –dedi.– Beklemiyordunuz beni, değil mi? Ben de… Ben de geldim.</p>

  <p class="normal">Oturdu, kekeleyerek, yüzüme bakmadan ekledi:</p>

  <p class="normal">— Hasta falan değilsiniz ya? Ben de geldim… Bugün… Bu otelde olduğunuzu öğrenince hemen geldim.</p>

  <p class="normal">Omuzlarımı kaldırıp,</p>

  <p class="normal">— Çok sevindim seni gördüğüme –dedim.– Ama şaşmadım da değil hani… Birden, gökten iner gibi çıktın karşıma… Niçin geldin?</p>

  <p class="normal">— Ben mi? Eh işte… Öyle çıktım yola…</p>

  <p class="normal">Bir sessizlik oldu. Katya birden kalktı yerinden, yanıma geldi.</p>

  <p class="normal">— Nikolay Stepaniç! –dedi. Yüzü bembeyaz olmuştu. Ellerini göğsünün üzerine bastırmıştı.– Nikolay Stepaniç! Artık yaşamayacağım böyle! Dayanamayacağım! Gücüm kalmadı! Tanrı aşkına söyleyin, çabuk, hemen şimdi söyleyin: Ne yapmalıyım? Söyleyin, ne yapmalıyım?</p>

  <p class="normal">Şaşırmıştım.</p>

  <p class="normal">— Ne söyleyebilirim sana Katya? –dedim.– Söyleyebileceğim bir şey yok.</p>

  <p class="normal">— Söyleyin, yalvarırım söyleyin! –dedi Katya. Tıkanacak gibi oluyordu, zangır zangır titriyordu.– Böyle yaşamayı sürdürmeyeceğim artık! Yemin ederim sürdüremeyeceğim! Bittim artık, gücüm kalmadı.</p>

  <p class="normal">Sandalyeye yığıldı. Hüngür hüngür ağlamaya başladı. Başını arkaya atmış, kollarını sallıyor, ayaklarını yere vuruyordu. Şapkası başından kaymış, bağına asılı kalmış, sallanıyordu. Saçları darmadağınıktı.</p>

  <p class="normal">— Yardım edin bana! –diye yalvarıyordu.– Yardım edin. Dayanamayacağım artık!</p>

  <p class="normal">Küçük yol çantasından mendilini çıkardı. Mendille birlikte birkaç da mektup çıkarmıştı. Kucağından yere düştü mektuplar. Yerden topladım onları. Bu arada birine bakınca Mihail Fyodoroviç’in el yazısını tanımış, elimde olmadan bir sözcüğün bir bölümünü okumuştum: “Tutkuy…”</p>

  <p class="normal">— Hiçbir şey söylemem sana Katya –dedim.</p>

  <p class="normal">Elimi yakaladı, öptü. Hıçkıra hıçkıra ağlıyordu:</p>

  <p class="normal">— Yardım edin bana. Babamsınız siz benim! Tek dostumsunuz! Akıllı, görgülü, görmüş geçirmiş bir insansınız! Öğretmenim, yol gösterenimsiniz! Söyleyin bana: Ne yapayım?</p>

  <p class="normal">— Doğrusunu istersen, bilmiyorum Katya…</p>

  <p class="normal">Şaşırmıştım. Ne söyleyeceğimi bilmiyordum. Beni de etkilemişti Katya’nın hıçkırıkları. Güçlükle duruyordum ayakta.</p>

  <p class="normal">Kendimi zorlayarak gülümsedim.</p>

  <p class="normal">— Gel kahvaltı edelim Katya –dedim.– Ağlamayı bırak artık!</p>

  <p class="normal">Sesimi alçaltıp ekledim arkasından:</p>

  <p class="normal">— Yakında öleceğim Katya…</p>

  <p class="normal">Kollarını bana doğru uzatmış, ağlıyordu.</p>

  <p class="normal">— Hiç değilse bir sözcük söyleyin! Bir sözcük! Ne yapmalıyım?</p>

  <p class="normal">— Çok tuhaf bir kızsın Katya –diye mırıldandım.– Doğrusu… Aklım almıyor! Öylesine akıllıydın… Sonra birden… Şuraya bak! Ağlıyorsun…</p>

  <p class="normal">İkimiz de sustuk. Saçlarını düzeltti Katya. Şapkasını giydi, mektupları avucunun içinde buruşturup çantasına soktu sonra… Hiç konuşmadan, acele etmeden yapıyordu bütün bunları. Yüzü de, giysinin önü de, eldivenleri de ıslanmıştı gözyaşlarından. Ama yüz anlatımı kuru, sertti… Ona bakıyordum. Ondan daha az mutsuz olduğum için utanıyordum kendimden. Filozof arkadaşların ortak düşünce dedikleri şeyin yokluğunu ölüme yaklaşmışken, son günlerimde bulmuştum içimde. Oysa bu zavallı kızın ruhu yoksundu bir sığınaktan, bir ömür boyu da, evet, bir ömür boyu da bulamayacaktı bu sığınağı!</p>

  <p class="normal">— Gel, kahvaltı edelim Katya…</p>

  <p class="normal">— Hayır, teşekkür ederim…</p>

  <p class="normal">Ne soğuktu sesi…</p>

  <p class="normal">Bir dakika daha sustuk. Ben bozdum sessizliği:</p>

  <p class="normal">— Hiç sevmedim Harkov’u… Çok renksiz bir kent. Çok…</p>

  <p class="normal">— Evet, öyle galiba… Hiç güzel bir kent değil… Çok kalmayacağım burada zaten… Geçerken bir uğrayayım demiştim… Bugün gidiyorum.</p>

  <p class="normal">— Nereye?</p>

  <p class="normal">— Kırım’a… Yani Kafkasya’ya.</p>

  <p class="normal">— Demek öyle. Çok kalacak mısın orada?</p>

  <p class="normal">— Bilmiyorum.</p>

  <p class="normal">Kalktı Katya, dudaklarında donuk bir gülümseme, yüzüme bakmadan uzattı elini.</p>

  <p class="normal">“Demek cenaze törenimde bulunmayacaksın?” diye sormak istiyordum. Ama yüzüme bakmıyordu. Eli buz gibiydi. Yabancı birinin eli gibi soğuktu. Bir şey söylemeden kapıya kadar geçirdim onu… İşte çıktı odamdan… Uzun koridor boyunca yürüyordu. Dönüp bakmıyordu arkasına… Kapıda olduğumu biliyordu, ama köşeyi dönerken bakacaktı, yüzde yüz bakacaktı…</p>

  <p class="normal">Hayır, köşeyi dönerken de bakmadı. Son kez gördüm siyah giysisinin eteğini, ayak sesi duyulmaz oldu…</p>

  <p class="normal">Güle güle sevgili yavrum!..</p>

  <p class="sagnormal">1889</p>

  <div class="clrb"></div>
</body>
</html>