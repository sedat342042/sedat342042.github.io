<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>cehov</title>
    <link href="../Styles/stylesheet.css" rel="stylesheet" type="text/css"/>
    <style type="text/css">
@page { margin-bottom: 10.000000pt; margin-top: 10.000000pt; }
</style>
    </head>
  <body class="calibre">
  <h1 class="h1baslik" id="calibre_toc_11">Bahis</h1>

  <p class="normal1">1</p>

  <p class="normal">Karanlık bir sonbahar gecesiydi. Yaşlı banker odasında bir aşağı bir yukarı dolaşıyor, on beş yıl önce sonbaharda verdiği akşam yemeğini düşünüyordu. Zeki çok kimse vardı o yemekte, ilginç konuşmalar olmuştu. Söz dönmüş dolaşmış, sonunda ölüm cezasına gelmişti. Aralarında çok sayıda bilim adamı, gazeteci olan konukların çoğunluğu ölüm cezasına karşıydı. Bu cezalandırma yolunun zamanı geçmiş, Hıristiyanlığa ters düşen, töre dışı bir yol olduğu kanısındaydılar. İçlerinden bazıları ölüm cezasının her yerde ömür boyu hapis cezasına çevrilmesi gerektiği görüşünü savunuyordu.</p>

  <p class="normal">Ev sahibi banker,</p>

  <p class="normal">— Sizin görüşünüze katılmıyorum –diyordu.– Gerçi ölüm cezası da yemedim, ömür boyu da yatmadım cezaevinde, ama a priori<sup class="calibre3"><a href="../Text/cehov_split_040.html#footnote-100-2" id="footnote-100-2-backlink">[2]</a></sup> şunu söyleyebilirim, bence ölüm cezası çok daha dürüst, çok daha insancıl bir çözüm yoludur. Ölüm cezası birden öldürüyor, ömür boyu hapis ise yavaş yavaş. Söyler misiniz, sizi birkaç dakika içinde öldüren cellat mıdır daha iyi bir insan, yoksa canınızı yıllar boyu ağır ağır çıkaran mı?</p>

  <p class="normal">Konuklardan biri,</p>

  <p class="normal">— İkisi de kötüdür –demişti.– Çünkü ikisinin de amacı aynıdır, ikisi de insanı öldürüyor sonunda. Devlet Tanrı değildir. İnsanın elinden gerektiğinde geri vermeyeceği bir şeyi almaya hakkı yoktur.</p>

  <p class="normal">Konukların arasında bir de yirmi beş yaşında genç bir hukukçu vardı. Onun da bu konuda düşüncesini sorduklarında şöyle demişti:</p>

  <p class="normal">— Bence ölüm cezası da, ömür boyu hapis de aynı derecede kötüdür; ama ölüm cezasıyla ömür boyu hapisten birini seçmek zorunda kalsam hiç kuşkusuz, ikinciyi seçerim. Nasıl olursa olsun, yaşamak hiç yaşamamaktan iyidir.</p>

  <p class="normal">Heyecanlı bir tartışmaya girmişlerdi. O zamanlar daha genç, sinirli olan banker birden heyecanlanmıştı, yumruğunu masaya indirip, genç hukukçuya doğru bağırmıştı:</p>

  <p class="normal">— Yanılıyorsunuz! Bir hücrede tek başınıza beş yıl bile kalamayacağınız iki milyona bahse girerim.</p>

  <p class="normal">Hukukçu,</p>

  <p class="normal">— Sözünüzde ciddiyseniz, beş yıl değil, on beş yıl kalacağıma bahse girerim –diye karşılık vermişti.</p>

  <p class="normal">— On beş yıl mı? –diye bağırmıştı banker.– Kabul! Beyler iki milyon koyuyorum ortaya!</p>

  <p class="normal">— Tamam! –demişti hukukçu.– Siz iki milyon koyuyorsunuz, ben de özgürlüğümü!</p>

  <p class="normal">Sonunda girmişlerdi bu korkunç, saçma bahse! Bu bahis o zamanlar milyonlarının hesabını bilmeyen, paranın şımarttığı, dünyayı umursamayan bankeri çok heyecanlandırmıştı. Sofrada hukukçuya takılıyor, şöyle diyordu.</p>

  <p class="normal">— İş işten henüz geçmemişken aklınızı başınıza toplayın delikanlı. Benim için iki üç milyon bir şey değildir, ama siz yaşamınızın en güzel üç dört yılını kaybetmek tehlikesini göze alıyorsunuz. Üç dört diyorum. Çünkü daha fazla dayanamayacaksınız… Şunu da unutmayın benim bahtsız dostum, bir yere isteyerek kapanmak, zorunlu kapanmaktan çok daha ağır gelir insana. İstediğiniz an dışarı çıkmaya hakkınız olduğu düşüncesi hücrede durmadan kemirecektir içinizi. Acıyorum size!</p>

  <p class="normal">Şimdi, odasında bir aşağı bir yukarı dolaşırken bütün bunları anımsıyordu banker. Soruyordu kendi kendine:</p>

  <p class="normal">— Ne diye girdim bu bahse sanki? Hukukçunun on beş yılını boşa harcamasının, benim de iki milyonu havaya atmamın kime ne yararı olacak? Bu, ölüm cezasının ömür boyu hapis cezasından iyi ya da kötü olduğunu kanıtlayabilecek mi insanlara? Hayır, gene hayır. Saçma, akılsızca bir şey bu. Benim açımdan, karnı tok bir insanın kaprisiydi bu, hukukçunun açısından ise basit bir para hırsı…</p>

  <p class="normal">Sonra o akşamdan bugüne kadar olanları anımsadı. Hukukçunun bu on beş yılı bankerin bahçesindeki küçük yapılardın birinde sıkı bir gözetim altında geçirmesine kara verilmişti. Bu on beş yıllık süre içinde kendisine ayrılan bölümün kapısından dışarı çıkmayacaktı. Hiç insan görmeyecek, insan sesi duymayacak, mektup, gazete almayacaktı. Yalnızca müzik aleti istemesine, kitap okumasına, mektup yazmasına, şarap ve tütün içmesine izin vardı. Bahsin koşullarına göre dış dünyayla ilişkileri ancak sessiz, o da sırf bu amaçla kapısına açılan küçük pencereden olabilecekti. Gereken her şeyi –kitapları, notaları, şarabı, vb.– mektupla istediği kadar getirtebilecekti. Ama gene o küçük pencereden alacaktı hepsini. Anlaşma, hukukçunun bu on beş yılı kesinlikle yalnız geçirmesi için gerekli en küçük, en önemsiz ayrıntıları bile kapsıyor; onun tam on beş yıl, 14 Kasım 1870 günü saat 12’den, 14 Kasım 1885 günü saat 12’ye kadar kapalı kalmasını öngörüyordu. Hukukçunun bu koşulları– iki dakika bile olsa– bozması bankeri ona iki milyon ödemek zorunluluğundan kurtaracaktı.</p>

  <p class="normal">Mahpusluğun ilk yılında hukukçuya –kısa mektuplarından anlaşıldığı kadarıyla– yalnızlık, can sıkıntısı çok ağır gelmişti. Kaldığı bölümden gece gündüz, durmadan piyano sesi geliyordu! Şarap da istemiyordu, tütün de. Şarabın insanda istek uyandırdığını, isteğinse bir mahpus için en büyük düşman olduğunu; sonra iyi cins şarap içip de hiç kimseyi görmemenin, yalnız kalmaktan daha can sıkıcı bir şey olacağını yazıyordu. Tütünse, odasının havasını bozarmış. Birinci yıl çoğunlukla hafif kitaplar yollamışlardı hukukçuya. Karmakarışık olaylarla dolu aşk romanları, cinayet öyküleri, hayali romanlar, komediler, vb…</p>

  <p class="normal">İkinci yıl bahçedeki küçük evde piyano susmuştu. Hukukçu mektuplarında yalnızca klasikleri istiyordu artık. Beşinci yıl yeniden piyano sesi duyulmaya başlamıştı, mahpus şarap istemişti. Kapıdaki küçük pencereden içeriyi gözetleyenler bütün bu yıl onun yalnızca yediğini, içtiğini, karyolasında yattığını, sık sık esnediğini, kendi kendiyle öfkeli öfkeli konuştuğunu söylüyorlardı. Kitap okumayı bırakmıştı. Bazı geceler masaya oturup yazmaya başlıyor, bütün gece yazıyor, sabah olunca da yazdıklarının hepsini küçük küçük parçalara ayırırcasına yırtıyordu. Birçok kez ağladığını duymuşlardı.</p>

  <p class="normal">Altıncı yılın ikinci yarısında mahpus yabancı diller, felsefe ve tarih üzerinde sıkı bir çalışmaya girişmişti. Hırsla vermişti kendini bu bilimlere. Öyle ki, istediği kitapları banker zor yetiştiriyordu ona. Dört yıl içinde yaklaşık altı yüz kitap getirtilmişti. Bu sıkı çalışma döneminde banker bir ara şöyle bir mektup almıştı mahpusundan: “Sevgili gardiyanım! Bu satırları size altı dilde yazıyorum. Gerekli kimselere gösteriniz. Okusunlar. Hiçbir yanlış bulamazlarsa yazdıklarımda, yalvarırım, bahçede bir el ateş ettiriniz adamlarınıza. Bu silah sesi bana emeklerimin boşa gitmediğini gösterecektir. Tüm yüzyılların, tüm ülkelerin bilgeleri başka başka dillerde konuşurlar, ama hepsinin içinde aynı ateş yanar. Ah, onları anlayabildiğim için şu anda ne mutlu olduğumu, ruhumu ne büyük bir hazzın doldurduğunu bilemezsiniz!” Mahpusun isteği yerine getirilmişti. Banker bahçede iki el ateş etmelerini buyurmuştu adamlarına.</p>

  <p class="normal">Onuncu yıldan sonra mahpus hep masada oturuyor, yalnızca İncil’i okuyordu. Dört yılda altı yüz bilim kitabının altından girip üstünden çıkan bir insanın hiç de kalın olmayan, anlamı açık seçik ortada bir kitap üzerinde handiyse bir yıl çalışması tuhaf geliyordu bankere. İncil’den sonra çeşitli dinlerin tarihleriyle din kitapları gelmişti.</p>

  <p class="normal">Mahpusluğun son iki yılında seçim yapmadan ha bire okumuştu hukukçu. Kâh Byron’u ya da Shakespeare’i istiyordu. Kimi zaman bir kimya kitabı ile tıp kitabını, bir romanı, herhangi bir felsefe ya da din kitabını aynı anda istediği mektuplar geliyordu ondan. Parçalanan gemisinin artıkları ortasında kalan bir insanın, canını kurtarmak için heyecanla bir o parçaya, bir bu parçaya tutunmasına benziyordu okuması.</p>

  <p class="normal1">2</p>

  <p class="normal">Yaşlı banker bütün bunları anımsıyor, düşünüyordu:</p>

  <p class="normal">“Yarın saat on ikide özgürlüğüne kavuşuyor. Sözleşmemize göre iki milyonu vermek zorunda kalacağım ona. Bu parayı verirsem, mahvoldum demektir. Meteliksiz kalırım…”</p>

  <p class="normal">On beş yıl önce milyonlarının hesabını bilmiyordu, şimdi de parasının mı, borcunun mu çok olduğunu sormaya korkuyordu kendine. Borsa fırtınası, tehlikeli vurgunlar, yaşlılığında bile bırakamadığı çılgınlıklar işlerini yavaş yavaş kötüye götürmüş; korkusuz, kendine çok güvenen, mağrur milyoneri tahvillerin her yükseliş ya da düşüşünde titreyen, sıradan bir banker yapmıştı.</p>

  <p class="normal">İhtiyar, mutsuzluk içinde saçlarına yapışıp,</p>

  <p class="normal">— Allah belasını versin şu bahsin! –diye mırıldandı.– Niçin geberip gitmedi şu adam? Daha kırk yaşında. Elimde avucumdaki son paramı alacak, evlenecek, mutluluk içinde yüzecek, borsa oyunlarına katılacak; oysa ben bir yoksul gibi gıptayla bakacağım ona, her gün aynı şeyi söyleyecek bana: “Mutluluğumu size borçluyum, izin verin de yardım edeyim size!” Hayır, bu kadarı da fazla! İflastan, yüz karasından kurtulmanın tek yolu bu adamın ölümüdür!</p>

  <p class="normal">Saat üçü vurdu. Banker kulak kabarttı. Evde herkes uyuyordu, yalnızca üşümüş ağaçların dalları hışırdıyordu. Bahçede hiç ses çıkarmamaya dikkat ederek, on beş yıldır kilitli kapının anahtarını kasadan aldı, paltosunu giyip evden çıktı.</p>

  <p class="normal">Dışarısı karanlık, soğuktu. Yağmur yağıyordu. Islak, keskin bir rüzgâr uğulduyordu bahçede, ağaçları sallıyordu. Banker gözlerini kısarak bakıyordu, ama önünü de göremiyordu, beyaz heykelcikleri de, küçük evi de, ağaçları da… Küçük eve yaklaşınca iki kez seslendi nöbetçiye. Cevap veren olmadı. Besbelli soğuktan, yağmurdan kaçmıştı; şimdi mutfakta ya da limonlukta bir yerde uyuyordu.</p>

  <p class="normal">“Düşündüğüm gibi yapacak gücü kendimde bulabilirsem, önce nöbetçiden kuşkulanacaklardır,” diye geçirdi içinden.</p>

  <p class="normal">Karanlıkta el yordamıyla çıktı merdiveni, kapıyı açtı, küçük eve girdi, gene el yordamıyla küçük koridora geçti, bir kibrit yaktı. Görünürlerde kimsecikler yoktu. Burada, kimin olduğunu bilmediği yatağı alınmış bir karyola ile köşede dökme demir, küçük bir soba vardı. Mahpusun odasının kapısındaki mühür sağlamdı.</p>

  <p class="normal">Kibrit sönünce heyecandan titreyerek küçük pencereden içeri baktı.</p>

  <p class="normal">Mahpusun odasını yanan mumun cılız ışığı aydınlatıyordu. Masada oturuyordu mahpus. Yalnızca sırtı, saçları, bir de kolları görünüyordu. Masanın üstünde de, masanın yanındaki iki koltukla halının üstünde de açık kitaplar doluydu.</p>

  <p class="normal">Beş dakika geçti aradan, mahpus bir kez bile kıpırdamamıştı. On beş yıllık mahpusluk kıpırdamadan oturmayı öğretmişti ona. Banker parmağıyla tıklattı pencereni camını, mahpus gene kıpırdamadı. O zaman banker mührü kapıdan dikkatle çıkardı, anahtarı deliğine soktu.</p>

  <p class="normal">Paslanmış kilit boğuk bir ses çıkardı, gıcırdayarak açıldı kapı. Banker, kapı gıcırdayınca içerden şaşkınlık dolu bir haykırışın, ayak seslerinin geleceğini bekliyordu, ama üç dakika geçmişti aradan, eskisi gibi sessizlik vardı kapının arkasında. Odaya girmeye karar verdi.</p>

  <p class="normal">Olağan insana benzemeyen bir adam oturuyordu masada. Üzeri deri kaplı bir iskeletti sanki, saçları kadın saçı gibi uzundu. Sakalı da uzun, karmakarışıktı. Yüzünün rengi kirli sarı, avurtları çökük, sırtı dar, uzundu; saçı sakalı birbirine karışmış başını dayadığı kolu öylesine ince, cılızdı ki, bakınca birden dehşete kapılmıştı banker. Saçlarının arasına tek tük beyaz saç bile vardı; çökmüş yüzünü gören dünyada inanamazdı onun henüz kırk yaşında olduğuna. Uyuyordu… Başı öne düşmüştü. Masanın üzerinde, önünde, ince bir el yazısıyla doldurulmuş bir kâğıt duruyordu.</p>

  <p class="normal">Banker “Zavallı adam!” diye geçirdi içinden. “Uyuyor, belki de şu anda milyonları görüyordur düşünde. Bu yarı ölüyü tutup yatağın üzerine atmam, yastığı yüzüne hafifçe bastırmam yeter. En iyi niyetli bir bilirkişi bile cinayet izi bulamaz bunda. Ama önce bakalım şu kâğıda neler yazmış…”</p>

  <p class="normal">Banker masanın üzerinden aldı kâğıdı, okumaya başladı:</p>

  <p class="normal">“Yarın saat on ikide özgürlüğüme, insanların arasına girmek hakkına kavuşuyorum. Ama bu odadan çıkmadan, güneşi görmeden önce sizlere birkaç şey söylemek istiyorum. Şu anda beni gören Tanrı’nın huzurunda bütün açık yürekliliğimle söylüyorum size: Özgürlüğün de, yaşamın da, sağlığın da, kitaplarınız da, dünya nimetleri olarak adı geçen her şeyin de en küçük bir değeri, anlamı yoktur benim için.</p>

  <p class="normal">Dünyadaki yaşamı bu on beş yıl içinde dikkatle inceledim. Evet, dünyayı da, insanları da görmedim, ama kitaplarınızda misk kokulu şaraplarınızdan içtim, şarkılar söyledim, ormanlarda geyiklerin, yabani domuzların peşinden koştum, kadınları sevdim… Yüce ozanlarınızın büyüleriyle yaratılmış bulutlar gibi göksel dilberler geldiler bana geceleri, başımı döndüren çok güzel masallar fısıldadılar kulağıma. Kitaplarınızda Elbruz’un, Montblanc’ın doruklarına tırmandım; oradan, güneşin sabahları nasıl doğduğunu, akşamları gökyüzünü de, okyanusu da, dağların tepelerini de nasıl kızıl bir ışığı boğduğunu gördüm; oradan, başımın üstünde şimşeklerin bulutları yararak nasıl çaktıklarını gördüm; yemyeşil ormanlar gördüm, çayırlar, ırmaklar, göller; kentler gördüm; denizkızlarının şarkılarını, çobanların kavallarından çıkan ezgileri dinledim; bana Tanrı’dan söz etmek için yanıma konan meleklerin kanatlarına sürdüm elimi… Kitaplarınızda dipsiz uçurumlara attım kendimi, mucizeler yarattım, öldürdüm, kentler yaktım, yeni dinler yaymaya çalıştım, krallık yönettim…</p>

  <p class="normal">Bilge kişi yaptı beni kitaplarınız. Yorulmak bilmez insan zekâsının yüzyıllardan beri yarattığı her şeyi kafatasımın içine sıkıştırdım. Hepinizden bilgili olduğumu biliyorum.</p>

  <p class="normal">Kitaplarınızı da, dünya nimetlerini de, bilgeliği de küçük görüyorum şimdi. Dünyada her şey boş, saçma, bir serap gibi aldatıcıdır. İstediğiniz kadar mağrur olun; zeki, güzel olun, ama ölüm sonunda tarla fareleri gibi silip götürecektir sizi yeryüzünden; geride bıraktıklarınıza, tarihe, yüce kişilerinizin ölümsüzlüğüne gelince, onlar da bir gün yeryuvarlağıyla birlikte donup taşlayacak ya da yanıp kül olacak.</p>

  <p class="normal">Çıldırmışsınız siz, yolunuzu şaşırmışsınız. Yalanı gerçek, çirkinliği de güzellik sanıyorsunuz. Herhangi bir durum sonucu elma ağaçları, portakal ağaçları elma, portakal yerine birden kurbağa, kertenkele verse ya da güller terlemiş at gibi kokmaya başlasa, şaşırıp kalırdınız değil mi? İşte ben de yeri göğe yeğlediğiniz için size öyle şaşırıyorum. Anlamak istemiyorum sizi.</p>

  <p class="normal">Yaşamınızın temel değeri olan şeylerden iğrendiğimi davranışlarımla da göstermek için, bir zamanlar beni cennete götürecek diye hayalini kurduğum, şimdiyse umursamadığım iki milyonu almayacağım. Bu parayı almak hakkından kendimi yoksun etmek için, kararlaştırdığımız andan beş saat önce çıkacağım buradan, böylece sözleşmeyi bozmuş olacağım.”</p>

  <p class="normal">Banker masanın üzerine koydu kâğıdı, bu tuhaf adamı başından öptü, gözlerinden yaşlar boşandı, dışarı çıktı. Ömründe hiçbir zaman, borsadaki büyük kayıplarından sonra bile o andaki kadar küçük görmemişti kendini. Eve dönünce yatağına yattı, ama heyecanı, gözyaşları uzun süre engel oldu uyumasına…</p>

  <p class="normal">Ertesi sabah nöbetçiler –yüzleri bembeyaz– koşarak gelip, küçük evde kalan adamın bahçeye bakan pencereden dışarı atladığını, avlu kapısından çıkıp gittiğini haber verdiler. Banker hizmetçileriyle birlikte küçük eve koştu, mahpusunun kaçmış olduğunu kendi de gördü. Sonra gereksiz birtakım söylentilere neden olmaması için, mahpusun hakkından vazgeçtiğini yazdığı kâğıdı aldı masadan, odasına dönünce kasasına kilitledi.</p>

  <p class="sagnormal">1888</p>

  <div class="clrb"></div>
</body>
</html>