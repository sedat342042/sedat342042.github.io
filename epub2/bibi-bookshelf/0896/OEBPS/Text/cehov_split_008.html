<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>cehov</title>
    <link href="../Styles/stylesheet.css" rel="stylesheet" type="text/css"/>
    <style type="text/css">
@page { margin-bottom: 10.000000pt; margin-top: 10.000000pt; }
</style>
    </head>
  <body class="calibre">
  <h1 class="h1baslik" id="calibre_toc_6">Kötü Niyetli</h1>

  <p class="normal">Sorgu yargıcının karşısında, ev dokuması kaba keten bezinden gömlekli, pantolonu yamalı, sıska mı sıska, ufak tefek bir köylü duruyordu. Sakallı, çiçek bozuğu yüzünde de, gür kaşlarının altına gizlenmiş gözlerinde de sert bir elem ifadesi vardı. Uzun zamandan beri tarak yüzü görmemiş karmakarışık saçları görünüşüne daha bir sertlik, bir örümcek soğukluğu veriyordu. Yalınayaktı.</p>

  <p class="normal">Sorgu yargıcı,</p>

  <p class="normal">— Denis Grigoryev! –diye başladı.– Daha yaklaş, sorularıma cevap ver. Temmuzun yedisinde demiryolu bekçisi İvan Semyonov Akinfov hattın sabah bakımını yaparken yüz kırk birinci verstada, rayı tutan bir cıvatanın somununu sökerken yakalamış seni. Bak, somun da burada!.. Bunu söküyormuşsun. Öyle mi?</p>

  <p class="normal">— Ne öyle mi?</p>

  <p class="normal">— Akinfov’un anlattığı gibi mi oldu olay?</p>

  <p class="normal">— Öyle diyorsa, öyle olmuştur tabii.</p>

  <p class="normal">— Pekâlâ. Söyle bakalım, niçin söküyordun somunu?</p>

  <p class="normal">— Ne somununu?</p>

  <p class="normal">— Bırak şimdi “ne, ne”yi de, soruma cevap ver: Niçin söküyordun somunu?</p>

  <p class="normal">Denis yan gözle tavana bakarak,</p>

  <p class="normal">— Lazım olmasaydı sökmezdim –dedi.</p>

  <p class="normal">— Ne işine yarayacaktı bu somun?</p>

  <p class="normal">— Somun mu? Somunu oltaya ağırlık yaparız biz…</p>

  <p class="normal">— Kim bu biz dediğin?</p>

  <p class="normal">— Biz işte, halk… Klimov köylüleri yani.</p>

  <p class="normal">— Bak oğlum, aptal numarası yapma bana, adam gibi konuş. Ağırlık falanı bırak şimdi, yalan söyleme!</p>

  <p class="normal">Denis, gözlerini kırpıştırarak,</p>

  <p class="normal">— Ömrümde yalan söylemedim ben… –diye mırıldandı.– Ağırlıksız balık avlayamazsınız efendim. Oltaya solucan ya da ekmek koydun mu, ağırlıksız inmez suyun dibine. Yalan mı söylüyorum dediniz?.. –Gülümsedi Denis.– Ağırlık takmazsanız, suyun yüzünde kalır olta. Oysa hanibalığı, turnabalığı, lotbalığı derinde bulunur. Yukarıda sazan tutarsın ancak, o da pek seyrek… Hem yoktur bizim derede sazan… Engin suyu sever sazan.</p>

  <p class="normal">— Ne diye anlatıyorsun bana sazan balığını?</p>

  <p class="normal">— Ne diye mi? Siz kendiniz sordunuz, ben de anlatıyorum! Bizim orada beyler bile böyle balık avlar. En küçük, en akılsız bir çocuk bile ağırlıksız balık yakalamaya kalkışmaz. Bu işten anlamayan, oltasını suya ağırlıksız atar tabii. Aptalın ne yapacağı belli olmaz derler…</p>

  <p class="normal">— Bu somunu oltana ağırlık yapmak için söktüğünü söylüyorsun demek, öyle mi?</p>

  <p class="normal">— Daha ne yapacaktım ya? Mile mi oynayacaktım onunla?</p>

  <p class="normal">— Ağırlık için kurşun ya da bir mermi çekirdeği takabilirdin oltana; hiçbirini bulamazsan, bir çivi bağlardın ucuna…</p>

  <p class="normal">— Kurşunu bedava vermezler adama Yargıç Bey, çivi de yaramaz. Somundan iyisini bulamazsın… Hem ağır, hem deliği var.</p>

  <p class="normal">— Aptal numarası yapıyorsun! Dünkü çocuksun sanki ya da başka bir dünyadan geldin… Bu somunu çıkarmanın nelere yol açacağını bilmiyor musun sanki, sersem?.. Bekçi görmeseydi, tren raydan çıkabilir, insanlar ölebilirdi! Katil olurdun!</p>

  <p class="normal">— Allah saklasın! Ne diye katil olayım? Dinsiz ya da canavar mıyız biz ki, insan öldürelim? Dürüst yurttaşlarız, değil insan öldürmek, böyle bir şeyi aklımızın ucundan bile geçirmeyiz… Allah saklasın. Siz ne söylüyorsunuz Yargıç Bey!</p>

  <p class="normal">— Peki, sence tren kazaları niçin oluyor? İki üç somun söktün mü, al sana bir kaza işte!</p>

  <p class="normal">Denis gülümsedi, gözlerini kuşkulu kısarak baktı yargıca.</p>

  <p class="normal">— İnsaf! Bunca yıldır bütün köylü sökeriz, bir kaza olmadı… ne insan öldü, ne bir şey… Bir rayı söküp götürsem ya da demiryolunun üzerine kalın bir kalas koysam, o zaman devrilir belki tren… kaza olur; ama ufacık bir somun yüzünden! Yok canım!</p>

  <p class="normal">— Ama unutma ki, rayları alttaki kalaslara tutturan bu somunlardır.</p>

  <p class="normal">— O kadarını biliyoruz… Hepsini birden sökmüyoruz ki… birkaç tane bırakıyoruz… Deli değiliz ya… düşünüyoruz o kadarını…</p>

  <p class="normal">Denis ağzını kapayarak esnedi. Sorgu yargıcı,</p>

  <p class="normal">— Geçen yıl orada bir tren çıktı raydan –dedi.– Sebebi anlaşılıyor şimdi…</p>

  <p class="normal">— Anlayacaksınız tabii efendim, boşuna mı okudunuz bu kadar… Tanrı anlayışı kime vereceğini bilir. Bakın, neyin nasıl olduğunu hemen anlayıverdiniz; ama bekçi bir köylüdür, kafası çalışmaz, yakama yapışıp buraya getirdi beni… Önce bir düşün bakalım, öyle değil mi efendim, düşün de ondan sonra yap yapacağını! Köylüde kuş kadar beyin yoktur derler… şunu da yazmayı unutmayın efendim: İki kere çeneme, bir kere de göğsüme yumruk vurdu.</p>

  <p class="normal">— Evini aradıklarında bir somun daha bulmuşlar… Onu ne zaman, nereden söktün?</p>

  <p class="normal">— Kırmızı sandığın dibindekini mi soruyorsunuz?</p>

  <p class="normal">— Nerede bulunduğunu bilmiyorum, bulmuşlar işte. Ne zaman söktün onu?</p>

  <p class="normal">— Ben sökmedim onu, şaşı Semyon’un oğlu İgnaşka verdi bana. Kırmızı sandığın dibindeki bu… Avluda kızağın içindekini soruyorsanız, Mitrofan’la birlikte söktük onu.</p>

  <p class="normal">— Hangi Mitrofan’la?</p>

  <p class="normal">— Mitrofan Petrov’la… Tanımıyor musunuz onu yoksa? Ağ dokur, beylere satar. Bu somunlardan çok gereklidir ona. Her ağa onar taneden… siz hesap edin artık gerisini…</p>

  <p class="normal">— Bana bak… Bin sekiz yüz bir sayılı ceza yasası, demiryoluna, herhangi bir kazaya yol açabilecek her türlü zararı bilerek verenleri kürek cezasına çarptırmayı buyurur. Duydun mu? Bilerek… Sen de biliyordun somunları sökmenin kazaya yol açabileceğini…</p>

  <p class="normal">— Elbette siz daha iyi bilirsiniz efendim… Biz cahiliz… aklımız neye erer ki?</p>

  <p class="normal">— Çok iyi erer senin aklın! Yalan söylüyorsun, numara yapıyorsun!</p>

  <p class="normal">— Ne diye yalan söyleyeyim?.. Bana inanmıyorsanız, köylülere sorun… Ağırlıksız hava alırsın…</p>

  <p class="normal">Sorgu yargıcı gülümsedi:</p>

  <p class="normal">— Yalnız sazan balığı, değil mi?</p>

  <p class="normal">— Bulunmaz bizim derede sazan… Oltayı suya ağırlıksız attığımızda pek seyrek karagöz vurduğu olur.</p>

  <p class="normal">— Kes artık, yeter…</p>

  <p class="normal">Bir sessizlik oldu. Denis bedeninin ağırlığını bir ayağından ötekine geçirdi. Yeşil çuha kaplı masaya –güneşe bakıyormuş gibi– gözlerini kırpıştırarak bakıyordu. Biraz sonra,</p>

  <p class="normal">— Gidebilir miyim efendim? –diye sordu.</p>

  <p class="normal">— Hayır, gidemezsin. Tutuklayıp cezaevine yollayacağım seni.</p>

  <p class="normal">Denis gözlerini kırpıştırmayı bıraktı; gür kaşlarını kaldırıp yargıca baktı.</p>

  <p class="normal">— Nasıl yani? –dedi.– Cezaevine mi dediniz efendim? Zamanım hiç yok ama, panayıra gitmeliyim. Yegor’a içyağı bırakmıştım, üç ruble alacağım var ondan, onu alacağım…</p>

  <p class="normal">— Kes sesini…</p>

  <p class="normal">— Cezaevine… Bir suçum olsa giderim tabii, yan gel, keyfine bak… Ama suçum yok ki. Hırsızlık da etmedim, kavga da… Vergilerimizi vermediğimizi sanıyorsanız yanılıyorsunuz efendim. Muhtara inanmayın siz… Vergi memuruna sorun… Din iman yoktur bizim muhtarda…</p>

  <p class="normal">— Kes sesini dedim!</p>

  <p class="normal">— Baş üstüne efendim –diye mırıldandı Denis.– Muhtarın yalan söylediğine ya da hesabı karıştırdığına istediğiniz yemin edebilirim… Üç kardeşiz biz: Kuzma Grigoryev, sonra Yegor Grigoryev, bir de ben, Denis Grigoryev…</p>

  <p class="normal">Sorgu yargıcı,</p>

  <p class="normal">— Kafa şişiriyorsun… –diye bağırdı.– Hey, Semyon! Götürün şunu!</p>

  <p class="normal">Güçlü kuvvetli iki er, kollarından tutup onu dışarı çıkarırlarken, konuşmaya devam ediyordu Denis:</p>

  <p class="normal">— Üç kardeşiz biz… Bir kardeşten ötekine ne?.. Kuzma ödemedi vergi borcunu, hadi gel bunun hesabını sen ver Denis… Olur mu böyle şey? Yargıçlar! Rahmeti generalimiz sağ olsaydı gösterirdi size… Kafadan atma yargılamak olmaz… Hak etmişsem kırbaçlat istersen, ama durup dururken… Vicdansızlık bu…</p>

  <p class="sagnormal">1885</p>

  <div class="clrb"></div>
</body>
</html>