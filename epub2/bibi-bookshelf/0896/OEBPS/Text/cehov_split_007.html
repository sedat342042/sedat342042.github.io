<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>cehov</title>
    <link href="../Styles/stylesheet.css" rel="stylesheet" type="text/css"/>
    <style type="text/css">
@page { margin-bottom: 10.000000pt; margin-top: 10.000000pt; }
</style>
    </head>
  <body class="calibre">
  <h1 class="h1baslik" id="calibre_toc_5">Aşçı Kız Evleniyor</h1>

  <p class="normal">Grişa –yedi yaşında bir bastıbacaktı– mutfak kapısının anahtar deliğine gözünü dayamış, hem içeriyi gözetliyor, hem konuşulanları dinliyordu. Onun görüşüne göre mutfakta olağanüstü, o güne dek görülmemiş bir şey olmaktaydı. Her zaman et kesilen, soğan doğranan masanın başında arabacı kaftanlı, kızıl saçlı, sakallı, şişman bir köylü oturuyordu. Burnunun tepesinde kocaman bir ter damlası vardı adamın. Sağ elinin beş parmağının ucunda çay bardağının tabağını tutuyor, çay içiyordu. Şekeri öylesine sesli ısırıyordu ki, ürperiyordu Grişa. Adamın tam karşısında pis taburede yaşlı dadı Aksinya Stepanovna oturuyor, o da çay içiyordu. Cadı kadının yüzü pek ciddiydi; bir zafer parıltısı vardı bu yüzde. Aşçı kız Pelageya sobanın yanında bir şeyler yapıyordu. Bir ara gördü yüzünü Grişa. Kızıl kırmızıdan tutun da ölü beyazına kadar bütün renkler vardı yüzünde. Titreyen elleriyle durmadan bir bıçaklara, bir çatallara dokunuyor; eline odunları, bez parçalarını alıyordu; durduğu yerde duramıyor, kendi kendine konuşuyor, parmaklarıyla trampet çalıyordu. Aslında hiçbir şey yaptığı yoktu. Şişman adamla dadının çay içtikleri masaya hiç bakmıyor, dadının sorduğu sorulara, başını çevirip ona bakmadan, soğuk, kısa cevaplar veriyordu.</p>

  <p class="normal">Dadı arabacıya karşı pek kibardı:</p>

  <p class="normal">— Bir şeyler de yesenize Danilo Semyonıç! Yalnızca kuru çay içiyorsunuz. Biraz da votka içseydiniz!</p>

  <p class="normal">Votka testisiyle bardağı konuğun önüne sürdü dadı. Yüzünde kurnaz bir ifade vardı.</p>

  <p class="normal">Arabacı,</p>

  <p class="normal">— Kullanmıyorum efendim… –dedi.– Teşekkür ederim…</p>

  <p class="normal">— Olur mu canım? Arabacısınız, çok içer arabacılar… Bekâr erkek içer… Bir şeyler de yiyin…</p>

  <p class="normal">Arabacı yan gözle bir votkaya, bir dadının yüzüne baktı. Onun yüzü de kurnaz bir ifadeyle kaplandı: “Yok, uğraşma boş yere kocakarı, avlayamazsın beni!”</p>

  <p class="normal">— İçmem efendim… Bizim işte içmek deliliktir. Bir usta içebilir, hep aynı yerde oturuyor çünkü; oysa biz arabacılar durmadan dolaşırız. Herkesin gözü üzerimizdedir. Öyle değil mi yani? Meyhaneye girip iki kadeh atayım desen, bakarsın dışarıda bıraktığın at alıp başını gider. Kafayı iyice çekersen, daha da fena olur sonu. Sızıp kalırsın bir köşede ya da kafa üstü yuvarlanırsın sürücü yerinden. Böyle işte efendim.</p>

  <p class="normal">— Günde ne kadar kazanıyorsunuz, Danilo Semyonıç?</p>

  <p class="normal">— Bizim işte gün güne benzemez. Bugün bakarsın bir yüzlük kazanmışsındır, yarın eve beş kapik alamadan dönersin… Onun için, günde şu kadar kazanıyorum, diyemem efendim. Günümüzde beş paralık değeri kalmadı zaten bizim işin. Siz de bilirsiniz, köpek sürüsü kadar arabacı var şimdi, saman çok pahalı, yolcu az, herkes atla çıkıyor geziye. Ama gene de Tanrı’ya şükürler olsun… Karnımız tok, sırtımız pek… kendimizden başka bir insanı daha mutlu edebilecek gücümüz de var… (arabacı, yan gözle Pelageya’ya baktı) isterse tabii…</p>

  <p class="normal">Daha neler konuşulduğunu duyamadı Grişa. Annesi gelmiş, odasına gidip ders çalışmasını söylemişti:</p>

  <p class="normal">— Hadi git ders çalış. Yakışır mı sana kapıları dinlemek!</p>

  <p class="normal">Odasına gelince “alfabe”yi önüne koydu Grişa, ama okumak istemiyordu canı. Biraz önce duydukları, gördükleri bir sürü soru doğurmuştu kafasının içinde.</p>

  <p class="normal">“Aşçı kız evleniyor…” diye düşünüyordu. “Çok tuhaf. Niçin evlenir insanlar, anlamıyorum. Annem babamla evlenmiş, kuzinim Veroçka, Pavel Andreiç’le… Ama babamla, Pavel Andreiç’le evlenilebilir. Altın köstekleri, güzel güzel giysileri var çünkü, çizmeleri daima pırıl pırıl. Ama şu kırmızı burunlu, korkunç arabacıyla da ne diye evlenir insan? Ayağındaki postallar da ne öyle… Peki ama, dadı niçin evlenmesini istiyor zavallı Pelageya’nın?”</p>

  <p class="normal">Konuk gidince Pelageya çıktı mutfaktan, odaları dolaşıp ortalığı toplamaya başladı. Heyecanı hâlâ geçmemişti. Yüzü kıpkırmızıydı. Bir şeyden korkmuştu sanki. Süpürgenin ucunu değdiriyordu yere; her köşeyi beşer kere süpürüyordu. Grişa’nın annesinin oturduğu odada uzun süre oyalandı. Yalnızlıktan sıkıldığı, birine içini dökmek istediği belliydi.</p>

  <p class="normal">Hanımı, başını elişinden kaldırmadan,</p>

  <p class="normal">— İyi bir insana benziyor –dedi.– Açıkgöz, ağırbaşlı bir adam.</p>

  <p class="normal">Pelageya’nın yüzü birden kıpkırmızı oldu.</p>

  <p class="normal">— Vallahi de billahi de evlenmem ben onunla efendim! –diye bağırdı.– Vallahi evlenmem!</p>

  <p class="normal">— Aptallık etme. Çocuk değilsin. İyi bir kısmet. Enine boyuna düşünmelisin her şeyi. Bağırmakla bir şey geçmez eline. Hoşlanmıyor musun ondun?</p>

  <p class="normal">Pelageya’nın daha da yüzü kızardı.</p>

  <p class="normal">— Yanılıyorsunuz efendim! Vallahi… efendim…</p>

  <p class="normal">Grişa “Hoşlanmıyorum, demeliydi!” diye geçirdi içinden.</p>

  <p class="normal">— Ne salak bir şeysin… Söylesene, hoşlanmıyor musun ondan?</p>

  <p class="normal">— Çok yaşlı, efendim!</p>

  <p class="normal">Öteki odadan dadı,</p>

  <p class="normal">— Saçmalama! –diye bağırdı.– Kırk yaşında yok daha. Hem neyine gerek senin gençlik? Güzellik karın doyurmaz, aptal!.. Evlen, olsun bitsin!</p>

  <p class="normal">Pelageya ağlıyordu.</p>

  <p class="normal">— Vallahi evlenmem onunla!</p>

  <p class="normal">— Salaklık etme! Daha ne istiyorsun! Başkası olsa sevincinden göbek atardı, sen “evlenmem!” diyor, başka bir şey demiyorsun. Posta dağıtıcılarıyla, yardımcı öğretmenlerle kırıştırmasını bilirsin! Grişa’ya gelen genç öğretmen var ya efendim, ona tutkun işte, onun için yüzünü gözünü boyuyor. Ne rezil karıdır bu, ah!</p>

  <p class="normal">Hanım, Pelageya’ya döndü:</p>

  <p class="normal">— Danilo’yu daha önce görmüş müydün hiç!</p>

  <p class="normal">— Nerede göreyim efendim? İlk kez bugün gördüm. Aksinya nereden bulup getirmişse getirmiş… Allahın cezasını… Nereden musallat oldu başıma!</p>

  <p class="normal">Öğle yemeğinde, servis yaparken herkes takılıyordu Pelageya’ya. Yüzüne bakarak, manalı manalı, arabacıdan söz ediyorlardı. Kulaklarına kadar kızarıyordu zavallı, ister istemez gülümsüyordu.</p>

  <p class="normal">“Evlenmekten utanıyor galiba…” diye geçiriyordu içinden Grişa. “Çok utanıyor hem!”</p>

  <p class="normal">Yemekler tuzlu mu tuzluydu, iyice pişmemiş piliçler kanlıydı daha, bütün bunların yanında, Pelageya’nın ellerinden tabaklar kaşıklar sapır sapır dökülüyordu. Ama hiç kimsenin çıkıştığı yoktu ona, durumunu biliyorlardı çünkü.</p>

  <p class="normal">Yalnız bir ara Grişa’nın babası peçeteyi öfkeyle yere fırlatıp karısına,</p>

  <p class="normal">— Ne haz duyarsın onu bunu evlendirmekten, anlamam! –diye bağırmıştı.– Başkalarının işine ne karışırsın? Bırak kendileri evlensinler bildikleri gibi.</p>

  <p class="normal">Yemekten sonra komşuların aşçıları, oda hizmetçileri doldular mutfağa, orada ta akşama kadar fiskos sürüp gitti. Haberi nereden almışlardı, Tanrı bilir. Grişa gece yarısında uyandığında, paravanın arkasında dadıyla aşçı kızın alçak sesle bir şeyler konuştuklarını duydu. Dadı inandırmaya çalışıyor, aşçı kız da kâh hıçkırıyor, kâh kıkır kıkır gülüyordu. Biraz sonra uykuya daldı Grişa! Düşünde Pelageya’yı Karasakal’la cadı karısının kaçırdığını gördü…</p>

  <p class="normal">Ertesi gün dindi bütün bu har gür. Mutfak işleri, arabacı olayı hiç olmamış gibi, gene yoluna girmişti. Ancak arada bir yeni şalını alıyordu omuzlarına dadı, yüzünde soğuk, mağrur bir ifadeyle çıkıp gidiyordu evden, iki saat sonra dönüyordu. Konuşmaya gidiyor olmalıydı… Pelageya hiç görüşmüyordu arabacıyla; ona arabacıdan söz ettiklerinde de öfkeleniyor bağırıp çağırmaya başlıyordu:</p>

  <p class="normal">— Allah bin kere belasını versin! Canı cehenneme!</p>

  <p class="normal">Bir akşam mutfakta, Pelageya’yla dadı bir kumaşı özene bezene keserlerken Grişa’nın annesi geldi yanlarına.</p>

  <p class="normal">— Onunla evlenebilirsin Pelageya –dedi,– senin bileceğin bir iştir bu, ama şunu bilesin ki, burada kalamaz… Mutfakta başkasının kalmasını sevmediğimi bilirsin. Unutma bunu… Geceleri de bırakmam seni gidesin…</p>

  <p class="normal">Aşçı kız kesti sözünü:</p>

  <p class="normal">— Neler geliyor aklınıza öyle, efendim! Ne diye sitem ediyorsunuz bana? Yüzünü şeytan görsün! Nerden çattım bu belaya…</p>

  <p class="normal">Bir pazar sabahı mutfağın kapısından bakınca şaşkınlıktan donup kaldı Grişa. İçerde iğne atsanız yere düşmezdi. Komşuların aşçıları, kapıcıları doldurmuşlardı mutfağa. İki de bekçi, sırmalı bir astsubay vardı. Filka da oradaydı… Küçük bir oğlan çocuğuydu Filka, çamaşırhanenin önünde köpeklerle oynardı. Şimdi yıkanıp paklanmış, taranmış, ipek örtülü bir tasvir tutuyordu elinde. Pelageya mutfağın ortasında ayaktı duruyordu. Yeni bir patiska entari vardı üzerinde; başına çiçek takmışlardı. Arabacı da yanındaydı. İkisinin de kıpkırmızıydı yüzü, terden sırılsıklamdılar, gözlerini kırpıştırıp duruyorlardı.</p>

  <p class="normal">Astsubay uzun süren bir seslikten sonra,</p>

  <p class="normal">— Hadi bakalım… –diye başladı,– vakit tamam…</p>

  <p class="normal">— Pelageya yüzünü buruşturdu, hüngür hüngür ağlamaya başladı… Astsubay masadan büyükçe bir parça ekmek aldı, dadının yanına geçti, birtakım dualar okumaya başladı. Arabacı gelip astsubayın önünde durdu, yerlere kadar eğilerek selamladı onu, elini öptü. Aynı şeyi Aksinya’nın önünde de yaptı. Pelageya da onu izliyor, onun yaptığını yapıyordu. Sonunda dış kapı açıldı, temiz hava doldu mutfağa, gürültüyle avluya çıktı kalabalık.</p>

  <p class="normal">Grişa, aşçı kızın hıçkırıklarına kulak kabartarak düşünüyordu: “Zavallı! Nereye götürdüler onu acaba? Annemle babam niçin hiç ilgilenmiyorlar onunla?”</p>

  <p class="normal">Nikâh töreninden sonra çamaşırhanede uzun süre şarkı söylediler, armonika çaldılar. Grişa’nın annesi, dadının ağzı votka kokuyor diye uzun süre azarladı onu; düğün yüzünden evde semaveri koyacak kimse kalmadığı için söylendi de söylendi. Grişa yattığında Pelageya dönmemişti eve.</p>

  <p class="normal">“Zavallı kız,” diye düşünüyordu, “bir yerde karanlıkta ağlıyordur şimdi! Arabacı ‘sus, sus’ diyordur ona!”</p>

  <p class="normal">Ertesi sabah mutfaktaydı Pelageya. Bir ara arabacı uğradı. Grişa’nın annesine teşekkür ettikten sonra, sert sert baktı Pelageya’ya.</p>

  <p class="normal">— Göz kulak olun ona efendim –dedi.– Anası da, babası da sizsiniz. Aksinya Stepanovna, siz de ilgilenin onunla, yaramazlık falan yapmasın… Sözünüzü dinlemezse… Hanımefendi, aylığına karşılık da beş ruble verin bana. Arabaya dingil alacağım.</p>

  <p class="normal">Gene karışmıştı Grişa’nın kafası. Şimdiye kadar özgürdü Pelageya, istediği gibi yaşıyor, hiç kimseye hesap vermiyordu. Oysa şimdi durup dururken bir adam çıkmıştı ortaya. Kızcağızın her şeyine karışma hakkını bir yerden almıştı bu adam. Parası bile onundu artık! Grişa üzülüyordu. İnsan zorbalığının bu zavallı kurbanını okşamak, sevmek istiyordu. Kilerdeki elmalardan en büyüğünü seçip, parmaklarının ucuna basa basa mutfağa gitti, Pelageya’nın eline sıkıştırdı elmayı, bir şey söylemeden döndü, koşarak odasına gitti.</p>

  <p class="sagnormal">1885</p>

  <div class="clrb"></div>
</body>
</html>