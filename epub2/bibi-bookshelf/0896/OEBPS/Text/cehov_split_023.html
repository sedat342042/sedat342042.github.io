<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>cehov</title>
    <link href="../Styles/stylesheet.css" rel="stylesheet" type="text/css"/>
    <style type="text/css">
@page { margin-bottom: 10.000000pt; margin-top: 10.000000pt; }
</style>
    </head>
  <body class="calibre">
  <h1 class="h1baslik" id="calibre_toc_21">Siyahlar Giymiş Keşiş</h1>

  <p class="normal1">1</p>

  <p class="normal">Asistan Andrey Vasiliç Kovrin çalışmaktan yorulmuştu artık. Sinirleri de çok bozuktu son zamanlarda. Doktora gitmiyordu. Ancak içki sofrasında bir doktor arkadaşına söz arasında şöyle bir anlatmıştı durumunu. Arkadaşı ilkbahar ile yazı köyde geçirmesini salık vermişti ona. Tam o günlerde de Tanya Pesotskaya’dan uzun bir mektup almıştı. Borisovka’ya çağırıyordu onu Tanya. Yazın onların konuğu olmasını yazıyordu. Sonunda kendisi de biraz hava alması gerektiğine karar vermişti.</p>

  <p class="normal">Önce –nisanda– kendi köylü Kovrinka’ya gitti. Bir başına üç hafta kaldı orada. Sonra, yolların düzelmesini bekleyip arabasına bindi, eski vasisi, öğretmeni, Rusya’nın ünlü meyvecilik uzmanı Pesotski’nin köyüne yollandı. Kovrinka’dan Pesotskilerin köyü Borisovka’ya en çok yetmiş versta yol vardı. İlkbaharda yumuşamış şosede rahat, kapalı bir arabayla hoş bir yolculuk yapmıştı.</p>

  <p class="normal">Pesotski’nin sütunlu, sıvaları dökülmüş aslan heykelleriyle süslü, kapısında resmi giysili bir uşak duran çok büyük bir evi vardı. İngiliz usulü düzenlenmiş, kasvetli, sade, eski park evden handiyse bir versta öteye, çaya kadar uzanıyor; orada çıplak kökleri kıllı hayvan pençeleri gibi dışarıda kalmış çam ağaçlarının büyüdüğü kil toprak, dik yamaçta son buluyordu. Yamacın altında soğuk soğuk parlardı su. Çulluklar acı acı bağrışarak uçuşurlardı. İnsanın, isterse oturup bir balad yazabileceği şiir dolu bir yerdi burası. Ama evin çevresinde de, avluda da, fidanlıklarıyla birlikte otuz hektarlık bir alanı kaplayan bahçede de bambaşka bir hava vardı. Yağmurda çamurda bile neşe, mutluluk dolardı insanın içine burada. Böylesine güzel güller, zambaklar, kamelyalar –parlak beyazından kurum gibi simsiyahına kadar– laleler, kısacası böylesine bir çiçek zenginliğini Pesotski’nin bahçesinden başka bir yerde görmemişti Kovrin. İlkbaharın başıydı. Çiçekliklerin asıl güzelliği cam bölmelerdeydi daha, ortaya çıkmamıştı. Ama –özellikle sabahları erken, her yaprakta çiğ parlıyorken– bahçeye şöyle bir bakınca iki yanı ağaçlı yolların kenarında boy atmış, bahçede yer yer açmış çiçekler de yetiyordu insanın kendini ince güzellikler ülkesinde hissetmesine.</p>

  <p class="normal">Bahçenin süsünü oluşturan, Pesotski’nin küçümser bir tavırla “ufak tefek” dediği şeyler bir zamanlar –çocukluğunda– büyülerlerdi Kovrin’i. Ne mucizeler, güzellikler yaratılmıştı burada, doğayla ne alaylar edilmişti. Meyve ağaçlarından ikili sıralar vardı burada. Piramit biçimi verilmiş bir armut ağacı, küre biçiminde meşeler, ıhlamurlar, elma ağacından bir şemsiye, taklar, ailenin armaları, kollu şamdanlar vardı. Hatta erik ağaçlarından –Pesotski’nin meyveciliğe başladığı tarih olan– 1862 yazılıydı bir yerde… Dolaşırken, palmiyelerinki gibi dümdüz, sağlam bedenli yüksek, güzel ağaçları da rastlıyordu insan. Bunların bektaşiüzümü ya da frenküzümü ağacı olduğunu ancak dikkatli bakınca anlayabiliyordu. Ama bahçeye en büyük neşeyi, canlılığı kazandıran buradaki sürekli kıpırdanıştı. Sabah erkenden akşama kadar ağaçların, fidanların diplerinde, iki yanı ağaçlı yollarda, tarhlarda el arabalarıyla çapalarla, süzgeçli kovalarla karınca gibi kaynaşırdı insanlar…</p>

  <p class="normal">Kovrin, Pesotskilere akşam, saat ona doğru geldi. Tanya ile babasını, Yegor Semyonıç’ı büyük bir telaş içinde buldu. Pırıl pırıl, yıldızlı gökyüzü de, ısıölçer de sabaha doğru havanın dona çekeceğini haber veriyordu. Oysa bahçıvan İvan Karlıç kente gitmişti. Bahçe için güvenebilecekleri başka bir kimse de yoktu. Yemekte sabah ayazından söz ettiler yalnızca. Sonunda şöyle karar vermişlerdi: Tanya yatmayacak, saat on ikiden sonra bahçeye çıkacak, duruma bakacaktı. Saat üçte, belki daha erken de Yegor Semyonıç kalkacaktı.</p>

  <p class="normal">Kovrin gece yarısına kadar oturdu Tanya ile. Sonra onunla birlikte bahçeye çıktı. Soğuktu hava. Keskin bir duman kokusu vardı havada. Ticari bölüm dedikleri, Yegor Semyonıç’a her yıl birkaç bin ruble gelir sağlayan büyük bahçede simsiyah, kesif, keskin bir duman kaplamıştı her yanı. Ağaçları sarmış, Yegor Semyonıç’ın binlerce rublesini dondan korkuyordu… Ağaçlar dama düzenindeydiler burada. Sıralar asker sırası gibi dümdüz, dosdoğruydu. Bu aşırı düzlük de, ağaçların hepsinin aynı boyda olması da, dallarının, bedenlerinin birbirine benzemesi de görünümü pek bir tekdüze, hatta sıkıcı yapıyordu. Kovrin ile Tanya gübre yığınlarının, samanların, her çeşit artığın yakıldığı sıraların aralarından yürüyorlardı. Arada bir, dumanın içinde gölgeler gibi dolaşan işçilerle karşılaşıyorlardı. Yalnızca vişneler, erikler, bir de elmaların bazı cinsleri çiçek açmıştı. Ama bahçenin bütünü duman içindeydi. Ancak fidanlıkların yanında derin bir soluk alabilmişti Kovrin. Omuzlarını kaldırarak,</p>

  <p class="normal">— Daha çocukluğumda aksırırdım burada dumandan –dedi,– ama bu dumanın çiçekleri donmaktan nasıl kurtardığına hâlâ ermez aklım.</p>

  <p class="normal">— Bulut olmadığı zamanlar bulut görevini görüyor duman… –diye karşılık verdi Tanya.</p>

  <p class="normal">— Peki bulut ne işe yarıyor?</p>

  <p class="normal">— Kapalı, bulutlu havalarda sabah ayazı olmaz.</p>

  <p class="normal">— Şaşılacak şey!</p>

  <p class="normal">Gülümsedi Kovrin, elini tuttu Tanya’nın. Genç kızın ince siyah kaşlı, üşümüş, ciddi, geniş yüzüyle paltosunun rahatça başını oynatmasına engel olan kalkık yakası, çiyin topladığı giysisinin içindeki zarif bedeni duygulandırmıştı onu.</p>

  <p class="normal">— Tanrım, kocaman olmuş bu kız! –dedi.– Beş yıl önce, buraya son geldiğimde çocuktunuz daha. Öyle sıska, uzun bacaklıydınız ki! Saçlarınız dümdüzdü, kısacık giysiler giyerdiniz, “leylek” diye kızdırırdım sizi… Zaman neler yapıyor!</p>

  <p class="normal">Tanya derin bir göğüs geçirdi.</p>

  <p class="normal">— Evet, beş yıl! –dedi.– Köprülerin altından çok su geçti bu beş yılda.</p>

  <p class="normal">Dönüp Kovrin’in yüzüne baktı. Daha bir canlı ekledi:</p>

  <p class="normal">— Elinizi vicdanınıza koyup söyleyin Andryuşa, unuttunuz bizi değil mi? Benim de sorduğum şeye bak? Bir erkeksiniz siz, ilginç bir yaşamınız var, büyük bir insansınız… Unutmanız çok olağan! Ama ne olursa olsun, bizi kendi adamınız, yakınınız saymanızı istiyorum Andryuşa. Buna da hakkımız vardır sanırım.</p>

  <p class="normal">— Öyle sayıyorum zaten Tanya.</p>

  <p class="normal">— Doğru mu bu?</p>

  <p class="normal">— Evet, doğru.</p>

  <p class="normal">— Evimizde böylesine çok fotoğrafınızın olmasına şaştınız akşam. Ama biliyorsunuz, babamın aşırı bir sevgisi vardır size karşı. Sizi benden çok seviyor gibi geliyor bana bazen. Övünüyor sizinle. Bir bilim adamısınız, olağanüstü bir insansınız, parlak bir gelecek hazırladınız kendinize. Bu başarınızı sizi onun okutmasına borçlu olduğunuza inanıyor. Ben de engel olmuyorum böyle düşünmesine. Varsın öyle sansın.</p>

  <p class="normal">Ortalık yavaş yavaş ağarmaya başlamıştı. Özellikle, havada duman kümelerinin, ağaçların tepelerinin daha bir belirginleşmesinden anlaşılıyordu bu. Bülbüller ötüyor, tarlalardan bıldırcınların cıvıltıları geliyordu.</p>

  <p class="normal">— Yatma zamanı geldi artık –dedi Tanya.– Hava çok soğuk. –Kovrin’in koluna girdi.– Geldiğiniz gibi çok teşekkür ederim Andryuşa. Çok az ahbabımız var burada. Onlar da ilginç olmaktan uzak insanlar. Çok az ahbabımız var burada. Onlar da ilginç olmaktan uzak insanlar. Tek uğraşımız bahçe, gene bahçe… başka bir şeyimiz yok. Dikim, çapalama… –Gülümsedi Tanya.– Tatlı elma, benekli frenkelması, mantar, gözaşısı, kalemaşısı… Her şeyimizi, yaşamımızın tümünü bahçeye verdik. Hatta elma, armut ağacından başka bir şey görmüyorum düşerimde. İyi, yaralı bir şey bu elbette, ama bazen değişiklik olsun diye başka şeyler istiyor insanın canı. Hatırlıyorum, eskiden tatile ya da gezmeye bize geldiğinizde –avizelerin, eşyaların kılıfları çıkarılmış gibi– daha bir aydınlık olurdu evin içi. Küçüktüm o zamanlar, ama anlıyordum gene de.</p>

  <p class="normal">Durmadan konuşuyordu Tanya. Bir duygunluk vardı konuşmasında. Kovrin birden, yaz sonuna kadar ufak tefek, narin, konuşkan kıza bağlanabileceğini, ona tutulabileceğini… onların durumunda bunun son derece olağan, doğal olduğunu geçirdi içinden. Bu düşünce hoş bir duygu verdi ona, gülmek geldi içinden; Tanya’nın kuşku kaplı sevimli yüzüne doğru eğildi, alçak sesle iki dize okudu Yevgeniy Onyegin’den:</p>

  <p class="ortayazi"><span class="ideitalik">Onyegin, gizlemeyeceğim senden,</span></p>

  <p class="ortayazi"><span class="ideitalik">Çılgınca seviyorum Tatyana’yı…</span></p>

  <p class="normal">Eve döndüklerinde Yegor Semyonıç kalkmıştı. Uykusu yoktu Kovrin’in. İhtiyarla konuşmaya daldı. Sonra onunla birlikte bahçeye çıktı gene. Uzun boyluydu Yegor Semyonıç. Omuzları genişti. Göbekliydi. Soluk darlığı vardı, ama her zaman çok çabuk yürürdü. Öyle ki, ayak uydurmak güçtü ona. Son derece telaşlı bir insandı. Her zaman bir yere yetişmek için acele ederdi, bir dakikacık geç kacak olursa, her şey mahvolacakmış gibi bir anlatım olurdu yüzünde. Soluk almak için durdu.</p>

  <p class="normal">— Tanrı’nın şu işine bak kardeşim… –diye başladı.– Gördüğün gibi toprağın üstü buz, ama ısı ölçeri bir sopanın ucuna takıp dört beş metre yukarı kaldır, orası sıcak… Neden acaba?</p>

  <p class="normal">Kovrin gülümseyerek karşılık verdi:</p>

  <p class="normal">— İnanın bilmiyorum.</p>

  <p class="normal">— Hım… İnsanın her şeyi bilmez kuşkusuz… Kişioğlunun aklı ne denli engin olursa olsun, her şeyi sığdıramazsın ona. Yanılmıyorsam, sen daha çok felsefeyle ilgileniyorsun?</p>

  <p class="normal">— Evet, psikoloji dersi veriyorum. Ama daha çok felsefeyle ilgileniyorum.</p>

  <p class="normal">— Can sıkıntısından da patlamıyorsun?</p>

  <p class="normal">— Tersine, büyük bir haz duyuyorum bundan. Yaşama gücü veriyor bana felsefe.</p>

  <p class="normal">Yegor Semyonıç aklaşmış favorilerini dalgın dalgın sıvazlayarak.</p>

  <p class="normal">— Umarım öyledir… –dedi.– Umarım… Başarıların beni çok sevindiriyor kardeşim… Çok.</p>

  <p class="normal">Ama birden kulak kesildi Yegor Semyonıç. Yüzü allak bullak oldu. Yana doğru koştu. Çok geçmeden ağaçların, duman kümelerinin arasında kayboldu gözden. Öfkeli, sinirden titreyen sesi duyuldu uzaktan:</p>

  <p class="normal">— Kim bağladı bu atı elma ağacına? Hangi namussuz, alçak herif bağladı bu atı elma ağacına? Sen sabırlar ver bana Tanrım! Berbat ettiler, bu kadar da hainlik olmaz ki! Mahvettiler bahçeyi! Rezil ettiler! Tanrım!</p>

  <p class="normal">Kovrin’in yanına döndüğünde yüzünden düşen bin parçaydı. Kollarını iki yana açarak, ağlamaklı bir sesle,</p>

  <p class="normal">— Bu dinsiz imansız millete ne yapacağımı bilmiyorum! Stepka denen o rezil gece gübre taşımış, sonra tutmuş elma ağacına bağlamış atı! Dizginleri öyle sıkmış ki, üç yerden soyulmuş ağacın kabuğu. Şu işe bakın! “Bu yaptığın nedir?” diye sorduğumda süt dökmüş kedi gibi durup gözlerini kırpıştırması yok mu? İpe çekmek bile azdır böyle hainleri!</p>

  <p class="normal">Öfkesi geçtikten sonra Kovrin’in boynuna doladı kolunu, yanağından öptü.</p>

  <p class="normal">— Neyse, umarım… Umarım… –diye mırıldandı.– Geldiğine çok sevindim. Ne sevinçli olduğumu anlatamam… Sağ ol…</p>

  <p class="normal">Sonra her zamanki çabuk yürüyüşüyle, yüzünde hep o telaşlı anlatımla dolaştı bahçeyi. Eski öğrencisine limonlukları, camlı bölmeleri, ambarları yüzyılımızın mucizesi dediği iki arılığı gösterdi.</p>

  <p class="normal">Bu arada güneş doğmuş, bahçeyi ışığa boğmuştu. Hava ısınmıştı. Kovrin günün güneşli, neşeli, uzun bir gün olacağını sezinleyince daha mayısın başında olduklarını, önlerinde daha aydınlık, neşeli, uzun bir yaz olduğunu anımsadı. O anda çocukluğunda bu bahçede koşup oynarken içinde kıpırdayan o sevinç dolu, genç duygu kıpırdandı gene. Bu kez kolunu ihtiyarın boynuna o doladı, sevgiyle öptü yanağından. İkisi de duygulanmıştı. Eve döndüler, antika çay fincanlarıyla çay içmeye koyuldular. Masada çeşit çeşit kaymaklar, tatlı kurabiyeler vardı. Bu küçük ayrıntılar gene çocukluğunu anımsattı Kovrin’e. Bugün ile geçmişin anıları birbirine karışıyordu. İnsanın tatlı, yüreğini sıkıştıran bir haz veriyordu ona bu karışım.</p>

  <p class="normal">Tanya’nın uyanmasını bekledi Kovrin. Onunla kahve içti, biraz dolaştı, sonra kendi odasına çekildi, masaya oturup çalışmaya başladı. Dikkatle okuyor, küçük notlar alıyor, arada bir başını kaldırıp pencereden dışarı ya da masanın üzerinde, vazodaki, çiyden hâlâ ıslak ıslak taze çiçeklere bakıyor; sonra yeniden gözlerini kitaba indiriyordu. Hazdan, mutluluktan her damarı titriyor, kıpırdıyordu sanki.</p>

  <p class="normal1">2</p>

  <p class="normal">Kovrin köyde de kentte olduğu gibi yorucu, sıkıntılı bir yaşam sürdürüyordu. Durmadan okuyup yazıyor, İtalyanca çalışıyordu. Dolaşmaya çıktığında bile, biraz sonra gene masa başına oturacağı anı düşünmek haz veriyordu ona. Herkesi şaşırtacak derecede az uyuyordu. Gündüzleri yanlışlıkla yarım saat uyursa, o gece hiç yatmıyor, uykusuz geçen bir geceden sonra bütün gün, hiçbir şey olmamış gibi dinç, neşeli hissediyordu kendini.</p>

  <p class="normal">Çok konuşuyor, çok şarap içiyordu. Purosu en pahalısındandı. Pesotskilere sık sık, hemen her gün komşu kızlar gelirler, Tanya ile piyano çalar, oynarlardı. Arada bir de çok güzel keman çalan bir delikanlı gelirdi. Kovrin gençlerin müziğini de, şarkılarını da tutkuyla dinler, dinlemekten bitkin düşerdi. Yorgunluktan gözleri kapanır, başı yana düşerdi.</p>

  <p class="normal">Bir gün akşam çayından sonra balkonda oturmuş, okuyordu. O sırada konuk odasında Tanya ile –sopranoydu sesi– konuk kızlardan biri –sesi kontraltoydu– delikanlının kemanda eşliğiyle Brag’ın ünlü serenadına çalışıyorlardı. Kovrin seneradın sözlerine kulak veriyor (Rusça’ydı sözleri) ama en küçük bir anlam çıkaramıyordu. Sonunda kitabı bırakıp dikkatli dinleyince anladı: Hayal dünyası aşırı derecede geniş bir genç kız, gece esrarlı birtakım sesler duymuş bahçede. Bu sesler öylesine güzel, öylesine tuhafmış ki, genç kız bunların biz ölümlerce anlaşılamadıkları için yeniden göğün sonsuzluklarına doğru uçan kutsal ses uyumu olduğunu kabul etmek zorunda kalmış. Kovrin’in gözkapakları kapanmaya başlamıştı. Kalktı, konuk odasıyla salonda uykulu uykulu dolaştı bir süre. Müzik çalışması bitince Tanya’nın koluna girdi, onunla birlikte balkona çıktı.</p>

  <p class="normal">— Bugün sabahtan beri bir efsane kurcalıyor kafamı –dedi.– Bir yerde mi okudum onu, yoksa birisinden mi duydum, bilmiyorum. Ama bir şeye benzemeyen, acayip bir şey. Önce bunun açık seçik bir yanı olmadığını söylemeliyim. Bundan bin yıl önce, siyahlar giymiş bir keşiş Suriye’de ya da Arabistan’da bir yerde, çölde yürüyormuş… Oradan birkaç mil ötede balıkçılar, gölün yüzeyinde ağır ağır yürüyen, siyahlar giymiş başka bir keşiş görmüşler. Bu ikinci keşiş seraptı kuşkusuz. Şimdi efsanenin görünüşte yadsıdığı optik yasalarını bir yana bırakın da dinleyin. Bu seraptan bir serap daha çıkmış, ondan bir tane daha, öyle ki, siyahlar giymiş keşişin gölgesi atmosferin tabakalarının birinden öbürüne yansıyarak çoğaldıkça çoğalmış. Kâh Afrika’da, kâh İspanya’da, kâh Hindistan’da, kâh Uzak Kuzey’de görüyorlarmış onu… Sonunda dünyamızın atmosferinden çıkmış, şimdi de –yitip gidebileceği koşullara bir türlü düşmeden– evrende dolaşıp duruyormuş. Belki de şu anda Mars’da ya da Güney Haçı takım yıldızının bir yıldızından görüyorlardır onu. Ama efsanenin asıl önemli, can alıcı noktası şu, canım: Keşişin çölde dolaşmasından tam bin yıl sonra serap yeniden dünyanın atmosferine girecek, insanlara görünecekmiş. Sözde bitmek üzereymiş bu bin yıl… Efsaneye göre, siyahlar giyinmiş keşişi bugün yarın beklemeliymişiz.</p>

  <p class="normal">— Tuhaf bir serap –dedi Tanya.</p>

  <p class="normal">Bu efsaneden hoşlanmadığı belliydi.</p>

  <p class="normal">Kovrin güldü.</p>

  <p class="normal">— İşin asıl tuhaf yanı, bu efsaneyi nereden öğrendiğimdir. Nerede okudum onu? Bir yerde mi duydum? Yoksa düşümde mi gördüm bu keşişi? Yemin ederim anımsamıyorum. Ama aklımdan çıkmıyor bu efsane. Bugün hep onu düşündüm.</p>

  <p class="normal">Tanya’yı konukların yanına bırakıp bahçeye çıktı Kovrin. Dalgın dalgın dolaşmaya başladı çiçek tarhlarının arasında. Güneş ufka yaklaşıyordu. Çiçekler –daha yeni sulandıkları için sinir bozan bir koku yayıyorlardı çevreye. İçerde şarkı söylemeye başlamışlardı gene. Kemanın sesi uzaktan insan sesini andırıyordu. Kovrin bu efsaneyi nerede duyduğunu ya da okuduğunu anımsamaya çalışıyordu. Ağır adımlarla parka girdi, hiç farkına varmadan yamacın başıma kadar yürüdü.</p>

  <p class="normal">Dik yamaçta çıplak köklerin arasından aşağıya uzanan patikadan çayın kenarına indi. Su çulluklarını rahatsız etti burada. İki ördeği ürküttü. İç karartan çamların tepelerinde batmak üzere olan güneşin son ışınları oynaşıyordu hâlâ, ama suyun yüzü kararmıştı. Kovrin taştan taşa atlayarak karşıya geçti. Şimdi önünde henüz başak vermemiş geniş bir çavdar tarlası uzanıyordu. Ne bir ev, ne bir canlı vardı görünürlerdi. Bu patikayı izlerse, insan güneşin demin indiği, şu anda gurubun öylesine görkemli bir kızıllıkla kapladığı o bilinmez, esrarlı ülkeye varırdı sanki.</p>

  <p class="normal">Kovrin patikada yürürken düşünüyordu: “Burası ne geniş, özgür, sessiz! Bütün dünya bana bakıyor sanki, gizliden gözetliyor beni, anlamamı bekliyor…”</p>

  <p class="normal">Ama bir dalgalanma oldu tarlada. Yumuşak akşam yeli hafifçe okşadı Kovrin’in saçlarını. Bir dakika sonra –bu kez daha güçlü– bir dalga daha geldi. Çavdarlar hışırdadı, arkada çamların boğuk uğultusu yükseldi… Kovrin şaşkınlık içinde durdu olduğu yerde. Ufukta yerden gökyüzüne kadar kasırgayı ya da hortumu andıran simsiyah bir sütun uzanıyordu. Daha çok silik bir gölgeye benziyordu. Ama yerinde durmadığı, korkunç bir hızla hareket ettiği, özellikle bu yana, Kovrin’in bulunduğu yere doğru geldiği ilk bakışta belliydi. Yaklaştıkça daha bir küçülüyor, belirginleşiyordu. Ona yol vermek için kendini yana, çavdarların arasına attı Kovrin, handiyse geç kalıyordu…</p>

  <p class="normal">Siyahlar giymiş ak saçlı, simsiyah kaşlı bir keşiş, ellerini göğsünün üzerinde çapraz yapmış, hızla geçti yanından… Çıplak ayaklara yere değmiyordu… Beş on metre uzaklaştıktan sonra dönüp Kovrin’e bakmış, başını öne eğerek selam vermiş, aynı zamanda kurnaz kurnaz gülümsemişti. Tanrım ne soluk, korkunç derecede soluk, zayıf bir yüzdü o öyle! Sonra gene büyüyerek çayın üstünden geçti, hiç ses çıkarmadan çarptı killi yamaçla çamlara, ağaçların arasından süzülüp duman gibi kayboldu gözden.</p>

  <p class="normal">— Yaa, gördün mü… –diye mırıldandı Kovrin.– Efsane gerçekmiş meğer.</p>

  <p class="normal">Bu tuhaf hayali kendi kendine açıklamaya çalışmadan; keşişin yalnızca siyah giysisini değil, yüzüyle gözlerini de böylesine yakından, böylesine belirgin görebildiği için sevinçli, içinde tatlı bir heyecanla eve döndü.</p>

  <p class="normal">Parkta, bahçede adamlar sakin sakin dolaşıyorlardı. Evde piyano çalıyorlardı… demek yalnız o görmüştü keşişi. Olanları Tanya ile Yegor Semyonıç’a anlatmayı çok istiyordu, ama onun hayal gördüğünü sanacaklarını, bundan belki korkacaklarını düşünüp susmaya karar verdi. Kahkahalarla gülüyor, şarkılar söylüyor, mazurka oynuyordu. Çok neşeliydi. Herkes –konuklar da, Tanya da– onun yüzünü pek değişik, ışıklı, duygulu buluyorlardı bugün. İlginç bir insan olduğunu düşünüyorlardı.</p>

  <p class="normal1">3</p>

  <p class="normal">Yemekten sonra konuklar gidince odasına geçti Kovrin, kanepeye uzandı. Keşişi düşünmek istiyordu. Ama beş dakika sonra Tanya geldi. Ona bir tomar broşür ile basılı kâğıt verirken,</p>

  <p class="normal">— Alın Andryuşa –dedi,– babamın yazılarını okuyun. Hepsi çok güzel şeyler. Üstün bir yazı yeteneği var.</p>

  <p class="normal">Kızının arkasından odaya giren Yegor Semyonıç isteksiz gülümsedi.</p>

  <p class="normal">— Bir bu eksikti! –Canının sıkıldığı belliydi.– Ona bakma sen lütfen, okuma! Ne var ki, uyumak istiyorsan, okuyabilirsin. İyi birer uyku hapıdır çünkü yazılarım.</p>

  <p class="normal">Tanya büyük bir inançla.</p>

  <p class="normal">— Bence çok güzeldirler –dedi.– Siz okuyun Andryuşa, sonra da daha çok yazmasının gerektiğine inandırın babamı. Meyvecilik üzerine kusursuz bir kitap yazabilir isterse.</p>

  <p class="normal">Kendini zorlayarak bir kahkaha attı Yegor Semyonıç, kızardı. Bazı yazarların sıkıldıkları zaman söylediklerine benzer birtakım şeyler söyledi. Sonunda yavaş yavaş suya indirdi yelkenleri. Broşürleri titreyen parmaklarıyla karıştırırken.</p>

  <p class="normal">— Öyleyse Goşe’nin yazısıyla, şu küçük Rus yazılarını oku –diye mırıldandı.– Yoksa anlayamazsın. Bazı düşünceleri çürütmek için yazdığım yazıları okumadan, çürütmeye çalıştığım düşünceler üzerinde bilgili olması gerekir insanın. Ama saçma… sıkıcı şeylerdir bunlar. Yatma zamanı da geldi zaten.</p>

  <p class="normal">Tanya çıktı. Yegor Semyonıç kanepeye, Kovrin’in yanına oturdu, derin bir göğüs geçirdi. Kısa bir sessizlikten sonra,</p>

  <p class="normal">— Evet canım kardeşim… –diye başladı.– Böyle işte, sevgili asistanım… Gördüğün gibi, yazılar da yazıyorum, sergilere de katılıyorum, madalyalar da alıyorum. Pesotski’nin yetiştirdiği elmaların insan başı kadar olduğunu söylüyorlar. Pesotski’nin bahçecilikten zengin olduğunu da söylüyorlar. Sözün kısası, alabildiğine zenginim, ünlüyüm. Ama bir soru geliyor aklıma: Ne içindir bütün bunlar? Gerçekten de güzel, örnek bir bahçedir benimki… Aslında bir bahçe değil, devlet açısından çok büyük önemi olan, tam bir kuruluştur. Çünkü Rus tarımının, Rus ekonomisinin yeni dönemine bir basamaktır.</p>

  <p class="normal">— Kendini gösteriyor zaten.</p>

  <p class="normal">— Benim söylediğim o değil. Şunu sormak istiyorum sana: Ben ölünce bahçem ne olacak? Onun şu anda gördüğün durumu, ben olmasam bir ay bile sürmez. Burada ulaşılan başarının sırrı bahçenin büyüklüğünde, işçilerin çokluğunda değil, benim bu işi sevmemdedir… anlıyor musun? Belki kendinden bile çok seviyorum bu işi. Görüyorsun her şeyi kendim yapıyorum. Sabahtan beri gece yarılarına kadar çalışıyorum. Aşıları kendim yapıyorum, ağaçları kendim buduyorum, fidanları kendim dikiyorum, her şey benim elimden çıkıyor. Biri bana yardım edince kıskanıyorum, sinirlerim bozuluyor. Bütün sır sevgidedir. Yani keskin bir mal sahibi gözünde, mal sahibi ellerinde… bir saatçik kalmak için gittiğin bir komşunda otururken duyduğun huzursuzlukta, bahçende bir aksilik olmasından korkmanda… bu duygudadır bütün sır. Ama ben ölünce kim ilgilenecek bahçemle? Kim çalışacak? Bahçıvan mı? İşçiler mi? Öyle mi? Bak ne diyeceğim sana sevgili dostum: Bizim işte baş düşman ne tavşandır, ne de zararlı böcekler. Yabancı insanlardır en büyük düşman.</p>

  <p class="normal">Kovrin gülümsedi.</p>

  <p class="normal">— Ya Tanya? –diye sordu.– Onun tavşandan zararlı olduğunu söyleyemezsiniz sanırım. Bu işi seviyor, anlıyor da.</p>

  <p class="normal">— Evet seviyor, anlıyor da. Ben öldükten sonra bahçe ona kalırsa, bahçenin sahibi o olursa, elbette bundan daha iyisini isteyemez gönül.</p>

  <p class="normal">Yegor Semyonıç sesini alçalttı, Kovrin’in yüzüne ürkek ürkek bakarak sürdürdü konuşmasını:</p>

  <p class="normal">— Ama –Tanrı korusun– ya evlenirse? Olacağına bak! Kocaya varınca çocukları olur, bahçeyle uğraşacak zamanı kalmaz. Benim asıl korkum da şu: Çok genç biriyle evlenirse, kocası açgözlülük eder de bahçeyi tüccarlara kiraya verirse, daha birinci yılda her şey mahvolur? Bizim işte cahil köylü kadınlardan korkunç şey yoktur!</p>

  <p class="normal">Yegor Semyonıç göğüs geçirdi, bir süre sustu.</p>

  <p class="normal">— Belki de bencilliktir bu, ama açık yüreklilikle söylüyorum: Korkuyorum! Kemanı koltuğunun altından eksik olmayan bir züppe gelip gidiyor bize, gıcırdatıp duruyor kemanını. Tanya’nın onunla dünyada evlenmeyeceğini biliyorum, hem çok iyi biliyorum bunu, ama bu genci görünce cinlerim tepeme çıkıyor gene de! Anlayacağın dostum, çok tuhaf bir adamım ben. Kabul ediyorum.</p>

  <p class="normal">Yegor Semyonıç ayağa kalktı, odanın içinde dolaşmaya başladı. Heyecanlıydı. Çok önemli bir şey söylemek istediği, ama söze başlamaya bir türlü karar veremediği belliydi. Ellerini cebine sokarak başladı sonunda.</p>

  <p class="normal">— Seni çok severim, açık açık da konuşacağım seninle. Bazı nazik konulara son derece sade bir biçimde değinirim ben. Düşündüğümü de doğrudan söylerim. Gizli düşünce dedikleri şeylerden nefret ederim. Açıkça söylüyorum: Kızımı korkmadan verebileceğim tek erkeksin sen. Kafası çalışan, duygulu bir insansın. Sevgili işimin yok olmasına da göz yummazsın. Asıl neden ise seni oğlum gibi sevmemdir… Bana gurur vermendir. Tanya ile senin aranda bir aşk doğsa, çok sevinir, hatta mutlu olurdum. Dolambaçlı yollarda sapmadan, dürüst bir insan olarak içimden geldiği gibi söylüyorum bunu.</p>

  <p class="normal">Kovrin gülümsedi. Yegor Semyonıç gitmek için kapıyı açtı, eşikte durdu. Bir an düşündükten sonra,</p>

  <p class="normal">— Tanya ile senin bir oğlunuz olsa, iyi bir meyveci yapardım onu –dedi.– Ama boş hayaller bunlar… İyi geceler.</p>

  <p class="normal">Kovrin yalnız kalınca daha bir rahat uzandı kanepeye. Tanya’nın getirdiği yazıları okumaya başladı. Yazılardan birinin başlığı şöyleydi: “Ara ekini üzerine”, birinin: “Yeni meyvelik yapılacak yerin kazılması üzerine Bay Z’nin düşüncelerine değgin birkaç söz”, bir başka yazının başlığıysa şöyleydi: “Kapalı gözaşısı üzerine.” Hepsi böyle şeylerdi. Ama heyecanlı, düzensiz, aşırı derecede coşkun bir deyiş vardı bu yazılarda! Bakıyorsunuz, başlığı en heyecansız, konusu en olağan bir yazısı –sözgelimi Rus Anton elması üzerine bir yazısı– “audiatur altera pars”<sup class="calibre3"><a href="../Text/cehov_split_040.html#footnote-100-21" id="footnote-100-21-backlink">[21]</a></sup> diye başlıyor, “sapeinti sat”<sup class="calibre3"><a href="../Text/cehov_split_040.html#footnote-100-22" id="footnote-100-22-backlink">[22]</a></sup> diye bitiriyordu. Bu arada “bizim, doğaya kürsülerinin tepesinden bakan beratlı sayın meyvecilerimizin bilimsel kara cahilliğine” ya da “başarısını lafebeliğine, üstünkörü bilgisine borçlu olan” Bay Goşe’ye yöneltilmiş acı bir sürü söz vardı. Arada da meyve çalan, çalarken ağaçları kıran köylülerin artık kırbaçla dövülemeyeceği üzerinde hiç de içten olmayan bir üzüntüyle uzun uzadıya duruluyordu.</p>

  <p class="normal">Kovrin “İyi, hoş, kârlı bir iş, ama burada da tutkular, didişme var.” diye geçirdi içinden. “Galiba her yerde, her alanda aşırı duyarlı oluyor ileri düşüncelerin savunucuları. Böyle olması gerekiyor belki.”</p>

  <p class="normal">Yegor Semyonıç’ın yazılarını öylesine beğenen Tanya’yı anımsadı Kovrin. Kısa boyluydu, soluk benizli, zayıftı –köprücük kemikleri görünecek kadar zayıftı hem– zeki bakışı, siyah, iri iri açık gözleri hep bir yerlere bakar, bir şeyler arardı. Babası gibi, küçük küçük adımlar atarak, çabuk yürürdür. Çok konuşur, tartışmayı sever, tartışırken en önemsiz bir tümceyi bile son derece anlamlı mimiklerle, el kol hareketleriyle söylerdi. Çok sinirli bir insan olmalıydı.</p>

  <p class="normal">Kovrin okumayı sürdürdü. Ama bir şey anlamıyordu artık okuduğundan. Demin mazurka oynarken, müzik dinlerken içine dolan o hoş, tatlı duygu şimdi eziyordu onu, bir sürü şey getiriyordu aklına. Kalkıp odanın içinde dolaşmaya başladı. Siyahlar giymiş keşişi düşünüyordu. Bu olağanüstü, tuhaf keşişi yalnız o gördüyse, bunun onun hasta olduğunu, hayal görecek derecede hasta olduğunu gösterdiği düşüncesi geldi aklına. Korkuttu onu bu düşünce, ama çok sürmedi korkusu.</p>

  <p class="normal">“Ama iyiyim, kimseye de bir kötülük yaptığım yok. Gördüğüm hayallerde korkulacak bir şey yok öyleyse,” diye geçirdi içinden, gene neşelendi.</p>

  <p class="normal">Kanepeye oturdu, tüm varlığını kaplayan anlaşılmaz sevincini tutmaya çalışarak başını ellerinin arasına aldı, kalkıp biraz daha dolaştı, sonra işinin başına oturdu. Ama kitapta okuduğu düşünceler yetmiyordu ona. Çok çok büyük, ulaşılmaz, şaşırtıcı bir şey istiyordu. Sabaha karşı soyundu, istemeye istemeye yattı. Uyuması gerekiyordu!</p>

  <p class="normal">Bahçeye giden Yegor Semyonıç’ın ayak sesi duyulunca Kovrin çıngırağın ipini çekip uşağı çağırdı. Gelen uşağa şarap getirmesini söyledi. Büyük bir hazla birkaç kadeh kırmızı şarap içtikten sonra yorganı başına çekti, düşünceleri birbirine karıştı, uykuya daldı.</p>

  <p class="normal1">4</p>

  <p class="normal">Yegor Semyonıç ile Tanya sık sık atışıyor, birbirine tatsız sözler söylüyorlardı.</p>

  <p class="normal">Bir sabah da bir şey için kavga etmişlerdi. Tanya ağlamaya başlamış, odasına gitmişti. Ne öğle yemeğine inmişti, ne akşam çayına. Yegor Semyonıç önce pek mağrur, öfkeli dolaşıp durmuştu ortalarda. Çevresindekilere, onun için hak hukukun, düzenin dünyada her şeyden önde geldiğini anlatmak istiyordu sanki. Ama uzun sürmemişti bu, üzüntüsünü gizleyemez olmuştu sonunda. Parkta başı önünde dolaşmış, içini çekip durmuştu: “Ah Tanrım, Tanrım!” Yemekte de bir lokma koymamıştı ağzına. Sonunda dayanamamış, suçlu suçlu, içi sızlayarak tıklatmıştı kızının odasının içerden kilitli kapısını, ürkek ürkek seslenmişti:</p>

  <p class="normal">— Tanya! Tanya!</p>

  <p class="normal">İçerden zayıf, ağlamaktan bitkin düşmüş, aynı zamanda kararlı bir ses duyulmuştu:</p>

  <p class="normal">— Rahat bırakın beni, rica ederim.</p>

  <p class="normal">Ev sahiplerinin sıkıntısı bütün evde, bahçede çalışan işçilerin üzerinde bile göstermişti etkisini. Kovrin ilginç çalışmasına vermişti kendini, ama sonunda o da sıkılmaya, huzursuz olmaya başlamıştı. Herkesin üzerine çöken kötü ruhsal durumu bir şeyler yapıp dağıtmak için ortaya çıkmaya karar verdi. Akşamüzeri Tanya’nın odasının kapısını çaldı. Kapı açıldı. Tanya’nın kırmızı lekelerle kaplanmış, derin bir keder okunan, ağlamaktan şişmiş yüzüne şaşkın şaşkın bakarak şakacı,</p>

  <p class="normal">— Oh, oh ne ayıp! –diye başladı.– Sahiden ağlıyor muydunuz? Oh, oh!</p>

  <p class="normal">Tanya,</p>

  <p class="normal">— Ama bana ne kadar acı çektirdiğini bilseniz!–dedi.</p>

  <p class="normal">Hüngür hüngür ağlamaya başladı. İri gözlerinden yaşlar boşandı. Elini kolunu sallayarak konuşmasını sürdürdü.</p>

  <p class="normal">— Etmediğini bırakmadı bana! Bir şey söylemedim ki ona… bir şey söylemedim… İstediğimiz anda gündelikçi tutabilecek olduktan sonra… fazla işçi… bulundurmamızın gereği olmadığını söyledim yalnızca. Gerçekten… gerçekten de öyle, işçiler bir haftadır boş oturuyorlar… Söylediğim bu işte. Birden parladı, ağzına geleni söyledi bana… çok kaba şeyler çıktı ağzından. Suçum neydi?</p>

  <p class="normal">Kovrin, Tanya’nın saçını düzelterek,</p>

  <p class="normal">— Yeter, yeter artık –dedi.– İkiniz de birbirinize söylediniz, yeteri kadar da ağladınız. Unutun artık olanları. Kırgınlığı sürdürmek olmaz, iyi bir şey değildir bu. Üstelik sınırsız bir sevgi besliyor size babanız.</p>

  <p class="normal">Tanya hıçkırarak,</p>

  <p class="normal">— Bütün… bütün hayatımı zehir etti –dedi.– Kötü sözden, hakaretten başka şey duyduğum yok ondan. Bu evde fazla görüyor beni. Elden ne gelir? Haklı. Yarından tezi yok, alıp başımı gideceğim, telgraf memuresi olacağım… evet…</p>

  <p class="normal">— Yeter, yeter… Kesin artık ağlamayı Tanya. Yakışmıyor ağlamak size canım… İkiniz de hemen parlıyorsunuz, sinirleniyorsunuz. İkinizde de var kabahat. Hadi gidelim, barıştıracağım sizi.</p>

  <p class="normal">Kovrin yumuşak, inandırıcı bir sesle konuşuyordu. Tanya ise gerçekten büyük bir felakete uğramış gibi ellerini ovuşturarak sarsıla sarsıla ağlamayı sürdürüyordu. Genç kızın, ciddi bir kederi olmadan büyük acı çekmesi daha çok üzüyordu Kovrin’i. Acıyordu ona. Bu küçük yaratığı bütün bir gün, hatta belki bütün bir ömür mutsuz etmek için ne önemsiz şeyler yetiyordu! Tanya’yı avutmaya çalışırken, gündüz fenerle dünyayı bir baştan bir başa arasa, bu baba kızdan başka onu bir yakın, bir akraba gibi seven bir insan daha bulamayacağını düşünüyordu. Onlar olmasaydı, çok küçükken anne babasını kaybettiği için belki ölünceye dek bilmeyecekti yürekten şefkatin, insanların ancak çok yakınlarına, aynı kandan olan insanlara beslediği, o içten, arı sevginin ne olduğunu. Kovrin yarı hasta, gergin sinirlerinin –demirin mıknatısa olduğu gibi– bu ağlayan, içini çeken kızın sinirlerine karşı duyarlı olduğunu da hissediyordu. Al yanaklı, sağlıklı, sağlam yapılı bir kızı sevemezdi. Ama soluk benizli zayıf, mutsuz Tanya’dan hoşlanıyordu.</p>

  <p class="normal">İçinde bir istekle okşuyordu Tanya’nın saçlarını, omuzlarını. Ellerini sıkıyor, gözyaşlarını siliyordu… Sonunda sustu Tanya. Kendini onun yerine koyması için Kovrin’e yalvararak uzun uzun yakındı babasından, bu evdeki ağır, çekilmez yaşamından. Sonra yavaş yavaş gülümsemeye, Tanrı onu böyle huysuz bir kız olarak yarattığı için içini çekmeye başladı. En sonunda kahkahayla gülerek, huysuz bir kız olduğunu söyledi, koşarak çıktı odadan.</p>

  <p class="normal">Biraz sonra Kovrin bahçeye çıktığında Yegor Semyonıç ile Tanya iki yanı ağaçlı yolda hiçbir şey olmamış gibi yan yana dolaşıyorlar, çavdar ekmeği yiyorlardı. İkisi de açtı çünkü.</p>

  <p class="normal1">5</p>

  <p class="normal">Kovrin, arabuluculuk görevini iyi yaptığı için sevinçli, parka yürüdü. Bankta oturmuş düşünürken birkaç araba sesi, kadın kahkahaları duydu: Konuklar geliyorlardı. Gölgeler bahçede uzamaya, kemanın bulanık sesiyle şarkılar duyulmaya başladığında Kovrin siyahlar giyinmiş keşişi anımsadı gene. Şimdi nerede, hangi ülkede ya da gezegende dolaşıyordu acaba bu optik yanılma?</p>

  <p class="normal">Kovrin efsaneyi anımsamış, çavdar tarlasında gördüğü karanlık hayali belleğinde canlandırmıştı. Tam karşısındaki çam ağacının arkasından sessizce, en küçük bir hışırtı duyulmaksızın, orta boylu, ak saçlı başı açık, baştan aşağı siyahlar giymiş, yalınayak, dilenciye benzer bir ihtiyar çıktı. Ölününki gibi bembeyaz yüzünde siyah kaşları keskin çizgilerle belliydi. Bu dilenci ya da yersiz yurtsuz ihtiyar gülümseyerek selam verdi başıyla, sessizce yaklaştı, banka oturdu. Onun siyahlar giymiş keşiş olduğunu ancak o zaman anladı Kovrin. Bir dakika birbirinin yüzüne baktılar. Kovrin’in bakışında şaşkınlık, keşişinkindeyse şefkat –biraz da o zamanki gibi– kurnazlık, içten pazarlıklı bir anlatım vardı.</p>

  <p class="normal">— Peki ama, bir serapsın sen –dedi Kovrin.– Neden buradasın, bir yerde oturuyorsun? Efsaneye uymuyor.</p>

  <p class="normal">Keşiş hemen yanıt vermedi. Sonra Kovrin’e dönüp durgun bir sesle:</p>

  <p class="normal">— Fark etmez –dedi.– Efsane de, serap da, ben de senin düzeni bozulan hayal dünyanın ürünleriyiz. Bir hayalim ben.</p>

  <p class="normal">Kovrin,</p>

  <p class="normal">— Gerçekte yok musun yani? –diye sordu.</p>

  <p class="normal">Keşiş, dudaklarında ölgün bir gülümseme.</p>

  <p class="normal">— Nasıl istersen öyle düşün –dedi.– Senin hayal dünyanda varım, senin hayal dünyan da doğanın bir parçası olduğuna göre doğada da varım demektir.</p>

  <p class="normal">— Gerçekten de yüzyıllar boyu yaşamışsın gibi çok yaşlı, zeki, son derece anlamlı bir yüzün var. Hayalimin böylesine bir yaratıcı gücü olduğunu bilmiyordum. Neden öyle sevgiyle bakıyorsun bana? Hoşuna mı gidiyorum?</p>

  <p class="normal">— Evet, haklı olarak Tanrı’nın sevgili kulu dedikleri, sayıları çok az olan o insanlardan birisin sen. Sonsuz gerçeğe hizmet ediyorsun. Senin düşüncelerin, niyetlerin, insanı şaşırtan bilimin, yaşamının tümü, tanrısal, göksel damgayı taşımaktadır. Çünkü tümü mantığa, güzele, yani sonsuz olan şeye yönelmiştir.</p>

  <p class="normal">— Sonsuz gerçeğe… diyorsun. Peki ama, sonsuz yaşam yokken, insanlar için ulaşılır, gerekli bir şey midir sonsuz gerçek?</p>

  <p class="normal">— Sonsuz yaşam vardır –dedi keşiş.</p>

  <p class="normal">— Kişioğlunun ölümsüzlüğüne inanıyorsun demek?</p>

  <p class="normal">— Elbette inanıyorum. Siz insanları yüce, parlak bir gelecek bekliyor. Yeryüzünde senin gibiler çoğaldıkça daha bir yaklaşacaktır bu gelecek. Sizler –yüce başlangıca hizmet eden, bilinçli ve özgür yaşayan insanlar– olmasa, insanlık bir hiç olurdu. Doğal gelişime uyarak daha uzun süre beklerdi yeryüzündeki tarihinin sona ermesini. Sizler sonsuz gerçeğin ülkesine birkaç bin yıl önce girmesini sağlayacaksınız. Bu alanda büyük olacaktır sizlerin hizmeti. Tanrı’nın insanlar üzerindeki sevgisini temsil ediyorsunuz.</p>

  <p class="normal">Kovrin,</p>

  <p class="normal">— Peki sonsuz yaşamın amacı nedir? –diye sordu.</p>

  <p class="normal">— Her türlü yaşamın olduğu gibi, gene haz. Bilincin gerçek hazzı. Sonsuz yaşamda, silinip atılamayacak pek çok kaynak vardır bilinç için. Bu konuda şöyle de söylenir Kutsal Kitap’ta: “Babamın evinde herkese yer bulunur.”</p>

  <p class="normal">Kovrin hazdan ellerini ovuşturarak,</p>

  <p class="normal">— Seni dinlemekten ne çok hoşlandığımı bilsen… –dedi.</p>

  <p class="normal">— Sevindim buna.</p>

  <p class="normal">— Ama şunu da biliyorum: Sen gidince, var olup olmadığın sorusu huzursuz etmeye başlayacak beni. Bir hayal, bir düşsün sen. Demek ruh hastasıyım, olağan bir insan değilim.</p>

  <p class="normal">— Öyle olsa bile ne çıkar? Ne diye şaştın? Gücünü aşan bir çalışma yaptığın, yorgun düştüğün için hastasın. Bu, sağlığını yüce düşünceye bağışladığın, canını da bağışlayacağın zamanın yakın olduğu anlamına gelir. Daha ne istiyorsun? Tanrı’nın üstün yarattığı insanların yöneldiği şeydir bu.</p>

  <p class="normal">— Ruh yönünden hasta olduğumu biliyorsam, kendime inanabilir miyim?</p>

  <p class="normal">— Tüm dünyanın inandığı üstün insanların da hayal görmediklerini nereden biliyorsun? Günümüzün bilginleri üstün insanın deliliğe çok yakın olduğunu söylüyorlar. Sevgili dostum, yalnızca sıradan, sürü insanıdır sağlıklı, olağan olan. Çağımızın sinir yıpratan, insanı aşırı yoran koşulları ve bozulmuşluğu, daha böyle bir sürü sorun üzerine düşünceler, ciddi olarak ancak yaşamın amacını yaşadığı günde gören insanları, yani sürü insanını heyecanlandırabilir.</p>

  <p class="normal">— Romalılar şöyle derlerdi: Mens sana in corpore sano.<sup class="calibre3"><a href="../Text/cehov_split_040.html#footnote-100-23" id="footnote-100-23-backlink">[23]</a></sup></p>

  <p class="normal">— Romalıların ya da eski Yunanlıların söyledikleri her şey gerçek değildir. Peygamberleri, ozanları, yüce düşünce uğruna acı çekenleri olağan insanlardan ayıran yüksek duygululuk, coşkunluk, heyecan kişioğlunun canlı yanına, yani bedensel sağlığına karşıttır her zaman. Bir kez daha söylüyorum: Sağlıklı, olağan olmak istiyorsan, sürüye katıl.</p>

  <p class="normal">Kovrin,</p>

  <p class="normal">— Çok tuhaf –dedi,– sık sık benim de aklıma gelen şeyi söylüyorsun. Beni gizlice gözetlemiş, dinlemiş de, kimseye açmadığım düşüncelerimi öğrenmişsin sanki. Ama gel benden söz etmeyelim. Sonsuz gerçek derken neyi anlatmak istiyorsun?</p>

  <p class="normal">Keşiş vermedi. Kovrin baktı ona, yüzünü seçemedi. Yüz çizgileri silikleşiyor, dağılıyordu. Sonra başı, elleri kaybolmaya başladı keşişin. Bedeni bankla, akşamın alacakaranlığıyla birbirine karıştı, çok geçmeden büsbütün kayboldu.</p>

  <p class="normal">Kovrin gülümseyerek,</p>

  <p class="normal">— Hayal dağıldı! –dedi.– Yazık.</p>

  <p class="normal">Kalkıp eve doğru yürüdü. Neşeli, mutluydu. Siyahlar giymiş keşişin söylediği birkaç şey yalnızca gururunu değil, tüm ruhunu, varlığını da okşuyordu. Seçilmiş bir insan olmak, sonsuz gerçeğe hizmet etmek; insanlığı tanrısal ülkeye değer duruma birkaç bin yıl önce getirecek, yani insanları birkaç kez daha savaşmaktan, günah işlemekten, acı çekmekten kurtaracak insanlardan biri olmak; yüce düşünceye her şeyini, gençliğini de, tüm güçlerini de, sağlığını da vermek; insanlığın mutluluğu için ölmeye hazır olmak… ne büyük, ne mutlu bir kaderdi bu! Geçmişi –temiz, olumlu, emekle dolu geçmişi– şöyle bir geçti aklından. Öğrenmeye, başkalarına öğretmeye çalıştığı şeyleri anımsayınca keşişin sözlerinde abartma olmadığı kanısına vardı.</p>

  <p class="normal">Parkta karşıdan ona doğru Tanya geliyordu. Giysisini bile değiştirmişti.</p>

  <p class="normal">— Nerelerdesiniz? –dedi.– Hanidir sizi arıyoruz…</p>

  <p class="normal">Kovrin’in heyecanla kaplı aydınlık yüzünü, yaşlı gözlerini görünce şaşırdı.</p>

  <p class="normal">— Neyiniz var? –diye sordu.– Ne tuhafsınız Andryuşa.</p>

  <p class="normal">Kovrin kolunu genç kızın omzuna koyarken,</p>

  <p class="normal">— Sevinçliyim Tanya –dedi.– Sevinçli olmaktan da çok mutluyum! Tanya, sevgili Tanya, çok sempatik bir insansınız. Sevgili Tanya, öyle sevinçliyim, öyle sevinçliyim ki!</p>

  <p class="normal">Heyecanla öptü Tanya’nın iki elini.</p>

  <p class="normal">— Biraz önce çok çok güzel, aydınlık, göksel dakikalar yaşadım –diye ekledi.– Ama her şeyi anlatamam size, çünkü ya deli dersiniz bana ya da sözlerime inanmazsınız. Sizden söz edelim! Sevgili Tanya! Sizi seviyorum, alıştım da bu sevgiye. Size yakın olmak, sizinle günde en azından on kez karşılaşmak ruhum için bir gereksinme oldu artık. Buradan gidince ne yapacağımı bilmiyorum.</p>

  <p class="normal">Tanya gülümsedi.</p>

  <p class="normal">— Eh! –dedi.– İki günde unutur gidersiniz bizi. Küçük insanlarız bizler, oysa siz büyüksünüz.</p>

  <p class="normal">— Hayır –dedi Kovrin,– ciddi konuşalım! Sizi de götüreceğim Tanya. Evet mi? Gelir misiniz benimle? Benim olmak ister misiniz?</p>

  <p class="normal">Tanya,</p>

  <p class="normal">— Eh! –dedi.</p>

  <p class="normal">Gene gülümsemek istedi, ama gülemedi. Yüzü pençe pençe kızardı. Sık sık solumaya başladı. Adımlarını giderek sıklaştırıyordu. Ama eve değil, parkın derinliklerine doğru ilerliyordu. Umutsuzluk içindeymiş gibi ellerine ovuşturarak,</p>

  <p class="normal">— Bunu hiç düşünmemiştim… hiç! –diyordu.</p>

  <p class="normal">Kovrin arkasından yürüyor, yüzünde hep o aydınlık, coşkun anlatım, durmadan konuşuyordu:</p>

  <p class="normal">— Tüm varlığımı dolduracak bir sevgi istiyorum ben Tanya, bu sevgiyi de yalnız siz verebilirsiniz bana. Mutluyum! Mutluyum!</p>

  <p class="normal">Tanya şaşkındı. Büzülüp kabuğuna sinmiş, bir anda on yaş yaşlanmıştı sanki. Kovrin ise çok güzel buluyordu onu. Sevincini de yüksek sesle açığa vuruyordu:</p>

  <p class="normal">— Ne kusursuz bir kız!</p>

  <p class="normal1">6</p>

  <p class="normal">Yegor Semyonıç istediği aşkın yalnız doğmakla kalmayıp, düğünün de olacağını Kovrin’den öğrenince heyecanını gizlemeye çalışarak odanın içinde bir köşeden bir köşeye uzun süre gidip geldi. Elleri titremeye başlamıştı. Yaylıyı hazırlatıp bir yere gitti. Onun atı nasıl kırbaçladığını, şapkasını handiyse kulaklarına kadar nasıl geçirdiğini gören Tanya babasının ruhsal durumunu anlamış, gidip odasına kapanıp bütün gün ağlamıştı.</p>

  <p class="normal">Cam bölmelerde erikler ile şeftaliler olmuştu artık. Bu nazik, nazlı yükün sandıklanıp Moskova’ya yollanması çok dikkat, emek, ilgi gerektiren bir işti. Günler son derece sıcak, kurak geçtiği için ağaçları tek tek sulamak gerekiyordu. Bu hem çok zaman alıyor, hem çok emek istiyordu. Ayrıca çok da tırtıl vardı. İşçilerle birlikte Yegor Semyonıç da, Tanya da doğrudan doğruya parmakları arasında ezerek öldürüyorlardı onları. Kovrin’i iğrendiriyordu bu. Bütün bunların yanında sonbahar için fidan siparişlerini almak, hayli yüklü olan yazışmaları yürütmek gerekiyordu. Kimsenin boş bir dakikasının olmadığı sanıldığı, işlerin çok sıkışık olduğu bir sırada, bahçedeki işçilerin yarısından çoğunu çeken tarla işleri başlamıştı. Yegor Semyonıç –güneşte iyice yanmıştı, yorgundu, sinirleri bozuktu– atla bir bahçeye, bir tarlaya koşup duruyor, bağırıp çağırıyordu. İşçilerin onu çatlatacaklarını, sonunda şakağına bir kurşun sıkıp canına kıyacağını söylüyordu.</p>

  <p class="normal">Ayrıca, Pesotskilerin büyük önem verdikleri çeyiz telaşı da katılmıştı bütün bunlara. Makas şıkırtısından, dikiş makinelerinin tıkırtısından, ütü kokusundan, sinirli, çekingen bir bayan olan terzinin isteklerinden evde herkesin başı dönmüştü. Sonra sanki inadına, her gün de konuk geliyordu. Eğlendirmek, yedirip içirmek, hatta gece yatısına bırakmak gerekiyordu onları. Ama bütün bu sıkıntılar bir sis içinden geçer gibi hiç farkına varılmadan gelip geçmişti. Tanya –on dört yaşından beri, Kovrin’in ille de onunla evleneceğine nedense inandığı halde– aşk ile mutluluğa hazırlıksız yakalanmış gibi hissediyordu kendini. Şaşkınlık içindeydi. Bir şey düşünemiyor, kendi kendine inanamıyordu… Birden kâh sınırsız bir sevinç dolduruyordu ruhunu, havalara uçmak, bulutların altında Tanrı’ya dua etmek geliyordu içinden; kâh ağustosta buralardan, doğup büyüdüğü yuvadan, babasından ayrılması gerektiğini anımsıyor ya da –Tanrı bilir nereden– önemsiz, küçük bir insan olduğu, Kovrin gibi büyük bir insana değmediği düşüncesi geliyordu aklına… odasına koşup kapıyı kilitliyordu içerden, birkaç saat ağlıyordu. Konuklar geldiğinde olağanüstü güzel görünüyordu gözüne Kovrin. Bütün kadınların ona tutkun olduğunu, kendisini kıskandıklarını sanıyor; ruhu, bütün dünyayı yenmiş gibi büyük bir sevinçle, gururla doluyordu. Ama Kovrin’in bir kıza kibarca gülümsemesi, kıskançlıktan zangır zangır titremeye başlamasına yetiyordu. Odasına kapanıyordu… gözyaşları boşanıyordu gene. Bu yeni duygular tüm varlığını kaplamıştı. Bir makine gibi yardım ediyordu babasına. Ne şeftalileri, ne tırtılları, ne işçileri, ne de zamanın böylesine çabuk geçtiğini fark ediyordu.</p>

  <p class="normal">Yegor Semyonıç’da aşağı yukarı aynı durumdaydı. Sabahtan akşama dek çalışıyor, hep bir yerlere yetişmek için acele ediyor, öfkeleniyor, bağırıp çağırıyordu ama, bütün bunlar büyülü bir yarım uykuda olup bitiyordu sanki. İki insan vardı içinde. Biri gerçek Yegor Semyonıç’dı, ona aksaklıklardan söz eden bahçıvan İvan Karlıç’ı dinlerken öfkeye kapılan, umutsuzluk içinde başını elleri arasına alan Yegor Semyonıç… ötekiyse, işten söz eden İvan Karlıç’ın sözünü yarıda kesen, bahçıvanı omzundan iten, alçak sesle şöyle diyen, sanki çakırkeyif, başka bir Yegor Semyonıç:</p>

  <p class="normal">— Ne dersen de, kan çok önemlidir. Kovrin’in annesi son derece zeki, soylu, olağanüstü bir kadındı. Bir meleğinki gibi aydınlık, sevimli, temiz yüzüne bakmak haz verirdi insana. Çok güzel resim yapar, şiir yazar, beş yabancı dil bilir, şarkı söylerdi… Tanrı yerini cennet etsin, veremden öldü zavallı.</p>

  <p class="normal">Öteki Yegor Semyonıç içini çekiyor, bir an sustuktan sonra</p>

  <p class="normal">— Çocukluğunda, ben onu yanıma aldığımda Kovrin’in yüzü de öyle aydınlık, sevimliydi. Melek gibi bir çocuktu. Bakışı da, hareketleri de, konuşması da annesininkiler gibi ince, zarifti. Ya akıl? Aklıyla şaşırttı bizi. Doğrusu, boş değildir asistanlığı! Hakkıdır! Hele biraz sabret İvan Karlıç, on yıl sonra göstereceksin onu sen! Ulaşılmaz yükseklere çıkacaktır!</p>

  <p class="normal">Ama tam o anda gerçek Yegor Semyonıç gösteriyordu kendini, bir şeyi anımsayıp yüzünü buruşturuyor, başını ellerinin arasına alıp bağırıyordu:</p>

  <p class="normal">— Allahın belaları! Rezil ettiler, mahvettiler, berbat ettiler! Elden çıktı bahçem! Mahvoldu!</p>

  <p class="normal">Kovrin ise çalışmasını eski hızıyla sürdürüyordu. Bir şeyin farkında değildi. Aşk çalışma hırsını daha da güçlendirmişti, o kadar. Tanya ile her buluşmasından sonra –mutlu, sevinçli– odasına gidiyor, biraz önce Tanya’yı öperken, onu ne çok sevdiğini söylerken içini dolduran tutkuyla kitabını okumaya ya da yazısını yazmaya başlıyordu. Siyahlar giymiş keşişin seçilmişler üzerine, sonsuz gerçek, insanlığın parlak geleceği vb. üzerine söyledikleri onun çalışmalarına özel, olağanüstü bir anlam katıyor, ruhunu gururla, kişisel yüceliğinin bilinciyle dolduruyordu. Hafta bir ya da iki kez, parkta ya da evde karşılaşıyordu siyahlar giymiş keşişle, uzun uzun konuşuyordu onunla; ama bu korkutmuyordu Kovrin’i, tam tersine, heyecanlandırıyordu onu, çünkü bu çeşit hayalleri yalnızca seçkin, üstün, kendilerini yüce düşünceye, hizmete adamış insanların görebileceğine kesinlikle inanıyordu artık.</p>

  <p class="normal">Bir gün herkes yemekteyken geldi keşiş. Yemek odasında pencerenin önüne oturdu. Onu görünce sevindi Kovrin. Sözü büyük bir ustalıkla değiştirdi. Yegor Semyonıç ile Tanya’ya keşişin ilginç bulabileceği şeylerden söz etmeye başladı. Siyahlar giymiş konuk onu dinliyor, gülümseyerek başını sallıyordu. Yegor Semyonıç ile Tanya da dinliyor, Kovrin’in onlarla değil de, gördüğü hayal ile konuştuğunu akıllarının ucundan geçirmeden neşeli gülümsüyorlardı.</p>

  <p class="normal">Bu arada Meryem Ana orucu yaklaşmış, onun hemen arkasından da düğün günü gelip çatmıştı. Yegor Semyonıç’ın ısrarı üzerine iki gün iki gece, herkesin çılgınca eşlendiği bir düğün yapmışlardı. Üç bin rublelik yiyecek içecek tüketilmiş, ama tutulan çalgıcıların kötü müziği yüzünden, kadeh kaldıranların bağırmalarından, uşakların koşuşup durmalarından, gürültüden, kalabalıktan ne en iyi cins şarapların, ne de Moskova’dan getirilmiş mezelerin tadına varılabilmişti.</p>

  <p class="normal1">7</p>

  <p class="normal">Uzun kış gecelerinden birinde Kovrin yatağına uzanmış, Fransızca bir roman okuyordu. Kent yaşamına alışamadığı için akşamları başı ağrıyan zavallı Tanya çoktan uyumuş, arada bir, birbirini tutmayan tümceler sayıklıyordu.</p>

  <p class="normal">Saat üçü vurmuştu. Kovrin lambayı söndürüp yattı. Gözleri kapalı, uzun süre bekledi, ama oda çok sıcak olduğu, Tanya da sayıkladığı için bir türlü uyuyamıyordu. Dört buçukta yeniden yaktı lambayı, oda aydınlanınca yatağın yanındaki koltukta siyahlar giymiş keşişi gördü.</p>

  <p class="normal">— Merhaba –dedi– keşiş.</p>

  <p class="normal">Bir an sustuktan sonra sordu:</p>

  <p class="normal">— Ne üzerine düşünüyorsun?</p>

  <p class="normal">Kovrin,</p>

  <p class="normal">— Ün üzerine –diye karşılık verdi.– Demin okuduğum Fransız romanında saçma şeyler yapan, ün özlemiyle içi yanıp tutuşan genç bir bilim adamı var. Bu özlemi anlayamıyorum ben.</p>

  <p class="normal">— Kafan çalışıyor da ondan. Üne karşı tutumun, seni sarmayan bir oyuncuya olan tutumunla aynıdır.</p>

  <p class="normal">— Evet, doğru.</p>

  <p class="normal">— Ünlü bir kişi olmayı gözünde büyütmüyorsun sen. Mezar taşlarına adlarınızın yazılmasında, sonra zamanın bu yazıyı altın kaplamasıyla birlikte kazıyıp götürmesinde gurur okşayıcı ya da eğlenceli, eğitici ne olabilir? Hem de şansınıza, belleği zayıf kişioğlunun adlarınızı anımsayamayacağı kadar çoksunuz.</p>

  <p class="normal">— Doğru –dedi Kovrin,– Ne diye anımsasınlar zaten? Ama gel, başka şeylerden söz edelim. Sözgelimi mutluluktan. Nedir mutluluk?</p>

  <p class="normal">Saat beşi vururken Kovrin karyolada bacaklarını halının üzerine sarkıtıp oturmuş, keşişe şöyle diyordu:</p>

  <p class="normal">— İlk çağlarda mutlu bir insan sonunda korkmaya başlar mutluluğundan –öylesine büyükmüş mutluluğu–, tanrıların gönlünü hoş etmek için en sevdiği yüzüğünü götürüp armağan eder onlara. Sana bir şey söyleyeyim mi? Polykrates gibi beni de korkutmaya başlıyor mutluluğum. Her gün sabahtan akşama dek yalnızca sevinç duymam, bu duygumun tüm varlığımı doldurması, öteki duygularımın hepsini sindirmesi tuhaf geliyor bana. Kader, elem, can sıkıntısı nedir bilmiyorum. Görüyorsun işte, uyuyamıyorum, uyku girmiyor gözüme, ama üzgün değilim. Çok doğru söylüyorum. Artık şaşırtıyor beni bu.</p>

  <p class="normal">Keşiş yadırgadı Kovrin’in bu dediğini.</p>

  <p class="normal">— Peki ama neden? –diye sordu.– Sevinç olağanüstü bir duygu mudur ki? İnsanın olağan durumu olamaz mı sevinç? Kişi akılca da, ahlakça da yükseldiği, özgür olduğu oranda sevinç, mutluluk kaynağı olur onun için yaşam. Sokrates, Diogenes, Marcus Aurelius acı çekmemişlerdir hiçbir zaman. Yalnızca sevinçti onların duyduğu. Havariler kitabı şöyle der: “Her zaman sevin. Sevin ve de mutlu ol.”</p>

  <p class="normal">Kovrin gülümsedi, şakacı bir tavırla,</p>

  <p class="normal">— Ya birden öfkelenirse tanrılar? –dedi.– Rahatlığımı alırlarsa elimden. Açıkta kalmak, açlık çekmek zorunda bırakırlarsa beni, bundan hoşlanabileceğimi sanmam.</p>

  <p class="normal">Bu arada Tanya uyanmış, şaşkın gözlerle, korkuyla bakıyordu kocasına. Koltuğa bakarak konuşuyordu Kovrin, elini kolunu sallıyor, gülümsüyordu. Gözleri parlıyordu, gülüşünde tuhaf bir şey vardı.</p>

  <p class="normal">Tanya, Kovrin’in keşişe doğru uzattığı kolunu tutup,</p>

  <p class="normal">— Andryuşa, kimle konuşuyorsun? –diye sordu,– Andryuşa, kimle konuşuyorsun?</p>

  <p class="normal">Kovrin şaşırmış,</p>

  <p class="normal">— Hı? Kimle mi? –dedi.</p>

  <p class="normal">Siyahlar giymiş keşişi göstererek ekledi:</p>

  <p class="normal">— Onunla… Bak, orada oturuyor.</p>

  <p class="normal">— Kimse yok orada. Hiç kimse yok! Andryuşa, hastasın sen!</p>

  <p class="normal">Tanya kocasına sarıldı. Onu hayalden korumaya çalışıyormuş gibi iyice çekti kendine, gözlerini kapadı eliyle. Sarsıla sarsıla ağlamaya başlamıştı.</p>

  <p class="normal">— Hastasın sen Andryuşa! Bağışla beni sevgilim, bir tanem, ama içinde bir huzursuzluğun olduğunu çoktandır hissediyordum… Ruhsal bir rahatsızlığın var Andryuşa…</p>

  <p class="normal">Tanya’nın titremesi Kovrin’e geçmişti. Bir kez daha baktı koltuğa. Bomboştu şimdi. Kollarında, bacaklarında bir bitkinlik hissetti birden, korktu, giyinmeye başladı. Titreyerek,</p>

  <p class="normal">— Önemli değil Tanya, önemli değil… –diye mırıldandı.– Gerçekten de biraz hastayım… Kabul etmek gerek bunu artık.</p>

  <p class="normal">Tanya hıçkırıklarını tutmaya çalışarak,</p>

  <p class="normal">— Çoktandır farkındayım… Babamın da gözünden kaçmadı –dedi.– Kendi kendine konuşuyorsun bazen, gülüşün bir tuhaf… uyuyamıyorsun –dehşet içinde yükseltti sesini.– Tanrım, Tanrım, sen koru bizi! Ama korkma Andryuşa, korkma, Allah aşkına korkma…</p>

  <p class="normal">Tanya da giyinmeye başlamıştı. Kovrin ancak şimdi, karısına bakarken anlıyordu durumun bütün korkunçluğunu, siyahlar giymiş keşişin, onunla konuşmalarının ne anlama geldiğini. Deli olduğundan kuşkusu yoktu artık.</p>

  <p class="normal">Nedenini bilmeden ikisi de giyindi, salona yürüdüler. Tanya önde, Kovrin arkadaydı. Onlarda konuk kalan Yegor Semyonıç da hıçkırık seslerine uyanmış, pijamalı, elinde mumla oradaydı.</p>

  <p class="normal">Tanya sıtma nöbeti gelmiş gibi titreyerek,</p>

  <p class="normal">— Korkma Andryuşa –diyordu,– korkma… Geçecek her şey babacığım… her şey geçecek…</p>

  <p class="normal">Kovrin heyecandan konuşamıyordu. Kaynatasına şöyle demek istiyordu sanki: “Kutlayın beni, delirdim,” ama yalnızca dudaklarını oynatıyor, acı acı gülümsüyordu.</p>

  <p class="normal">Sabahın dokuzunda sıkı sıkı giydirdiler Kovrin’i, yol battaniyesine sarıp arabaya bindirdiler, doktora götürdüler. Tedavi olmaya başladı.</p>

  <p class="normal1">8</p>

  <p class="normal">Yeniden yaz gelmişti. Doktor köye gitmelerini salık vermişti. Kovrin iyileşmişti artık. Siyahlar giymiş keşişi görmüyordu. Yalnız bedensel gücünü toplaması gerekiyordu. Köyde kaynatasının yanında bol bol süt içiyor, günde ancak iki saat çalışıyor, şarap da, sigara da içmiyordu.</p>

  <p class="normal">Kutsal İlya gününden bir gün önce akşamüzeri evde dua okutuyorlardı. Zangoç buhurdanlığı papaza getirince eski, büyük salon mezarlık gibi korkmaya başlamıştı. Kovrin’e ağır geldi bu koku. Bahçeye çıktı. Güzelim çiçekleri hiç görmeden bir süre dolaştı bahçede. Bankta oturdu, sonra kalkıp parka yürüdü. Yamacın başına kadar gitti. Aşağı indi. Suya bakarak düşüncelere daldı. Geçen yıl onu burada öylesine genç, neşeli, dinç gören çıplak kökleri dışarıda, insana kasvet veren çam ağaçları şimdi fısıldaşmıyorlardı. Onu tanımamışlar gibi dilsiz, kıpırtısız duruyorlardı. Gerçekten de, saçlarını kısa kestirmişti Kovrin. O güzelim, uzun saçları yoktu şimdi. Yürüyüşü bezgin, yüzü geçen yıla oranla daha bir dolgun, daha bir beyazdı.</p>

  <p class="normal">Taştan taşa atlayarak karşıya geçti. Geçen yıl çavdar ekili tarlada şimdi sıra sıra biçilmiş yulaf vardı. Güneş batmıştı. Ufku kaplayan kızıllık yarın havanın rüzgârlı olacağını haber veriyordu. Derin bir sessizlik vardı her yanda. Kovrin, geçen yıl siyahlar giymiş keşişin ona ilk göründüğü yere bakarak yirmi dakika, ufuktaki kızıllık kararmaya başlayana dek, öyle durdu.</p>

  <p class="normal">Canı sıkkın, yorgun, eve döndüğünde dua çoktan bitmişti. Yegor Semyonıç ile Tanya taraçanın basamaklarında oturmuş çay içiyorlardı. Bir şeyden söz ediyorlardı, ama Kovrin’i görünce sustular. Yüzlerine bakınca baba kızın ondan söz ettiklerini anladı Kovrin. Tanya kocasına,</p>

  <p class="normal">— Süt içme zamanın geldi sanırım –dedi.</p>

  <p class="normal">Kovrin en alt basamağa otururken,</p>

  <p class="normal">— Hayır, gelmedi daha… –dedi.– Sen iç. Benim canım istemiyor.</p>

  <p class="normal">Tanya endişeli, bakıştı babasıyla… Suçluymuş gibi bir sesle,</p>

  <p class="normal">— Sütün sana yaradığının kendin de farkındasın –dedi.</p>

  <p class="normal">Kovrin gülümsedi.</p>

  <p class="normal">— Evet, çok yarıyor! Kutlarım sizi, cumadan bu yana dört yüz gram daha aldım.</p>

  <p class="normal">Başını ellerinin arasına alıp sıkabildiğince sıktı, can sıkıntısı dolu bir sesle ekledi:</p>

  <p class="normal">— Niçin, niçin iyi ettiniz beni? Bromlu ilaçlar, avarelik, ılık banyolar, gözetim, ağzıma koyduğum her lokmaya, attığım her adıma gösterilen korku dolu ilgi… bütün bunlar salak edip çıkacak beni sonunda. Aklımı yitiriyordum, büyüklük duygusu vardı içimde, ama bunun yanında neşeliydim, dinçtim, hatta mutluydum, ilginç bir insandım, herkesten ayrıydım. Şimdi daha bir doğru düşünüyorum, daha bir ağırbaşlı görünüyorum, ama herkes gibiyim. Sıradan bir insanım, sıkıyor beni yaşamak… Ah, ne büyük kötülük ettiniz bana! Hayal görüyordum, kime ne zararı vardı bunun? Sorarım size: Kime?</p>

  <p class="normal">Yegor Semyonıç,</p>

  <p class="normal">— Ne dediğini anlayamıyorum! –dedi.– Böyle konuşman üzüyor bizi.</p>

  <p class="normal">— Dinlemeyin öyleyse.</p>

  <p class="normal">İnsanların, özellikle Yegor Semyonıç’ın varlığı sinirlerini bozuyordu Kovrin’in. Kuru, soğuk, hatta kaba yanıtlar veriyordu kaynatasına. Yüzüne her bakışında bir alay, bir nefret vardı. Yegor Semyonıç ise bu duruma akıl erdiremiyor, kendisinde en küçük bir suç olmadığını bilmesine karşın, suçluymuş gibi öksürüyordu. Tanya, onların arasındaki güzel, içten ilişkinin neden böylesine kesin bir biçimde değiştiğini anlayamıyor, babasına sokuluyor, gözlerinin içine korkuyla bakıyordu. Anlamak istiyor, ama anlayamıyordu. Yalnızca ilişkilerinin günden güne kötüye gittiği ortadaydı. Babasının son zamanlarda çok çöktüğünü, kocasınınsa sinirli, kaprisli, huysuz olduğunu, eski ilginçliğini yitirdiğini görüyordu. Gülemiyor, şarkı söyleyemiyordu artık. Sofrada bir şey yemiyordu. Korkunç bir şeyin bekleyişi içinde peş peşe birkaç gece uyumadığı oluyordu. Bu ruhsal gerilim çok yıpratmıştı onu; öyle ki, bir akşamüzeri bayılmış, saatlerce baygın yatmıştı. Demin papaz dua okurken babası ağlıyor gibi gelmişti ona. Şimdi de üçü taraçada otururlarken, bunu düşünmemek için zorluyordu kendini. Kovrin,</p>

  <p class="normal">— Buda da, Muhammet de, Shakespeare de iyi yürekli akrabalarıyla doktorlar onları coşkunluklarından, esinlerinden kurtarmaya çalışmadıkları için ne mutluymuşlar! –dedi.– Muhammet, Araplardan ilaç olarak potasyum bromür alsaydı, günde ancak iki saat çalışsaydı, durmadan süt içseydi, bu ilginç adamdan arkada, köpeğinden kaldığı kadar az şey kalırdı. Böyle giderse, doktorlar ile iyi yürekli akrabalar sonunda büsbütün köreltecekler insanlığı. Sıradan olanlar üstün insan sayılacak, uygarlık yok olacak.</p>

  <p class="normal">Kovrin öfkesini açığa vuran bir sesle bitirdi sözünü:</p>

  <p class="normal">— Size ne çok minnettar olduğumu bilemezsiniz!</p>

  <p class="normal">Birden sinirlenmişti. Kırıcı olmamak için hemen kalktı, içeri girdi. Sessizdi evin içi. Açık pencerelerden bahçenin hoş kokuları doluyordu salona. Geniş, loş salonda ay ışığı yerde de, piyanonun üstünde de yeşil lekeler oluşturuyordu. Kovrin, bahçenin gene böyle hoş kokularla dolu olduğu, ayın pencerelerde ışıdığı geçen yazın heyecanlarını anımsadı. O günlerin ruhsal durumuna dönmek için hemen odasına gitti, ağır bir puro yaktı, uşağa şarap getirmesini söyledi. Ama puro ağzının içini zehir gibi acı yaptı. Şarap da geçen yılki gibi güzel değildi. Alışkanlığı yitirmek ne önemli bir şeydi! Bir puro ile iki yudum şarap başını döndürmüştü. Yüreği küt küt vurmaya başlamıştı. Öyle ki, potasyum bromür alması gerekti.</p>

  <p class="normal">Yatarlarken Tanya,</p>

  <p class="normal">— Babamın büyük bir sevgisi, saygısı var sana –dedi.– Bir şey için kızıyorsun ona, bu da çok üzüyor onu. Dikkat et: Günden güne değil, saatten saate yaşlanıyor. Yalvarırım sana Andryuşa, Allah aşkına, rahmetli babanın hatırı için, benim huzurum için iyi davran ona karşı!</p>

  <p class="normal">— Elimde değil, hem istemiyorum da.</p>

  <p class="normal">Tanya zangır zangır titremeye başlamıştı.</p>

  <p class="normal">— Peki ama niçin? –diye sordu.– Söyle bana, niçin?</p>

  <p class="normal">Kovrin umursamaz bir tavırla omuz silkti.</p>

  <p class="normal">— Çünkü hoşlanmıyorum ondan –dedi,– hepsi bu. Ama bırakalım onu, sözünü etmeyelim, senin babandır çünkü.</p>

  <p class="normal">Tanya şakaklarını sıkarak, bakışları bir noktada,</p>

  <p class="normal">— Anlayamıyorum, anlayamıyorum! –diye mırıldandı.– Akıl almaz, korkunç bir şeyler oluyor bu evde. Değiştin sen, eski Andryuşa değilsin… Zeki, olağanüstü bir insan olan sen, incir çekirdeğini doldurmaz şeyler yüzünden sinirleniyor, tatsızlık çıkarıyorsun… Öylesine olur olmaz şeylerden heyecanlanıyorsun ki, bazen şaşırıp kalıyor insan, bunu yapanın sen olduğuna inanamıyor!</p>

  <p class="normal">Sözlerinden korktu Tanya, Kovrin’in elini öperek sürdürdü konuşmasını:</p>

  <p class="normal">— Yo, yo, kızma canım. Zeki, soylu, iyi bir insansın. Babama karşı hak ettiği biçimde davranacağından kuşkum yok. Çok iyi bir insandır!</p>

  <p class="normal">— İyi değil, iyi yüreklidir. Baban gibi, tombul yüzlerinden iyi yüreklilik okunan, son derece konuksever, biraz tuhaf huylu vodvil amcaları bir zamanlar çok duygulandırırlardı beni. Romanlarda da, vodvillerde de, günlük yaşamda da böyle amcalar güldürürlerdi beni, oysa şimdi iğrenç geliyorlar bana. Bencillik iliklerine işlemiştir. En iğrenç bulduğum da o toklukları, mideden gelme o öküz ya da yaban domuzu iyimserlikleridir…</p>

  <p class="normal">Tanya yatağa oturdu, başını yastığa koydu.</p>

  <p class="normal">— Ah bu işkence –diye mırıldandı.</p>

  <p class="normal">Sesinden çok bitkin olduğu, güçlükle konuştuğu belliydi.</p>

  <p class="normal">— Kıştan bu yana bir dakikam geçmedi huzur içinde… –diye ekledi.– Korkunç bir şey bu Tanrım! Çok acı çekiyorum…</p>

  <p class="normal">— Evet haklısın, ben İrod’um<sup class="calibre3"><a href="../Text/cehov_split_040.html#footnote-100-24" id="footnote-100-24-backlink">[24]</a></sup>, senle sevgili babansa Mısırlı bebekler. Elbette…</p>

  <p class="normal">Kovrin’in yüzü güzel, hoş görünmüyordu şimdi Tanya’ya. Nefret ile alaylı anlatım gitmiyordu bu yüze. Zaten eskiden beri, kocası saçlarını kestirdiği günden bu yana onun yüzünde bir şey eksik gibi geliyordu ona. Kırıcı bir şey söylemek geldi içinden, ama çok öfkeli olduğunu sezinledi birden, korktu bu duygusundan, yatak odasından çıktı.</p>

  <p class="normal1">9</p>

  <p class="normal">Ayrı bir kürsü vermişlerdi Kovrin’e. İlk dersini aralığın ikisinde verecekti. Bunun için üniversitenin koridoruna bir duyuru asmışlardı. Ama belirlenen günde Kovrin öğrenci başkanına bir telgraf çekip, hastalığı nedeniyle dersini veremeyeceğini bildirmişti.</p>

  <p class="normal">Ağzından kan geliyordu. Kan tükürüyordu. Ayda bir iki kez çoğalıyordu kan. O zamanlar zayıf düşüyordu Kovrin, bitkin yatıyordu. Bu hastalık pek korkutmuyordu onu. Rahmetli annesinin aynı hastalıkla on yıl, hatta daha çok yaşadığını biliyordu çünkü. Doktorlar da bunun tehlikeli bir durum olmadığını söylüyorlar; yalnız heyecanlanmamasını, düzenli bir yaşam sürdürmesini, biraz da az konuşmasını salık veriyorlardı.</p>

  <p class="normal">Aynı nedenle ocakta da başlayamadı derse. Şubatta ise geç olmuştu artık. Gelecek yıla ertelemek gerekmişti derslerini.</p>

  <p class="normal">Tanya ile yaşamıyordu şimdi Kovrin. Kendisinden iki yaş büyük, ona bir çocuk gibi bakan başka bir kadındı yanındaki. Eski huzursuzluğundan, huysuzluğundan iz kalmamıştı. Son derce uysal, yumuşak başlıydı. Her şeye istekle boyun eğiyordu. Varvara Nikolayevna –bayan arkadaşının adı Varvara Nikolayevna idi– onu Kırım’a götürmek için hazırlığa başlayınca da, bu yolculuğun bir şeye yaramayacağını bile bile razı olmuştu buna.</p>

  <p class="normal">Sivastapol’a akşam geldiler. Dinlenip ertesi gün Yalta’ya gitmek için otele indiler. Yol ikisini de çok yormuştu. Varvara Nikolayevna bardak bardak çay içti. Sonra yatıp hemen uyudu. Ama Kovrin yatmadı. Evde, gara gitmeden bir saat önce bir mektup almıştı Tanya’dan, açamamıştı onu. Şimdi yan cebindeydi bu mektup. Onu düşündükçe tatsız bir heyecan doluyordu içine. Tanya ile evlenmesinin yanlış olduğuna yürekten inanıyordu Kovrin. Ruhunun derinliklerinde bu inanç vardı. Ondan büsbütün ayrıldığına hoşnuttu da. Sonunda yürüyen bir iskelete dönmüş, görünüşte zeki, sabit bakışlı, iri gözlerinden başka her şeyi ölmüş kadının anısı, şimdi yalnızca kendi kendine acıma, bir de öfke duygusu uyandırıyordu onda. Zarfın üzerindeki el yazısı, iki yıl önce ne denli haksız, acımasız olduğunu; ruhundaki boşluğun, sıkıntının, yalnızlığın, yaşamdan hoşnutsuzluğun acısını hiçbir suçu olmayan insanlardan nasıl aldığını anımsatmıştı ona. Bu arada, bir gün tezini de, hastalığı sırasında yazdığı yazıların hepsini de nasıl parça parça ettiğini, parçalarını pencereden dışarı attığını, rüzgârın uçurduğu kağıt parçalarının ağaçların dallarına, çiçeklere konduğunu da anımsatmıştı. Tezinin de, yazılarının da her satırında hiçbir dayanağı olmayan acayip iddialar, akılsızca bir ateşlilik, küstahlık, kendini beğenmişlik görmüş, o anda kendi kusurlarının açıklamasını okuyormuş gibi bir izlenime kapılmıştı. Ama son defteri de parça parça edip pencereden fırlattığında, nedense bir elem, bir acı dolmuştu içine. Karısının yanına gitmiş, bir sürü ağır söz söylemişti ona. Tanrım, ne çok ezmişti karısını! Bir gün de ona acı çektirmek için, evlenmeleri işinde babasının çok çirkin bir rol oynadığını, ona kızıyla evlenmesi için yalvardığını söylemişti Tanya’ya. Rastlantı sonucu Yegor Semyonıç dinlemişti onları o anda, koşarak dalmıştı odaya, umutsuzluğundan bir şey söyleyememiş, dilini koparıp atmışlar gibi olduğu yerde tepinmiş, tuhaf tuhaf böğürüp durmuştu. Tanya ise babasını öyle görünce bir çığlık atmış, bayılmıştı… Çirkin bir şeydi bu.</p>

  <p class="normal">Çok iyi tanıdığı el yazısına bakarken Kovrin’in belleğinden geçmişti bütün bunlar. Balkona çıktı. Durgun, ılık bir hava vardı dışarıda. Deniz kokuyordu. Ay ile kentin ışıklarının yansıdığı, olağanüstü güzel bir görünümü olan koyun bir ad verilemeyecek kadar hoş bir rengi vardı. Yeşille mavinin ince, yumuşak bir karışımıydı bu. Bazı yerlerde göztaşı rengine bürünmüştü su. Bazı yerlerde de ay ışığı sanki kesifleşmiş, su yerine o doldurmuştu koyu… Renklerin ne hoş bir uyuşumu vardı burada, ne kadar huzur vardı, insan ne mutlu, yüce hissediyordu kendini!</p>

  <p class="normal">Alt katta, balkonun altındaki pencereler açık olmalıydı. Çünkü kadın sesleri, kahkahalar duyuluyordu. Besbelli bir akşam toplantısı vardı alt katta.</p>

  <p class="normal">Kovrin kendini zorlayarak açtı zarfı, içeri girip okumaya başladı:</p>

  <p class="normal">“Biraz önce babam öldü. Bunu sana borçluyum. Çünkü sen öldürdün onu. Bahçemiz perişan bir durumda. Artık başkaları ilgileniyor onunla. Yani zavallı babamın öylesine korktuğu şey gerçekleşti. Bunu da sana borçluyum. Bütün ruhumla nefret ediyorum senden. Umarım yakında öteki dünyayı boylarsın. Ah, ne çok acı çekiyorum! Dayanılmaz bir sızı yakıyor ruhumu… Allah belanı versin. Olağanüstü bir insan, bir dâhi sandım seni, sevdim, bir deliymişsin meğer…”</p>

  <p class="normal">Daha okuyamadı Kovrin, yırtıp yere attı mektubu. Korkuya benzer bir huzursuzluk doldurmuştu içini. Paravananın öte yanında Varvara Nikolayevna uyuyordu. Soluk alışı duyuluyordu. Alt kattan kadın sesleri, kahkahalar geliyordu. Ama tüm otelde ondan başka tek canlı yokmuş gibi bir duygu vardı Kovrin’in içinde. Üzüntünün bitirdiği mutsuz Tanya mektubunda onu lanetlediği, onun ölmesini istediği için dehşete kapılmıştı. Gene o gücün, iki yıl kadar onun yaşamında da, yakınlarının yaşamında da öylesine yıkımlara neden olan o bilinmez gücün odaya girmesinden, onu gene etkisi altına almasından korkuyormuş gibi yan gözle kapıya bakıyordu ikide bir.</p>

  <p class="normal">Sinirleri bozulmaya başlayınca bunun en iyi ilacının çalışmak olduğunu biliyordu artık. Masaya oturup, ne pahasına olursa olsun, dikkatini herhangi bir düşünce üzerine toplamalıydı. Kırım’da işsiz güçsüz oturmaktan canı sıkılırsa, üzerinde çalışmak için yanına aldığı, bir yerde rastladığı bir düşünceyi not ettiği küçük defterini çıkardı çantasından. Masaya oturdu, çalışmaya koyuldu. Biraz sonra gene o uysal, sakin, soğukkanlı ruhsal durumuna dönmekte olduğunu hissetti. Günlük yaşamın sorunları üzerine düşünmeye dalacak kadar sarmıştı onu küçük defter. Yaşamın kişioğluna verebileceği son derece önemsiz, olağan mutluluklara karşılık ondan ne çok şey aldığını düşünüyordu. Sözgelimi, kırk yaşında kürsü sahibi olmak, sıradan bir profesör olmak; olağan, üstelik başkalarının olan düşünceleri, bezgin, sıkıcı, ağır bir dille anlatmak için… Sözün kısası, şöyle böyle bir bilim adamı durumuna ulaşabilmek için onun –Kovrin’in– on beş yıl okuması, gece gündüz çalışması, ağır bir ruhsal hastalık geçirmesi, evlenip boşanması, unutmayı çok istediği bir sürü saçmalıklar, haksızlıklar yapması gerekmişti. Sıradan bir insan olduğunu kabul ediyordu şimdi. Bu düşünceyi seve seve benimsiyordu, çünkü –onun düşüncesine göre– her insan kendi durumundan hoşnut olmalıydı.</p>

  <p class="normal">Bu düşünce tam anlamıyla yatıştıracaktı onu ya, yırtıp attığı mektup beyaz beyaz parlıyordu yerde. Dikkatini toplamasına engel oluyordu. Kalktı masadan, mektubun parçalarını topladı, pencereden dışarı attı, ama hafif bir rüzgâr esiyordu denizden, kâğıt parçaları pencerenin kenarına düştüler. Korkuya benzer o huzursuzluk doldurdu içini gene Kovrin’in. Otelde ondan başka tek canlı yok gibi gelmeye başladı ona… Balkona çıktı. Koy –canlıymış gibi– koyu mavi, açık mavi, firuze rengi, ateşten binlerce gözle bakıyordu ona, kendine çekiyordu onu. Gerçekten de çok sıcak, sıkıcıydı hava. Denize girmek ne iyi olurdu.</p>

  <p class="normal">Alt katta, balkonun altında bir keman sesi duyuldu ansızın, ince sesli iki kadın şarkı söylemeye başladı. Kovrin’e yabancı olmayan bir şeydi bu. Şarkıda, gece bahçede esrarlı birtakım sesler duyan, bunun, biz ölümlülerin anlayamayacağı kutsal bir ses uyumu olduğunu düşünen hayal dünyası aşırı geniş bir kızdan söz ediliyordu. Kovrin’in soluğu kesilecek gibi oldu. Derin bir kederle sıkıştı yüreği, çoktan beri unuttuğu pırıl pırıl, tatlı bir sevinç titremeye başladı göğsünde.</p>

  <p class="normal">Koyun karşı yakasında kasırgaya ya da hortuma benzeyen uzun, siyah bir sütun belirdi. Koyun üstünden otele doğru gittikçe küçülerek, kararak korkunç bir hızla geliyordu. Ona yol vermek için yana attı kendini Kovrin, handiyse geç kalıyordu… Aklaşmış saçları açıkta, siyah kaşlı, yalınayak keşiş, kollarını göğsünün üstünde çapraz yapmış, yanından geçti, odanın ortasında durdu.</p>

  <p class="normal">Kovrin’e şefkatle bakarak, sitemli,</p>

  <p class="normal">— Neden inanmadın bana? –dedi.– Üstün bir insan olduğun üzerine sana söylediklerime inansaydın, bu iki yılı böyle sıkıcı, üzüntülü geçirmeyecektin.</p>

  <p class="normal">Tanrı’nın seçkin bir kulu, üstün bir insan olduğuna inanıyordu artık Kovrin, siyahlar giymiş keşişle önceki konuşmalarının hepsini anımsıyordu, konuşmak istiyordu, ama ağzından kan geliyor, doğrudan göğsüne akıyordu. Ne yapacağını bilemeden, ellerini gezdiriyordu yalnızca göğsünün üstünde. Kol düğmeleri de ıpıslak olmuştu kandan. Paravananın ötesinde uyuyan Varvara Nikolayevna’yı çağırmak istiyordu. Olanca gücünü toplayıp seslendi:</p>

  <p class="normal">— Tanya!</p>

  <p class="normal">Yere düştü, kollarının üzerinde doğrularak bir kez daha seslendi:</p>

  <p class="normal">— Tanya!</p>

  <p class="normal">Tanya’yı çağırıyordu. Çiy tanelerinin yapraklarında boncuk boncuk parladığı göz kamaştırıcı çiçekleriyle o büyük bahçeyi çağırıyordu; parkı, çıplak kökleri dışarıda çam ağaçlarını, çavdar tarlasını, çok sevdiği bilimini, gençliğini, yürekliliğini, sevincini çağırıyordu; öylesine güzel olan yaşamı çağırıyordu. Yattığı yerde, yüzünün hemen yanında büyük bir kan birikintisi gördü, bir sözcük söyleyemeyecek kadar bitkin düşmüştü artık, ama sınırsız, anlatılmaz bir mutlulukla dopdoluydu bedeni. Balkonun altında bir serenat söylüyorlardı; siyahlar giymiş keşiş ise üstün bir insan olduğunu, güçsüz insan bedeni dengesini yitirdiği, artık üstün bir insanı taşıyacak gücü kalmadığı için öleceğini söylüyordu ona.</p>

  <p class="normal">Varvara Nikolayevna uyanıp paravananın bu yanına geçtiğinde Kovrin çoktan ölmüştü. Mutlu bir gülümseme donup kalmıştı yüzünde.</p>

  <p class="sagnormal">1893</p>

  <div class="clrb"></div>
</body>
</html>