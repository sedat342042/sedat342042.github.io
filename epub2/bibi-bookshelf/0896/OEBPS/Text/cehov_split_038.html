<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>cehov</title>
    <link href="../Styles/stylesheet.css" rel="stylesheet" type="text/css"/>
    <style type="text/css">
@page { margin-bottom: 10.000000pt; margin-top: 10.000000pt; }
</style>
    </head>
  <body class="calibre">
  <h1 class="h1baslik" id="calibre_toc_36">Bayramda</h1>

  <p class="normal">— Ne yazayım? –diye sordu Yegor.</p>

  <p class="normal">Kalemin ucunu mürekkebe batırmıştı.</p>

  <p class="normal">Dört yıldır görmemişti kızını Vasilisa. Kızı Yefimya düğünden sonra kocasıyla Petersburg’a gitmişti. İki mektup yollamıştı oradan. Sonra sesi soluğu çıkmaz olmuştu. Ne bir mektup, ne bir haber alabilmişlerdi. Yaşlı kadın ortalık daha aydınlanmadan ineği sağarken de, sobayı yakarken de, gece uyuklarken de hep aynı şeyi düşünüyordu: Yefimya ne yapıyordu oralarda, nasıldı, hayatta mıydı? Bir mektup yollasa iyi olacaktı, ama yaşlı kocası yazı yazmayı bilmiyordu. Mektup yazdırabileceği kimsesi de yoktu.</p>

  <p class="normal">Sonunda kutsal bayram gelmişti işte. Artık dayanamamıştı Vasilisa, meyhaneye, Yegor’a gitmişti. Meyhanecinin kardeşiydi Yegor. Askerlikten geldi geleli boş gezenin boş kalfasıydı. Hep meyhanede ya da evde boş oturur, elini bir işe sürmezdi. hak ettiği parayı verirlerse, iyi mektup yazdığını söylüyorlardı. Vasilisa meyhanede aşçı kadınla konuşmuştu önce, sonra meyhanecinin karısıyla, en sonunda da Yegor’un kendisiyle konuşmuştu. On beş kapik diye pazarlık etmişlerdi.</p>

  <p class="normal">Şimdi –bayramın ikinci günüydü, meyhanenin mutfağındaydılar– Yegor elinde kalem, masada oturuyordu. Vasilisa karşısında ayaktaydı. Düşünüyordu. Yüzünde bir endişe, bir keder anlatımı vardı. Pyotr da –saçları dökük, tepesi kahverengi, uzun boylu, çok sıska bir ihtiyar olan kocası– onunla birlikte gelmişti. O da ayakta dikiliyor, kör gibi hiç kıpırdamadan, doğru karşıya bakıyordu. Ocaktaki tencerede domuz eti haşlıyorlardı. Su kaynıyor, tıslayıp pufluyor, şöyle diyordu sanki: “Flü–flü–flü.” Çok sıcaktı.</p>

  <p class="normal">Bir kez daha sordu Yegor:</p>

  <p class="normal">— Ne yazayım?</p>

  <p class="normal">Vasilisa kuşkuyla baktı ona, öfkeli,</p>

  <p class="normal">— Dur bakalım! –dedi.– İki ayağımı bir pabuca sokma! Babanın hayrına yazmıyorsun ya, paraya gelince biliyorsun! Hadi yaz. Sevgili damadımız Andrey Hrisanfıç ile biricik sevgili kızımız Yefimya Petrovna’ya yürekten sevgi, saygımızla, ana baba hayırduamız hiçbir zaman sarsılmamıştır.</p>

  <p class="normal">— Evet. Devam et.</p>

  <p class="normal">— İsa’nın doğum günü olan kutsal bayramınızı kutlarız, Bizler hayattayız, sağlımız da yerinde, yüce Tanrı’dan… göklerin kralından sizin için de aynı şeyi diliyoruz.</p>

  <p class="normal">Vasilisa durdu, kocasıyla bakıştı.</p>

  <p class="normal">— Yüce Tanrı’dan… göklerin kralından sizin için de aynı şeyi diliyoruz… –diye yineledi.</p>

  <p class="normal">Sonra ağlamaya başladı birden.</p>

  <p class="normal">Başka bir şey söyleyemiyordu. Oysa şimdiye dek –geceleri düşünürken– söyleyeceklerinin hepsi on mektuba bile sığmaz gibi geliyordu ona. Kızı kocasıyla gideli çok oluyordu. Yaşlı karı koca öksüz gibiydiler o zamandan beri. Kızlarını toprağa vermiş gibi iç çekiyorlardı geceleri. Oysa o günden bu yana ne çok şey olmuştu köyde. Kaç düğün olmuş, kaç kişi ölmüştü. Ne uzun kışlar, ne bitmez geceler geçmişti!</p>

  <p class="normal">Yegor yeleğinin önünü açarken,</p>

  <p class="normal">— Çok sıcak! –dedi.– Belki yetmiş derece vardır… Ee, sonra?</p>

  <p class="normal">İhtiyarlar susuyorlardı.</p>

  <p class="normal">— Damadınız ne iş yapar? –diye sordu Yegor.</p>

  <p class="normal">Vasilisa’nın kocası ölgün bir sesle karşılık verdi:</p>

  <p class="normal">— Askerlikten gelmedir anam babam. Tanırsın onu, seninle aynı gün dönmüştü askerden. Askerliğini er olarak yapmıştı. Şimdi de Petersburg’da bir kaplıcada çalışıyor galiba. Bir doktor suyla iyi ediyor hastaları. O da doktorun yanında kapıcı gibi bir şey.</p>

  <p class="normal">Vasilisa başörtüsünün arasından bir mektup çıkarıp,</p>

  <p class="normal">— Al bak, burada yazıyor… –dedi.– Yefimya’dan bu mektubu alalı o kadar çok oluyor ki… Belki çoktan ölmüşlerdir bile…</p>

  <p class="normal">Yegor bir an düşündükten sonra çabuk çabuk yazmaya başladı:</p>

  <p class="normal">“Madem bundan böyle askerlik alanında görev yapmanız var kaderde, bu durumda bizim size öğüdümüz, Disiplin Cezaları kitabıyla Askeri Ceza Kanunu’na şöyle bir bakmanızdır. Bu sizin, askeri rütbeler konusunda bilgi sahibi olmanızı da sağlayacaktır.”</p>

  <p class="normal">Yazdıklarını yüksek sesle okumaya başladı. Vasilisa düşüncelere dalmıştı. Geçen yıl ne yokluk çektiklerini, buğdaylarının yılbaşına kadar bile yetmediğini, ineği satmak zorunda kaldıklarını yazdırmak gerektiğini düşünüyordu. Para istemek gerekti, ihtiyarın sık sık hastalandığını, belki yakında göçüp gideceğini yazmak gerekti… Ama sözcüklerle nasıl anlatacaktı bütün bunları? Nereden başlamalı, sona neyi bırakmalıydı?</p>

  <p class="normal">Yegor yazmayı sürdürdü:</p>

  <p class="normal">“Ordu Buyrukları kitabının beşinci cildini dikkatle okuyun. Askerlik önemli, büyük bir meslektir. En büyük generalden en son ere kadar herkes askerdir orduda…”</p>

  <p class="normal">Dudaklarını kıpırdattı ihtiyar, alçak sesle,</p>

  <p class="normal">— Torunlarımı bir kerecik görseydim yeterdi bana –dedi.</p>

  <p class="normal">Vasilisa öfkeli öfkeli baktı kocasına.</p>

  <p class="normal">— Ne torunları sayıklıyorsun? –dedi.– Kim bilir, belki torunumuz falan yoktur?</p>

  <p class="normal">— Torunumuz yok mudur dedin? Ama vardır belki. Tanrı bilir!</p>

  <p class="normal">Yegor çabuk çabuk yazıyordu:</p>

  <p class="normal">“Böylece iç ve dış düşmanlarımızı daha yakından tanımak fırsatını bulacaksınız. Bizim en büyük iç düşmanımız şudur: Bakus.”</p>

  <p class="normal">Kalemin ucu kargacık burgacık şeyler çizerek gıcırdıyordu kâğıtta. Yegor acele ediyor, her satırı birkaç kez okuyordu. Taburede oturuyordu. Ayaklarını genişçe açmıştı masanın altında. Şişmandı, sağlıklıydı, ablak yüzlüydü, kalın ensesi kırmızıydı. Basit, kaba, küstah bir insandı. Meyhanede doğup büyümüş olması gurur verirdi ona. Kendini çok beğenirdi. Onun ne denli aşağılık bir yaratık olduğunu biliyordu Vasilisa. Ama dışa vuramıyordu duygularını. Kuşkulu kuşkulu, öfkeyle bakıyordu yüzüne yalnızca. Onun sesinden, okuduğu anlaşılmaz sözcüklerden, sıcaktan, pis havadan başı ağrımaya başlamış, kafası karışmıştı. Artık bir şey söylemiyor, bir şey düşünmüyor, Yegor’un şu gıcırtıyı kesmesini bekliyordu. Oysa kocası tam bir güvenle bakıyordu. Onu buraya getiren karısına inanıyordu, Yegor’a da. Demin kaplıcadan söz ederken, kaplıcaya da, suyun hastalıkları iyi eden gücüne de inandığı belliydi yüzünden.</p>

  <p class="normal">Yazmayı bitirdikten sonra kalktı Yegor, mektubu baştan sona okudu. Mektuptan bir şey anladığı yoktu ihtiyarın, ama dinlerken içtenlikle dalıyordu başını.</p>

  <p class="normal">— Güzel, akıcı oldu… –dedi,– çok sağ olasın, fena olmadı… Masanın üzerine on beş kapik bırakıp çıktılar meyhaneden. İhtiyar, kör gibi tam karşıya bakıyordu, yüzünde bir güven anlatımı vardı. Vasilisa ise meyhaneden çıkarlarken, köpeğe kolunu sallamış, öfkeyle,</p>

  <p class="normal">— Çekil, pis hayvan! –demişti.</p>

  <p class="normal">Gece uyku girmedi yaşlı kadının gözüne. Bir sürü düşünce vardı kafasının içinde. Ortalık daha aydınlanmadan kalktı, duasını etti, mektubu yollamak için istasyona yollandı.</p>

  <p class="normal">On bir versta yol vardı istasyona.</p>

  <p class="normal1">2</p>

  <p class="normal">Doktor B.O. Mozelveyzer’in kaplıca yeni yıl bayramında da olağan günler gibi çalışıyordu. Yalnız kapıcı Andrey Hrisanfıç’ın resmi giysisinin kordonları yenilenmişti. Çizmeleri her zamankinden daha parlaktı. Kapıdan girenlerin yeni yılını kutluyor, onlara mutlu günler diliyordu.</p>

  <p class="normal">Sabahtı. Andrey Hrisanfıç kapıda duruyor, gazete okuyordu. Saat tam onda sürekli müşterilerden, Andrey’in çok iyi tanıdığı general geldi. Hemen arkasında da postacı vardı. Andrey Hrisanfıç genarelingeneralin kürkünü çıkardı:</p>

  <p class="normal">— Yeni yılınız kutlu olsun ekselansları –dedi,– mutlu bir yıl dilerim size.</p>

  <p class="normal">— Teşekkür ederim canım, senin de yeni yılın kutlu olsun.</p>

  <p class="normal">Merdivenleri çıkarken, bir kapıyı başıyla gösterip sordu general (Her gün sorardı bunu, sonra gene unuturdu):</p>

  <p class="normal">— Ne odasıdır bu?</p>

  <p class="normal">— Masaj odası ekselansları!</p>

  <p class="normal">Generalin ayak sesleri artık duyulmaz olunca Andrey Hrisanfıç gelen postayı gözden geçirmeye koyuldu. Mektuplardan birinin üstünde kendi adı yazılıydı. Açtı zarfı. Birkaç satır okudu. Sonra hiç acele etmeden, gazetesine bakarak odasına yürüdü. Hemen orada, alt katta koridorun sonundaydı odası. Karısı Yefimya karyolada oturuyor, bebeğini emziriyordu. Oğlu –en büyük çocuğuydu bu– kıvır kıvır saçlı başını annesinin dizine dayamış, ayakta duruyordu. Ortanca çocuğu karyolada uyuyordu.</p>

  <p class="normal">Küçük odaya girince mektubu karısına verdi Andrey,</p>

  <p class="normal">— Köyden geliyor galiba –dedi.</p>

  <p class="normal">Gözlerini gazeteden ayırmadan dışarı çıktı sonra. Pek uzaklaşmadan durdu koridorda. Yefimya’nın ilk satırları okurken titreyen sesini duyuyordu. İlk satırlardan sonrasını okuyamamıştı Yefimya, bu kadarı da yetmişti ona. Hıçkıra hıçkıra ağlamaya başlamıştı. Büyük oğlunu kucaklamış, yüzünü gözünü öperek konuşmaya başlamıştı onunla. Ağlıyor mu, gülüyor mu belli değildi.</p>

  <p class="normal">— Ninenle dedenden geliyor bu mektup… –diyordu.– Köyden… Tanrım! Şimdi kar adam boyudur orada… bembeyazdır ağaçlar. Çocuklar kızak kayarlar… Başında saç kalmamış deden sobanın dibinden ayrılmaz… sapsarı tüylü köpeğimiz… Ah, sevgili anam, ah sevgili babam!</p>

  <p class="normal">Andrey Hrisanfıç koridorda durmuş, içeriyi dinlerken, karısının ona, köye yollaması için üç dört kez mektup verdiğini, çeşitli işler yüzünden mektupları bir türlü postaya atamadığını, sonunda da kaybettiğini anımsadı.</p>

  <p class="normal">Oğlunu öperken gözyaşları yanaklarından aşağı yuvarlanıyordu Yefimya’nın.</p>

  <p class="normal">— Tarlalarda tavşanlar oynuyordur –diyordu.– Deden çok iyi, sevimli bir dededir. Ninen de öyle. Çok yumuşak yüreklidir ninen. İkisi de köyde yaşıyor. Kimseye bir kötülükleri yoktur… Küçük bir kilisesi vardır köyün, köylülerdendir korosu… Göklerin kraliçesi, zavallıların koruyucusu alıp götürse bizi buradan!</p>

  <p class="normal">Bir müşteri daha gelmeden bir sigara içmek için küçük odasına döndü Andrey Hrisanfıç. Birden sustu Yefimya, gözyaşlarını sildi. Yalnız dudakları titriyordu. Kocasından çok korkardı, ah ne korkardı ondan! Onun ayak sesini duyunca, yüzünü görünce eli ayağı titremeye başlardı. Ağzını açıp bir sözcük söylemezdi yanında.</p>

  <p class="normal">Andrey Hrisanfıç sigarasını yaktı, ama tam o anda yukarıdan zili çaldılar. Sigarasını söndürdü Andrey, yüzüne çok ciddi bir anlatım verip dış kapıya koştu.</p>

  <p class="normal">Sıcak sudan yanakları pespembe olmuş general iniyordu merdivenden. Gene o kapıyı göstererek,</p>

  <p class="normal">— Bu odada ne var? –diye sordu.</p>

  <p class="normal">Andrey Hrisanfıç put gibi durup yüksek sesle karşılık verdi:</p>

  <p class="normal">— Sıcak duş, ekselansları!</p>

  <p class="sagnormal">1900</p>

  <div class="clrb"></div>
</body>
</html>