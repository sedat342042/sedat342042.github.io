<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>cehov</title>
    <link href="../Styles/stylesheet.css" rel="stylesheet" type="text/css"/>
    <style type="text/css">
@page { margin-bottom: 10.000000pt; margin-top: 10.000000pt; }
</style>
    </head>
  <body class="calibre">
  <h1 class="h1baslik" id="calibre_toc_19">Sürgünde</h1>

  <p class="normal">Takma adı Tolkovıy olan ihtiyar Semyon ile adını hiç kimsenin bilmediği Tatar delikanlı kıyıda, açık havada yaktıkları ateşin yanında oturuyorlardı. Öteki üç kürekçi kulübedeydi. Altmış yaşlarındaydı Semyon. Zayıf, dişsizdi, ama omuzları genişti, dinç bir görünüşü vardı. Çakırkeyifti, şimdiye kadar çoktan gidip yatmış olması gerekirdi ama, cebinde daha yarım şişe vardı. Kulübede çocukların ondan votka isteyeceklerinden korkuyordu. Tatar hastaydı, çok bitkindi, üzerindeki eski püskülere sarınmış, Simbirsk ilinde yaşamın ne güzel olduğunu, geride bıraktığı karısının ne güzel, ne akıllı bir kadın olduğunu anlatıyordu. Yirmi beş yaşında vardı yoktu, ama şimdi ateşin ışığında soluk benzi, kederli yüzü bir çocuk gibi gösteriyordu onu. Tolkovıy,</p>

  <p class="normal">— Öyle –diyordu.– Cennet değildir elbette burası. Kendin de görüyorsun zaten: Su, çıplak kıyılar, ne yana bakarsan kil toprak, başkaca da bir şey yok… Kutsal yortu geçeli hanidir, ırmakta hâlâ parça, parça buzlar var. Bu sabah kar yağdı gene.</p>

  <p class="normal">Tatar,</p>

  <p class="normal">— Kötü! Kötü! –dedi.</p>

  <p class="normal">Korkuyla baktı çevresine.</p>

  <p class="normal">On adım önlerinde kapkaranlık, soğuk ırmak akıyordu; homurdanıyor, parça parça götürdüğü killi kıyıya çarpıyor, sonra da bilinmeyen uzak bir denize doğru hızla akıp gidiyordu. Kürekçilerin “çatana” dedikleri mavnanın simsiyah, kocaman karaltısı duruyordu kıyıda. Karşı kıyıda ta uzaklarda, birtakım ateşler arada bir sönecek gibi olup gene parlayarak yılan gibi kıvrılıyordu. Geçen yılın otlarını yakıyorlardı. Bu ateşlerin söndükleri yerleri karanlık kaplıyordu gene. Küçük buz parçalarının mavnaya çarptıkları duyuluyordu. Islaktı hava, soğuktu…</p>

  <p class="normal">Başını kaldırıp gökyüzüne baktı Tatar. Burada da köyündeki, gibi çok yıldız vardı, köyü gibi her yan kapkaranlıktı burada da, ama bir şey eksikti sanki. Köyündeki, Simbirsk ilindeki yıldızlara benzemiyorlardı buradakiler, gökyüzü de bezemiyordu.</p>

  <p class="normal">— Kötü! Kötü! –diye yineledi.</p>

  <p class="normal">Tolkovıy güldü.</p>

  <p class="normal">— Alışırsın! Gençsin daha, başında kavak, yelleri esiyor, ağzın süt kokuyor. Akılsızlığından, dünyada senden mutsuzu yokmuş gibi geliyor sana, ama zaman gelecek, “Herkese benimki gibi yaşam versin Tanrı,” diyeceksin. Beni görüyorsun. Bir hafta sonra su alçalacak, salı kuracağız, siz hepiniz başınızı alıp Sibirya’da dolaşmaya gideceksiniz. Ben burada kalacağım, kıyıdan kıyıya gidip gelmeye başlayacağım. Yirmi yıldır böyle gider gelirim. Gecem gündüzüm yoktur. Balıklar suyun altında, ben üstünde. Gene de şükürler olsun Tanrı’ya. Bir eksiğim, sıkıntım yok. Herkese böyle yaşam versin Tanrı.</p>

  <p class="normal">Ateşe birkaç çalı attı Tatar, daha yakınına uzandı.</p>

  <p class="normal">— Babam hastadır –dedi.– O ölünce karımla anam buraya gelecekler. Söz verdiler bana.</p>

  <p class="normal">Tolkovıy.</p>

  <p class="normal">— Ne yapacaksın karınla ananı? –diye sordu.– Aptallık seninkisi kardeşim. Şeytan çeliyor aklını böyle, kov onu içinden. Kulak asma Allahın belasına! Seni avucunun içine almasına göz yumma! Kadından söz etti mi sana, inadına “istemiyorum” diyeceksin. Özgürlükten söz etti mi, hemen koyuverme kendini, “istemiyorum!” de. Hiçbir şey gerek değil sana artık! Ne baban var, ne anan, ne karın, ne özgürlüğün, ne evin barkın, ne de dikili bir ağacın! Hiçbir şey gerek değil sana! Hepsini sil at kafandan!</p>

  <p class="normal">Şişeden bir yudum daha aldı Tolkovıy, devam etti:</p>

  <p class="normal">— Basit bir köylü değilim ben, kardeşceğizim, uşak falan da değilim, kilisede zangoçtu babam, buraya sürülmeden önce de Kursk’da redingotla dolaşırdım. Ama şimdi kendimi öyle alıştırdım ki, çıplak yerde yatıp uyuyabiliyor, karnımı otla doyurabiliyorum. Gene de, “Herkese böyle yaşam versin Tanrım” derim. Bir sıkıntım yok, hiç kimseden de bir korkum… Dünyada benden zengin, benden özgür insan olamazmış gibi geliyor bana. Beni Rusya’dan buraya yolladıkları gün “hiçbir şey istemiyorum!” diye verdim kararımı. Karımı da, doğup büyüdüğüm yerleri de, özgürlüğü de çok fısıldadı durdu kulağıma şeytan, ama hava aldı… Hep aynı cevabı verdim kendisine: “Hiçbir şey gerek değil bana!” Tuttuğum yoldan dönmedim, gördüğün gibi, gayet güzel bir yaşamım var şimdi, yakınmıyorum durumundan. Gel gelelim, şeytana yüz veren, onu bir kerecik olsun dinleyen bir insan mahvolmuş demektir, kurtuluş yoktur onun için artık. Tepesine kadar batar batağa, çıkamaz bir daha… Yalnızca senin gibilerin, aklı kıt köylülerin kendilerini felakete sürüklediklerini sanma sakın, okumuşlardan da, yüksek çevreden olanlardan da çıkıyor bu kuyuya düşen. On beş yıl önce bir beyi sürdüler buraya. Babasının vasiyetnamesinde değişiklikler yapmış, kardeşlerinin hakkını yemiş galiba. Prens ya da baron gibi bir şey olduğunu söylüyorlardı. Kim bilir, belki de basit bir memurdu… Neyse, uzatmayalım, buraya gelir gelmez ilk işi Muhotinskoye’de bir evle bir yer aldı kendine. “Geçimini kendi emeğimle, kendi alın terimle kazanacağım.” diyordu. “Artık bir bey değil, bir sürgünüm çünkü.” –“Ne denir,” diye geçiriyordum içimden, “Tanrı yardımcın olsun, güzel bir şey.” O zamanlar genç, çalışkan, titiz bir insandı. Ekin bile biçerdi, kimi zaman balığa çıkar, atla altmış versta yola gider gelirdi. Ne yazık ki, daha birinci yıldan başlamıştı Gırino’ya postaneye gidip gelmeye. Benim salla ırmağı geçerken ayakta durur, içini çekerek şöyle derdi: “Ah Semyon, nedense uzun zamandan beri para yollamıyorlar bana!” –“Para gerek değil size Vasili Sergeiç” derdim, “Ne yapacaksınız parayı? Geçmişi bırakın artık, silip atın kafanızdan; geçmişiniz hiç olmamış, yalnızca bir düş görmüşsünüz gibi unutun her şeyi, yeni baştan başlayın yaşama. Aldırmayın şeytanın dediklerine, iyilik düşünmez sizin için, ağına düşürmeye çalışır sizi yalnızca. Şimdi para istiyorsunuz, bir zaman sonra bakarsınız başka başka şeyler ister canınız. Mutlu olmak istiyorsanız hiçbir şey istememeye bakın. Evet… Kader bizi kötü bir biçimde horladıysa, hiç de sadaka istememiz gerekmez ondan… ayaklarına kapanmamız gerekmez; tersine, küçümsemeliyiz onu, alaya almalıyız. Yoksa o alay eder bizimle.” Hep böyle söylerdim ona işte… Aradan iki yıl geçmişti ki, bir gün bu yana geçiriyordum onu, durmadan ellerini ovuşturarak gülümsüyordu: “Gırino’ya karımı karşılamaya gidiyorum.” diyordu. “Benim özlemime dayanamamış, sonunda kalkıp yola çıkmış. İyi bir insandır karım, bir melektir…” Sevincinden durduğu yerde duramıyordu… Ertesi gün karısıyla döndü. Genç, güzel bir kadındı, şapka vardı başında, kucağında da küçük bir kız çocuğu. Bir sürü bavul getirmişti. Benim Vasili Sergeiç ise pervaneydi çevresinde, bakmaya kıyamıyordu yüzüne, övüyordu onu, göklere çıkarıyordu… “Evet kardeşim Semyon, Sibirya’da da insanlar var!” –“Eh,” diye geçiriyordum içimden, “bir gün gelir görüşürüz. Çok sürmez bu sevincin.” O günden sonra her gün Gırino’ya inmeye başladı. Rusya’dan para bekliyordu. Çok para gerekti ona. “Benim için burada, Sibirya’da gençliğini, güzelliğini çürütüyor karım, kötü kaderimi paylaşıyor, bu yüzden ben de her çeşit hazzı ayağına getirmeliyim…” Hanımefendinin canı sıkılmasın diye memurlarla, olur olmaz bir sürü insanla dostluk kurdu. Kuşkusuz bunca insanı yedirip içirmek gerekiyordu. Sonra bir piyano, hep kanepelerin üzerinde yatan tüylü bir fino –geberesice– alması gerekmişti… Anlayacağın gösterişli, masraflı bir yaşam sürdürüyorlardı. Hanımefendi çok kalmadı yanında. Ona göre yerler miydi buralar? Kil topraktan, sudan, soğuktan başka bir şey yoktu ki burada; ne bir sebze bulabilirdin, ne de bir meyve. Her yanda kara cahil, üstelik sarhoş insanlar, kabalık… Oysa başkentli, çıtkırıldım bir hanımefendiydi o. Sıkıldı burada tabii. Hem sonra, kim ne derse desin, kocası da bir bey değildi artık, gurur duymuyordu onun karısı olmaktan. Aradan üç yıl geçmişti, hiç unutmam, Uspen yortusu yaklaşmıştı, bir gece karşı kıyıdan seslendiler bana. Salla geçtim karşıya, baktım hanımefendi. Sıkı sıkı giyinmişti, yanında da memurlardan, genç biri vardı. Bir troykaya binmişlerdi… Bu yana geçirdim onları, yel gibi uçup gittiler! Sabah erken çift atlı bir arabayla dörtnala geldi Vasili Sergeiç. “Semyon, karım gözlüklü bir adamla geçti mi buradan?” Geçti efendim, ara bulursun onu şimdi! Dörtnala gitti karısının peşinden, beş gün beş gece boşuna aradı durdu onu. Dönüşünde karşıya geçiriyordum onu, birden yere yığıldı, başını salın tahtalarına vurmaya, hüngür hüngür ağlamaya başladı. “Dünya böyle işte.” dedim. Güldüm, sözünü hatırlattım ona: “Sibirya’da da insanlar var!” Ben böyle söyleyince daha da kuvvetli vurmaya başladı başını… Sonra özgürlüğünü ister oldu. Karısı Rusya’da almıştı soluğu, besbelli karısını görmek, onu sevgilisinin elinden almak için o da oraya gitmek istiyordu. Sonra, kardeşceğizime söyleyeyim, handiyse her gün dörtnala kâh postaneye, kâh kente valiye gidip gelmeye başladı. Bağışlanması, evine dönmesine izin verilmesi için ha bire dilekçeler yazıyor, yolluyordu. Yalnız telgraflara iki yüz rublesinin gittiğini söylüyordu. Aldığı yeri satmış, evini Yahudilere ipotek etmişti. Çok geçmeden saçı sakalı ağardı, kamburu çıktı, veremli gibi renk kalmadı yüzünde. İnsanla konuşurken, öhö–öhö… diye öksürüyordu, gözleri yaşarıyor, ağlamaklı oluyordu. Dilekçelerle sekiz yıl uğraştı durdu, sonra canlandı biraz, neşesi yerine geldi. Yeni bir eğlence bulmuştu kendine çünkü. Kızı büyümüştü anlayacağın. Bakmaya kıyamıyordu ona, üzerine titriyordu. Ne yalan söyleyeyim, fena kız da sayılmazdı doğrusu. Güzeldi, simsiyah kaşları vardı, ele avuca sığmaz bir şeydi… Vasili Sergeiç her pazar kızını da alır. Gırino’ya kiliseye giderdi. Salda yan yana dururlardı; kız güler, babası gözlerinin içine bakardı. Bir gün “Evet Semyon,” dedi Vasili Sergeiç, “Sibirya’da da insanlar var. Sibirya’da da mutluluk olabiliyor. Baksana şu kızıma! Dünyayı arasan bir eşini bulamazsın!” –“Kızınıza diyecek yok Vasili Sergeiç,” dedim, “gerçekten iyi bir kız…” İçimden de “Biraz dur hele…” diye geçiriyordum. “Daha çok genç, içi hayat dolu, kanı kaynıyor, yaşamak istiyor… oysa yaşayabilir mi burada insan?” Bir zaman sonra özlem çekmeye başladı kız… Eridikçe eridi, bir deri bir kemik kaldı, yataklara düştü, hâlâ yatıyor. Veremlidir. İşte sana Sibirya’nın mutluluğu kardeşim. Mutluluğu da onun olsun… Sibirya’da da insanlar varmış… Kızı hastalanınca doktor doktor dolaşmaya, onları evine taşımaya başladı Vasili Sergeiç. İki yüz, üç yüz versta ötede bir doktorun ya da otlardan ilaç yapan birinin olduğunu duyunca doğru oraya koşuyor. Öyle çok parası gitti ki doktorlara… oysa içkiye verseydi o paraları, bence daha iyi ederdi… Nasıl olsa ölecek kızı, kurtuluşu yok. O zaman temelli mahvolacak. Üzüntüsünden ya asacak kendini ya da Rusya’ya kaçacak. Besbelli bir şey bu. Sonra da yakalayacaklar onu orada, gene mahkeme, bu kez kürek, kırbaç…</p>

  <p class="normal">Tatar soğuktan büzülerek,</p>

  <p class="normal">— İyidir, iyi –diye mırıldandı.</p>

  <p class="normal">— Nedir iyi olan?</p>

  <p class="normal">— İnsanın karısını, kızını görmesi… Varsın küreğe yollasınlar onu, varsın acı çeksin, karısıyla kızını gördü ya… “Hiçbir şey gerek değil.” diyorsun. Ama hiçbir şeyin olmaması kötüdür! Karısı üç yıl kaldı yanında, Tanrı bağışladı ona bu mutluluğu. İnsanın karısını, hiç görmemektense üç yıl görmesi çok daha iyidir. Öyle değil mi?</p>

  <p class="normal">Tatar, biraz bildiği Rusça sözcükleri kafasında toparlamaya çalışarak, kekeleyerek anlatmaya başladı. Yabancı ellerde hastalanmaktan, ölmekten, pas rengi şu soğuk toprağa gömülmekten onu Tanrı’nın korumasını söylüyordu. Karısı bir günlüğüne, hatta bir saatliğine ona gelecek olsa, böylesine bir mutluluğa karşılık her türlü acıya katlanabileceğini, bunun için de Tanrı’ya şükredeceğini anlatmaya çalışıyordu. Hiçten iyiydi bir günlük mutluluk.</p>

  <p class="normal">Peşinden, evde bıraktığı karısının ne güzel, ne akıllı bir kadın olduğunu anlatmaya koyuldu gene; sonra başını ellerinin arasına alıp ağlamaya başladı, hiçbir suçu olmadığına, yok yere burada acı çektiğine inandırmaya çalışıyordu Semyon’u. İki kardeşiyle dayısı bir köylünün atını çalmış, ihtiyarı da öldüresiye dövmüşler; ama köy kurulu haksızlık edip, üç kardeşin Sibirya’ya sürülmesini, varlıklı bir insan olan dayılarının da bir ceza almamasını gerektirecek biçimde bir karar vermiş.</p>

  <p class="normal">— Alışırsın!.. –dedi Semyon.</p>

  <p class="normal">Tatar sustu, yaş dolu gözlerini ateşe dikti. Niçin Simbirsk’de değil de, burada, bu karanlıkta, yabancı insanların arasında olduğunu hâlâ anlayamıyormuş gibi bir korku, şaşkınlık anlatımı vardı yüzünde, Tolkovıy ateşin yanına uzandı, bir şeye gülümsedi, alçak sesle bir şarkı tutturdu. Biraz sonra,</p>

  <p class="normal">— Babayı ne yapsın kız? –diye mırıldandı.– Vasili Sergeiç seviyordu onu, yaşamın sevincini onda buluyor, belli bu; ama gene de pek güvenmeye gelmez ona kardeşim: Ne yapacağı belli olmayan sert bir ihtiyardır çünkü. Oysa genç kızlara karşı sert olmaya gelmez… Şefkat, ha–ha hi–hi, bir de lavantayla krem gereklidir genç kızlara. Evet… Eh işte, dünya bu, dünya! –Göğüs geçirdi Semyon, ağır ağır doğruldu yattığı yerden.– Votkayı bitirdik, yatma zamanı geldi demektir. Öyle değil mi? Ben gidiyorum kardeşim…</p>

  <p class="normal">Tatar yalnız kalınca ateşe birkaç çalı daha attı, sonra gene yere uzandı alevlere bakarak doğup büyüdüğü köyünü, karısını düşünmeye koyuldu. Bir aylığına, bir günlüğüne gelseydi karısı, isterse varsın dönsündü köye!.. Onu hiç görmemektense, bir ay, hatta bir gün görsün daha iyi değil miydi? Peki ya karısı sözünü tutar da gelirse buraya, nasıl geçindirecekti onu? Nerede yatıp kalkacaktı karısı?</p>

  <p class="normal">Yüksek sesle sordu kendi kendine:</p>

  <p class="normal">— Karnını doyuracak bir şeyi yoksa, nasıl yaşayabilir bir insan?</p>

  <p class="normal">Gece gündüz kürek çekmesine karşılık, günde ancak on kapik kazanabiliyordu. Gerçi yolcuların bahşiş bıraktıkları da oluyordu ya, çocuklar kendi aralarında paylaşıyorlardı bütün parayı, Tatar’a bir şey vermiyorlardı. Yalnızca alay ediyorlardı onunla. Ne yiyecek bir şeyi vardı, ne de giyecek. Korkuyordu da… Her yanı sızlıyordu şimdi, titriyordu, kulübeye gidip yatsa iyi olacaktı, ama orada da üzerine örtebileceği bir şeyi yoktu ki, hem kıyıdan daha soğuktu orası; burada da örtünecek bir şeyi yoktu ama, hiç değilse ateş yakabiliyordu…</p>

  <p class="normal">Bir hafta sonra su iyice alçalınca salı kuracaklardı. Semyon’un dışında kürekçilerin hepsi gereksiz olacaktı o zaman; Tatar da köy köy dolaşmaya, dilenmeye, iş aramaya başlayacaktı. Karısı henüz on yedi yaşındaydı; güzeldi, nazlı yetiştirmişti, sıkılgandı… Onu da mı köy köy dolaştıracaktı peşinde, yüzünü açtırıp dilendirecekti? Hayır, böyle bir şeyi düşünmek bile korkunçtu…</p>

  <p class="normal">Ortalık aydınlanıyordu artık; mavna, suyun yüzeyinde kamışlar, kıyıya vuran küçük dalgalar şimdi açık seçik görünüyordu; geriye bakınca kil toprak yamaç, yamacın dibinde de damı zamanla kararmış saman örtülü kulübe, daha yukarılarda köyün yamaca serpili küçük evleri görünüyordu. Köyde horozlar ötmeye başlamışlardı bile.</p>

  <p class="normal">Toprağı koyu kırmızı yamaç, mavna, ırmak, kötü niyetli, yabancı insanlar, açlık, soğuk, hastalıklar… Gerçekte yoktu belki de bütün bunlar. “Kim bilir, düşümde görüyorum bunları belki,” diye düşünüyordu Tatar. Uyuduğunu sanıyordu, kendi horladığını bile duyuyordu… Evinde, Simbirsk ilindeydi kuşkusuz, karısını adıyla şöyle bir çağırsa, hemen seslenecekti ona; bitişik odada da annesi yatıyordu… Doğrusu kimileyin ne korkunç düşler görüyordu insan. Ne gereği vardı sanki böyle düşlerin? Ne ırmağıydı şu? Volga mı acaba?</p>

  <p class="normal">Kar yağıyordu.</p>

  <p class="normal">Karşı kıyıdan bağırıyordu biri:</p>

  <p class="normal">— Hey! Mavnayı getirin!</p>

  <p class="normal">Uyandı Tatar, arkadaşlarını da uyandırmak için kulübeye yürüdü. Kürekçiler, delik deşik gocuklarını yolda giyerken uykulu, kısık sesleriyle küfrederek, soğuktan büzülerek geldiler kıyıya. Uykudan yeni kalktıkları için, ırmaktan doğru esen dondurucu rüzgâr da, ırmak da besbelli nefret, korku uyandırmışlardı onlarda. Hiç acele etmeden atladılar mavnaya… Tatar ile üç kürekçi, alacakaranlıkta, yengecin kıskaçlarını andıran geniş ağızlı uzun küreklere yapıştılar. Karnını uzun sapına dayayarak dümenin üzerine yattı Semyon. Karşıdan durmadan bağırıyorlardı. Besbelli, kürekçilerin uyuduklarını ya da köye meyhaneye gittiklerini sandıkları için iki kez de ateş etmişlerdi.</p>

  <p class="normal">Tolkovıy, bu dünyada acele etmenin hiç de gereği olmadığına inanmış bir insanın serinkanlılığıyla,</p>

  <p class="normal">— Anladık, anladık! –diye mırıldandı.– Boşuna yırtma gırtlağını, geliyoruz işte!</p>

  <p class="normal">Ağır, hantal mavna ayrıldı kıyıdan, kamışların arasında yüzmeye başladı. Olduğu yerde durmadığı, gittiği yalnızca kamışların yavaş yavaş geriye doğru kaymasından belliydi. Kürekçiler düzenli bir biçimde, hep birden asılıyorlardı küreklere. Dümenin üzerine yatmıştı Tolkovıy, havada yarım daireler çizerek bir o yana bir bu yana gidip geliyordu. Alacakaranlıkta uzaktan bakınca birtakım insanlar, upuzun kolları olan tarihöncesi bir hayvanın üzerine binmiş, kimileyin kâbuslarımıza giren o soğuk, sıkıcı ülkeye doğru yol alıyorlarmış gibi görünüyorlardı.</p>

  <p class="normal">Kamışları arkada bırakıp açığa çıktılar. Karşı kıyıdan küreklerin düzenli sesini duymuş, bağırıyorlardı:</p>

  <p class="normal">— Çabuk! Çabuk!</p>

  <p class="normal">On dakika sonra olanca ağırlığıyla bindirdi kıyıya mavna.</p>

  <p class="normal">Yüzündeki karları silerken mırıldanıyordu Semyon:</p>

  <p class="normal">— Hâlâ yağıyor, hâlâ! Nereden gelir bu kadar kar, anlayamadım gitti!</p>

  <p class="normal">Sırtında tilki kürkünden bir gocuk, başında beyaz kuzu postundan bir şapka olan orta boylu, zayıf, yaşlı bir adam bekliyordu onları. Kıpırdamadan atların biraz uzağında ayakta duruyordu. Bir şeyi anımsamaya çalışıyormuş, toparlayamadığı belleğine kızıyormuş gibi can sıkıntısı, dikkat dolu bir anlatım vardı yüzünde. Semyon yanına gidip de şapkasını çıkardığında,</p>

  <p class="normal">— Acele Anastasyevka’ya gidiyorum –dedi.– Kızım gene fenalaştı, duyduğuma göre, yeni bir doktor gelmiş Anastasyevka’ya.</p>

  <p class="normal">Arabayı mavnaya yükleyip yola çıktılar. Semyon’un konuşurken Vasili Sergeiç dediği adam, olduğu yerde, kalın dudaklarını sıkı sıkı kapatmış, hiç kıpırdamadan ayakta duruyor, hep aynı noktaya bakıyordu. Arabacı, onun yanında sigara içmesine izin verip vermeyeceğini sorduğunda, duymamış gibi bir şey söylemedi. Öte yanda Semyon dümenin üzerine yatmış, alaylı alaylı bakıyordu ona.</p>

  <p class="normal">— Sibirya’da da insanlar var! –diyordu.– Var elbette!</p>

  <p class="normal">Gurur dolu bir anlatım vardı Tolkovıy’ın yüzünde. Bir şeyi kanıtlamıştı sanki, sonucun beklediği gibi olduğuna seviniyordu… Tilki kürkünden gocuklu adamın mutsuz, çaresiz görünüşünün ona büyük bir haz verdiği belliydi.</p>

  <p class="normal">Kıyıya çıkıp da atları arabaya yeniden koşarlarken,</p>

  <p class="normal">— Şimdi yollar çok kötüdür Vasili Sergeiç –dedi.– İki haftacık daha bekleseydiniz de biraz kurusaydı toprak. Hiç gitmeseydiniz daha iyi ederdiniz ya… Gidip gelmenin bir şeye yaramayacağını siz de biliyorsunuz. Bunca yıldır getirmediğiniz adam kalmadı kızınıza, bir yararı olsa olurdu… İnanın öyle!</p>

  <p class="normal">Bir şey söylemeden bahşişini verdi Vasili Sergeiç, arabaya binip yola koyuldu.</p>

  <p class="normal">Semyon, soğuktan büzülerek,</p>

  <p class="normal">— Gene doktor getirmeye gidiyor! –dedi.– Gerçek doktoru bulmak aslında düz ovada rüzgâra yetişmek, şeytanı kuyruğundan yakalamak gibi bir şeydir! Ne garip insanlar var şu dünyada! Sen affet şu günahkâr kulunu Tanrım!</p>

  <p class="normal">Tolkovıy’ın yanına gitti Tatar, gözlerinin içine nefretle, tiksintiyle bakarak, sinirden zangır zangır titreyerek, kopuk kopuk Rusça’sına Tatarca sözcükler karıştırarak,</p>

  <p class="normal">— O iyidir… iyidir, ama sen kötüsün! –diye başladı.– Temiz ruhlu, çok iyi bir beydir o, ama sen hayvansın, kötüsün! Yaşayan bir insandır bey, ama sen gebermişsin… Tanrı insanı sevsin de, acı da çeksin, yani yaşasın diye yaratmıştır, oysa sen hiçbir şey istemiyorsun, demek ki yaşamıyorsun, bir taşsın, kil topraksın, taşa bir şey gerek değildir, sana da öyle… Bir taşsın sen, Tanrı sevmiyor seni, ama beyi seviyor.</p>

  <p class="normal">Kürekçiler hep birden kahkahalarla gülmeye başladılar. Tatar nefretle buruşturdu yüzünü, kolunu salladı, eski püskülerine sarınarak ateşin yanına yürüdü. Kürekçilerle Semyon tembel tembel kulübeye doğru uzaklaştılar.</p>

  <p class="normal">Kürekçilerden biri ıslak, killi toprağa serili samanların üzerine uzanırken,</p>

  <p class="normal">— Çok soğuk! –diye mırıldandı.</p>

  <p class="normal">Onayladı öteki:</p>

  <p class="normal">— Evet, sıcak sayılmaz! Sürgün yaşamı böyle olur!..</p>

  <p class="normal">Hepsi yattı. Biraz sonra rüzgâr açtı kapıyı, kar atıştırmaya başladı kulübenin içine. Kalkıp kapıyı, kapamak gelmiyordu kimsenin içinden: Soğuktu, üşeniyorlardı.</p>

  <p class="normal">Uykuya dalarken,</p>

  <p class="normal">— Bir sıkıntım yok! –diye mırıldandı Semyon.– Herkese böyle yaşam versin Tanrı.</p>

  <p class="normal">— Kaşarlanmış sürgünsün sen, biliyoruz. Şeytan bile dokunamaz sana.</p>

  <p class="normal">Köpek ulumasını andıran bir ses duyuldu.</p>

  <p class="normal">— Nedir o? Kim var dışarıda?</p>

  <p class="normal">— Tatar ağlıyor.</p>

  <p class="normal">— Vay deli vay…</p>

  <p class="normal">— Alışır! –dedi Semyon.</p>

  <p class="normal">Arkasından uykuya daldı.</p>

  <p class="normal">Çok geçmeden ötekiler de uyudular. Kapı öyle açık kalmıştı.</p>

  <p class="sagnormal">1892</p>

  <div class="clrb"></div>
</body>
</html>