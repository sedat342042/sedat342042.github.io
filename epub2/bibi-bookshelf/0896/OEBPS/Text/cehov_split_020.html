<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>cehov</title>
    <link href="../Styles/stylesheet.css" rel="stylesheet" type="text/css"/>
    <style type="text/css">
@page { margin-bottom: 10.000000pt; margin-top: 10.000000pt; }
</style>
    </head>
  <body class="calibre">
  <h1 class="h1baslik" id="calibre_toc_18">Korku</h1>

  <p class="normal">Bir arkadaşımın öyküsü</p>

  <p class="normal">Dmitri Petroviç Silin üniversiteyi bitirdikten sonra Petersburg’da devlet hizmetine girmiş, ama otuz yaşında görevden ayrılıp çiftliğiyle uğraşmaya başlamıştı. Çiftlik işleri oldukça iyiydi, ama gene de o kendi ortamında değilmiş gibi geliyordu bana. Petersburg’a dönse iyi ederdi kanısındaydım. Güneşten yanmış, eli yüzü tozdan bembeyaz, yorgunluktan bitkin bir durumda beni avlu kapısında ya da taşlıkta karşıladığı; sonra yemekte uykuyla cenkleştiği, karısı onu bir çocuk gibi yatmaya götürdüğü ya da uykusunu yenip de o yumuşak, yalvarıyormuş gibi yürekten sesiyle düşüncelerinden söz etmeye başladığı zamanlar, onu karşımda bir toprak sahibi, bir çiftçi değil, yalnızca çok çekmiş bir insan olarak görürdüm. Onun gerçekte çiftliğini falan umursamadığını, gününün geçmesinden başka bir şey düşünmediğini açık seçik görür gibi olurdum.</p>

  <p class="normal">Ona konuk gitmeyi çok seviyordum. Kimi zaman iki üç gün kaldığım oluyordu çiftliğinde Evi de, parkı da, büyük meyve bahçesi de, çiftliğinin içinden geçen küçük dere de; biraz bezgin, karışık olsa bile açık seçik, anlaşılır felsefesi de hoşuma gidiyordu. Belki kendisini de seviyordum, ancak bu konuda kesin bir şey söyleyemem. O zamanki duygularımı gereği gibi hâlâ bilemiyorum çünkü. Kafası çalışan, dürüst, hoşsohbet, içten bir insandı, ama –çok iyi anımsıyorum– çok önem verdiği sırlarından bana söz ederken de, ilişkimize dostluk adını verirken de tuhaf bir biçimde heyecanlandırırdı beni bu. Bir huzursuzluk duyardım içimde. Bana beslediği dostluk duygusunda rahatsız edici, ağır bir şey vardı. Bu duyguya olağan, arkadaşça ilişkileri seve seve yeğlerdim.</p>

  <p class="normal">İşin aslı şuydu: Dmitri Petroviç’in karısı Mariya Sergeyevna çok hoşuma gidiyordu. Aşık değildim ona; ama yüzünden, gözlerinden, sesinden, yürüyüşünden çok hoşlanıyordum. Uzun süre görmeyince özlüyordum onu. Bu genç, güzel, nefis kadını düşünürken duyduğum hazzı, başka hiç kimseyi düşünürken duymuyorum. Onun için gizli, özel bir niyet beslediğim yoktu. Bir şey de ummuyordum. Ama yalnız kaldığımız zamanlar hep kocasının beni bir dost bildiğini anımsıyordum nedense, sıkılıyordum. Piyanoda sevdiğim parçaları çalarken ya da bana ilginç şeyler anlatırken büyük bir hazla dinliyordum onu; ama tam o sırada nedense, onun kocasını sevdiği, kocasının dostum olduğu, onun da bana kocasının dostu gözüyle baktığı düşünceleri geliyordu aklıma, keyfim kaçıyordu, durgunlaşıyordum, sıkılmaya başlıyordum. Bendeki bu değişiklik kaçmıyordu Mariya Sergeyevna’nın gözünden, o zaman genellikle şöyle diyordu:</p>

  <p class="normal">— Dostunuz yanınızda olmayınca canınız sıkılıyor. Tarlaya adam yollayıp çağırtmalıyım onu.</p>

  <p class="normal">Dmitri Petroviç gelince de,</p>

  <p class="normal">— İşte geldi dostunuz –diyordu.– Yüzünüz gülsün artık.</p>

  <p class="normal">İlişkilerimiz bir buçuk yıl böyle sürüp gitti.</p>

  <p class="normal">Temmuzda bir pazar, işsiz güçsüzlükten Dmitri Petroviç ile ben, akşam yemeğine bir şeyler almak için, büyük bir köy olan Kluşino’ya gittik. Biz dükkânları dolaşırken güneş batmış, akşam –belki de ömrümün sonuna dek unutamayacağım o akşamı– olmuştu. Daha çok sabuna benzeyen peynirle, katran kokan taş gibi sucuk aldıktan sonra, bira olup olmadığını sormak için meyhaneye yollandık. Arabacımız atları nallatmaya nalbanta gitmişti, kendisine onu kilisenin yanında bekleyeceğimizi söylemiştik. Konuşa konuşa, aldığımız şeylere gülerek yürüyorduk. Bizim bölgede tuhaf bir adı olan –Kırk Çilekeş derlerdi ona– Gavrila Severov ya da kısaca Gavryuşa da hiç konuşmadan, bir dedektif gibi esrarlı bir biçimde arkamızdan geliyordu. Kısa bir süre evimde uşaklık etmişti Gavryuşa, ayyaşlığı yüzünden işine son vermiştim. Dmitri Petroviç’in yanında da çalışmış, gene aynı suç yüzünden işten çıkarılmıştı. Su katılmamış bir ayyaştı. Üstü başı gibi yaşamı da perişan, düzensizdi. Babası papazdı, annesi soylu bir aileden; demek doğuştan üstün sınıftandı; ama bir deri bir kemik, saygılı, her zaman terli yüzünü, artık kırlaşmaya başlamış sakalını, yırtık pırtık ceketini, hiç pantolonunun içine sokmadığı kırmızı gömleğini ne denli dikkatle incelediysem de, bizde üstünlük denen şeylerin en küçük bir izini bile bulamamıştım onda. Okumuş bir insan olduğunu söyler; papaz okulunda okuduğunu, sigara içtiği için okulu bitirmeden kovulduğunu, sonra başpiskoposluk korosunda söylediğini, iki yıl da manastırda kaldığını, ama –bu kez sigara içtiği için değil, “zayıflığı” yüzünden– oradan da kovulduğunu anlatırdı. İki ili bir baştan bir başa yayan dolaşmış, kilise başkanlığına da, bazı yönetim organlarına da birtakım dilekçeler vermiş, dört kez de yargıç karşısına çıkmıştı. Sonunda bizim bucağa takılıp kalmış; uşaklık, orman bekçiliği, köpek bakıcılığı, kilise bekçiliği etmiş; sonunda kucaktan kucağa dolaşan dul bir aşçı kadınla evlenmiş, iğrenç bir yaşamın içine temelli girmiş; pisliğe, kavga gürültüye zamanla öylesine alışmıştı ki, doğuştan üstün sınıftan olduğundan –bir masaldan söz ediyormuş gibi– kuşkuyla söz etmeye başlamıştı. O sıralar baytar ve iyi bir avcı olduğunu söyleyerek boş, işsiz güçsüz dolaşıyordu ortalarda. Karısı da kaçmıştı evden. Nereye gittiğini bilen yoktu.</p>

  <p class="normal">Meyhaneden çıktıktan sonra kilisenin önüne gittik, sundurmanın altına oturup arabayı beklemeye koyulduk. Kırk Çilekeş biraz ötemizde durdu, gerektiğinde avucunun içine saygıyla öksürmek için elini ağzına götürdü. Ortalık yavaş yavaş kararıyordu. Akşam rutubetinin keskin kokusu vardı havada. Ay doğmak üzereydi. Yıldızlı, pırıl pırıl gökyüzünde yalnızca iki bulut vardı, ikisi de tam başımızın üzerindeydi. Biri büyük, biri daha küçüktü; ikisi de akşam kızıllığının hâlâ kaybolmadığı batıya doğru –tıpkı bir bebeğin annesinin arkasından koştuğu gibi– koşuyordu.</p>

  <p class="normal">Dmitri Petroviç,</p>

  <p class="normal">— Ne güzel bir akşam –dedi.</p>

  <p class="normal">Kırk Çilekeş,</p>

  <p class="normal">— Olağanüstü… –diye onayladı.</p>

  <p class="normal">Avucunun içine öksürdü. Konuşmayı sürdürmek istediğini apaçık belli eden sokulgan bir tavırla ekledi:</p>

  <p class="normal">— Nasıl oldu da bugün geldiniz buraya Dmitri Petroviç?</p>

  <p class="normal">Dmitri Petroviç cevap vermedi. Kırk Çilekeş derin bir göğüs geçirdi, bize bakmadan mırıldandı.</p>

  <p class="normal">— Yalnızca ulu Tanrı’ya hesabını vermek zorunda olduğum şeyler yüzünden acı çekiyorum. Evet, hiçbir umudu olmayan, yeteneksiz bir insanım, ama inanın, yiyecek bir lokma ekmeğim yokken köpekten de beterim… Bağışlayın beni Dmitri Petroviç!</p>

  <p class="normal">Silin dinlemiyordu onu, başını iki yumruğuna dayamış, düşünüyordu. Kilise sokağın başında, yamaçtaydı; avluyu çevreleyen parmaklıkların arasından dere, karşı kıyıda derenin suladığı çayırlar, çevresinde insan ve atların siyah gölgelerinin dolaştığı parlak, kızıl bir ateş görünüyordu. Ateşin ötesinde küçük küçük ışıklar vardı. Küçük bir köyün ışıklarıydı bunlar… Şarkı söylüyorlardı orada.</p>

  <p class="normal">Dereden de, yer yer çayırlardan da bir sis tabakası ağır ağır yükseliyordu. Bu süt gibi beyaz, kesif sis uzun parçalar halinde, yıldızların sudaki yansımalarını örterek, söğütlerin dallarına takılarak dolaşıyordu. Sanki bazıları kucaklaşıyor, bazıları öne eğilerek selam veriyor; bazıları da papaz cüppesininki gibi geniş yenli kollarını dua ediyormuş gibi havaya kaldırıyordu… Dmitri Petroviç’i hayaletler, ölüler üzerine düşünmeye zorlayan da onlardı besbelli. Bana döndü, dudaklarında elemli bir gülümseme,</p>

  <p class="normal">— Söyler misiniz dostum –dedi,– korkunç, esrarlı, akıl almaz bir şey anlatmak istediğimizde niçin günlük yaşamdan değil, ille de hayaletlerden, ölülerden söz açarız hep?</p>

  <p class="normal">— Anlaşılmayan şeyler korkunçtur.</p>

  <p class="normal">— Siz yaşamı anlayabiliyor musunuz? Söyler misiniz, bu dünyadaki yaşamı ölümden sonraki yaşamdan daha mı çok anladığınızı sanıyorsunuz?</p>

  <p class="normal">Dmitri Petroviç iyice yakınıma sokuldu, öyle ki, soluğunu yanağımda hissediyordum. Akşamın alacakaranlığında soluk, zayıf yüzü daha bir soluk, siyah sakalı kurumdan da siyah görünüyordu. Bana korkunç bir şey anlatmaya hazırlanıyormuş gibi bir hüzün, içtenlik, biraz da korku vardı gözlerinde. Gözlerimin içine bakıyor, her zamanki o yalvarmaklı sesiyle anlatıyordu:</p>

  <p class="normal">— Bu dünyadaki yaşam da, ölümden sonraki yaşam da aynı derecede anlaşılmaz, korkunçtur. Hayaletlerden korkan bir insan benden de, şu ışıklardan da, gökyüzünden de korkmalıdır. Çünkü şöyle bir düşünecek olursak, bütün bunların hiç de öteki dünyadan gelenlerden daha az ulaşılmaz, daha az akıl almaz olmadıklarını görürüz. Prens Hamlet mezarında yanına gelecek hayaletlerden korktuğu için öldüremiyordu kendini. Onun bu ünlü monologunu çok severim, ama açık söylemek gerekirse, bu monolog hiçbir zaman derinden etkilememiştir beni. Bir dost olarak bütün içtenliğimle söyleyeceğim size. Üzgün olduğum zamanlar, bazen öleceğim saati canlandırırım gözlerimin önünde, en korkunçlarından binlerce hayalet görürüm; sonunda, bana acı veren bir heyecana, bir kâbusa varıncaya dek zorlarım hayal gücümü; inanın, gerçek yaşamdan daha korkunç görünmez bana bütün bunlar. Doğrusunu isterseniz, korkunçtur hayaletler, ama bunun yanında yaşam da korkunçtur. Size şunu söyleyeyim dostum, yaşamı anlamıyorum ben. Ondan korkuyorum da. Bilmiyorum, belki hasta, ruhsal dengesi bozulmuş bir insanım. Sağlığı yerinde, olağan bir insan her şeyi anladığını, duyduğunu, gördüğünü sanır, gel gelelim, ben yitirdim bu duyguyu, günden güne de korkuyla zehirliyorum kendimi. Boşluktan korkmak hastalığıdır bu. Gördüğünüz gibi, ben de yaşamdan korkmak hastalığına yakalanmış durumdayım. Çimenlerin üzerinde yatarken, daha bir gün önce dünyaya gelmiş, hiçbir şeyden haberi olmayan küçücük bir böceğe bakarken, bu hayvancağızın yaşamının baştan sona katı bir korku olduğunu düşünür, onda kendimi görürüm.</p>

  <p class="normal">— Özellikle neden korkuyorsunuz? –diye sordum.</p>

  <p class="normal">— Her şeyden. Doğuştan duygulu bir insan değilim. Ölümden sonraki yaşamdı, insanlığın kaderiydi, böyle şeylerle pek az ilgilenirim. Gökyüzünün yücelerine çıktığım da seyrektir. Beni en çok korkutan, hiçbirimizin kurtulamadığımız, saklayamadığımız günlük bayağılıklardır. Davranışlarımda nelerin gerçek, nelerin aldatıcı olduğunu anlayacak yetenekte değilim. Bu yüzden de korkuyorum davranışlarımdan. Yetiştirilişimin ve yaşam koşullarının beni dar bir yalan çemberinin içine soktuğunu; yaşamımın bütünüyle, her gün kendimi de, başkalarını da aldatmaktan, sonra bunu fark etmemekten oluştuğunu çok iyi biliyorum. Ömrümün sonuna dek bu yalandan kurtulamayacağım düşüncesi dehşete düşürüyor beni. Bugün bir şey yapıyorum, bunu neden yaptığımı yarın anlayamıyorum. Petersburg’da devlet hizmetine girdim, korktum; tarımla uğraşmak için buraya geldim, gene korktum… Çok az şey bildiğimizi, bu yüzden de her gün yanıldığımızı, haksızlıklar ettiğimizi, başkalarını yok yere suçladığımızı, mutsuz ettiğimizi; tüm gücümüzü bize hiç de gerekli olmayan, yaşamamızı engelleyen şeylere harcadığımızı görüyorum. Bütün bunların neye, kime yaradığını bilmediğim, anlayamadığım için de korkuyorum. İnsanları anlamıyorum ben dostum, korkuyorum onlardan. Köylülere bakınca dehşete kapılıyorum. Bu insanların hangi yüce amaçlar uğruna acı çektiklerini, niçin yaşadıklarını anlayamıyorum. Yaşam bir haz ise, köylüleri gereksiz ve artık insanlar saymak gerekir; yok eğer yaşamın anlamı da, amacı da yokluk ile katı, umutsuz bir bilgisizlikse, o zaman bu işkencenin kimin işine yaradığını, ne için sürdürüldüğünü anlayamıyorum… Hiç kimseyi, hiçbir şeyi anlayamıyorum. –Kırk Çilekeş’i gösterdi Dmitri Petroviç.– Gelin de şu yaratığı anlayın şimdi! Düşünün!</p>

  <p class="normal">İkimizin de kendisine baktığımızı fark edince avucunun içine saygılı saygılı öksürdü Kırk Çilekeş.</p>

  <p class="normal">— İyi, soylu beylerimin yanında her zaman için güvenilir bir uşak olmuşumdur –dedi.– Ama hep şu alkol yüzünden… Şimdi büyüklüğünüzü gösterip de, şu değersiz insana bir iş verseydiniz ağzıma bir daha içki koymayacağıma tasviri öperdim. Sözüm sözdür benim!</p>

  <p class="normal">Kilise bekçisi yanımızdan geçti, şaşkın şaşkın baktı bize, çanın ipini çekmeye başladı. Çan, akşamın sessizliğini bozarak ağır ağır, uzun uzun on kez vurdu.</p>

  <p class="normal">Dmitri Petroviç,</p>

  <p class="normal">— Saat on olmuş! –dedi.– Gidelim artık. –Göğüs geçirdi.– Evet dostum. Görünüşte korkunç bir şeyin bulunmaması gereken günlük düşüncelerimden ne denli korktuğumu bilseniz! Düşünmemek için işe veriyorum kendimi, gece ölü gibi uyumak için bitkin düşene dek çalışıyorum. Çocuklar, karım… başkaları için olağan şeylerdir bunlar, oysa bana öylesine ağır geliyorlar ki dostum!</p>

  <p class="normal">Yüzünü ovuşturdu, hıçkırdı, gülmeye başladı.</p>

  <p class="normal">— Ne budala bir insan olduğumu anlatabilmeyi çok isterdim size! –dedi.– Herkes sevimli bir karım, güzel çocuklarım olduğunu, benim de iyi bir aile babası olduğumu söylüyor. Mutlu sanıyorlar beni, gıpta ediyorlar bana. Madem bu kadar açık konuştum, aramızda kalacağına inandığım için, her şeyi söyleyeceğim size: Mutlu aile yaşamım acı bir yanlışlıktan başka bir şey değildir. Korkutuyor da beni bu yaşam.</p>

  <p class="normal">Zoraki gülümsemesi çirkinleştirmişti yüzünü. Belime doladı kolunu, alçak sesle devam etti:</p>

  <p class="normal">— Gerçek bir dostumsunuz siz benim, güveniyorum size, derin bir saygı duyuyorum. Dostluk denen şey, bizi ezen sırlarımızı dışa vurabilmemiz, onlardan kurtulabilmemiz için verilmiştir bize. İzin verin de, bana duyduğunuz dostluktan yararlanayım, içimi tüm gerçekleriyle açayım size. Öylesine göz kamaştırıcı, güzel sandığınız aile yaşamımdır benim mutsuzluğumun da, korkumun da başlıca kaynağı. Çok tuhaf bir biçimde, aptalca evlendim. Şunu belirteyim ki, düğünden önce deli gibi seviyordum Maşa’yı, iki yıl da uğraştım onu elde edebilmek için. Beş kez evlenme önerisinde bulundum, bana karşı en küçük bir ilgi duymadığı için beş kez “hayır” cevabı verdi. Altıncısında, artık aşk ateşiyle iyice yanıp tutuşmaya başladığım için önünde diz çöküp, sadaka ister gibi, benimle evlenmesi için yalvardığımda razı oldu… “Sizi sevmiyorum, ama sadık bir eş olacağım size…” dedi. Böylesine bir koşulu büyük bir sevinçle karşıladım. Bunun ne anlama geldiğini o zaman anlıyordum, ama şimdi –yemin ederim– anlamıyorum. “Sizi sevmiyorum, ama sadık bir eş olacağım size…” Ne demekti bu? Sis gibi, karanlık gibi anlaşılmaz bir şey… Şimdi de, evliliğimizin ilk gününde olduğu kadar çok seviyorum onu, ama görünüşe bakılırsa, o hâlâ ilgisiz bana karşı. Evden uzaklaştığım zamanlar seviniyor buna. Beni sevip sevmediğini bilmiyorum, bilmiyorum bunu, bilmiyorum, ama bir çatı altında yaşıyoruz, çocuklarımız var, her şeyimiz ortak… Ne anlamı var bütün bunların? Ne yararı var? Bir şey anlıyor musunuz dostum? Acımasız bir işkence bu! İlişkimizden bir şey anlamadığım; bazen ondan, bazen kendimden, bazen de hem ondan, hem kendimden nefret ettiğim için kafamın içinde her şey birbirine karıştı. Kendi kendime acı çektiriyorum, giderek basitleşiyorum; oysa o inadına, günden güne güzelleşiyor, daha bir ilginç oluyor… Bence saçları çok güzeldir, dünyadaki bütün kadınlardan daha bir başka güler. Seviyorum onu, bu sevgimin umutsuz bir sevgi olduğunu da biliyorum. İki çocuğumun annesi olan kadına beslediğim umutsuz bir sevgi! Anlaşılabilecek şey mi bu? Hayaletlerden de korkunç değil mi?</p>

  <p class="normal">Dmitri Petroviç iyice duygulanmıştı. O anda arabacının sesi duyulmasaydı, daha uzun süre konuşacaktı. Arabamız geldi. Bindik. Kırk Çilekeş, şapkasını çıkarıp, değerli elimize, kolumuza dokunmak için çoktan beni fırsat kolluyormuş gibi yardım etmişti arabaya binmemize.</p>

  <p class="normal">Başını yana eğip, gözlerini kırpıştırarak,</p>

  <p class="normal">— Dmitri Petroviç; izin verin çalışayım çiftliğinizde.–dedi.– Büyüklüğünüzü gösterin! Yoksa açlıktan öleceğim!</p>

  <p class="normal">— Pekâlâ –dedi Silin.– Gel, iki üç gün kal, sonra bakarız…</p>

  <p class="normal">Kırk Çilekeş sevindi.</p>

  <p class="normal">— Baş üstüne efendim! Hemen geleceğim.</p>

  <p class="normal">Eve kadar altı versta yolumuz vardı. Dmitri Petroviç, sonunda içini bir dostuna dökebildiği için hoşnut, yol boyunca bırakmadı belimi. Şimdi keder, korku değil, neşe vardı konuşmasında. “Aile yaşamım düzenli olsaydı, çoktan Petersburg’a dönmüş, orada bilimle uğraşmaya başlamış olurdum,” diyordu. Üstün yetenekli bunca genci köye süren esintinin aslında kötü bir esinti olduğunu söylüyordu. Rusya’da buğday da, çavdar da çok vardı, ama bilgili insan çok azdı. Yetenekli gençlerin bilimlerle, sanatlarla, politikayla ilgilenmesi gerekirdi. Böyle gençlerin başka bir yol tutmaları akılsızlıktı. Felsefe yapmak büyük haz veriyordu ona. Odunluk ağaç kesimi satışına gitmek zorunda olduğu için yarın sabah erkenden benden ayrılmak zorunda olduğu için çok üzüldüğünü söylüyordu.</p>

  <p class="normal">Oysa ben sıkılıyordum. Bir huzursuzluk vardı içimde, Dmitri Petroviç’i aldatıyormuşum gibi geliyordu bana. Ama aynı anda da sanki sevinçliydim. Ağır ağır doğmakta olan aya bakarken, her zaman şık giyinen, hoş, değişik kokular sürünen uzun boylu, sarışın bir kadını getiriyordum gözümün önüne. Bu kadının kocasını sevmediğini düşünmek nedense neşelendiriyordu beni.</p>

  <p class="normal">Eve gelince sofraya oturduk. Getirdiğimiz yiyeceklerle ağırlıyordu bizi Mariya Sergeyevna, gülümsüyordu. Saçlarının gerçekten çok güzel olduğunu, gülümseyişinin hiçbir kadınınkine benzemediğini o akşam fark ettim. Bakışlarımla hep onu izliyordum. Her hareketinde, her bakışında kocasını sevmediğinin belirtilerini arıyordum. Görüyordum da sanki…</p>

  <p class="normal">Çok geçmeden Dmitri Petroviç uykuyla cenkleşmeye başlamıştı. Yemekten sonra on dakika oturdu.</p>

  <p class="normal">— Siz bilirsiniz ama dostlarım, benim yarın sabah üçte kalkmam gerek –dedi.– İzninizle gidip yatacağım.</p>

  <p class="normal">Şefkatle öptü karısını. Elimi içtenlikle, uzun uzun sıktı. Gelecek hafta yüzde yüz gene geleceğime söz aldı benden. Sabah uyuyup kalmamak için yatmaya bahçedeki küçük eve gitti.</p>

  <p class="normal">Mariya Sergeyevna geceleri –Petersburglular gibi– çok geç yatardı. Şimdi nedense bir sevinç veriyordu bana bu.</p>

  <p class="normal">Yalnız kaldığımızda,</p>

  <p class="normal">— Evet! –diye başladım.– Piyanoda bir şeyler çalıp da, sizi dinlemek mutluluğunu tattıracak mısınız bana?</p>

  <p class="normal">Aslında müzik falan dinlemek istediğim yoktu, ama konuşmaya nereden başlayacağımı bilemiyordum. Piyanonun başına oturdu Mariya Sergeyevna, çalmaya başladı. Neler çaldığını anımsamıyorum. Hemen yanında oturuyordum. Beyaz, yumuşacık ellerine bakıyor, kayıtsız, durgun anlatımlı yüzünden bir şeyler okumaya çalışıyordum. Nedense birden gülümsedi Mariya Sergeyevna başını çevirip bana baktı.</p>

  <p class="normal">— Dostunuz yokken canınız sıkılıyor –dedi.</p>

  <p class="normal">Gülümsedim.</p>

  <p class="normal">— Dostluk için buraya bir kez gelmek yeterdi, oysa ben haftada birkaç kez geliyorum.</p>

  <p class="normal">Böyle söyledikten sonra kalktım, odanın içinde dolaşmaya başladım. Heyecanlandım. O da kalktı, şöminenin yanına gitti.</p>

  <p class="normal">İri, ışıl ışıl gözlerini gözlerimin içine dikip,</p>

  <p class="normal">— Bununla ne demek istiyorsunuz? –diye sordu.</p>

  <p class="normal">Cevap vermedim.</p>

  <p class="normal">Mariya Sergeyevna bir an düşündükten sonra devam etti:</p>

  <p class="normal">— Yalan söylediniz… Buraya yalnızca Dmitri Petroviç için geliyorsunuz. Eh, bir diyeceğim yok buna. Günümüzde böylesine güçlü dostluk pek seyrek görülür.</p>

  <p class="normal">“Ne demezsiniz!” diye geçirdim içimden. Ne söyleyeceğimi bilmeden,</p>

  <p class="normal">— Bahçede biraz dolaşmak ister miydiniz? –diye sordum.</p>

  <p class="normal">— Hayır.</p>

  <p class="normal">Taraçaya çıktım. Kafamın içi karıncalanıyordu sanki, heyecandan üşüyordum. Konuşmamızın son derece önemsiz bir konuşma olacağından, birbirimize önemli bir şey söyleyemeyeceğimizden, ama hayal bile edemediğim şeyin bu gece gerçekleşeceğinden kuşkum yoktu. Evet, ya bu gece, ya hiçbir zaman…</p>

  <p class="normal">Yüksek sesle,</p>

  <p class="normal">— Ne güzel bir gece! –dedim.</p>

  <p class="normal">— Benim için hiçbir anlamı yok –dedi.</p>

  <p class="normal">Odaya girdim. Mariya Sergeyevna deminki gibi şöminenin yanında, elleri arkasında ayakta duruyor, düşünüyordu. Yana bakıyordu.</p>

  <p class="normal">— Sizin için böyle güzel bir gecenin neden hiçbir anlamı olmuyor? –diye sordum.</p>

  <p class="normal">— Canım sıkılıyor da ondan. Sizin canınız, dostunuz yanınızda değilken sıkılıyor, oysa benimki her zaman… Ama neyse… sizin için bir anlamı olamaz bunun.</p>

  <p class="normal">Piyanonun başına oturdum, parmaklarımı birkaç kez gezdirdim tuşlarda. Mariya Sergeyevna’nın sözünü bitirmesini bekliyordum. Yüzüme öfkeli öfkeli bakarak, üzüntüsünden ağlamaya hazırlanıyormuş gibi,</p>

  <p class="normal">— Kibarlığı bırakın lütfen –dedi.– Uyumak istiyorsanız gidin yatın. Dmitri Petroviç’in dostu olduğunuz için, onun karısının yanında çile doldurmak zorunda olduğunuz sanmayın. Benim için fedakârlık edilmesinden hoşlanmam. Gidin lütfen.</p>

  <p class="normal">Gitmedim elbette. Mariya Sergeyevna taraçaya çıktı, ben odada kaldım, beş dakika karıştırdım notaları. Sonra ben de çıktım. Perdelerin gölgesinde yan yana duruyorduk. Önümüzde, taraçanın ay ışığının vurduğu basamakları vardı. Çiçek tarhlarında, iki yanı ağaçlı yolların sarı kumlarında ağaçların siyah gölgeleri uzanıyordu.</p>

  <p class="normal">— Yarın benim de gitmem gerek –dedim.</p>

  <p class="normal">Mariya Sergeyevna alayı,</p>

  <p class="normal">— Elbette –dedi,– kocam evde yokken kalamazsınız burada. Düşünüyorum da, bana aşık olsaydınız, ne mutsuz olurdunuz! Durun hele, günün birinde tutup boynunuza atılacağım… Benden ne büyük bir dehşetle kaçacağınıza bakacağım, ilginç bir şey olacak…</p>

  <p class="normal">Sesinde de, sözlerinde de, soluk yüzünde de öfke vardı, ama gözlerinin içi en duyarlı, en tutkulu bir sevgiyle dopdoluydu. Şimdi bu güzel yaratığa kendi malımmış gibi bakıyordum. Kaşlarının ömrümde hiçbir kadında görmediğim kadar parlak, göz kamaştırıcı olduğunu ilk kez o anda fark ettim. Onu kendime çekebileceğim, okşayabileceğim, pırıl pırıl saçlarına dokunabileceğim düşüncesi bir anda korkunç derecede büyük, dağ gibi bir düşünceymiş gibi göründü bana. Gülümsedim, gözlerimi kapadım,</p>

  <p class="normal">— Neyse… –dedi,– geç oldu. İyi uykular.</p>

  <p class="normal">Arkasından ben de içeri giriyordum.</p>

  <p class="normal">— İyi uykular dilemeyin bana –dedim,– istemiyorum. Sakin geçecekse, lanetlerim bu geceyi.</p>

  <p class="normal">Mariya Sergeyevna’nın eli avucumun içinde, onu kapıya kadar geçirirken yüzünden beni anladığını, benim de onu anladığım için mutlu olduğunu okudum.</p>

  <p class="normal">Odama gittim. Masamın üzerinde, kitapların yanında Dmitri Petroviç’in kasketi duyuyordu; bu onun dostluğunu anımsattı bana. Bastonumu alıp bahçeye çıktım. Sis , tabaka tabaka yükseliyordu topraktan, akşam derenin üzerinde gördüğüm hayaletler ağaçların, çalılıkların çevresinde– onları kucaklayarak– yükseliyordu. Konuşabilmeyi ne çok isterdim onlarla!</p>

  <p class="normal">Olağanüstü berrak havada her yaprak, her çiy tanesi açık seçik görünüyordu; her yanı kaplamış sessizliğin içinden uykulu gülümsüyordu bana. Yeşil boyalı bankların yanından geçerken Shakespeare’nin bilmem hangi oyunundan şu sözcükleri anımsadım: “Ay ışığı ne tatlı uyukluyor şu bankın üzerinde!”</p>

  <p class="normal">Bahçede küçük bir tümsek vardı. Çıkıp üzerine oturdum. Büyüleyici bir duygu sarmıştı tüm varlığımı. Biraz sonra Mariya Sergeyevna’yı kollarımın arasına alacağımı, o güzelim bedenini saracağımı, parlak kaşlarından öpeceğimi kesinkes biliyordum; ama buna inanmamak, kendi kendimi üzmek istiyordum; bana böylesine az acı çektirdiği, hemen teslim olduğu için üzülüyordum. Birden ağır ağır yürüyen birinin ayak sesini duydum. İki yanı ağaçlı yolda orta boylu bir adam gördüm. Kırk Çilekeş’ti bu. Bir banka oturdu, derin bir soluk aldı, üç kez haç çıkardı, uzandı. Bir dakika sonra doğruldu, öbür yanına yattı.</p>

  <p class="normal">— Ah yaşam ah! –diye mırıldandı.– Mutsuz, acı yaşam!</p>

  <p class="normal">Onun sıska, eğri bedenine bakarken; kısık, derin soluk alışına kulak verirken, o gün öyküsünü dinlediğim başka bir mutsuz, acı yaşamı anımsadım. İçinde bulunduğum sevinç dolu ruhsal durum dehşete düşürdü beni, korktum. Tümsekten indim eve yürüdüm.</p>

  <p class="normal">“Dmitri Petroviç yaşamın korkunç olduğunu söylüyor,” diye geçiriyordum içimden. “Yaşam üzerine başka türlü düşünmek gerekir. Yaşam onu ezip yok edene kadar alabildiğince çok şey almalıdır ondan.”</p>

  <p class="normal">Mariya Sergeyevna taraçadaydı. Bir şey söylemeden kollarımın arasına aldım onu, büyük bir tutkuyla kaşlarını, şakaklarını, boynunu öpmeye başladım…</p>

  <p class="normal">Odamda, beni çoktan, bir yılı aşkın bir zamandan beri sevdiğini söyledi. Sevgisine inanmam için yeminler ediyor, ağlıyor, onu alıp evime götürmem için yalvarıyordu. Ay ışığında yüzüne bakmak amacıyla pencerenin önüne götürdüm onu. Çok hoş bir düş gibi geliyordu bana; onun bir düş değil de, gerçek olduğuna kendimi inandırmak için zaman geçirmeden kollarımın arasına aldım onu. Hanidir böylesine coşkun bir sevinç duymamıştım… Ama gene de çok uzaklarda, ruhumun derinliklerinde bir yerde sıkılma duygusuna benzer bir şey vardı, huzursuzdum. Mariya Sergeyevna’nın beni sevmesinde de, Dmitri Petroviç’in dostluğunda olduğu gibi insanı rahatsız eden ağır bir şey vardı. Gözyaşlarıyla, yeminlerle dolu büyük, ciddi bir aşktı bu; oysa ben ciddi hiçbir şeyin –gözyaşının da, yeminin de, gelecek üzerine konuşmanın da– olmasını istemiyordum. Bu ay aydınlık gece yaşamımızdan parlak bir göktaşı gibi gelip geçsin, benim istediğim buydu.</p>

  <p class="normal">Saat üçte odamdan çıktı Mariya Sergeyevna; kapıda durmuş, arkasından bakıyordum. Koridorun ucunda birden Dmitri Petroviç göründü. Kocasıyla karşılaşınca irkildi Mariya Sergeyevna. Yana çekilip yol verdi ona. Her halinde bir tiksinti vardı. Dmitri Petroviç tuhaf tuhaf gülümsedi, öksürdü, odama girdi. Yüzüme bakmadan,</p>

  <p class="normal">— Akşam kasketimi unutmuşum burada… –dedi.</p>

  <p class="normal">Buldu kasketini, iki eliyle giydi. Sonra şaşkınlık okunan yüzüme, terliklerime baktı, kendisininkine hiç benzemeyen kısık, çok değişik bir sesle,</p>

  <p class="normal">— Hiçbir şey anlamamak benim kaderim galiba –diye mırıldandı.– Siz bir şey anlayabiliyorsanız… kutlarım sizi. Gözlerimde bir perde var sanki…</p>

  <p class="normal">Öksürerek çıktı odadan. Pencereden bakınca ahırın önünde gördüm onu. Atları yaylıya kendi koşuyordu. Elleri titriyordu, acele ediyor, arada bir dönüp eve bakıyordu. Dehşet içinde olsa gerekti. Sonra yaylıya bindi; yüzünde peşine düşeceklerinden korkuyormuş gibi tuhaf bir anlatım, kırbacı indirdi…</p>

  <p class="normal">Biraz sonra ben de çıktım. Güneş doğmak üzereydi. Akşamki sis ürkekçe çalılara, yamaçlara sokulmuştu. Sürücü yerinde Kırk Çilekeş oturuyordu. İçkiyi nereden bulmuşsa, kafayı çekmişti gene, sarhoş sarhoş konuşuyordu durmadan.</p>

  <p class="normal">— Kuş gibi özgür bir insanım ben! Merak edersiniz belki, söyleyeyim, soyu sopu belli, saygıdeğer bir yurttaşım!</p>

  <p class="normal">Atlara bağırıyordu:</p>

  <p class="normal">— Hadi aslanlarım, deh!</p>

  <p class="normal">Dmitri Petroviç’in aklından çıkmayan o korku bana geçmişti şimdi. Olanları düşünüyor, bir şey anlayamıyordum. Kargalara bakıyordum, uçmaları tuhaf geliyordu bana, korku veriyordu.</p>

  <p class="normal">Şaşkınlık, umutsuzluk içinde soruyordum kendi kendime:</p>

  <p class="normal">— Neden yaptım bunu? Neden başka türlü değil de, böyle oldu? Mariya Sergeyevna’nın beni gerçekten sevmesi, Dmitri Petroviç’in kasketini almaya odama gelmesi kim için, ne için gerekliydi? Neden unuttu odamda kasketini?</p>

  <p class="normal">Aynı gün Petersburg’a gittim. Dmitri Petroviç’i de, karısını da bir daha hiç görmedim. Ayrılmamışlar, öyle diyorlar.</p>

  <p class="sagnormal">1892</p>

  <div class="clrb"></div>
</body>
</html>