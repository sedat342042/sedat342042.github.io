<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>cehov</title>
    <link href="../Styles/stylesheet.css" rel="stylesheet" type="text/css"/>
    <style type="text/css">
@page { margin-bottom: 10.000000pt; margin-top: 10.000000pt; }
</style>
    </head>
  <body class="calibre">
  <h1 class="h1baslik" id="calibre_toc_20">Komşular</h1>

  <p class="normal">Pyotr Mihayloviç İvaşin’in sinirleri çok bozuktu: Henüz çok genç bir kız olan kardeşi evli bir erkeğe, Vlasiç’e kaçmıştı. Pyotr Mihayloviç evde de, tarlada da kurtulamadığı can sıkıntısını, öfkesini birazcık olsun yatıştırmak için haktanırlık duygusunu; dürüst, güzel inançlarını –her zaman özgür düşünceyi savunmuş bir insandı!– yardıma çağırıyordu, ama bir yararı olmuyordu bu çabalarının; her keresinde, ister istemez ancak dar kafalı bir kadının varabileceği bir sonuca varıyordu. Kız kardeşinin davranışının çok çirkin olduğunu, Vlasiç’in kızı ayarttığını düşünüyordu.</p>

  <p class="normal">Annesi hiç çıkmıyordu odasından. Dadı kadın hep fısıltıyla konuşuyor, ikide bir içini çekiyordu. Gitmek için her gün ayaklanıyordu teyzesi, valizlerini bir antreye çıkarıyorlar, bir odasına geri götürüyorlardı. Evde ölü varmış gibi bir sessizlik vardı odalarda, avluda, bahçede… Teyzesi de, hizmetçiler de, köylüler bile yüzüne, “Kız kardeşini kaçırdılar, ne bekliyorsun hâlâ?” diye sorarcasına esrarlı, şaşkın bakıyorlar gibi geliyordu Pyotr Mihayloviç’e. Ne yapması gerektiğini bilmediği halde, bir şeyler yapmadığı için kendi de kızıyordu kendine.</p>

  <p class="normal">Aradan altı gün geçmişti. Yedinci gün –pazar günü öğleden sonra– atlı bir uşak bir mektup getirdi. Zarfın üzerindeki adres hiç de yabancı olmayan bir el yazısıyla yazılmıştı: “Çok sa: Anna Nikolayevna İvaşina.” Nedense Pyotr Mihayloviç’e mektubun kabında da, zarfın üzerindeki el yazısında da, yarım yazılmış “sayın” sözcüğünde de küstahça, aşırı heyecanlı, liberal bir şey varmış gibi geliyordu. Kadınların liberalliği de inatçı, acımasız, katı olurdu…</p>

  <p class="normal">Pyotr Mihayloviç, elinde mektupla annesinin odasına girerken “Mutsuz annesinin önünde eğilmektense, ondan özür dilemektense, ölmeye razıdır…” diye geçiriyordu içinden.</p>

  <p class="normal">Annesi karyolada yatıyordu, giyinikti. Yaşlı kadın oğlunu görünce, başörtüsünün altından dökülmüş ak saçlarını düzelterek çabucak doğruldu, heyecanlı,</p>

  <p class="normal">— Ne var? Ne oldu? –diye sordu.</p>

  <p class="normal">Pyotr Mihayloviç, mektubu annesine uzatırken,</p>

  <p class="normal">— Yolladı… –dedi.</p>

  <p class="normal">Zina’nın adı hiç anılmıyordu evde, “o” bile demiyorlardı; ondan söz ederken “yolladı” –“gitti” diyorlardı… Annesi tanımıştı kızının el yazısını, birden yüzü allak bullak oldu, ak saçları gene döküldü başörtüsünün altından. Mektup elini yakmış gibi elini sallayarak,</p>

  <p class="normal">— Yoo! Hayır, hayır! –dedi.– Dünyada olmaz!</p>

  <p class="normal">Üzüntüsünden, utancından hıçkıra hıçkıra ağlamaya başlamıştı. Besbelli, okumak istiyordu mektubu, ama gururu engel oluyordu buna. Pyotr Mihayloviç, mektubu kendisinin açıp yüksek sesle okumasının gerektiğini anlıyordu, ama o güne dek bilmediği, tanımadığı bir öfkeye kapıldı birden, koşarak avluya çıktı, mektubu getiren adama yüksek sesle,</p>

  <p class="normal">— Cevap vermeyeceğimizi söyle! –dedi. Cevap verilmeyecek! Öyle söyle, hayvana!</p>

  <p class="normal">Parça parça yırtıp attı mektubu. Sonra gözleri dolu dolu oldu, tarlaya doğru yürüdü. Acımasız, suçlu, mutsuz hissediyordu kendini.</p>

  <p class="normal">Yirmi sekiz yaşındaydı, ama şişmandı, ihtiyarlar gibi bol şeyler giyerdi, soluk darlığı da vardı. İlerde, hiç evlenmemiş yaşlı bir toprak sahibi olacağı şimdiden belliydi. Kızlara ilgi duymaz, evlenmeyi hiç düşünmez; yalnızca annesini, kız kardeşini, dadıyı, bir de bahçıvan Vasiliç’i severdi. Boğazına çok düşkündü; öğle yemeklerinden sonra biraz kestirmeye, politika ile doğaüstü şeylerden söz etmeye bayılırdı… Zamanında üniversiteyi bitirmişti; ama şimdi üniversite öğrenimini her genç için, on sekiz–yirmi beş yaşları arasında çekilmesi gereken kaçınılmaz bir ceza olarak görüyordu; hiç değilse, şimdi her gün kafasının içinde dolaşan düşüncelerin üniversiteyle de, orada öğrendikleriyle de uzaktan yakından ilgisi yoktu.</p>

  <p class="normal">Yağmur öncesi gibi sıcak, sessizdi hava. Koruda hafif bir buğu yükseliyordu. Çamurlardan, çürüyen yapraklardan ağır bir koku yayılıyordu çevreye, Pyotr Mihayloviç sık sık duruyor, terleyen alnını kuruluyordu. Kışlık buğday ekili tarlalarla ilkbaharda ürün verecek tarlaları gözden geçirdi, yonca tarlasına girmeden geçti yanından; korunun içindeki çayırda yavrularıyla birlikte iki kez keklik kalktı önünden… Pyotr Mihayloviç düşünüyordu; bu dayanılmaz durumun böyle sürüp gidemeyeceğini, nasıl olursa olsun, bu duruma bir son vermenin gerektiğini düşünüyordu. Budalaca, yabanice de olsa bitirmeliydi bu işi.</p>

  <p class="normal">“Peki ama, nasıl? Ne yapmalıyım?” diye soruyordu kendi kendine. Gökyüzüne, ağaçlara –onlardan yardım istiyormuş gibi– yalvarmaklı bakıyordu.</p>

  <p class="normal">Ama gökyüzü de, ağaçlar da susuyorlardı. İnandığı şeyler yardım etmiyorlardı ona; sağduyusu ise bu can sıkıcı sorunun ancak budalaca bir davranışla çözümlenebileceğini, mektubu getiren atlının yol açtığı bugünkü olayın benzerlerinin sürüp gideceğini söylüyordu ona. Daha nelerinin olabileceğini düşünmek bile korkunç bir şeydi.</p>

  <p class="normal">Pyotr Mihayloviç eve dönerken güneş batmak üzereydi. Bu sorun hiç çözümlenemezmiş gibi geliyordu oma şimdi. Ortadaki durumu kabullenmek olanaksız, kabullenmemek de olanaksızdı, ortası ise yoktu.</p>

  <p class="normal">Pyotr Mihayloviç şosede eve doğru yürürken şapkasını çıkarmış, mendilini sallayarak serinlemeye çalışıyordu. İki versta yolu kalmıştı ki, arkasında bir arabanın çıngırak sesi duyuldu. Sesleri son derece uyumlu, cam gibi şıngırdayan irili ufaklı birkaç çıngırağı vardı arabanın. Yalnız ilçe polis komiseri Medovski’nin arabasının vardı böyle çıngırakları. Bir zamanlar atlı muhafız subayıydı Medovski, sonra varının yoğunun altından girip üstünden çıkmış meteliksiz kalmıştı, şimdi de hastaydı. Pyotr Mihayloviç’in uzaktan akrabası oluyordu. İvaşinlere kendi evine geliyormuş gibi rahat gelir, Zina’ya baba şefkatiyle dolu duygular besler, onu çık severdi.</p>

  <p class="normal">Pyotr Mihayloviç’e yetişince,</p>

  <p class="normal">— Size gidiyorum –dedi,– binin hadi.</p>

  <p class="normal">Gülümsüyordu Medovski, neşesi yerindeydi. Besbelli Zina’nın Vlasiç’e kaçtığını bilmiyordu, belki de söylemişlerdi ona da, inanmamıştı. Güç bir durumda olduğunu anlamakta gecikmedi Pyotr Mihayloviç. Kulaklarına kadar kızardı, ne yalan uyduracağını bilemeden,</p>

  <p class="normal">— Sağ olun –diye mırıldandı.– Geldiğinize çok sevindim (gülümsemeye çalışıyordu) ama… Zina yok evde, annem de hasta.</p>

  <p class="normal">İlçe polis komiseri, Pyotr Mihayloviç’in yüzüne dalgın dalgın bakarak,</p>

  <p class="normal">— Çok kötü –dedi.– Yoksa bu akşamı sizde geçirmek istiyordum. Nereye gitti Zinaida Mihaylovna?</p>

  <p class="normal">— Sinitslilere, yanılmıyorsam oradan da manastıra geçmek istiyordu. Kesin bilmiyorum.</p>

  <p class="normal">Biraz daha konuştu ilçe polis komiseri, sonra geri döndü. Pyotr Mihayloviç, eve doğru yürürken dehşet içinde, gerçeği öğrenince Medovski’nin duygularının nasıl olacağını düşünüyordu. Biliyordu bu duyguyu.</p>

  <p class="normal">Eve girerken “Sen yardım et bana Tanrım…” diye geçiriyordu içinden.</p>

  <p class="normal">Akşam çayında masada yalnızca teyzesi vardı. Her zaman olduğu gibi, güçsüz, kimsesiz de olsa, kendisini hiç kimsenin horlayamayacağını anlatmak istiyormuş gibi bir anlatım vardı gene yaşlı kadının yüzünde. Masanın öbür ucuna oturdu Pyotr Mihayloviç (teyzesini sevmezdi) sessizce çayını içmeye koyuldu.</p>

  <p class="normal">Teyzesi,</p>

  <p class="normal">— Annen bugün de öğle yemeği yemedi –dedi.– Biraz ilgilensen onunla Petruşa. Açlıktan ölecek, böyle olmaz ki.</p>

  <p class="normal">Teyzesinin, burnunu başkalarının işine sokması, Zina kaçtı diye gidişini ertelemesi anlamsız geliyordu Pyotr Mihayloviç’e. Kırıcı şeyler söylemek geliyordu içinden, ama sakin olmaya çalışıyordu. Kendini tutmaya çalışırken, harekete geçmek için en uygun zamanın geldiğini, dayanmaya artık gücünün kalmadığını hissetti birden. Ya hemen şimdi bir şeyler yapacak ya da kendini yere atıp avazı çıktığınca bağırmaya, başını döşemeye vurmaya başlayacaktı. Vlasiç’e yönelmişti şimdi.</p>

  <p class="normal">“Biri kız kardeşimi ayarttı, aldı kaçtı onu,” diye düşünüyordu, “bir başkası gelip annemi kesecek, bir üçüncüsü evimi ateşe verecek ya da soyacak… Hem de dostluk, yüce düşünceler, acılar maskesi altında yapıyorlar bunları!”</p>

  <p class="normal">Birden,</p>

  <p class="normal">— Hayır, yapamayacaklar! –diye bağırdı.</p>

  <p class="normal">Yumruğunu masaya indirdi.</p>

  <p class="normal">Fırladı oturduğu yerden, koşarak çıktı dışarı. Kâhyanın atı eyerliydi ahırda. Binip dörtnala çıktı avludan. Vlasiç’e gidiyordu.</p>

  <p class="normal">Fırtınalar kopuyordu ruhunda. Sonra ömrü boyunca pişmanlık duymasına neden olacak olsa bile, görgü kurallarının dışında, alışılmamış bir şey yapmaya güçlü bir istek duyuyordu içinde. Bir alçak olduğunu mu haykırmalıydı Vlasiç’in yüzüne, önce tokatlamalı, sonra da düelloya mı çağırmalıydı? Ama düello edecek yaradılışta bir insan değildi Vlasiç; “alçak” sözcüğü ile tokat daha çok mutsuz ederdi onu. Kendi dünyasına kapanmasına neden olurdu. Bu karamsar, yumuşak huylu insanlar kadar çekilmez, can sıkıcı yaratık yoktu yeryüzünde. Böyle bir insan, hak ettiği hakareti kendisine ettiğinizde yüzünüze kederli, suçlu bakışını dikince, acı acı gülümseyerek başını büyük bir uysallıkla size uzatınca en haktanır bir insan bile ona el kaldıramazmış gibi gelir size.</p>

  <p class="normal">Kararını vermişti Pyotr Mihayloviç: “Vız gelir. Zina’nın yanında indireceğin suratına kırbacı, ağzıma geleni söyleyeceğim.”</p>

  <p class="normal">Kendi korusunda, çayırlarındaydı daha; Zina’nın kendini temize çıkarmak için kadın haklarından, kişisel özgürlükten, kilise nikâhıyla resmi nikâh arasında bir ayrılığın olmadığından söz etmeye başlayacağını görür gibi oluyordu. Bir kadının aklının ermeyeceği konularda tartışmaya girmek isteyecekti onunla. Sonunda da soracaktı yüzde yüz: “Niçin geldin buraya? Benim işime karışmaya ne hakkın var?”</p>

  <p class="normal">— Evet, hakkım yok –diye mırıldandı kendi kendine Pyotr Mihayloviç.– Ama böylesi daha iyi… Davranışım ne denli kaba olursa, ne denli haksız olursam o denli iyi…</p>

  <p class="normal">Bunaltıcı bir sıcak vardı. Sivrisinekler bulut bulut inmişlerdi yere. Çayırlarda acı acı çığlık atıyorlardı kuşlar. Her yanda yağmur belirtisi vardı, ama gökyüzünde tek bir bulut yoktu. Sınırı geçti Pyotr Mihayloviç. Kendi toprağından çıkmış, dümdüz bir tarlada gidiyordu şimdi. Çok gidip gelmişti bu yoldan. Üzerindeki her çalıyı, her çukuru bilirdi. Ta uzakta, alacakaranlıkta büyük, siyah bir kayayı andıran karaltı kilisedeydi. En küçük ayrıntısına kadar getirebiliyordu onu gözünü önüne. Dış kapısının üzerindeki sıvayı, her zaman avlusunda otlayan buzağıları bile görür gibi oluyordu. Kilisenin bir versta ötesinde sağda bir koru gözüküyordu, Kont Koltoviç’indi orası. Korunun bitiminde de Vlasiç’in yeri başlıyordu.</p>

  <p class="normal">Kilise ile kontun korusunun üstünden simsiyah, büyük bir bulut geliyordu, arada bir soluk şimşekler aydınlatıyordu onu.</p>

  <p class="normal">“Bir bu eksikti!” diye geçirdi içinden Pyotr Mihayloviç. “Sen acı bana Tanrım, sen yardım et!”</p>

  <p class="normal">Atını hızlı sürdüğü için çok geçmeden hayvan yorulmuştu. Pyotr Mihayloviç kendi de yorulmuştu. Yağmur bulutu gözdağı verir gibi bakıyordu ona, eve dönmesini salık veriyordu sanki! Bir huzursuzluk çökmüştü Pyotr Mihayloviç’in içine.</p>

  <p class="normal">Cesaret veriyordu kendi kendine: “Haksız olduklarını kanıtlayacağım onlara! Bunun özgür sevgi, kişisel özgürlük olduğunu söyleyeceklerdir; ama özgürlük, kişinin kendini tutkularına bırakması değil, tutkularını dizginlemesidir, herkes bilir bunu. Ahlaksızlık onlarınki düpedüz, özgürlük falan değil!”</p>

  <p class="normal">İşte kontun büyük havuzu; kara bulut daha bir mavileştirmiş suyunun rengini, koyulaştırmış; rutubet, çamur kokuyordu… Küçük denir köprünün yanındaki –biri küçük, biri büyük– iki söğüt şefkatle, sevgiyle yaslanmışlardı birbirine. İki hafta önce Pyotr Mihayloviç ile Vlasiç yayan geçiyorlardı buradan, üniversite öğrencilerinin söyledikleri bir şarkıyı söylüyorlardı birlikte alçak sesle: “Sevmemek… yele vermekmiş gençliği…” Ne pis bir şarkı!</p>

  <p class="normal">Pyotr Mihayloviç korudan geçerken gök gürüldemeye başlamıştı rüzgârdan ağaçlar hışırdıyor, eğiliyordu. Çabuk olmak gerekti. Korudan sonra çok yolu yoktu, çayırda bir versta kadar gittikten sonra Vlasiç’in çiftliğine varacaktı. Burada yolun iki yanında akağaçlar vardı. Bu ağaçların da sahipleri Vlasiç gibi hüzün dolu, mutsuz bir görünümleri vardı. Onun gibi sıska, upuzundular. Akağaçların yapraklarında, otlarda hışırdıyordu şimdi iri yağmur taneleri. Rüzgâr hemen dinmiş, ortalığı ıslak toprak ile kavak kokusu kaplamıştı. Vlasiç’in yaprakları sararmış çiti göründü işte. Bu çit de ince, uzundu. Parmaklığın yıkık yerinden bakımsız meyve bahçesi görünüyordu.</p>

  <p class="normal">Şimdi ne tokadı düşünüyordu Pyotr Mihayloviç, ne de kırbacı; Vlasiç’in yanında ne yapacağını da bilmiyordu. Bir ürkeklik gelmişti üzerine. Kendisi için de, kız kardeşi için de korkuyordu. Kız kardeşini biraz sonra göreceğini düşündükçe dehşete kapılıyordu. Nasıl karşılayacaktı ağabeyini acaba? Ne diyecekti? Henüz zaman varken geri dönseydi nasıl olurdu? Böyle düşünerek, iki yanında ıhlamur ağaçları olan yolda eve doğru tırısla gidiyordu. Büyük leylak ağaçlarını dönünce Vlasiç’i gördü.</p>

  <p class="normal">Şapkasız, üzerinde basma bir gömlek, ayağında uzun konçlu çizmeler, yağmurdan korunmak için öne eğilmiş, evin köşesinden kapıya doğru yürüyordu, Arkasında keserle çivi sandığını taşıyan bir uşak vardı. Rüzgârdan kopan bir panjuru çakmış olacaklardı. Pyotr Mihayloviç’i görünce durdu Vlasiç, gülümsedi.</p>

  <p class="normal">— Sahi sen misin! –dedi.– Aman ne iyi ettin…</p>

  <p class="normal">Pyotr Mihayloviç, üzerinde yağmur damlalarını silkelerken,</p>

  <p class="normal">— Evet, gördüğün gibi… benim –diye mırıldandı.</p>

  <p class="normal">Vlasiç,</p>

  <p class="normal">— Çok iyi ettin geldiğine –dedi.– Hoş geldin.</p>

  <p class="normal">Ama elini uzatmamıştı Pyotr Mihayloviç’e. Besbelli buna cesaret edemiyor, konuğunun elini ona uzatmasını bekliyordu. Başını kaldırıp havaya bakarak,</p>

  <p class="normal">— Yulaflar için iyi bir yağmur! –diye ekledi.</p>

  <p class="normal">— Evet.</p>

  <p class="normal">Hiç konuşmadan girdiler eve. Antrede sağda bir kapı vardı, bu kapıdan öteki antreye, oradan da salona geçilirdi; soldaki kapı ise kışın kâhyanın kaldığı küçük odaya açılırdı. Pyotr Mihayloviç ile Vlasiç bu odaya girdiler.</p>

  <p class="normal">— Yağmur nerede yakaladı seni? –diye sordu Vlasiç.</p>

  <p class="normal">— Hemen şurada, evin biraz ötesinde.</p>

  <p class="normal">Karyolaya oturdu Pyotr Mihayloviç. “İyi ki yağmurun gürültüsü var dışarıda, burası da karanlık,” diye geçiriyordu içinden. Böylesi daha iyiydi: Pek o kadar korkmuyordu, karşısındakinin yüzüne bakmak zorunda da değildi. Öfkesi yitip gitmişti. Şimdi bir korku ile kendine duyduğu bir hoşnutsuzluk vardı içinde yalnızca. Kötü bir başlangıç yaptığını, buraya gelişinin bir şeye yaramayacağını hissediyordu.</p>

  <p class="normal">Bir süre ikisi de sustu. Yağmuru dinliyormuş gibi beklediler. Sessizliği bozan Vlasiç oldu, öksürdükten sonra,</p>

  <p class="normal">— Teşekkür ederim Petruşa –diye başladı.– Geldiğin için çok minnettarım sana. Yüce gönüllü, soylu bir davranış seninki. Anlıyorum bunu, inan çok da anlamlı buluyorum. İnan…</p>

  <p class="normal">Pencereden dışarı baktı, küçük odanın ortasında ayakta durup devam etti:</p>

  <p class="normal">— Senden saklıyormuşuz gibi gizli olup bitti her şey. Bu davranışımızın seni belki de kırdığı, bize kızdığın kuşkusu o günden beri mutluluğumuzun üzerinde kara bir leke olarak kaldı. Ama izin ver, anlatayım durumu. Sana güvenmememiz değildi gizli hareket etmemizin nedeni. Bir kere, her şey ansızın olup bitti, bir anlık bir esinle, düşünmeye bile zamanımız olmadan… Sonra, son derece kişisel, ince bir işti bu… senin gibi yakın biri bile olsa, bir üçüncü kişiye açılmaktan çekindik. En önemlisi de, bu konuda senin yüce gönüllülüğüne güvendik. Dünyanın en yüce gönüllü, iyi yürekli insanısın sen. Çok minnettarım sana. Günün birinde yaşamım gerekli olursa senin için, gel iste ve al onu.</p>

  <p class="normal">Vlasiç durgun, boğuk, bas bir sesle konuşuyordu. Konuşmuyor da mırıldanıyordu sanki! Heyecanlı olduğu belliydi. Konuşma sırasının kendisine geldiğini fark etti Pyotr Mihayloviç. Hem dinlenmesi, hem bir şey söylememesi dünyanın en yüce gönüllü, soylu safı olmayı kabullendiği anlamına gelebilirdi, oysa bunun için gelmemişti buraya. Ayağa kalktı, alçak sesle, sık sık soluyarak,</p>

  <p class="normal">— Beni dinle Grigori –dedi,– seni sevdiğimi, kız kardeşim için senden daha iyi bir kocanın bulunamayacağına inandığımı bilirsin. Ama olanlar korkunç! Düşünmesi bile korkunç!</p>

  <p class="normal">Vlasiç titrek bir sesle,</p>

  <p class="normal">– Niçin korkunç olsun? –dedi.– Kötü bir şey yapmış olsaydık korkunç olurdu, ama yok öyle bir şey!</p>

  <p class="normal">— Bak Grigori, kör inançlarım olmadığını da bilirsin; ama –açık yürekliliğimi bağışla– bence çok bencil bir davranış oldu sizinki. Zina’ya söyleyemeyeceğim bunu elbette, üzülür sonra, ama senin bilmen gerek. Çok, sözle anlatılmayacak kadar çok acı çekiyor annem.</p>

  <p class="normal">Vlasiç göğüs geçirdi.</p>

  <p class="normal">— Evet, üzücü bir durum. Baştan da biliyorduk bunu Petruşa, ama elimizden ne gelirdi, ne yapabilirdik? Bir davranışın başkalarını üzüyorsa, davranışının kötü olduğu anlamına gelmez ki bu. Ne yaparsın! Kişinin attığı önemli her adımın birini üzmesi kaçınılmazdır. Sen yurdunun özgürlüğü için savaşa gitseydin, bu da annenin acı çekmesine neden olurdu. Elden ne gelir! Yakınlarının huzurunu her şeyin üstünde tutan bir insan ülküsel yaşamdan bütünüyle vazgeçmelidir.</p>

  <p class="normal">Parlak bir şimşek çaktı dışarıda. Bu ışık değiştirdi sanki Vlasiç’in düşüncelerinin akışını. Gelip Pyotr Mihayloviç’in yanına oturdu. O anda hiç gereği olmayan şeylerden söz etmeye başladı:</p>

  <p class="normal">— Kız kardeşine tapıyorum Petruşa. Seni görmeye gelirken içimde, tapınağa gidiyormuşum gibi bir duygu oluyordu gerçekten tapınıyordum Zina’ya. Şimdi de gün geçtikçe büyüyor ona olan saygım. Karım olmaktan daha öte, daha yüce bir şeydir benim için o! Çok yüce! (Kolunu salladı Vlasiç.) Kutsal varlığımdır o benim. Buraya geldiği günden beri, bir tapınağa girer gibi giriyorum evime. Bulunmaz, olağanüstü, çok çok yüce bir kadındır Zina!</p>

  <p class="normal">“Gene aynı laf!” diye geçirdi içinden Pyotr Mihayloviç; “kadın” sözcüğü hoşuna gitmemişti.</p>

  <p class="normal">— Neden olağan yolla evlenmediniz? –diye sordu.– Boşanmak için ne kadar istiyor karın?</p>

  <p class="normal">— Yetmiş beş bin.</p>

  <p class="normal">— Az sayılmaz. Peki pazarlığa otursanız?</p>

  <p class="normal">— Bir kapik inmez. Korkunç bir kadındır, kardeşim. (Göğüs geçirdi Vlasiç.) Daha önce hiç sözünü etmemiştim sana, onu anımsamak tiksinti veriyordu bana da ondan… ama sırası geldi şimdi, anlatacağım. Güzel, duygulu bir anın etkisi altında evlendim onunla. Ayrıntılarını istersin belki: Bizim alayın tabur komutanlarından biri on sekiz yaşında bir kızla işi pişirmiş, anlayacağın, düpedüz kandırmış kızı, iki ay yaşamış onunla, sonra da yüzüstü bırakmış. Kızcağızın durumu perişandı kardeşim. Utancından ana babasının yanına dönemiyordu. Onlar da istemiyorlardı onu zaten, “sevgilin bıraktıysa, sen de git kışlalarda sat kendini.” diyorlardı. Alaydaki arkadaşlar çok üzülüyorlardı. Aslında onlar da pek o kadar dürüst, iyi değillerdi ama, durum çok çirkindi. Bu alçaklığı yapan tabur komutanını ellerinden gelse çiğ çiğ yiyeceklerdi. Sonra, pis herife bir ders vermek amacıyla, ondan nefret eden teğmenler, asteğmenler perişan durumdaki kıza yardım için imza karşılığında para toplamaya başladılar. Küçük rütbeli genç subaylar olarak bizler de bir karara varmak için kendi aramızda toplanmış, kimimiz beş, kimimiz on ruble veriyorduk; işte tam o anda bir şimşek çaktı kafamın içinde. Bir kahramanlık yapmak için durum son derece elverişli göründü bana. Hemen kıza koştum, duyduğum üzüntüyü heyecanlı bir dille açıkladım ona. Yanına giderken de, sonraları onunla konuşurken de haksızlığa uğramış, horlanmış bir zavallı olarak çok seviyordum onu. Evet… Öyle oldu ki, bu olaydan bir hafta sonra evlenme önerisinde bulundum ona. Komutanlıkla arkadaşlarım bu evliliğimi subaylık onurumla bağdaştıramadılar. Daha da heyecanlandırdı beni bu. Anlatabiliyor muyum, sonra oturup uzun bir mektup yazdım. Bu mektubumda davranışımın alayın tarihine altın harflerle geçmesi gerektiğini kanıtlamaya çalışıyordum. Mektubu komutana, birkaç kopyasını da arkadaşlarıma yolladım. Heyecana kaptırmıştım kendimi. Mektubumda suç sayılabilecek bazı yerler de vardı. Alaydan ayrılmamı istediler. Hâlâ saklarım bu mektubun karalamalarını… Bir gün veririm de okursun. Büyük bir coşku vardı bu mektupta. Ne dürüst, aydınlık anlarımın olduğunu görüyorsun işte. İstifamı verip buraya geldim. Babam ufak tefek borçlar bırakmıştı, param yoktu; karımsa daha ilk günden birtakım dostlar edindi kendine, gösterişe, kâğıt oyununa daldı, sonunda çiftliği ipotek ettirmek zorunda kaldım. Kötü bir yaşam sürdürüyordu karım. Anlatabiliyor muyum? Komşularımın içinde de bir tek sen olmadın sevgilisi. İki yıl sonra, elimde avucumda ne varsa hepsini alıp kente gitti. Evet… Şimdi yılda bin iki yüz ruble yolluyorum ona. Korkunç bir kadındır! Bir tür sinek vardır Petruşa, bilir misin? Kurtçuğunu gelip örümceğin sırtına, örümceğin onu atamayacağı bir biçimde bırakır. Örümceğe yapışır kurtçuk, onun yüreğinden kan emerek büyür. Bu kadın da öyle işte, benim sırtıma yapıştı, yani onun gibi bir kadınla evlendiğim için nefret ediyor benden, küçük görüyor beni. Soylu davranışım acınacak bir davranış olarak görünüyor ona “Akıllı olan bıraktı beni, salak olan da aldı,” diyor. Ona göre, ancak zavallı bir budala yapabilir benim yaptığımı. Bu çok acı veriyor bana kardeşim. Ayrıca şunu da söyleyeyim Petruşa, kaderin bir cilvesi bu… kötü bir oyunu.</p>

  <p class="normal">Pyotr Mihayloviç, Vlasiç’i dinliyor, şaşkınlık içinde soruyordu kendi kendine: Neyinden hoşlanmıştı Zina bu adamın? Genç sayılmazdı –kırk bir yaşındaydı– sıska, kara kuru bir şeydi, göğsü daracık, burnu sivriydi, sakalına ak düşmüştü. Ağzında bir şeyler geveliyormuş gibi konuşur, hastaymış gibi gülümser, konuşurken kollarını acayip bir biçimde sallardı. Ne sağlığı vardı, ne göze hoş gelen erkekçe davranışları, ne görgüsü, ne neşesi… Donuk, kişiliği anlaşılmayan bir insandı. Kötü giyinirdi, her halinde bir bezginlik, hüzün vardı, “günün istemlerine karşılık vermedikleri” yani onları anlayamadığı için şiiri de, resim sanatını da önemsemezdi, müzik duygulandırmazdı onu. Toprak sahibi olarak hiç iyi değildi. Çiftliğini tam bir başıbozukluğun içine bırakmış, ipotek ettirmişti. İkinci ipoteğe yüzde on iki faiz ödüyordu, ayrıca on bin de senetli borcu vardı. Faizleri ödeme ya da karısına para yollama zamanı gelince, yüzünde evi yanıyormuş gibi bir anlatımla önüne gelenden borç isterdi. Böyle zamanlar gözü bir şey görmez, kışlık yakacağının tümünü beş rubleden, samanının yığınını üç rubleden satar, sonra uşaklarına, sobayı bahçe parmaklıklarıyla, limonluğun çerçeveleriyle yakmalarını söylerdi. Çayırlarında bir şey bırakmamışlardı domuzlar. Korusunda yeni fidan ekilen yerlerde köylülerin hayvanları dolaşırdı, büyük ağaçları da günden güne azalmaktaydı. Bahçesinde ve avlusunda yerlerde kovan kalıpları, paslı kovalar sürünürdü. Ne bir yeteneği vardı, ne de Tanrı vergisi bir becerisi… insan gibi yaşamak için olağan bir özelliği bile yoktu. Günlük yaşamda son derece saf, zayıf bir insandı. Aldatmak, oyuna getirmek işten bile değildi onu, boşuna köylüler onun için “anasının kuzusu” demiyorlardı.</p>

  <p class="normal">Liberallerdendi, bölgede ateşli bir liberal olarak bilinirdi, ama liberalliğinde bile can sıkıcı bir şey vardı. Özgür düşünceli oluşunda bir değişiklik, bir heyecan yoktu; coşması da, kızıp köpürmesi de, sevinmesi de tekdüzeydi, etkisizdi, durgundu. Çok çok heyecanlı olduğu zamanlar bile başını kaldırmaz, kamburu çıkmış oturuşunu sürdürürdü. Ama en can sıkıcı yanı da güzel, dürüst düşüncelerini bile anlatırken takındığı o pek ağırbaşlı, kurnaz tavrıydı. Öyle ki, onu dinlerken bunların basit, modası geçmiş düşünceler olduğu duygusuna kapılırdı insan. Yaşamının dürüst, parlak anlarından, en güzel yıllarından toplum önünde her zamanki derin anlamlı, ağır tavrıyla söz etmeye başladığında, gerilerde kalmış geçliğinden heyecanla söz ederken de, otuz yaşında uzun gömlek giydikleri, alma mater’lerinin öğütlerini unuttukları için Ruslara çatarken de onu dinleyenler eski, çok önceleri okudukları bir şeyi anımsar gibi olurlardı. Geceyi evinde geçirecek olursanız, gece masanızın üzerine Pisarev’i<sup class="calibre3"><a href="../Text/cehov_split_040.html#footnote-100-20" id="footnote-100-20-backlink">[20]</a></sup> ya da Darwin’i koyar; onları okuduğunuzu söylerseniz, gidip bu kez Dobrolyubov’u getirirdi.</p>

  <p class="normal">Bölgede özgür düşüncelilikti bunun adı, çoğu kimse de özgür düşünceli olmaya masum, zararsız bir gariplik diye bakıyordu. Ne var ki, son derece mutsuz ediyordu onu bu. Demin sözünü ettiği kurtçuktu onun için bu özgür düşüncelilik. Sıkı sıkı yapışmıştı ona, yüreğinden kan emiyordu. Geçmişteki, Dostoyevski’ninkilere benzeyen tuhaf bir evlilik, karmakarışık bir el yazısıyla, ama alabildiğine duygulu yazılmış mektuplar, kopyalar, sonu gelmeyen çatışmalar, anlaşma çabaları, sonra borçlar… kimseye bir yararı olmayan şeylerdi bütün bunlar. Ne kendine, ne de başkalarına. Şimdi de eskiden olduğu gibi uğraşıp duruyordu gene. Yapabileceği bir kahramanlık arıyor, burnunu başkalarının işine sokuyordu. Eskiden olduğu gibi, her fırsatta uzun mektuplar yazıp kopyalarını çoğalttırıyordu gene; köy yönetim kurulları üzerine, el sanatlarının kalkındırılması, peynir üreticilerinin örgütlenmesi üzerine hep aynı kalıptan çıkma usandırıcı konuşmalarının sonu gelmiyordu… Onları beyninde değil de, bir makinede hazırlıyormuş gibi hepsi birbirinin aynıydı söylediklerinin. Sonra, sonu nereye varacağı bilinmeyen şu Zina olayı!</p>

  <p class="normal">Öte yandan, gençti Zina daha –yirmi iki yaşındaydı– güzeldi, çekiciydi, hayat doluydu. Kahkahaları çınlatırdı evin içini, konuşkandı, tartışmayı çok severdi, müziğe düşkündü. Giyinip kuşanmayı, ev döşemeyi iyi bilirdi. Evinde çizme, ucuz votka kokan böyle bir odanın bulunmasına da dayanamazdı. O da liberaldi, ama onun özgür düşünceliliğinde bir güç taşması; güçlü, gözü pek bir genç kızın gurur düşkünlüğü; başkalarından daha iyi, daha ilgi çekici olmaya tutku dolu bir istek vardı… Nasıl olmuştu da sevebilmişti Vlasiç’i?</p>

  <p class="normal">“Bir Don Kişot bu adam,” diye düşünüyordu Pyotr Mihayloviç, “inatçı bir fanatik, bir manyak. Zina da benim gibi iradesiz, zayıf yaradılışlı, yumuşak huylu… O da, ben de hiç karşı koymadan hemen indiriveririz yelkenleri… Sevdi bu adamı. Her şeye karşın ben de sevmiyor muyum onu…”</p>

  <p class="normal">Pyotr Mihayloviç iyi, dürüst, ama dar görüşlü, tek yanlı bir insan sayardı Vlasiç’i. Onun heyecanlarında da, acılarında da, daha doğrusu tüm yaşamında yakındaki yüce ülkü ya da uzaktaki yüce ülkü diye bir şey bulamaz, onda yalnızca can sıkıntısı, bir de yaşama beceriksizliği görürdü. Onun fedakârlığını da, kahramanlık ya da dürüst coşku dediği her şeyini de yararsız bir güç harcaması, gereksiz manevra atışları –ama çok barut gidiyordu bu atışlara– olarak görürdü. Vlasiç’in olağanüstü dürüstlüğünü, düşüncelerinin doğruluğuna tutkuyla inanmasını ise çocukça, hatta dengesiz bulurdu. Vlasiç’in basiti yüceyle karıştırmakta ömrü boyunca gösterdiği sözde akıllılığa, budalaca evlenmesine, bunu bir kahramanlık saymasına, sonra başka kadınlarla ilişki kurup, bunda bir ülkünün utkusunu görmesine gelince… düpedüz anlaşılmaz şeylerdi bunlar.</p>

  <p class="normal">Ama gene de severdi Vlasiç’i Pyotr Mihayloviç. Onda bir gücün varlığını hissederdi. Nedense, ona karşı koyacak gücü bulamazdı kendinde.</p>

  <p class="normal">Yağmurun gürültüsü altında, karanlıkta biraz daha konuşmak için iyice yaklaştı ona Vlasiç. Karısının öyküsüne benzer uzun bir öykü daha anlatmaya koyulmak için öksürmüştü bile. Ama onu dinleyecek durumda değildi Pyotr Mihayloviç. Biraz sonra kız kardeşini göreceği düşüncesi yüreğini sıkıştırıyordu. Yumuşak bir sesle,</p>

  <p class="normal">— Haklısın –dedi,– şansın iyi gitmedi, öyle ama, asıl konumuzdan uzaklaştık… Bu değildi konumuz.</p>

  <p class="normal">— Sahi, çok doğru söyledin. Asıl konumuza dönelim. (Ayağa kalktı Vlasiç.) Şunu söyleyeceğim sana Petruşa: Vicdanımız temizdir bizim. Nikâhlı değiliz, ama evliliğimizin en küçük bir eksik yanı yoktur… bunu sana kanıtlamaya çalışmam da gereksizdir aslında, senin dinlemen de. Sen de en az benim kadar düşünebilirsin. Hem Tanrı’ya şükür, bu konuda görüş ayrılığı da olamaz aramızda. Benim geleceğime gelince, hiç korkutmamalı seni geleceğim. Alnımdan ter yerine kan akana dek çalışacağım, geceleri uyumayacağım… sözün kısası, Zina’yı mutlu etmek için bütün gücümü koyacağım ortaya: Güzel bir yaşamı olacak kız kardeşinin. Bunu yapıp yapamayacağımı mı soracaksın? Yapacağım Petruşa! İnsan her an aynı şeyi düşünürse, emeline ulaşması hiç de güç olmaz. Ama hadi Zina’nın yanına gidelim artık. Sevindirelim onu.</p>

  <p class="normal">Pyotr Mihayloviç’in kalbi küt küt vurmaya başlamıştı. Kalkıp, Vlasiç’in arkasından antreye çıktı, oradan salona geçtiler. Bu geniş, kasvetli salonda piyanodan, bir de hiç kimsenin hiçbir zaman oturmadığı, bronz işlemeli uzun bir sıra eski sandalyeden başka bir şey yoktu. Hiç konuşmadan salondan yemek odasına geçtiler. Burası da geniş, kasvetliydi; odanın ortasında iki bölmeli, altı tane kalın ayağı olan bir masa, masanın üstünde de yalnızca bir mum vardı.</p>

  <p class="normal">Tasvir dolabını andıran büyük, kırmızı kutulu duvar saati iki buçuğu gösteriyordu.</p>

  <p class="normal">Bitişik odanın kapısını açtı Vlasiç,</p>

  <p class="normal">— Zina’cığım, Petruşa burada! –dedi.</p>

  <p class="normal">Çabuk bir ayak sesi duyuldu. Zina girdi yemek odasına. Uzun boylu, toplu bir kızdı Zina. Yalnızca yüzü çok soluktu. Pyotr Mihayloviç onu evde son kez gördüğü zamanki gibi, gene siyah etekliği, kırmızı bluzu vardı üzerinde, belinde de o iri örme kemer. Bir kolunu ağabeyinin boynuna doladı, yanağından öptü onu.</p>

  <p class="normal">— Ne yağmur! Grigori de bir yere gitti, koca evde yalnız kaldım.</p>

  <p class="normal">Şaşırmış bir hali yoktu. Ağabeyine evdeki gibi içten, heyecansız bakıyordu. Onu böyle görünce Pyotr Mihayloviç’in şaşkınlığı da geçti. Masaya otururken,</p>

  <p class="normal">— Yağmurdan korkmazsın sen –dedi.</p>

  <p class="normal">— Korkmam ama, burada odalar çok büyük, ev de eski, gök gürledikçe, kap kacak dolu bir dolap gibi tıngırdıyor her yanı. (Ağabeyinin karşısına oturdu Zina.) Aslında sevimli bir ev. Her odanın bir anısı var. Düşünebiliyor musun, benim odamda Grigori’nin babası kendini vurmuş.</p>

  <p class="normal">Vlasiç,</p>

  <p class="normal">— Ağustosta para geçecek elime, bahçedeki küçük evi onaracağım –dedi.</p>

  <p class="normal">Zina anlatmayı sürdürüyordu.</p>

  <p class="normal">— Yağmur yağarken, gök gürlerken Grigori’nin dedesini anımsıyorum nedense. Burada, yemek odasında kırbaçla bir adam öldürülmüş.</p>

  <p class="normal">Vlasiç, gözlerini iri iri açıp Pyotr Mihayloviç’e bakarak,</p>

  <p class="normal">— Gerçek bir olaydır bu –diye doğruladı.– Bin sekiz yüz kırk yıllarında Oliver adında bir Fransız kiralamış burasını. Kızının resmi hâlâ tavan arasında bir yerdedir. Hoş bir kızmış. Babamın bana anlattığına göre Oliver, bilgisizlikleri yüzünden küçük görürmüş Rusları, çirkin bir biçimde alay edermiş onlarla. Köy papazının, çiftliğin önünden geçerken yarım versta ötede şapkasını çıkarmasını, Oliver ailesi arabayla köyün içinden geçerken kilisenin çanının çalınmasını istermiş. Kölelere, genel olarak aşağı tabakadan insanlara karşı davranışları daha da küçük düşürücüymüş. Günün birinde, Gogol’ün papaz okulu öğrencisi Foma Brut gibi, Rusya’nın temiz ruhlu yersiz yurtsuzlarından biri geçiyormuş yoldan. Geceyi burada geçirmek istemiş. Kâhyalar hoşlanmışlar ondan, büroya yerleştirmişler onu. Bundan sonraki olayları çeşitli biçimlerde anlatıyorlar. Kimileri papaz okulu öğrencisinin köylüleri ayaklandırmaya çalıştığını, kimileri de Oliver’in kızının bu gence tutulduğunu söylüyorlar. Anlatılanlardan hangisinin gerçek olduğunu bilmiyorum, ama güzel bir akşam bu odaya çağırtmış onu Oliver, sorguya çekmiş, sonra da kırbaçlanmasını emretmiş. Düşünebiliyor musun, şu masada oturmuş, Bordo şarabını yudumlarken at bakıcıları da papaz okulu öğrencisini kırbaçlıyormuş… Gence adamakıllı işkence ettirmiş olacak ki, sabaha karşı ölmüş zavallı. Cesedini kaldırıp bir yere götürmüşler. Koltoviç’in havuzuna attıklarını söylüyorlar. Olayı polise haber vermişler, ama –kimlere gerekiyorsa– birkaç bin yedirmiş Fransız, sonra da çekip Alsace’a gitmiş. O arada kira süresi de bitmişmiş zaten… Bu iş de böylece kapanmış.</p>

  <p class="normal">Zina ürpererek,</p>

  <p class="normal">— Ne alçak insanlar var şu dünyada! –dedi.</p>

  <p class="normal">— Babam Oliver’i de, kızını da çok iyi anımsıyordu. Kızın son derece güzel, aynı zamanda da tuhaf huylu olduğunu söylerdi. Bence, anlatılanların hepsi vardı papaz okulu öğrencisinde. Hem köylüleri kışkırtmış, hem de Fransız’ın kızını baştan çıkarmaya çalışmıştı. Belki papaz okulu öğrencisi bile değildi, kendini öyle tanıtan bir düzenbazdı…</p>

  <p class="normal">Düşüncelere dalmıştı Zina. Papaz okulu öğrencisi ile Fransız kızın öyküsünün onu uzaklara götürdüğü belliydi. Pyotr Mihayloviç’e, son bir hafta içinde Zina hiç değişmedi, yalnızca rengi biraz soldu gibi geliyordu. Ağabeyiyle birlikte Vlasiç’e konuk gelmiş gibi rahat, olağan bir duruşu vardı. Öte yandan Pyotr Mihayloviç kendi içinde bir değişikliğin olup bittiğini hissediyordu. Gerçekten de, eskiden her konuda serbestçe konuşabilirdi kız kardeşiyle, oysa şimdi “Nasılsın burada?” gibi basit bir soruyu bile soramıyordu. Yersiz, gereksiz görünüyordu ona bu soru. Böyle bir değişiklik Zina’nın içinde de olmuştu galiba. Annesinden, evden, Vlasiç ile olan serüveninden söz etmeyi erteleyip duruyordu. Kendini temize çıkarmaya çalışmıyor, resmi nikahın kilise nikâhından iyi olduğunu söylemiyor. Heyecanlanmıyor; dalmış, Oliver’in öyküsünü düşünüyordu… Niçin Oliver’den söz etmişlerdi durup dururken?</p>

  <p class="normal">Zina,</p>

  <p class="normal">— İkinizin de omuzlarınız ıslanmış yağmurdan –dedi.</p>

  <p class="normal">Sevinç dolu bir gülümseme aydınlattı yüzünü. Ağabeyi ile Vlasiç arasındaki bu küçük benzerlik duygulandırmıştı onu.</p>

  <p class="normal">Pyotr Mihayloviç durumunun tüm açıklığını, korkunçluğunu hisseti birden. Bomboş evini, kapağı kapatılmış piyanoyu, şimdi hiç kimsenin ayağını basmadığı Zina’nın aydınlık odasını anımsamıştı. Bahçelerinin iki yanı ağaçlı yollarında, kumda genç bir kızın küçücük ayaklarının izlerinin artık olmadığı, akşam çayından önce kimsenin çın çın öten kahkahalar atarak yüzmeye gitmediği gelmişti aklına… Ta çocukluğundan beri giderek daha bir bağlandığı, kimileyin, sıcak derslikte otururken düşünmeyi sevdiği o aydınlık, o temizlik, neşe –evlerini yaşamla, ışıkla dolduran her şey– temelli gitmişti artık, yitmişti. Bir tabur komutanının biçimsiz öyküsüne, yüce gönüllü bir asteğmenin, ahlaksız bir kadının, kendini vuran bir babanın öykülerine karışmıştı… Şimdi annesinden söz etmek, ya da geçmişin geri gelebileceğini ummak açık seçik olanı görememek olurdu.</p>

  <p class="normal">Dolu dolu olmuştu Pyotr Mihayloviç’in gözleri. Masanın üzerinde eli titriyordu. Ağabeyinin ne düşündüğünü anlamıştı Zina, onun gözleri de kızardı, dolu dolu oldu. Vlasiç’e döndü.</p>

  <p class="normal">— Grigori –dedi,– buraya gel!</p>

  <p class="normal">İkisi birlikte pencerenin dibine gittiler. Orada fısıltıyla bir şeyler konuşmaya başladılar. Vlasiç’in Zina’ya doğru eğilişinden de, Zina’nın Vlasiç’in yüzüne bakışından da artık her şeyin bittiğini, konuşacak bir şeyin kalmadığını bir kez daha anladı Pyotr Mihayloviç. Zina dışarı çıktı.</p>

  <p class="normal">Vlasiç, kısa süren bir sessizlikten sonra, ellerini ovuşturarak, gülümseyerek başladı söze:</p>

  <p class="normal">— Böyle işte kardeşim. Demin yaşamımızın tam bir mutluluk olduğunu söylemiştim sana ama –nasıl demeli– edebiyat yönünden böyle söylemiştim kuşkusuz… Aslında mutluluk duygusunu henüz tadamadık. Çünkü Zina hep seni, anneni düşündü durdu, acı çekti; onun bu durumunu gördükçe bende üzüldüm. Özgür yaradılışlı, gözü pek bir kızdır, ama –doğrusunu istersen– bunca yıllık alışkanlıklarından kopmak ağır geliyor ona. Sonra çok da genç henüz. Hizmetçiler “küçük hanım” diyorlar ona. Saçma gibi geliyor insana ama, huzursuz ediyor onu bu. Durum böyle işte kardeşim.</p>

  <p class="normal">Zina bir tabak çilek getirdi. Onun arkasından, görünüşüyle ağzı var dili yok, yumuşak başlı bir kadına benzeyen ufak tefek bir oda hizmetçisi geldi. Süt dolu bir testiyi masanın üzerine koydu, yerlere kadar eğilerek selam verdi… Eski eşyalarla ortak bir yanı vardı bu kadının, onlar gibi donuk, hüzünlüydü.</p>

  <p class="normal">Yağmur dinmişti. Pyotr Mihayloviç çilek yiyor, Vlasiç ile Zina konuşmadan ona bakıyorlardı. Gereksiz, ama kaçınılmaz olan şeyden söz etmenin zamanı giderek yaklaşıyordu. Üçü de sezinliyorlardı bunu. Gene dolu dolu oldu Pyotr Mihayloviç’in gözleri. Çilek tabağını öteye itti, artık gitmek zamanının geldiğini, yoksa geç kalacağını, hem belki gene yağmur yağacağını söyledi. Zina’nın –kibar bir insan olarak– evdekilerden, yeni yaşamından söz etmesinin gerektiği an gelmişti.</p>

  <p class="normal">Çabuk çabuk konuşarak,</p>

  <p class="normal">— Sizde ne var ne yok? –diye sordu.– (Soluk yüzünde kaslar çekilmeye başlamıştı.) Annem nasıl?</p>

  <p class="normal">Pyotr Mihayloviç, kız kardeşinin yüzüne bakmadan cevap verdi:</p>

  <p class="normal">— Bilirsin annemi…</p>

  <p class="normal">Zina, ağabeyinin ceketinin kolundan tutup,</p>

  <p class="normal">— Olanlarla ilgili çok düşündün sen Petruşa –dedi.</p>

  <p class="normal">Kız kardeşinin ne büyük bir güçlükle konuştuğunu farkındaydı Pyotr Mihayloviç</p>

  <p class="normal">— Çok düşündün –diye devam etti Zina.– Söyle bana, annemin Grigori ile barışabileceğini… daha doğrusu bu durumu kabul edebileceğini umabilir miyiz?</p>

  <p class="normal">İyice yaklaşmıştı ağabeyine, gözlerinin içine bakıyordu. Kız kardeşinin güzelliği karşısında şaşırmıştı Pyotr Mihayloviç, ilk kez bu kadar güzel görüyordu onu. Annesine pek benzeyen, el üstünde büyütülmüş kız kardeşinin Vlasiç’in yanında, donuk duruşlu oda hizmetçisinin, altı ayaklı masanın yakınında; bir insanın kırbaçla öldürüldüğü bir evde yaşadığı, şimdi onunla evlerine gelmeyeceği, burada kalacağı düşüncesi inanılmaz ve saçma geliyordu ona. Kız kardeşinin sorusuna cevap vermeden,</p>

  <p class="normal">— Annemi bilirsin… –diye yineledi.– Bence iyi düşünüp taşınmalısınız… bir şeyler yapsanız, ondan özür dileseniz iyi olurdu sanıyorum…</p>

  <p class="normal">— Ama özür dilemek davranışımızın kötü olduğunu kabul etmek olur. Annemin huzuru için yalan söylemeye bile hazırım, ama bir yararı olmaz bunun. Bilirim annemi. Neyse bakalım zaman ne gösterecek! (En güç, ağır olan konuşulup bittiği için neşelenmişti Zina.) Beş, on yıl sıkarız dişimizi, dayanırız, bir yol gösterir bize Tanrı…</p>

  <p class="normal">Ağabeyinin koluna girdi, karınlık koridordan geçerken iyice sokuldu ona.</p>

  <p class="normal">Dışarı çıktılar. Pyotr Mihayloviç, “Hoşça kalın” dedi, atına bindi. Zina ile Vlasiç, onu yolcu etmek için yürüdüler yanı sıra. Derin bir sessizlik vardı doğada, hava ılıktı, tatlı tatlı saman kokuyordu. Gökyüzünde bulutların arasından yıldızlar parlıyordu. Vlasiç’in, üzücü çok şey görmüş geçirmiş eski bahçesi karanlığa bürünmüş uyuyordu. İçinden atla geçmek, şimdi nedense bir hüzün veriyordu insana.</p>

  <p class="normal">Vlasiç,</p>

  <p class="normal">— Bugün öğleden sonra gerçekten çok hoş dakikalar geçirdik Zina ile! –dedi.– Amerika’ya göç sorunuyla ilgili güzel bir yazı okudum ona. Sen de okumalısın o yazıyı Petruşa! Okumalısın! Gerçekten ilginç bir yazı. Dayanamadım, yazarına verilmek üzere bir mektup yazdım dergiye. Yalnızca bir satır: “Teşekkür eder, dürüst elinizi içtenlikle sıkarım!”</p>

  <p class="normal">“Anlamadığın şeylere sokma burnunu lütfen!” demek geldi Pyotr Mihayloviç’in içinden, ama söylemedi, sustu.</p>

  <p class="normal">Vlasiç atın sağ yanında, Zina sol yanında yürüyorlardı. Eve dönmelerinin gerektiğini ikisi de unutmuştu sanki. Oysa ıslaktı yerler, Koltoviç’in korusuna da çok kalmamıştı artık. Pyotr Mihayloviç, ikisinin de ondan bir şey beklediğini, ama bunun ne olduğunu kendilerinin de bilmediklerini hissediyordu. Acımaya başlamıştı onlara. Şimdi, atın iki yanında uysal, dalgın yürürlerken onların mutsuz olduklarından, mutlu olamayacaklarından kuşkusu yoktu. Aşkları üzücü, düzeltilemeyecek bir hata olarak görünüyordu ona. Acıma duygusu, onlara hiçbir biçimde yardım edemeyeceği düşüncesi gene ağır bir ruhsal duruma sokmuştu onu. Böyle anlarında, yürek sızısından kurtulmak için her türlü fedakârlığa hazır olurdu.</p>

  <p class="normal">— Sık sık gelip gece sizde kalacağım –dedi.</p>

  <p class="normal">Ama gerilemiş gibi hissetti kendini o anda. Yeter bulmadı bunu. Ayrılmak için Koltoviç’in korusunun dibinde durduklarında Zina’ya doğru eğildi. Omzuna dokunarak,</p>

  <p class="normal">— Haklısın Zina –dedi.– İyi ettin!</p>

  <p class="normal">Sonra, daha konuşmamak, hüngür hüngür ağlamaya başlamamak için mahmuzladı atını, dörtnala girdi koruya. Karanlığa girince dönüp geriye baktı. Zina ile Vlasiç’in yolda, heyecanlı heyecanlı konuşarak eve doğru yürüdüklerini gördü. Vlasiç geniş adımlarla, Zina ise onun yanında çabuk çabuk adım atarak koşuyormuş gibi yürüyordu.</p>

  <p class="normal">“Beyinsiz bir kocakarıyım ben,” diye geçirdi içinden Pyotr Mihayloviç. “Sorunu çözmeye gelmiştim, daha da berbat ettim durumu. Neyse canım, olan oldu artık!”</p>

  <p class="normal">İçinde sıkıntı vardı. Korudan çıkınca yavaşladı, sonra havuzun yanında durdurdu atını. Bir yerde hiç kıpırdamadan oturmak, düşünmek istiyordu. Ay ağır ağır yükseliyordu. Karşı kıyıda kırmızı bir direk gibi yansıyordu ışığı suda. Uzaklarda bir yerde gök gürlüyordu derinden. Pyotr Mihayloviç gözlerini kırpmadan suya bakıyor; kız kardeşinin umutsuzluğunu, yüzündeki iç acısı dolu solukluğu, yüz kızartıcı durumunu çevresindekilerden gizlemeye çalışırken bakışının ne denli soğuk, kuru olacağını düşünüyordu. Onun gebeliğini, annesinin ölümünü, onu toprağa verişlerini, Zina’nın o anda duyacağı dehşeti getiriyordu gözünün önüne… Geleneklere körü körüne bağlı, mağrur, yaşlı kadını yüzde yüz öldürürdü bu sıkıntı. Geleceğin korkunç tabloları beliriyordu önünde; karanlık, kıpırtısız suda, soluk kadın karaltıları arasında –ödlek, zayıf, yüzünde suçluymuş gibi bir anlatımla– kendini görüyordu…</p>

  <p class="normal">Yüz adım ötede, sağda, havuzun kıyısında bir şey duruyordu karanlıkta kıpırdamadan. Bir adam mı, yoksa bir kütük müydü bu? Öldürüldükten bu havuza atılan papaz okulu öğrencisini anımsadı Pyotr Mihayloviç…</p>

  <p class="normal">Bir hayalete benzeyen karaltıya bakarak düşünüyordu: “Hiç de insanca bir davranış değil Oliver’in ki, ama şöyle ya da böyle çözümlemiş sorunu gene. Oysa ben bir şey çözümlemedim, karıştırdım işleri yalnızca. Düşündüğünü söylemiş, yapmış Oliver, bense düşündüğümü söyleyemiyorum da, yapmıyorum da. Aslında ne düşündüğümü bile kesinlikle bilmiyorum ya…”</p>

  <p class="normal">Atını sürüp karaltıya yaklaştı. Yıkılmış eski bir yapıdan ayakta kalmış çürük bir direkti.</p>

  <p class="normal">Koltoviç’in korusundan, çiftliğinden doğru tatlı bir inci çiçeği kokusu geliyordu. Pyotr Mihayloviç havuzun kıyısı boyunca gidiyor, hüzünle suya bakıyordu. Belleğini şöyle bir yoklayınca, şimdiye kadar hiçbir zaman düşündüğünü söylemediği, yapmadığı, insanların da ona aynı biçimde karşılık verdikleri kanısına vardı. Bu yüzden geçmiş yaşamı yıldızlı gökyüzünün yansıdığı, yer yer sazlarla kaplı şu su gibi karanlık görünüyordu ona şimdi. Bu durumun da düzeltilemeyeceğini düşünüyordu.</p>

  <p class="sagnormal">1892</p>

  <div class="clrb"></div>
</body>
</html>