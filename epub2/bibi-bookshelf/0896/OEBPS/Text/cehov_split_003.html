<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>cehov</title>
    <link href="../Styles/stylesheet.css" rel="stylesheet" type="text/css"/>
    <style type="text/css">
@page { margin-bottom: 10.000000pt; margin-top: 10.000000pt; }
</style>
    </head>
  <body class="calibre">
  <div class="chapter">
    <h1 class="h1baslik" id="calibre_toc_1">Elçi</h1>

    <p class="ortayazi"><span class="idebold">Dezdemonov’un 25 rublesi nasıl güme gitti?</span></p>

    <p class="sagnormal">L.İ. PALMİN’e</p>

    <div class="clrb"></div>

    <p class="normal">— Şişşt… Kapıcının odasına gidelim, burada olmaz… Duyar bakarsınız…</p>

    <p class="normal">Kapıcı odasına gittiler. Onları gizliden dinlemesin diye, postaya yolladılar kapıcıyı. Makar, defteri aldı, şapkasını giydi, ama postaneye gidecek yerde, merdivenin altına gizlendi. Bir başkaldırının söz konusu olduğunu biliyordu… Önce Kaşalotov döktü içini, arkasından Dezdemonov, Dezdemonov’dan sonra da Zraçkov… Ağzına geleni söylüyordu üçü de! Öfkeden kıpkırmızı olmuş yüzlerde kaslar geriliyor, göğüslere yumruklar inip kalkıyordu…</p>

    <p class="normal">— On dokuzuncu yüzyılın ikinci yarısındayız, taş devrinde değil! –Soluk almadan konuşuyordu Kaşalotov– Bu göbekli şişkoların yaptıklarına eskisi gibi göz yumulmuyor artık! Bıktık, yeter be! Zamanı çoktan geldi de geçiyor…</p>

    <p class="normal">Uzun süre söylendi durdu.</p>

    <p class="normal">Dezdemonov’un söyledikleri de yaklaşık olarak aynı şeylerdi. Zraçkov küfür bile etti… Birbirinin sözünü kesiyor, bağırıp çağırıyorlardı! Ama sağduyu sahibi biri çıktı sonunda. Yüzüne bir endişe ifadesi verdi, sümüklü mendiliyle alnını sildikten sonra söze başladı:</p>

    <p class="normal">— Değmez aslında canım… Ah, ah… Tutalım ki öyle… gerçek olduğunu kabul edelim. Ama neye dayanarak? Bugün bana yarın sana, derler… Amir olunca bu kez size başkaldırır astlarınız. İnanın buna! Sıkın dişinizi.</p>

    <p class="normal">Ama dinleyen olmadı onu. Sözünü bitirtmediler; ite kaka kapı dışarı ediyorlardı onu ki, sağduyunun bir şeye yaramadığı görüp o da katıldı arkadaşlarına; ağzını bozdu, atıp tutmaya başladı.</p>

    <p class="normal">— Bizlerin de onun gibi birer insan olduğumuzu ona göstermenin zamanı gelmiştir artık! –diyordu Dezdemonov.– Tekrar ediyorum, ne uşağız biz, ne de şamar oğlanı! Gladyatör değiliz! Gururumuzla oynanmasına izin veremeyiz, alay ettirmeyiz kendimizle! “Sen” diyor bize, selamımıza karşılık vermiyor, bir şey söylerken dinlemiyor bizi, başını öte yana çeviriyor, pis pis azarlıyor insanı… Günümüzde uşaklara bile “sen” denmiyor, nerde kaldı bizim gibi soylu insanlara!.. Bunu böyle söylemeli ona!</p>

    <p class="normal">— Geçen gün çağırdı beni, “Nedir o surat?” dedi. “Git de tahta beziyle yıkasın seni Makar!” Şakaya bir diyeceğimiz yok tabii… Ama bir keresinde de…</p>

    <p class="normal">Zraçkov kesti sözünü:</p>

    <p class="normal">— Bir gün eşimle bir yere gidiyorduk, onunla karşılaştık… “Ah seni gidi kepçe ağız ah, hep karı kız peşinde koşarsın! Hem de açık açık!” Karımdır, efendim dedim… Özür bile dilemedi, ağzını şapırtada şapırdata çekip gitti. Karım tam üç gün ağladı sinirinden. Gururuna dokundu tabii kadıncağızın. “Karı kız” dedi… Oysa siz de bilirsiniz… karım…</p>

    <p class="normal">— Sözün kısası baylar, bu böyle devam edemez artık! Ya biz, ya o. Artık aynı dairede çalışamayız onunla! Ya o gitsin buradan, ya biz! Hayvanca çalışacağımıza çalışmayız daha iyi! On dokuzuncu yüzyıldayız. Günümüzde herkesin bir gururu var! Küçük bir insan bile olsam, bir eşya değilim ben. Benim de bir ruhum, bir kişiliğim var! İzin veremem! Böyle söyleyelim bunu ona! Bunun böyle devam edemeyeceğini içimizden biri gidip söylesin ona. Bizim adımıza söylesin! Hadi! Kim gidecek? Açık açık söyleyelim! Korkmayın, korkulacak bir şey yok! Kim gidiyor? Tüh… Allah kahretsin… sesim de kısıldı birden…</p>

    <p class="normal">Aralarında bir elçi seçmeye koyuldular. Uzun tartışmalardan sonra en zeki, konuşmasını en iyi bilen, en yürekli olduğuna karar verilip, Dezdemonov seçilmişti. Kitaplığa üyeydi, yazısı güzeldi, okumuş kızlarla arkadaşlık ediyordu, öyleyse zekiydi. Ne söyleyeceğini, nasıl söyleyeceğini bilirdi. Yürekliliğine gelince, söz yoktu yürekliliğine. Bir keresinde kulüpte, onu “basit bir insan” sanan polis memurunu, ondan özür dilemeye nasıl zorladığını bilmeyen yoktu. Adam gık bile diyememişti. Herkesin ağzındaydı. Dezdemonov’un ne denli gözü pek bir insan olduğu…</p>

    <p class="normal">— Hadi Senya’cığım! Korkma! Söyle ona her şeyi! Taşı gediğine koy! Her kuşun etinin yenmeyeceğini anlat ona! “Bu yaptığın nedir?” de. “Kendine başka uşak ara! Bizden ne üstün yanın var? İstemiyoruz seni!” Evet… Söyle işte… Hadi Senya’cığım… sevgili dostum… Saçlarını tara yalnız… Böyle söyle ona…</p>

    <p class="normal">— Sinirli bir insanım ben baylar, bakarsınız kötü bir söz çıkar ağzımdan, belaya girer başım. Zraçkov gitse daha iyi olur!</p>

    <p class="normal">— Olmaz Senya’cığım, sen git… Zraçkov’un erkekliği koyunlara karşı tutar ancak, o da sarhoşken… Aptalın biridir o, ama sen öyle değilsin… Hadi yürü canım…</p>

    <p class="normal">Dezdemonov saçlarını taradı, yeleğini düzeltti, eliyle ağzını kapayarak öksürdükten sonra yürüdü… Hepsi de tutmuşlardı soluklarını. Müdürün odasına girince kapının dibinde durdu Dezdemonov, titreyen parmaklarını dudaklarında gezdirdi. Peki ama nereden, nasıl başlayacaktı? Müdürün, çok iyi tanıdığı dazlak kafasını, siyah sakalını görünce sırtından soğuk bir ürperti geçti, karnına bir şey saplandı sanki… Ama pek o kadar önemli değildi bu; korkmaya değmezdi… Yürekli olmalıydı!</p>

    <p class="normal">— Ee… ne istiyorsun?</p>

    <p class="normal">Dezdemonov öne bir adım attı, ağzını açtı, dilini oynattı, gel gelelim sesi çıkmıyordu. Ağzına bir şeyler olmuştu sanki. Aynı anda, yalnız ağzına değil, içinde bir şeylerin olduğunu hissetmişti elçi… Cesareti ruhundan karnına geçmiş, orayı kazımış, sonra topuklara inmiş, çizmelerine saplanmıştı… Oysa delik deşikti çizmelerinin altı… Felaket!</p>

    <p class="normal">— Ee… ne istiyorsun dedim, duymuyor musun?</p>

    <p class="normal">— Şey… efendim… Hiçbir şey istemiyorum efendim… Nasıl söylesem, duydum ki efendim, şey…</p>

    <p class="normal">Dezdemonov dilini tuttu, ama dilinin söz dinlediği yoktu, devam ediyordu:</p>

    <p class="normal">— Sayın eşinizin bir piyango düzenlediğini duydum da efendim… Bir kupa arabası varmış… Acaba bir biletçik de bana, efendim…</p>

    <p class="normal">— Bilet mi? Pekâlâ… Hepsi beş bilet kaldı bende… Beşini de alacak mısın?</p>

    <p class="normal">— Ha… ha… hayır efendim… Yalnız bir biletçik… yeter.</p>

    <p class="normal">— Beşini de alacak mısın, sana soruyorum!</p>

    <p class="normal">— Peki efendim.</p>

    <p class="normal">— Tanesi altı rubledir… Ama senden beş ruble alalım… Yazdır adını… Uğurlu olsun…</p>

    <p class="normal">— He–he–he… Mersi efendim… Çok teşekkür ederim…</p>

    <p class="normal">— Hadi bakalım, yürü!</p>

    <p class="normal">Bir dakika sonra Dezdemonov kapıcı odasındaydı. Yüzü mosmordu; gözleri yaşlı, arkadaşlarından yirmi beş ruble borç istiyordu.</p>

    <p class="normal">— Yirmi beş ruble verdim ona arkadaşlar, oysa benim değildi bu para! Kaynanam, götürüp evinin kirasını vereyim diye, bu sabah vermişti onu bana… Hadi baylar, yirmi beş ruble verin bana! Yalvarırım!</p>

    <p class="normal">— Niçin ağlıyorsun? Kupa arabasıyla gezeceksin bundan böyle…</p>

    <p class="normal">— Kupa arabasıyla… Kupa arabasıyla ha… Adam mı korkutacağım kupa arabasıyla? Din adamı değilim ben! Kazanırsam, nereye koyacağım onu? Nereye saklayacağım?</p>

    <p class="normal">Uzun süre konuştular. Makar duyduklarının hepsini yazıyordu merdiven dibinde (okuma yazması vardı.) Sonra… Neyse baylar, sonra olanları anlatmak uzun sürecek. Kısacası, şu ders alınmalıdır bu olaydan: Başkaldırmaktan sakınmalı!</p>

    <p class="sagnormal">1883</p>

    <div class="clrb"></div>
  </div>
</body>
</html>