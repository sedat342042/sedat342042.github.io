<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: center;"><i>Yağmur</i></h2>

  <h2 class="sigil_not_in_toc"><br /></h2>

  <p class="ilk">Dün çok uyudum. Rüyamda öldüğümü gördüm. Mezarımı gördüm. Terk edilmişti, yaban otlarıyla kaplıydı.</p>

  <p>Mezarların arasında yaşlı bir kadın geziyordu. Ona benimkine neden bakılmadığını sordum.</p>

  <p>"Çok eski bir mezar bu" dedi. "Tarihlere baksanıza. Burada kimin yattığını bilen kalmadı."</p>

  <p>Baktım. İçinde bulunduğumuz yıl yazıyordu taşta. Ne söyleyeceğimi bilemedim.</p>

  <p>Uyandım, hâlâ geceydi. Yatağımdan gökyüzünü ve yıldızları görüyordum. Hava berrak ve ılıktı.</p>

  <div>
    <br />
  </div>

  <div>
    <br />
  </div>

  <p class="ilk">Yürüyordum. Etraf, çamur içindeydi; yağmur yağıyordu. Saçlarım, giysilerim sırılsıklamdı, ayakkabısız yalınayak yürüyordum çamurda. Ayaklarım bembeyazdı, çamurun içinde ayaklarımın&nbsp;beyazlığı net bir şekilde belli oluyordu. Bulutlar griydi. Gün doğmamıştı. Hava soğuktu. Yağmur soğuktu. Çamur da öyle.</p>

  <div>
    <br />
  </div>

  <div>
    <br />
  </div>

  <p class="ilk">Yürüyordum. Yürüyen başka insanlarla karşılaşıyordum. Herkes aynı yöne gidiyordu. Öylesine hafiflerdi ki, ağırlıkları yok sanırdınız. Köksüz ayakları asla yaralanmazdı. Bu yol ülkesini, evini barkını terk edenlerin yoluydu. Bu yol hiçbir yere gitmiyordu. Sonu olmayan uzun ve geniş bir yoldu. Dağlardan, şehirlerden, bahçelerden geçip ardında iz bırakmadan uzayıp gidiyordu. Arkamıza dönüp baktığımızda yok oluyordu. Yol yalnız önümüzdeydi. Yolun iki yanında çamurlu, engin tarlalar vardı.</p>

  <div>
    <br />
  </div>

  <div>
    <br />
  </div>

  <p class="ilk">Zaman yırtılıyor. Çocukluğun puslu toprakları nerede? Ya o karanlık uzaydaki eliptik güneşler nerede? Boşluğa düşmüş yol nerede? Mevsimler anlamlarını yitirdi. Yarın? Dün? Bu sözcüklerin anlamı ne? Yalnızca şimdiki zaman var. Bir bakıyorsunuz kar yağıyor. Bir bakıyorsunuz yağmur. Güneş açıyor, rüzgâr esiyor.&nbsp;Tüm bunlar şimdide. Bunlar olmadı, olmayacak. Şimdi var. Hep&nbsp;var. Hepsi birden var. Çünkü olaylar bende yaşıyor, zamanda değil. Ve bendeki her şey şimdiki zamanda.</p>

  <div>
    <br />
  </div>

  <div>
    <br />
  </div>

  <p class="ilk">Dün göl kıyısına gittim. Sular simsiyah ve çok karanlık artık. Her akşam, dalgaların arasından birkaç unutulmuş gün yolculuğa çıkar. Denizde yol alırcasına ufka doğru giderler. Ama deniz&nbsp;buraya çok uzak! Her şey öylesine uzak ki.</p>

  <div>
    <br />
  </div>

  <div>
    <br />
  </div>

  <p class="ilk">Sanırım yakında iyileşirim. İçimde ya da uzayda bir şey kırılacak. Bilinmedik yüksekliklere tırmanacağım. Dünyada yalnızca hasat, katlanılmaz bekleyiş ve ifade edilemez sessizlik var.</p>

  <div>
    <br />
  </div>

  <div>
    <br />
  </div>

  <p class="ilk">Yağmur yağıyor, bisikletle şehre dönüyorum. Mutluyum. Line'in beni sevdiğini biliyorum. Koloman'la ülkeye gidecekleri zaman&nbsp;benim de onlarla gelmemi istedi.</p>

  <p>Ama ben istemiyorum.</p>

  <p>Ülkeme neden döneyim ki?</p>

  <p>Bir kez daha fabrikada işçi olmak için mi? Üstelik Line ne fabrikada ne kantinde yanımda olacak.</p>

  <p>Line üniversitede profesör olacak.</p>

  <p>Beni tanımayacak.</p>

  <p>Burada kalmalı o. Kalmak zorunda. Kocasıyla çocuğuyla da olsa fark etmez. Gitmesini istemiyorum. Beni sevdiğini biliyorum. O halde kalmalı.</p>

  <p>Line burada benimle kalacak. Evli ya da değil, çocuklu ya da çocuksuz! Önemi yok. Birlikte yaşayacağız.</p>

  <p>Bir süre fabrikada çalışırız, sonra benim kitaplarım basılır: Şiirler, romanlar, günceler. Belki zengin oluruz. Çalışmamıza gerek kalmaz, kırda bir ev alırız. Orta yaşlı, yumuşakbaşlı ve iyi&nbsp;huylu bir kadın evi toparlar, bize yemek yapar. Kitaplar yazıp tuvallere resim yaparız.</p>

  <p>Günler böyle geçip gider.</p>

  <p>Ne koşuşturmaya ne beklemeye gerek duyarız. Uykumuzu aldığımızda uyanırız. Dilediğimiz zaman da yatarız.</p>

  <p>Ama Line bunu istemiyor.</p>

  <p>Mutlaka ülkemize dönecek. Nedenini bilmiyorum. Oysa dünyada o kadar çok ülke var ki!</p>

  <p>Ben ülkemize geri dönecek olsam, annemi aramaktan kendimi alamazdım. Bütün şehirlerdeki orospuların arasında annemi aramaktan.</p>

  <div>
    <br />
  </div>

  <div>
    <br />
  </div>

  <p class="ilk">Dün akşamki buluşmamızdan sonra, Line'in söyleyeceklerinden korkuyordum. Davranışlarının ne olacağını öngöremediğim için&nbsp;ne yapacağımı bilemiyorum.</p>

  <p>Ertesi gün, sabahleyin, otobüse binip her zaman olduğu gibi yanıma oturuyor. Sol koluyla kızını tutarken sağ elini avcuma bırakıyor. Hiç soru sormuyorum. Fabrikaya kadar böyle gidiyoruz.</p>

  <p>Hava güzel. Öğlen, birlikte yemek yedikten sonra parka gidiyoruz. Bir banka oturuyoruz. Etrafta kimsecikler yok, konuşmuyoruz. Karşımızda korkunç fabrika binası. Biraz ötede, adeta seyahat broşürlerinden çıkıp gelmiş olağanüstü bir manzara.</p>

  <p>Elimi uzatıp Line'in elinin üzerine koyuyorum. Çekmiyor elini. Alçak sesle, anadilimizde, onun için yazdığım şiirlerden birini okuyorum.</p>

  <p>"Kimin?"</p>

  <p>"Benim."</p>

  <p>"Sandor, belki de gerçekten yeteneklisindir."</p>

  <p>İşe dönmeliyiz. Ellerimizi bırakıyoruz. Artık Line'in elini tutmadan yaşayamayacağım.</p>

  <p>Gitmesini nasıl engelleyebilirim?</p>

  <div>
    <br />
  </div>

  <div>
    <br />
  </div>

  <p class="ilk">Bir akşam posta kutumda Eve'den gelen bir mektup buluyorum: "Ülkenizin dilini konuşan başka bir çevirmen bulduk. Artık bizim için vazgeçilmez değilsiniz. Buna rağmen sizi birkaç dakikalığına görmem gerek, evime gelin, adresi biliyorsunuz. Yeşil&nbsp;gözleriniz aklımı başımdan aldı. Ayrıca diğer şeyler de... Çarşamba ve Cumartesi akşam saat sekizden sonra sizi bekleyeceğim. Eve."</p>

  <p>Cevap vermiyorum mektuba. Hem şu günlerde onunla sevişemem zaten. Yolande'la da sevişemem. Sevişemiyorum, sevişemiyorum.</p>

  <p>"Çok az yiyorsun Sandor. Yemeklerimin tadını beğenmiyor musun?"</p>

  <p>"Çok iyi yemek yapıyorsun Yolande."</p>

  <p>"Ne var öyleyse? Kadidi çıkmış kedi gibisin. Seninkiler hasta etti seni."</p>

  <p>"Bu konuyu kafana takma Yolande."</p>

  <p>Müzik dinlerken kanepede uykuya dalmışım. Geceyarısına doğru Yolande beni sarsarak, "Seni evine bırakayım Sandor. Yoksa geceyi burada mı geçirmek istersin?" diye soruyor.</p>

  <p>"Teşekkürler Yolande, evime gidip yatayım. Ama zahmet etme, yürüyerek giderim."</p>

  <p>Evime dönüyorum. Jean mutfakta yere uzanmış yatıyor. Sarhoş olduğunu zannedip onu sarsıyorum. Gözlerini açıyor: "Ölmedim mi?"</p>

  <p>"Neden öleceksin?"</p>

  <p>"Gazı da açmıştım ama..."</p>

  <p>"Gaz bir haftadır kesik. Ödemiyorum artık. Elektrik parasını da vermiyorum. Yakında onu da keserler. Bisiklete, dürbüne, el fenerine, havlulara çok para harcadım... Sen içeriye nasıl girdin?"</p>

  <p>"Kapı açıktı."</p>

  <p>"Kilitlemeyi unutmuş olmalıyım. Önemi yok. Çalınacak bir şeyim yok zaten. Neden ölmek istedin?"</p>

  <p>"Bir mektup geldi bana. İmzasız. Ülkeye dönmeme gerek yokmuş artık, karım kendine başka birini bulmuş, zira ben para&nbsp;göndermekten başka işe yaramıyormuşum. Karım diğer adamdan hamile kalmış bile. Ne yapabilirim?"</p>

  <p>"Ya geri dönüp karına sahip çıkarsın. Ya da burada kalıp her şeyi unutursun."</p>

  <p>"Ama karımı ve çocuklarımı seviyorum ben!"</p>

  <p>"O zaman para göndermeye devam et."</p>

  <p>"Diğer adamın yararlanacağını bile bile mi! Benim yerimde olsan sen ne yapardın?"</p>

  <p>"Bilmiyorum. Ben kendi adıma ne yapacağımı bile bilemiyorum Jean."</p>

  <p>"Oysa sen akıllı birisin. Kime danışabilirim acaba?"</p>

  <p>"Bir rahibe belki."</p>

  <p>"Daha önce denedim. Hayatı tanımıyor onlar. Boyun eğmeliymişiz. Dua edip iman etmeliymişiz. Yiyecek bir şey var mı?"</p>

  <p>"Hayır yok. Yolande'da yemek yedim. Haydi gel, çıkalım."</p>

  <p>Her zamanki bistromuza gidiyoruz. Pek kimse kalmamış. Çok az kalan paramla Jean'a patates salatası ısmarlıyorum.</p>

  <p>Yemeği bitince soruyor: "Kampa mı gitsem?"</p>

  <p>"Elbette. Başka nerede geçireceksin geceyi?"</p>

  <p>"Senin evinde kalabilirim. Küçük odada, ardiye gibi kullandığın yerde."</p>

  <p>"Ardiye yok artık. Line'i yerleştirmek için orasını çocuk odası yaptım."</p>

  <p>"Line gelip seninle mi yaşayacak?"</p>

  <p>"Evet, yakında."</p>

  <p>"Emin misin?"</p>

  <p>"Evet, hem bundan sana ne? Her neyse, küçük odadaki halının üzerinde uyuyabilirsin. Bu gecelik, bir daha olmaz."</p>

  <div>
    <br />
  </div>

  <div>
    <br />
  </div>

  <p class="ilk">Otobüs birinci köye varıyor. Her zaman olduğu gibi yaşlı kadın gazete paketini alıyor. Line biniyor. Yanıma oturuyor. Haftalardır yaptığı gibi elimi tutuyor, ama ilk kez başını omzuma yaslıyor. Hiç konuşmadan, öyle, fabrikaya kadar gidiyoruz. Vardığımız zaman Line kıpırdamıyor. Uyuduğunu düşünerek usulca&nbsp;sarsıyorum. Koltuktan düşüyor. Violette'i kucaklayıp bağırıyorum: "Ambülans çağırın!"</p>

  <p>Line'i fabrikanın sosyal güvenlik bölümüne götürüp hastaneye telefon ediyoruz. Kreşteki bir görevli çocukla ilgilenecek.</p>

  <p>Line ile birlikte ambülansa biniyorum.</p>

  <p>"Eşi misiniz?" diye soruyorlar bana.</p>

  <p>"Evet."</p>

  <p>Line'in avuçlarımdaki ellerini ısıtmaya çalışıyorum. Yolda Line kendine geliyor.</p>

  <p>"Ne oldu Sandor?"</p>

  <p>"Önemli bir şey yok Line. Düştün."</p>

  <p>"Violette?"</p>

  <p>"Kreşte, onunla ilgileniyorlar."</p>

  <p>Yeniden soruyor: "Ama neyim var benim? Hiçbir yerim ağrımıyor, kendimi gayet iyi hissediyorum."</p>

  <p>"Önemli bir şey değil. Biraz fenalaştın hepsi bu."</p>

  <p>Hastaneye varıyoruz.</p>

  <p>"Evinize dönün. Size telefon ederiz" diyorlar bana.</p>

  <p>"Telefonum yok. Burada bekleyeceğim."</p>

  <p>Bir kapıyı işaret ediyorlar: "Şu odada bekleyin."</p>

  <p>Küçük bir bekleme odası. İçeride genç bir adam var. Çok sinirli görünüyor: "Bunu görmek istemiyorum. Karımın ne kadar acı çektiğini görmem için beni doğuma sokmak istiyorlar. Ama&nbsp;ben bu olayı görürsem, bir daha onunla sevişemem."</p>

  <p>"Haklısınız, girmeyin."</p>

  <p>Kısa süre sonra çağrılıyor: "Gelin, doğum başlıyor."</p>

  <p>"Hayır!"</p>

  <p>Genç adam kaçıyor. Pencereden baktığımda onun koşarak parktan geçtiğini görüyorum.</p>

  <p>Yaklaşık iki saat bekledikten sonra, genç bir doktor, gülümseyerek geliyor: "Gönül rahatlığıyla evinize dönebilirsiniz. Karınız hasta değil, hamile, hepsi bu. Büyük olasılıkla yarın eve döner. Öğleden sonra saat ikiye doğru gelip onu hastaneden çıkarabilirsiniz."</p>

  <div>
    <br />
  </div>

  <div>
    <br />
  </div>

  <p class="ilk">Dün hastanaden çıktıktan sonra işe gitmedim. Şehrin sokaklarında dolaştım; saat on bire doğru, üniversitenin karşısındaki parkta oturdum.</p>

  <p>Öğlene doğru Koloman yanında sarışın bir kızla binadan çıktı. Parka doğru yürüdüler, onları izledim. Bir kafenin terasına&nbsp;oturdular. Hava sıcaktı, bahar gelmişti. Yemeklerini sipariş ettiler, gülüyorlardı.</p>

  <p>Koloman'ı bir genç kızla görünce kıskandım. Line çalışırken onu aldatmaya hakkı yoktu. Kızlarla eğlendiğine göre Line'i ülkesine götürmeye de hakkı yoktu.</p>

  <p>Line'in her sabah elimi tutuşunu düşündüm. Belki bir gece öncesinde kocasıyla sevişiyordu, başka türlü hamile kalamazdı.</p>

  <p>Yerimden kalkıp Koloman'ın masasına gidiyorum: "Bir dakikanızı alabilir miyim?"</p>

  <p>Koloman, rahatsız olmuş halde yerinden kalkıyor: "Ne istiyorsunuz Sandor?"</p>

  <p>"Line hastanede. Bu sabah otobüste bayıldı."</p>

  <p>"Bayıldı mı?"</p>

  <p>"Evet. Onunla hastaneye gittim. Sizi bekliyorlar."</p>

  <p>"Ya Violette?"</p>

  <p>"Kreşteki bir görevli, karınız kendine gelene kadar onunla ilgilenecek."</p>

  <p>"Sağ ol Sandor. Biraz sonra hastaneye giderim. Derslerim bitince."</p>

  <p>Telaşlanmamıştı. Sakin sakin yemeğini bitirdi, genç kızla birlikte üniversiteye geri döndü.</p>

  <p>Ben de hastaneye gittim. Line'in başucuna koştum: "Kocanız birazdan gelecek, dersleri bitince."</p>

  <p>"Sizli bizli mi olduk artık Sandor?"</p>

  <p>"Üşüyorum Line, çok üşüyorum. Seni kaybetmek üzereyim. Koloman'dan ikinci çocuğunu bekliyorsun."</p>

  <div>
    <br />
  </div>

  <div>
    <br />
  </div>

  <p class="ilk">Ertesi sabah yine otobüse binip işe gitmem gerek.</p>

  <p>Akşam Line'in evinin önünden geçerken, Line'in hastaneden çıkıp çıkmadığına bakıyorum. Odalarda ışık yanmıyor.</p>

  <p>Aradan üç gün geçti, Line hâlâ evine dönmedi. Hastaneye gitmeye, Line'i ziyaret etmeye cesaretim yok. Kocası değilim, onun için bir yabancıyım yalnızca. Sevgim dışında hiçbir bağımız&nbsp;yok. Tabii kardeşiyim Line'in ama bunu benden başka bilen yok.</p>

  <div>
    <br />
  </div>

  <div>
    <br />
  </div>

  <p class="ilk">Dördüncü gün, hastaneye telefon ediyorum. Line'in hâlâ hastanede olduğunu ve bir sonraki pazara kadar kalması gerektiğini söylüyorlar.</p>

  <p>Cumartesi öğleden sonra bir demet çiçek satın alıyorum. Line için hastanenin resepsiyonuna bırakmayı düşünüyorum,&nbsp;ama sonra kocası Koloman geliyor aklıma, çiçeği sokakta hiç tanımadığım bir kadına veriyorum.</p>

  <p>Pazar gününü hastanenin karşısında, ağaçların arkasına saklanarak geçiriyorum. Öğleden sonra saat dörde doğru Sosyal&nbsp;Danışmanın küçük arabası kapının önünde duruyor. Kısa süre&nbsp;sonra Line dışarıya çıkıyor ve arabaya binip görevlinin yanına&nbsp;oturuyor.</p>

  <p>Karısını almaya hastaneye gelmedi.</p>

  <p>Geceleyin, Koloman'ın her zamanki gibi masasının başında oturduğunu görüyorum pencereden. Line diğer odada küçük kızıyla ilgileniyor.</p>

  <div>
    <br />
  </div>

  <div>
    <br />
  </div>

  <p class="ilk">Pazartesi sabahı Line otobüse bindi. Hiç olmadığı kadar solgun ve narin. Yanıma oturup ağlamaya başlıyor. Ellerime kollarıma&nbsp;sarılarak, "Sandor, Sandor" diyor.</p>

  <p>"Hastanede neden bu kadar uzun kaldın?"</p>

  <p>Kulağıma fısıldadıklarını zar zor duyuyorum: "Kürtaj oldum Sandor."</p>

  <p>Susuyorum. Ne diyebilirim? Üzülmeli miyim, sevinmeli mi? Line'e sımsıkı sarılıp bağrıma basıyorum. Line, "Senin yüzünden. Bütün bunlar senin yüzünden" diyor. "Koloman çocuğun&nbsp;senden olduğunu düşünüyor. Oysa hiç sevişmedik."</p>

  <p>"Evet hiç sevişmedik. Bu çocuğu doğurmak ister miydin?"</p>

  <p>"Sandor, insan bir çocuktan koparıldığı zaman neler hisseder, bilemezsin. Belki oğlandı. Koloman beni ondan kurtulmaya zorladı. Kocamı artık hiç sevmiyorum Sandor, ondan nefret ediyorum. İğreniyorum. Hem, sanırım şehirde bir sevgilisi var. Akşamları eve giderek daha geç geliyor. Ülkemize döner dönmez&nbsp;boşanmaya karar verdik."</p>

  <p>Ben, "Öyle ise bırak Koloman yalnız dönsün" diyorum, "sen benimle burada kal. Hemen bu gece bana gelebilirsiniz, sen ve&nbsp;küçük kızın, her şey hazır, çocuk odası, bizim odamız, gereken&nbsp;her şey var, oyuncaklar bile hazır."</p>

  <p>"Senin evinde çocuk odası mı var?"</p>

  <p>"Evet Line. Sizi o kadar uzun süredir bekliyorum ki. Ne zaman istersen seninle küçük bir erkek çocuk yaparız. Kaç çocuk istersen yaparız."</p>

  <p>"Ve çalışırken onları kreşe bırakırız tabii."</p>

  <p>"Elbette! Kreşte mutlu olurlar. Oyun oynayıp arkadaş edinirler."</p>

  <p>"Ama aileleri olmaz. Burada aileleri hiçbir zaman olamaz. Ne anneanneleri ne dedeleri, ne amcaları, ne yeğenleri."</p>

  <p>"İnsan elbette tüm dilediklerine sahip olamaz. Ülkenden ayrıldığın zaman her şeye uyum sağlamak zorundasın. Ama&nbsp;eğer beni seviyorsan bunu kabul etmelisin."</p>

  <p>"Seni seviyorum Sandor. Ama burada kalacak kadar değil."</p>

  <p>"Eğer ülkeye seninle birlikte dönseydim, benimle evlenir miydin?"</p>

  <p>"Hayır, kusura bakma Sandor, seninle evlenmezdim. Seni ailemle nasıl tanıştırabilirim? İşte kocam Tobias. Esther'in oğlu."</p>

  <p>"Yalan söylerdik. Beni tanıyamazlar."</p>

  <p>"Yalan mı? Tüm yaşamımız boyunca yalan mı söyleyeceğiz? Annemlere de. Çocuklarımıza da. Tüm dünyaya yalan mı söyleyeceğiz? Bana nasıl böyle bir öneride bulunabilirsin?"</p>

  <div>
    <br />
  </div>

  <div>
    <br />
  </div>

  <p class="ilk">Evde yalnızım. Çocuk odasına, oyuncaklara, Line'e aldığım ipek sabahlığa bakıyorum.</p>

  <p>Yapacak bir şey kalmadı. Her yolu denedim. Güçsüzlük, duyguların en kötüsü. Bira üstüne bira, sigara üstüne sigara içip&nbsp;isteksiz, düşüncesiz bir halde, öyle oturuyorum.</p>

  <p>Her şey bitti. Line asla evime gelmeyecek. Yakında hiç sevmediği o adamla çekip gidecek. Sanırım mutsuz olacak, benden başka hiçbir erkeği sevemez artık.</p>

  <p>Biraz sonra yemek yemek için mutfağa geçiyorum. Buzdolabından domuz pastırmasını çıkarıyorum. Kesme tahtasını ve bıçağı alıyorum.</p>

  <p>İki dilim kestikten sonra duruyorum. Elimdeki bıçağa bakıyorum. Temizleyip ceketimin iç cebine koyuyorum. Evden çıkıyorum, bisikletime biniyorum.</p>

  <p>Öfkeyle pedal çeviriyorum. Delirmiş gibiyim. Bir işe yaramasa da eyleme geçmeliyim, bir şey yapmalıyım. Kaybedecek bir şeyim yok, zaten Koloman da ölümü hak ediyor.</p>

  <p>Karısını kendinden olma çocuğu aldırmaya zorladığı için cezalandırılmalı. Çocuk benden olsaydı keşke. Ama durum&nbsp;farklı.</p>

  <p>Saat akşamın sekizinde Line'in evinin önündeyim. Ön odada ışık yok. Line Violette'le birlikte mutfakta ya da diğer odada olmalı.</p>

  <p>Sokaklar boş. Gelen geçen yok. Bir merdivenin basamaklarına oturup bekliyorum.</p>

  <p>Koloman saat on bire doğru son otobüsle geliyor. Evinin önünde yolunu kesiyorum.</p>

  <p>"Ne istiyorsunuz Sandor?"</p>

  <p>"Line'e yaşattıklarınız yüzünden sizi cezalandırmak istiyorum" diyorum. "Sizin çocuğunuzdu Koloman, benim değil."</p>

  <p>Beni itmeye çalışıyor: "Serseri misiniz, defolun başımdan!"</p>

  <p>Cebimden bıçağı çıkarıp karnına saplıyorum. Ama geri çekemiyorum. Koloman iki büklüm oluyor ve bıçak karnında yere yığılıyor. Onu yerde bırakıyorum. Bisikletimi alıyorum. Kaçmaya başlıyorum, kulaklarımda katlanılmaz haykırışları.</p>

  <div>
    <br />
  </div>

  <div>
    <br />
  </div>

  <p class="ilk">Yatağıma uzandım, polisleri bekliyorum. Kapıyı açık bıraktım. Gece böyle akıp gidiyor, uyuyamıyorum. Oysa korkmuyorum&nbsp;bile. Fabrika ya da hapishane farksız benim için. En azından Line&nbsp;şu pislik heriften kurtulmuş oldu.</p>

  <p>Sabah oldu, polisler hâlâ gelmedi. Saat dokuz sularında Line kapıda. Buraya ilk kez geliyor. Evdeki tek sandalyeye oturuyor.</p>

  <p>"Öldü mü?" diye soruyorum.</p>

  <p>"Hayır. Hastanede. Birkaç gün içinde çıkarsa, hemen gideceğiz. Bağırdığını duyan komşular ambülans çağırmış. Yarası derin değilmiş."</p>

  <p>Susuyorum. Adam öldürmek kim, ben kim!</p>

  <p>Line: "Koloman senin hakkında şikâyette bulunmadı. Bir tek şart koştu: Boşanmadan sonra Violette onda kalacak. Bir&nbsp;kâğıt imzaladım. Tanımadığı biri tarafından saldırıya uğradığını söyledi ifadesinde."</p>

  <p>"Line, imzalamasaydın. Hapse girmek umurumda değil."</p>

  <p>"Seni hapisten kurtarmak istedim Sandor, çünkü seni seviyorum. Senin beni sevdiğinden daha çok. Eğer beni gerçekten sevseydin, buralardan uzaklaşırdın, ben de seni unuturdum."</p>

  <p>"Olmaz Line. Seni asla unutamam."</p>

  <p>"Başka bir kadınla birlikte olurdun!"</p>

  <p>"Hiçbir kadın senin yerini tutamaz Line, kimse Line olamaz."</p>

  <p>"Benim adım Caroline. Line senin hayallerinden biri. Hayatındaki tüm kadınların adı Line."</p>

  <p>"Hayır yalnız senin adın. Madem her şeyini yitirdin, burada benimle kal."</p>

  <p>"Hâlâ mı? Senin deli olduğunu düşünüyorum Sandor. Beni mutsuz ettin. Hayatımı mahvettin. Senin yüzünden iki çocuk&nbsp;kaybettim. Seni bir daha asla görmek istemiyorum. Kızımla aynı&nbsp;ülkede yaşamak istiyorum. Elveda Tobias."</p>

  <p>Kalkıyor. Çıkıyor. Kapı kapanıyor.</p>

  <div>
    <br />
  </div>

  <div>
    <br />
  </div>

  <p class="ilk">Ona erkek kardeşi olduğumu söylemedim.</p>

  <p>Ona babamızı da öldürmeye çalıştığımı söylemedim.</p>

  <p>Benim hayatıma gelince, hayatım birkaç sözcükle özetlenebilir: Line geldi, sonra gitti.</p>

  <p>İçimden ona şunları söylüyorum: "Taa çocukluğumuzda da çirkin ve kötüydün. Seni sevdiğimi sanmıştım. Yanılmışım. Ah&nbsp;Line ah, seni sevmiyorum! Ne seni ne başka birisini ne herhangi&nbsp;bir şeyi, ne de hayatı."</p>
</body>
</html>
