<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: center;"><i>Düşünüyorum</i></h2>

  <h2 class="sigil_not_in_toc"><br /></h2>

  <p class="ilk">Şimdilerde umudum çok azaldı. Önceleri arayış içinde durmadan yer değiştiriyordum. Bir şey bekliyordum. Ama ne? Bilmiyordum. Hiçbir fikrim yoktu. Ama hayatın, olduğundan farklı olamayacağını düşünüyordum, yani hayatın adeta hiçbir şey olduğunu. Ama hayat bir şey olmalıydı ve ben o şeyin olmasını&nbsp;bekliyordum, o şeyi arıyordum.</p>

  <p>Artık beklenecek bir şey kalmadığını düşünüyorum, bu yüzden odamda kalıyorum, bir sandalyeye oturup hiçbir şey yapmıyorum.</p>

  <p>Dışarıda bir hayat olduğunu düşünüyorum ama orada da pek bir şey olmuyor. En azından benim için.</p>

  <p>Başkaları için belki bir şeyler oluyordur, bu mümkün ama beni ilgilendirmiyor artık.</p>

  <p>Buradayım, evimde bir sandalyede oturuyorum. Biraz düş kurar gibiyim. Ne düşleyebilirim? Burada oturuyorum, hepsi&nbsp;bu. İyi olduğumu söyleyemem, rahat etmek için burada duruyor&nbsp;değilim; tam tersine.</p>

  <p>Burada oturup durmakla iyi bir şey yapmadığımı biliyorum, sonunda zorunlu olarak kalkmam gerecek, bir süre sonra. Hiçbir şey yapmadan saatlerdir, belki günlerdir oturmaktan ötürü hafif bir fenalık geçiriyorum. Yerimden kalkmak için bir&nbsp;neden bulamıyorum. Ne yapabileceğimi hiç bilmiyorum.</p>

  <p>Elbette ortalığı toparlayıp temizlik yapabilirim, evet bu elimden gelir. Evim pis ve bakımsız.</p>

  <p>En azından yerimden kalkıp pencereyi açmalıyım, içerisi havasız, dumanlı ve kötü kokuyor.</p>

  <p>Rahatsız olmuyorum ama. Ya da yerimden kalkacak kadar rahatsız olmuyorum diyelim. Bu tür kokulara alışkınım, almıyorum bu kokuları, yalnızca ya çat kapı birisi gelirse diye düşünüyorum...</p>

  <p>Oysa o "birisi" yok.</p>

  <p>Kimse gelmiyor.</p>

  <p>Her şeye rağmen bir şey yapmış olmak için, bir süre önce satın aldığım ve masanın üzerinde duran gazeteyi okumaya başlıyorum. Tabii ki gazeteyi elime almak zahmetine bile katlanmıyorum. Orada, masanın üzerinde dururken uzaktan okuyorum, kafama hiçbir şey girmiyor. Bunun üzerine çabalamaktan vazgeçiyorum.</p>

  <p>Hem zaten, biliyorum ki gazetenin diğer sayfasında bir genç adam var, çok genç sayılmaz, tıpkı benim gibi, yuvarlak, gömme küvetli bir banyoda aynı gazeteyi okuyor, borsa hareketlerine bakıyor, çok rahat, küvetin kenarında elinin altında kaliteli&nbsp;bir kadeh viski. Yakışıklı, canlı, zeki; her şeyden haberdar.</p>

  <p>Bu durumu düşününce yerimden kalkmaya mecbur oluyorum: Gidip mutfağımın gömme olmayan, duvara aptalca tutturulmuş lavabosuna kusuyorum. İçimden boşalanlar lanet olası lavaboyu tıkıyor.</p>

  <p>Son yirmi dört saatte yediklerimin iki katı gibi görünen bu pislik yığını beni çok şaşırtıyor. Bu iğrençliğe bakarken yeniden&nbsp;içim kabarıyor ve mutfaktan hızla kaçıyorum.</p>

  <p>Unutmak için sokağa çıkıyorum, herkes gibi dolaşıyorum ama sokaklarda da bir şey yok; insanlar, dükkânlar hepsi bu.</p>

  <p>Tıkanmış lavabom yüzünden eve dönmek istemiyorum, yürümek de işime gelmiyor. Büyük bir dükkâna arkamı dönüp kaldırımda bekliyor, çıkanların içeriye girmemesi, girenlerin de içeride kalıp çıkmamaları gerektiğini düşünerek onlara bakıyorum; bu girip çıkmamalar zahmetten kurtarır, epey bir hareket tasarrufu sağlardı.</p>

  <p>İşte onlara verilecek iyi bir öğüt, ama beni dinlemeyeceklerdir. Bu yüzden konuşmuyorum, kıpırdamıyorum, burada girişte üşümüyorum da, sürekli açılıp kapanan kapılardan sızan sıcaktan yararlanıyorum ve neredeyse az önce odamda oturduğum&nbsp;kadar rahatım.</p>

  <div>
    <br />
  </div>

  <div>
    <br />
  </div>

  <p class="ilk">Bugün, aptalca koşturma başlıyor. Sabah beşte uyanıyorum, yıkanıyorum, tıraş oluyorum, kahve yapıyorum, evden çıkıyorum, Merkez Meydanı'na kadar koşuyorum, otobüse biniyorum, gözlerimi kapatıyorum ve o an hayatımın tüm korkunçluğu gözümün önüne geliyor.</p>

  <p>Otobüs beş yerde durur. Önce şehrin sınırında, sonra geçtiğimiz dört köyde. On yıldır çalıştığım fabrika dördüncü köyde.</p>

  <p>Saat fabrikası.</p>

  <p>Uyuyorum sansınlar diye yüzümü ellerimle örtüyorum ama aslında gözyaşlarımı gizlemek için. Ağlıyorum. Gri önlüğü&nbsp;giymek istemiyorum artık, kart basmak istemiyorum, makinemi&nbsp;çalıştırmak istemiyorum. Artık çalışmak istemiyorum.</p>

  <p>Gri önlüğü giyiyorum, kartı basıyorum, atölyeden içeriye giriyorum.</p>

  <p>Makineler çalışıyor. Benimki de. Makinemin başına geçip parçaları alıp pedala basmam yeterli.</p>

  <p>Saat fabrikası, vadiye bakan, devasa bir yapı. İşçilerin çoğu bu köyden, benim gibi şehirden gelen birkaç kişi var yalnızca.&nbsp;Kalabalık sayılmayız, otobüs çok tenha oluyor.</p>

  <p>Fabrika parça üretiyor, diğer fabrikalar için taslaklar diyebiliriz. Aramızdan hiç kimse bir saati tam olarak toplayamaz.</p>

  <p>Bana gelince, ben hep aynı makinede, belli bir parçaya delik açıyorum, aynı parçaya aynı deliği, bu işi tam on yıldır yapıyorum. İşimiz bu. Parçayı makineye yerleştirip pedala basmak.</p>

  <p>Bu işten, bir yerde oturabilecek, yemek yiyecek ve özellikle de ertesi gün işe gelecek parayı ancak kazanıyoruz.</p>

  <p>Hava ister loş ister aydınlık olsun, dev atölyede neonlar hep yanar. Hoparlörlerden kesintisiz hafif müzik yayını yapılır. Yönetim, işçilerin müzik eşliğinde daha iyi çalıştığını düşünüyor.</p>

  <p>Ufak tefek bir adam var, o da bizim gibi işçi. Köyün eczacısının bizler için özel olarak hazırladığı, sakinleştirici tozu satıyor. Ne olduğunu bilmiyorum, ama kimi zaman ben de alıyorum. Bu toz sayesinde gün çabuk bitiyor, insan mutsuzluğunu unutuyor. Toz pahalı değil, neredeyse tüm işçiler kullanıyor, yönetimin izni var ve tabii köyün eczacısı zenginleşiyor.</p>

  <p>Kimi zaman patlamalar olur, bir kadının ayağa kalkarak bir avaza, "Artık dayanamıyorum!" diye bağırdığı olur.</p>

  <p>Alıp götürürler onu, iş devam eder, yapılan açıklama şöyledir: "Yok bir şey, sinirleri bozulmuş..."</p>

  <p>Atölyedeki herkes makinesiyle baş başadır. Tuvalet dışında konuşmamız yasaktır, bu da uzun sürmemelidir çünkü makinenin başından ne kadar süre ayrıldığımız izlenir, not edilir.</p>

  <p>Akşamları fabrikadan çıkınca alışveriş etmeye ve yemek yemeğe yetecek çok az zamanımız kalır. Ertesi gün işe yetişebilmek için çok erken kalkmamız gerekmektedir. Kimi zaman iş için mi&nbsp;yaşadığımı yoksa yaşamak için mi işe gittiğimi düşünürüm.</p>

  <p>Ne yaşam ama?</p>

  <p>Tekdüze iş.</p>

  <p>Acınası maaşlar.</p>

  <p>Yalnızlık.</p>

  <p>Yolande.</p>

  <p>Dünyanın çeşitli yerlerinde Yolande'lar olmalı, binlercesi.</p>

  <p>Güzel ve sarışın, az çok salak.</p>

  <p>Bir tanesi seçilir ve birlikte yaşanılır.</p>

  <p>Ama Yolande'lar yalnızlığı dindiremez.</p>

  <p>Yolande'lar daha az para kazanmayı göze alarak dükkânlarda çalışır, fabrikalarda çalışmak istemez. Çünkü dükkânlar daha temizdir ve buralarda kişinin müstakbel eşini bulması daha kolaydır.</p>

  <p>Fabrikalarda daha çok anneler çalışır. Saat on bir olunca koşup yemek hazırlarlar. Yönetim buna izin verir, zaten parçabaşı çalışır onlar. Saat öğlen birde hepimiz gibi işe dönerler. Kocaları ve çocukları yemeklerini yemişlerdir. Çocuklar okullarına, kocalar da fabrikaya.</p>

  <p>Herkesin fabrikada yemesi daha kolay olurdu ama bir aile için bu çok pahalıya gelir. Benim bütçem buna imkân veriyor.&nbsp;Günün yemeğini seçerim, böylece yemek ucuza gelir. Pek lezzetli olmuyor ama aldırmıyorum.</p>

  <p>Yemekten sonra ya evden getirdiğim kitabı okurum ya da satranç oynarım. Yalnız başıma. Diğer işçiler kâğıt oynar, bana&nbsp;bakmazlar.</p>

  <p>On yıldır onlar için hâlâ bir yabancıyım.</p>

  <div>
    <br />
  </div>

  <div>
    <br />
  </div>

  <p class="ilk">Dün posta kutumda bir ihtarname buldum: Postanede adıma gelen taahhütlü bir mektup varmış. İhtarnamede, "Belediye ve Ceza Mahkemesi" yazıyordu.</p>

  <p>Korktum. Kaçmak istedim, uzaklara daha da uzaklara, denizaşırı ülkelere. Bunca yıldan sonra katilin izinin bulunma olasılığı var mıydı?</p>

  <p>Gidip postaneden mektubu aldım. Açtım. Benim ülkemden gelen bir mülteci için mahkemede çevirmenlik yapmaya çağrılıyordum. Ücretim ödenecek, fabrikadaki yokluğum belgelenecekti.</p>

  <p>Belirtilen saatte duruşmadaydım. Beni karşılayan kadın çok güzeldi. O kadar güzeldi ki neredeyse ona Line diyecektim. Ama&nbsp;çok ciddiydi. Benim için ulaşılmazdı.</p>

  <p>Kadın, "Bir duruşma sırasında geçen konuşmaları çevirebilecek kadar anadilinize hâlâ hâkim misiniz?" diye sordu.</p>

  <p>Ben, "Anadilimi hiç unutmadım" dedim.</p>

  <p>Kadın: "Duyacağınız her şeyi atlamadan çevireceğinize dair yemin etmeniz gerekiyor."</p>

  <p>"Yemin ederim" dedim.</p>

  <p>Bana bir kâğıt imzalattı.</p>

  <p>"Bir şeyler içmeye gidelim mi?" diye sordum.</p>

  <p>"Hayır yorgunum. Evime gelin. Benim adım Eve" dedi.</p>

  <p>Arabasına bindik. Çok hızlı kullanıyordu. Bir villanın önünde durdu. Modern bir mutfağa girdik. Evindeki her şey modern. İkimize birer kadeh içki koydu; salonda duran büyük kanepeye&nbsp;kurulduk. Kadehini bıraktı ve beni dudaklarımdan öptü. Yavaşça soyunmaya başladı.</p>

  <p>Çok güzel, hayatım boyunca tanıdığım en güzel kadındı.</p>

  <p>Ama, Line değildi. Hiçbir zaman Line olamaz. Kimse Line olamaz.</p>

  <div>
    <br />
  </div>

  <div>
    <br />
  </div>

  <p class="ilk">İvan'ın duruşmasında bizim ülkemizden bir sürü insan var. İvan'ın karısı da burada.</p>

  <p>İvan geçen yıl, kasım ayında gelmiş. İki odalı küçük bir daire tutmuş, kendisi, karısı ve üç çocuğu hep beraber bu dar alanda yaşamaya başlamışlar.</p>

  <p>Karısı, apartmanın sahibi olan sigorta şirketi tarafından temizlik işçisi olarak işe alınmış. Her akşam büroları temizliyormuş.</p>

  <p>Birkaç ay sonra da İvan, başka bir şehirde, bir lokantada komi olarak iş bulmuş. Herkes kendisinden pek memnunmuş.</p>

  <p>Yalnız, haftada bir karısına bir koli gönderiyormuş. Lokantanın kilerinden çalınan yiyeceklerle dolu bir koli. Kasadan da para aşırdığı söyleniyor ama İvan bunu inkâr ediyor ve henüz bu&nbsp;durum ispatlanmadı.</p>

  <p>O gün, duruşmada sözü edilen, yalnızca bu ufak tefek hırsızlıklar değildi. İvan'ın durumu çok daha vahimdi. Duruşmasını beklemek üzere bizim şehirdeki hapishaneye nakledildiği zaman, bir gardiyanı bayıltıp doğru evinin yolunu tutmuş. Karısı işteymiş, çocuklar uyuyormuş. İvan karısını da alarak kaçmayı&nbsp;planlarken polisler karısından önce gelmiş.</p>

  <p>"Gardiyanı darp etmekten sekiz yıl hapis cezasına çarptırıldınız."</p>

  <p>Kararı çevirdim. İvan bana bakarak: "Sekiz yıl mı? Doğru anladığınızdan emin misiniz? Gardiyan ölmedi ki. Onu öldürmek istemedim. İşte burada, sağlığı yerinde."</p>

  <p>"Ben yalnızca söylenenleri çeviriyorum."</p>

  <p>"Peki ya ailem, sekiz yıl boyunca onlara ne olacak? Çocuklarım? Onlar ne yapacaklar?"</p>

  <p>"Büyüyecekler" dedim.</p>

  <p>Görevliler İvan'ı götürdü. Karısı bayıldı.</p>

  <p>Duruşmadan sonra, kendi ülkemin insanlarıyla birlikte, geldiklerinden beri uğrak yerleri olan bistroya gidiyorum. Burası evime yakın, şehir merkezinde, gürültülü ve kalabalık bir yer.&nbsp;Bira içip İvan'dan bahsediyoruz.</p>

  <p>"Kaçmak için çok aptal olmak lazım!"</p>

  <p>"Birkaç ayla kurtulabilirdi."</p>

  <p>"Belki sınırdışı edilirdi."</p>

  <p>"Hapis yatmaktan iyidir."</p>

  <p>Birisi: "Ben İvan'ların üst katında oturuyorum. Geldiklerinden beri, işten dönünce her gece karısının ağladığını duyuyorum. Saatler boyunca hıçkıra hıçkıra ağlıyor. Köyünde, annesi, babası,&nbsp;akrabaları, komşuları, arkadaşları varmış. Sanırım geri döner artık. Burada çocuklarla sekiz yıl yalnız başına İvan'ı bekleyemez."</p>

  <p>Daha sonra öğrendim ki İvan'ın karısı gerçekten ülkesine dönmüş. Kimi zaman hapishaneye gidip İvan'ı ziyaret etmem&nbsp;gerektiğini düşünürüm ama hiç gitmedim.</p>

  <div>
    <br />
  </div>

  <div>
    <br />
  </div>

  <p class="ilk">Sık sık bistroya gidiyorum. Neredeyse her akşam. Ülkemin insanlarıyla tanışıyorum. Uzun bir masada oturuyoruz. Bizim ülkenin kızlarından biri bizlere içki servisi yapıyor. Adı Vera. Öğleden sonra saat ikiden gece on ikiye kadar burada çalışıyor. Kız kardeşi Kati ve eniştesi Paul de müdavimlerin arasında. Kati şehir hastanesinde çalışıyor. Henüz yalnızca birkaç aylık olan küçük kızını hastanenin kreşine bırakıyor. Paul tam bir motor hastası, bir garajda çalışıyor.</p>

  <p>Vasıfsız tarım işçisi olan Jean ile de tanıştım, gölgem gibi hep peşimde. İşsiz, bence hiçbir zaman da iş bulamayacak. Kir&nbsp;pas içinde, üstü başı dökülüyor, hâlâ mülteci kampında kalıyor.</p>

  <p>Paul'le dost olduk. Akşamları evlerine uğruyorum. Karısı işten eve döndüğü zaman yemek pişirip bulaşıkları yıkamak ve bebeğe bakmak zorunda.</p>

  <p>Paul, "Uykudan bayılsam dahi saat on ikiyi beklemek zorunda kalıyorum, Vera'ya eşlik etmem gerekiyor" diyor.</p>

  <p>Paul'ün karısı: "Vera eve yalnız başına dönebilir" diyor. Burası küçük bir şehir. Tehlikesiz."</p>

  <p>Ben, "Siz yatın" diyorum, "Vera ile ben ilgilenirim."</p>

  <p>Bistroya dönüyorum. Vera patronuyla hesapları kapatıyor. Geldiğimi görünce bana gülümsüyor.</p>

  <p>Ona, "Paul çok yorgun. Bu gece eve kadar size ben eşlik edeceğim" diyorum.</p>

  <p>Vera: "Teşekkür ederim. Eve yalnız başıma dönebilirim aslında. Ama Paul hâlâ benden sorumlu olduğunu söylüyor."</p>

  <p>"Kaç yaşındasınız?"</p>

  <p>"On sekiz."</p>

  <p>"Haklı Paul, hâlâ çocuk denecek yaştasınız."</p>

  <p>"Abartıyorsunuz."</p>

  <p>Sokağa çıkıyoruz. Saat geceyarısını biraz geçiyor. Şehir boşalmış, sessizliğe gömülmüş. Vera koluma girip bana yaslanıyor. Evin önüne geldiğimiz zaman bana, "Beni öpün" diyor.</p>

  <p>Vera'yı alnından öpüp ondan ayrılıyorum.</p>

  <p>Başka bir akşam onu almaya gidiyorum. Bana bir masanın başında oturan genç bir delikanlıyı işaret ediyor, son müşteri.</p>

  <p>"Beklemenize gerek yok. André beni eve bırakır."</p>

  <p>"Bizden mi?"</p>

  <p>"Hayır buralı."</p>

  <p>"Onunla konuşamazsınız bile."</p>

  <p>"Ne olmuş yani? Konuşmak gerekmiyor. Hem çok iyi öpüşüyor."</p>

  <p>Paul'e Vera'yı yalnız bırakmamaya söz verdim. Bu yüzden eve kadar onları izliyorum. Kapının önünde uzun uzun öpüşüyorlar.</p>

  <p>Bunu Paul'e anlatmalıyım ama anlatmıyorum. Ona, Vera'ya artık eşlik edemeyeceğimi söylüyorum, işim yüzünden ben de&nbsp;erken yatmalıyım çünkü.</p>

  <p>Artık Paul her akşam bistroya gidiyor, eğer Paul varsa André yok demektir.</p>

  <div>
    <br />
  </div>

  <div>
    <br />
  </div>

  <p class="ilk">Bir pazar öğleden sonrası, Paul'ün evinde tatilden söz ediyoruz. Paul mutlu. Biriktirdiği parayla kendisine ucuza bir motorsiklet&nbsp;aldı. Kati'yle birlikte ülkeyi dolaşacaklar. Bebeği hastanenin kreşine bırakacaklar.</p>

  <p>"Ya Vera? İki hafta boyunca yalnız başına ne yapacak?" diye soruyorum.</p>

  <p>Vera, "Benim iznim yok. Her zamanki gibi çalışacağım. Ya siz Sandor, siz ne yapacaksınız?" diye soruyor.</p>

  <p>"Yolande ile bir haftalığına tatile çıkacağız. Deniz kenarında kamp kurmak niyetindeyiz. İkinci hafta sizinle ilgilenebilirim."</p>

  <p>"Çok naziksiniz."</p>

  <p>Paul lafa karışıyor: "Merak etme Sandor. Jean'a söyledim, akşamları Vera'yı o bırakacak. Zaten yapacak bir şeyi de yok. Bu yardımı için ona biraz da para vereceğim."</p>

  <p>Vera ağlamaya başlıyor: "Sağ ol Paul. Şu pis kokulu köylüden başka birini bulamadın mı bana eşlik etmesi için?"</p>

  <p>Mutfaktan çıkıyor, odasında ağladığını duyuyoruz. Susuyoruz. Birbirimize bakmaktan kaçınıyoruz.</p>

  <p>Evime dönerken, Vera ile evlenebileceğimi düşünüyorum. Aramızda büyük bir yaş farkı yok, on yaş bile yok aramızda.&nbsp;Ama öncelikle Yolande'dan kurtulmalıyım. Ondan ayrılmaya&nbsp;karar vermeliyim. Tatilde yaparım bunu. Geçen yılki gibi, gece&nbsp;gündüz Yolande ile geçireceğim kâbus gibi bir haftalık tatili de&nbsp;kısaltmama yarayacak bu karar. Üstelik sıcaktan, sivrisineklerden ve kamptaki insanlardan kurtulacak olmam da cabası!</p>

  <p>Öngörüldüğü gibi hafta uzun mu uzun. Yolande, günlerini bir havluya uzanıp güneş altında geçiriyor. Onun için önemli olan, bronzlaşmak ve tatil dönüşü bronzluğunu daha da çok ortaya çıkaracak açık renk elbiseler giyebilmek. Ben, gündüzlerimi&nbsp;çadırda kitap okuyarak; gecelerimi de deniz kenarında mümkün&nbsp;olduğunca uzun yürüyüşler yaparak geçiriyorum; çadıra döndüğümde Yolande'ın uyuduğunu umarak.</p>

  <p>Ayrılmamız olanaksız görünüyor çünkü hemen hemen hiç konuşmuyoruz.</p>

  <p>Neyse, hem zaten Vera ile evlenmek düşüncesinden de vazgeçtim. Neden mi? Çünkü Line her an gelebilir.</p>

  <div>
    <br />
  </div>

  <div>
    <br />
  </div>

  <p class="ilk">Bir pazar gecesi tatilden dönüyoruz. Pazartesi Yolande işe başlayacak. Küçük arabasını boşaltıp çadırı, şişme yatakları tavanarasına yerleştirmesine yardım ediyorum. Yolande mutlu, çok güzel yandı, tatili harika geçti.</p>

  <p>"Cumartesi akşamı görüşmek üzere..."</p>

  <p>Bistroya gidiyorum. Bir an önce Vera'yı görmeliyim. Bir masaya oturuyorum, garson sipariş almaya geliyor.</p>

  <p>"Vera yok mu?" diye soruyorum.</p>

  <p>"Başını iki yana sallayarak, "Beş gündür ortalarda yok" diyor.</p>

  <p>"Hasta mı?"</p>

  <p>"Bilmem."</p>

  <p>Bistrodan çıkıp Paul'ün evine kadar koşuyorum. İkinci katta oturuyorlar. Merdivenleri koşarak tırmanıyorum, zili çalıyorum. Kapıyı yumrukluyorum. Beni duyan bir komşu kapısını açıp, "Evde kimse yok. Tatildeler" diyor.</p>

  <p>"Genç kız da mı?"</p>

  <p>"Size evde kimse yok diyorum!"</p>

  <p>Bistroya geri dönüyorum. Jean tek başına bir masada oturuyor. Onu sarsarak, "Vera nerede?" diyorum.</p>

  <p>Geriliyor: "Neden kızgınsın? Vera gitti. İlk iki gece onu eve bıraktım sonra bana 'Artık gelme!' dedi, arkadaşları ile tatile çıkacakmış."</p>

  <p>Aklıma hemen André geliyor.</p>

  <p>Sonra ansızın, Paul gelmeden dönse keşke, yeniden işe başlamış olsa diye içimden geçiriyorum!</p>

  <p>O günlerde sık sık bistroya gidiyorum, birkaç kez Paul'lere de uğruyorum. İşin aslını daha sonra öğreneceğim tabii.</p>

  <p>Paul ve Kati bir hafta sonra, cumartesi günü döndüler. Vera yoktu ve odasının kapısı kilitliydi. Dairede garip bir koku vardı. Kati pencereleri açıp bebeği kreşten almaya gitti. Paul bana&nbsp;geldi, birlikte bistroya gidip Jean'ı bulduk. Biraz konuştuk, ona&nbsp;André'den söz ettim. Paul öfkelendi. Evine döndü, garip koku&nbsp;gelmeye devam ettiği için Vera'nın kapısını kırarak açtı. Vera'nın&nbsp;çürümeye yüz tutmuş bedeni yatakta yatıyordu.</p>

  <p>Otopsi, Vera'nın uyku ilaçlarından zehirlendiğini ortaya koydu.</p>

  <p>İlk ölümüz.</p>

  <p>Kısa süre sonra bunu başkaları izledi.</p>

  <p>Robert banyo küvetinde bileklerini kesti.</p>

  <p>Albert kendini astı, masanın üzerine bıraktığı notta, "Sıçayım suratınıza" diye yazmış bizim dilimizde.</p>

  <p>Magda patatesleri ve soğanları soyduktan sonra yere oturmuş ve gazı açıp başını fırının içine sokmuş.</p>

  <p>Bistroda dördüncü kez para toplanırken garson bana, "Siz yabancılar çelenk için durmadan para toplayıp cenazelere gidiyorsunuz" dedi.</p>

  <p>Ben de, "Eğlenebildiğimiz kadar eğleniyoruz işte" dedim.</p>

  <div>
    <br />
  </div>

  <div>
    <br />
  </div>

  <p class="ilk">Akşamları yazıyorum.</p>
</body>
</html>
