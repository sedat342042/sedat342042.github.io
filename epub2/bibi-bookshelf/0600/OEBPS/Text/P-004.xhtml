<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: center;"><i>Ölü Kuş</i></h2>

  <h2 class="sigil_not_in_toc"><br /></h2>

  <p class="ilk">Zihnimde, çakıl taşlı bir patika beni ölü kuşa götürüyor.</p>

  <p>"Beni gömsene" diyor ve kırık eklemlerinin arasından, sitemleri kurtçuklar gibi kıpırdıyor.</p>

  <p>Bana toprak gerek.</p>

  <p>Kara, ağır toprak.</p>

  <p>Bir kürek.</p>

  <p>Gözlerim var yalnızca.</p>

  <p>Bulanık bir suda yüzen buğulu ve hüzünlü bir çift göz.</p>

  <p>Bu gözleri, bir miktar değersiz yabancı para karşılığında bit pazarından aldım. Başka bir şey etmiyordu.</p>

  <p>Gözlere bakıyor, temizliyor ve dizimin üzerindeki bir mendilde kurutuyorum onları. Kaybetmemeye dikkat ediyorum.</p>

  <p>Tek varlığım olan bu gözlere, kuştan bir tüy kopartarak lal rengi damarlar çiziyorum. Tümüyle kararttığım da oluyor. Böyle&nbsp;zamanlarda gök koyulaşıp yağmur başlıyor.</p>

  <p>Ölü kuş yağmur sevmez. Islanıyor, çürümeye başlıyor, kötü bir koku yayıyor.</p>

  <p>Kokudan rahatsız olduğum için biraz uzağına oturuyorum.</p>

  <p>Arada bir sözler veriyorum, "Gidip toprak getireceğim" diye.</p>

  <p>Pek inandığım söylenemez. Kuş da inanmıyor. Beni tanır.</p>

  <p>Hem neden o da burada öldü ki, taştan başka hiçbir şeyin olmadığı bir yerde?</p>

  <p>Güzel bir ateş de işi halledebilirdi.</p>

  <p>Ya da dev kırmızı karıncalar.</p>

  <p>Oysa her şey öylesine pahalı ki.</p>

  <p>Bir kutu kibrit için aylar boyunca çalışmak lazım; Çin lokantalarında karınca fiyatları çok yüksek.</p>

  <p>Mirastan geriye pek bir şey kalmadı.</p>

  <p>Yoksulluk, endişelerimi artırıyor.</p>

  <p>İlk zamanlar, düşünmeden harcıyordum, herkes gibi ama şimdilerde dikkatli davranmam lazım.</p>

  <p>Yalnızca gerekenleri satın almalıyım.</p>

  <p>Bu yüzden kürek, karınca, kibrit söz konusu bile olamaz.</p>

  <p>Hem düşünürsek, neden tanımadığım bir kuşun cenaze töreniyle ben ilgilenmek zorundayım?</p>

  <div>
    <br />
  </div>

  <div>
    <br />
  </div>

  <p class="ilk">Paul'ün evine neredeyse hiç uğramıyorum. Öylesine kederliyiz ki konuşacak lafımız kalmamış. Vera'yı almadan tatile çıktığımız için suçluluk duyuyoruz hepimiz. Ben, herkesten de çok.&nbsp;Vera kendini öldürürken Yolande'ın güneşlenmesini izliyordum.&nbsp;Belki de Vera bana âşık olmuştu.</p>

  <p>Kati annesine küçük kız kardeşinin intihar ettiğini yazmaya cesaret edemiyor. Anneleri Vera'nın adresine yazmayı sürdürürken mektupları "ölmüştür" ibaresiyle geri gönderiliyor. Vera'nın&nbsp;annesi, yabancı dildeki bu sözcüğün ne anlama geldiğini anlamıyor.</p>

  <p>Bistroya da pek gitmiyorum artık. Sayımız giderek azaldı. Hayatta kalanlar ülkelerine döndü. Genç bekârlar daha uzaklara, okyanus aşırı ülkelere gitti. Uyum sağlayanlar buranın yerlileriyle evlenip akşamları evlerinde oturuyor.</p>

  <p>Hâlâ mülteci kampında kalan ve dünyanın dört bir yanından gelen mültecilerle dostluk kuran Jean'ı da görmüyorum artık bistroda.</p>

  <p>Kimi zaman beni evimin merdivenlerinde bekliyor. "Karnım aç" diyor.</p>

  <p>"Mülteci kampında yemedin mi yemek?"</p>

  <p>"Yedim. Saat altı sularında kereviz çorbası gibi bir şey yedim. Yeniden acıktım."</p>

  <p>"Hâlâ işsiz misin?"</p>

  <p>"İşsizim."</p>

  <p>"Girsene. Otur!"</p>

  <p>Naylon masa örtüsünün üzerine tabakları koyup domuz pastırmalı yumurta pişiriyorum. Jean, "Patatesin yok mu?" diye&nbsp;soruyor.</p>

  <p>"Patates yok."</p>

  <p>"Patatessiz pek güzel olmaz bu yemek. En azından ekmeğin olsaydı!"</p>

  <p>"Ekmek de yok. Alışveriş etmeye zamanım olmuyor. Anlıyor musun, çalışıyorum ben."</p>

  <p>Jean yemek yiyor.</p>

  <p>"Eğer istersen sen işteyken alışverişini yapabilirim."</p>

  <p>"Gerek yok. Başımın çaresine bakıyorum. Yalnız başıma. Yıllardır."</p>

  <p>Jean ısrarcı: "Daireni boyayabilirim. Mesleğim bu değil ama birkaç kere yaptım bu işi."</p>

  <p>"Boyamaya gerek yok, böyle gayet güzel."</p>

  <p>"Çok pis ama. Mutfağın kapkara olmuş, helana bak, ya banyonun hali. Çok kötü durumda."</p>

  <p>Etrafıma bakıyorum: "Haklısın çok kötü. Ama param yok."</p>

  <p>"Senden para istemiyorum. Yemek verirsin. Çalışmış olurum. Kendimi gereksiz hissetmem. Boyaların parasını verirsin, bana da biraz yemek, şimdiye kadar yaptığın gibi."</p>

  <p>"Seni sömürmek istemem."</p>

  <p>"Bir şey yaptığım yok ki, şehirde, meydanlarda sürtüp duruyorum. Senin evin de çok pis."</p>

  <p>Doğru söylüyor, evimi pislik götürüyor. Evin halini görmez olmuşum. Daire on yıldır, tıpkı taşındığım haliyle duruyor. O zamanlarda da pek temiz sayılmazdı.</p>

  <p>Bunun üzerine Jean'a mutfaktan başlamasını söylüyorum.</p>

  <p>Şayet Line gelirse her yer temiz olur diye düşünüyorum: Mutfak, banyo, tuvalet...</p>

  <p>Odalar düzgün. Yatak odasının duvarları kitap dolu ve ikimiz için geniş bir yatak var. Şimdilik depo gibi kullandığım küçük bir oda daha var, burasını çalışma odası yapabilirim: Bir masa alıp üzerine daktilo, kâğıt koyarım.</p>

  <p>Bir daktilo, kâğıt ve daktilo için şerit almam gerek, bunu halletmeliyim.</p>

  <p>Şimdilik kurşunkalemle okul defterlerine yazıyorum.</p>

  <div>
    <br />
  </div>

  <div>
    <br />
  </div>

  <p class="ilk">Jean hızlı ve iyi çalışıyor. Dairemi tanıyamıyorum. Line artık gelebilir. Utanmam.</p>

  <p>Mutfak ve banyo için yeni havlular alıyorum. Çekmecelere yerleştiriyorum.</p>

  <p>Bütçem elverdiğince para veriyorum Jean'a. Çıkardığı işten, benden daha çok mutlu olduğunu söyleyebirim. Diğer iki odayı&nbsp;da seve seve boyayabilirmiş, ama gerekli görmüyorum.</p>

  <p>Jean sevinç içinde. "Karıma ilk kez para gönderebildim" diyor. "Bana verdiğin parayı."</p>

  <p>"Zavallı Jean" diyorum, "azdı."</p>

  <p>"Bizim orada buradakinin en az on katı ediyor bu para. Karım, çocuklara sonbahar için ayakkabı ve giysi almış. Okula giderken üstleri başları düzgün olacak."</p>

  <p>Soruyorum: "Peki şimdi işsiz güçsüz ne yapacaksın?"</p>

  <p>"Bilmiyorum Sandor."</p>

  <p>"Evine dönmen daha iyi olur."</p>

  <p>"Yapamam. Bütün köy benimle alay eder. Hepsine çok zengin olacağım dedim. Sen bana yardım edebilsen Sandor. Bana müşteri bulsan. Çok insan tanıyorsun. Gördün işte, boya yapabiliyorum, elimden çok iş gelir. Bahçelere bakabilirim örneğin.&nbsp;Sebze ya da meyve bahçesi. Çok az paraya çalışırım. Karın tokluğuna. Eğer kampta para ödemeden kalmaya devam edebilirsem,&nbsp;tüm kazancımı karıma gönderebilirim."</p>

  <p>Jean'a geçici birkaç iş buluyorum ama ondan kurtulmam mümkün değil. Her akşam evime gelip yazı yazmama ve uyumama engel oluyor. Bana, karısının ve çocuklarının mektuplarını okuyor. Ülkesinden, kendi insanlarıyla yaşamamanın sıkıntısından söz ediyor.</p>

  <p>Neredeyse hiç durmaksızın ağlıyor. Tek tesellisi domuz pastırması ve patates. Karnı doyunca mülteci kampına uyumaya gidiyor, ranzalı yatakhanelerde alışkanlıklar edinmiş, kıdemli olması onu artık lider yapmış.</p>

  <p>Nihayet Jean gidince yazmaya koyuluyorum.</p>
</body>
</html>
