<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: center;"><i>Onlar</i></h2>

  <h2 class="sigil_not_in_toc"><br /></h2>

  <p class="ilk">Yağmur yağıyor. Soğuk, ince yağmur evlerin, ağaçların, mezarların üzerine yağıyor. ONLAR beni görmeye geldiklerinde, çürümüş yüzlerinden yağmur kayıp akıyor. ONLAR bana bakıyor ve soğuk yoğunlaşıyor, beyaz duvarlarım beni korumaz oluyor.&nbsp;Bu duvarlar beni hiç koruyamadı. Güçleri bir yanılgı, beyazlıkları saf değil.</p>

  <p>Dün ansızın, sebepsiz yere beklenmedik bir mutluluk duygusuna kapıldım. Bu duygu yağmuru, sisleri aşıp bana erişti; gülümsüyor, ağaçların üzerinden süzülüyor; dans ederek beni kuşatıyordu.</p>

  <p>Tanıdım bu duyguyu.</p>

  <p>Çok eskilerden çıkıp gelmiş: Çocukluğum ve ben aynıyken. Ben oyum, henüz altı yaşındaydım, Ay'a bakarak bahçede düş&nbsp;kuruyorum.</p>

  <p>Şimdilerde yorgunum. Geceleri başıma çöreklenenler beni öylesine yoruyor ki. Bu gece kaç kişi olurlar acaba? Tek kişi mi&nbsp;gelir? Kalabalık mı olurlar?</p>

  <p>En azından bir yüzleri olsaydı... Ama ONLAR'ın hepsi şekilsiz ve uçucu. İçeriye giriyorlar. Ayakta duruyorlar ve bana bakarak, "Neden ağlıyorsun? Hatırlasana!" diyorlar.</p>

  <p>"Neyi?"</p>

  <p>Gülmeye başlıyorlar.</p>

  <p>Ben daha sonra, "Hazırım" diyorum.</p>

  <p>Gömleğimin göğüs kısmını açıyorum. ONLAR solgun, hüzünlü ellerini kaldırıyor.</p>

  <p>"Hatırlasana!"</p>

  <p>"Bilmiyorum."</p>

  <p>Solgun, hüzünlü elleri inip kalkıyor. Beyaz duvarların ardında birisi ağlıyor, "Hatırlasana!"</p>

  <p>Hafif, duman rengi bir sis evlerin, hayatın üzerinde uçuşuyor. Bir çocuk avluda oturmuş Ay'a bakıyor.</p>

  <p>Çocuk altısında, onu seviyorum.</p>

  <p>"Seni seviyorum çocuk" diyorum.</p>

  <p>Bunun üzerine çocuk sert bakışlarla beni süzüyor.</p>

  <p>"Çocuk çok uzaklardan geldim. Söylesene bana neden Ay'a bakıyorsun?"</p>

  <p>"Ay'a değil" diye sıkıntıyla cevap veriyor çocuk, "Ay'a değil, geleceğe bakıyorum ben."</p>

  <p>"Ben gelecekten geldim" diyorum ona yavaşça, "gelecekte çamurlu, ölü tarlalar var yalnızca."</p>

  <p>"Yalan söylüyorsun, yalan söylüyorsun. Gelecekte para, ışık, aşk var. Her yanda çiçekli bahçeler."</p>

  <p>"Ben oradan geldim. Çamurlu, ölü tarlalar var yalnızca."</p>

  <p>Çocuk beni tanıyor ve başlıyor ağlamaya.</p>

  <p>Bu onun son ılık gözyaşları. Onun da üzerine yağmaya başlıyor yağmur. Ay kayboluyor. Sessizlik ve gece bana sokulup soruyor: "Çocuğa ne yaptın?"</p>

  <div>
    <br />
  </div>

  <div>
    <br />
  </div>

  <p class="ilk">Yorgunum. Dün akşam, yine bira içerek yazdım. Cümleler kafamda fır dönüyor. Sanırım yazı yazmak beni yok edecek.</p>

  <p>Her zamanki gibi otobüse biniyorum. Gözlerim kapalı. İlk köye varıyoruz.</p>

  <p>Gazeteleri dağıtan yaşlı kadın paketini almaya geliyor. Sabahları saat yediden önce, köyde yaşayanlara gazetelerini dağıtmak zorunda.</p>

  <p>Kucağında çocuğuyla genç bir kadın otobüse biniyor.</p>

  <p>Fabrikada çalışmaya başladığımdan beri, bu duraktan kimse otobüse binmez.</p>

  <p>Bugün, bir kadın otobüse bindi ve bu kadının adı Line.</p>

  <p>Düşlerimin Line'i değil, beklediğim Line hiç değil, ama gerçek Line, tüm çocukluğumu zehirleyen yedibela gerçek Line bu, karşımda. Erkek kardeşinin eski giysilerini giydiğimi fark eden&nbsp;ve bunu herkese yayan kız. Bana, reddetmeyi çok istediğim ama&nbsp;reddedemediğim çörekleri ve reçelli ekmekleri veren Line. Ama&nbsp;teneffüslerde karnım çok aç olurdu.</p>

  <p>Annesiyle babasının ona söylediği gibi, yoksullara yardım edilmesi gerektiğini bilen Line. Ben de onun seçtiği yoksuldum.</p>

  <p>Onu daha yakından inceleyebilmek için otobüsün ortasına doğru ilerliyorum. Line'i görmeyeli on beş yıl oluyor. Çok değişmemiş. Hâlâ solgun ve zayıf. Saç rengi eskiye oranla biraz koyulaşmış, ensesinde bir lastikle toplamış. Line makyaj yapmamış:&nbsp;Giysileri de modaya uygun değil, hatta güzel bile değil. Hayır,&nbsp;Line'in güzellikle yakından uzaktan ilgisi yok.</p>

  <p>Otobüsün penceresinden boşluğa bakıyor, sonra bakışlarını bir an için bana çevirip hemen uzaklaştırıyor.</p>

  <p>Babamı, babasını yani babamızı ve öz annemi de öldürdüğümü kesinlikle biliyordur.</p>

  <p>Line beni tanımamalı. Beni adam öldürmekten ihbar edebilir. Üzerinden on beş yıl geçti, zaman aşımına uğramış olabilir mi? Hem nereden bilecek? Aynı babadan olduğumuzu biliyor mu? Babamız bir mi? Öldü mü?</p>

  <p>Bıçak uzundu uzun olmasına ama, adamın vücuduna saplanırken büyük bir dirençle karşılaşmıştı. Var gücümle bastırmıştım gerçi ama daha on iki yaşındaydım, kötü beslenme yüzünden çelimsizdim, narindim. Anatomi bilgim hiç olmadığı için, belki de hiçbir hayati organa zarar vermemiştim.</p>

  <p>Fabrikaya vardığımızda otobüsten indik.</p>

  <p>Sosyal danışman Line'i bekliyordu, onu kreşe götürdü.</p>

  <p>Atölyeye girip makinemi çalıştırdım, makinem hiç çalışmadığı gibi işe koyuldu. "Line burada, Line geldi!" diye adeta şarkı söyleyip uçuyordu.</p>

  <p>Dışarıda ağaçlar dans ediyor, rüzgâr esiyor, bulutlar koşuyor, güneş parlıyordu; adeta bir ilkbahar sabahı.</p>

  <div>
    <br />
  </div>

  <div>
    <br />
  </div>

  <p class="ilk">Demek beklediğim oydu! Bunu bilememişim. Bilinmedik, güzel, gerçekdışı bir kadını beklediğimi sanmışım. Ve on beş yıllık ayrılıktan sonra gelen gerçek Line'di. Başka bir şehirde, başka bir&nbsp;ülkede, doğduğumuz köyden çok uzaklarda buluşmuştuk.</p>

  <p>Zaman çok çabuk geçti. Öğlen olunca fabrikanın kantinine yemeğe gittim. Kuyruğa girip yavaşça ilerlerdik. Line tam önümde. Kahve ve bir küçük somun alıyor kendine. Tıpkı benim&nbsp;de yeni geldiğim zaman, bu yabancı ülkenin yemeklerine alışamadığımdaki gibi. Her şey yavan ve tatsız gelirdi.</p>

  <p>Line kenarda bir masa seçiyor. Ben de onun tam karşısında başka bir masaya yerleşiyorum. Başım önümde, yemeğimi yiyorum. Ona bakmaktan korkuyorum. Yemeğim bittiğinde yerimden kalkıyor ve tepsimi geri götürüp kahve almaya gidiyorum.&nbsp;Line'in masasının yanından geçerken okuduğu kitabın ne olduğuna göz atıyorum. Kitap ne bizim dilimizde, ne bu ülkenin dilinde yazılmış. Sanırım Latince.</p>

  <p>Ben de okur numarası yapıyorum, ama dikkatim dağınık, yalnızca Line'e bakmak istiyorum. O, gözlerini kitaptan kaldırınca ben bakışlarımı kaçırıyorum. Line ara sıra uzun uzun pencereden dışarıya bakıyor ve ondaki derin değişimin ne olduğunu&nbsp;fark ediyorum: Bakışları. Çocukluğumdaki Line'in alaycı, mutlu&nbsp;gözleri vardı; şimdiki Line'in gözleri buğulu, hüzünlü; tıpkı tanığım tüm sığınmacılarınki gibi.</p>

  <p>Saat öğlen birde fabrikaya dönüyoruz. Line benim bir kat üstümdeki atölyede çalışıyor.</p>

  <p>Akşamları fabrikadan çıktığımızda bir otobüs bizleri bekler. Line'in kreşe koşup çocuğuyla geri geldiğini görüyorum. Line&nbsp;şoföre yakın oturuyor, ben ise biraz daha geride ama uzak sayılmam.</p>

  <p>Line bu sabah otobüse bindiği köyde araçtan iniyor. Ben de arkasından; onu izliyorum. Köyün küçük bakkalına giriyor, ben&nbsp;de giriyorum. Parmağıyla neler istediğini işaret ediyor: Süt, makarna, reçel. Bu ülkenin dilini bilmiyor demek. Veya çocukluğumun geveze kızı dilsiz olmuş.</p>

  <p>Bir paket sigara alıp sokakta Line'i izliyorum. Bu kez beni kesinlikle fark etmiş olmalı. Ama konuşmuyor. Kilisenin yanındaki iki katlı eve giriyor. Giriş katının penceresinden içeriye bakıyorum. Işık var. Bir adam masasının başına oturmuş, kitaplarına gömülmüş. Evin diğer bölümleri karanlık.</p>

  <p>Ormana uzanan bir geçit keşfediyorum. Küçük tahta köprüyü geçip evlerin arka cephelerine ulaşana dek patikayı izliyorum. Çimenlere oturup Line'in evinin hangisi olduğunu kestirmeye çalışıyorum. Buldum sanırım ama emin değilim. Dere ve bahçeler var evlerle aramda. Arka odalarda kıpırdayan gölgeleri&nbsp;görüyorum, hepsi bu; kimseyi tanımam mümkün değil.</p>

  <p>Bir şeyler görebilmek için bir dürbün almalıyım diye düşünüyorum.</p>

  <p>Yeniden evin önündeyim. Adam hâlâ masa başında. Line de odada, bir koltuğa oturmuş, bebeğe biberonla mama veriyor. Bebek kız mı erkek mi bilmiyorum, ama Line'in bir kocası olduğundan eminim.</p>

  <div>
    <br />
  </div>

  <div>
    <br />
  </div>

  <p class="ilk">Eve otobüsle dönmeye karar veriyorum. Çok bekliyorum. Akşamları otobüs seferlerinin sayısı azalıyor. Eve vardığımda saat neredeyse on olmuş.</p>

  <p>Jean kapının önünde bekliyor. Basamaklarda uyuyakalmış.</p>

  <p>Jean, "Neredeydin?" diye soruyor.</p>

  <p>Ben: "Efendim? Sana hesap mı vermem gerekiyor? Ne arıyorsun burada? Yeter artık, çevremdeki herkes bokunu çıkardı işin."</p>

  <p>Jean ayağa kalkıp alçak sesle: "Seni bekledim. Çevirmene ihtiyacımız var."</p>

  <p>Kapıyı açıp mutfağa giriyorum: "Çekil git başımdan. Saat geç oldu. Uyumak istiyorum."</p>

  <p>"Karnım aç" diyor.</p>

  <p>"Bana ne!"</p>

  <p>Onu merdivenlere doğru itiyorum.</p>

  <p>Jean: "Eve önümüzdeki duruşmada seni görmek istiyor. Yabancılar, sığınmacılar ve bizimle ilgili tüm sorunlarla o uğraşıyor. Durmadan senin hakkında sorular soruyor."</p>

  <p>"Öldüğümü söyle ona!"</p>

  <p>"Ama bu doğru değil Sandor. Ölmedin ki sen."</p>

  <p>"O anlar" diyorum.</p>

  <p>Jean soruyor: "Neden bu kadar kötü davranıyorsun Sandor?"</p>

  <p>"Kötü değilim, yorgunum. Beni rahat bırak."</p>

  <div>
    <br />
  </div>

  <div>
    <br />
  </div>

  <p class="ilk">Dürbün satın alıyorum. Bir de bisiklet. Böylece otobüs beklemem gerekmeyecek. Canım ne zaman isterse, gece ya da gündüz, Line'in köyüne gidebileceğim. Şehre altı kilometre.</p>

  <p>Artık Line'i takip etmiyorum. Şehre otobüsle dönüyorum. Köyde iniyor ve beni görmüyor.</p>

  <p>Kantin dışında tabii.</p>

  <p>Dürbünü alıp gece geç saatlerde Line'e bakmaya gidiyorum. Görülecek pek bir şey de yok.</p>

  <p>Line bebeği küçük yatağına yatırıyor, sonra kocasıyla kendisi büyük yatağa geçip ışığı söndürüyor.</p>

  <p>Kimi zaman, Line pencereye çıkıyor, bana bakarak sigara içiyor, ama beni görmüyor tabii; karşısında orman var yalnızca.</p>

  <p>İçimden ona burada olduğumu, ona baktığımı, bu yabancı dünyada onu sakındığımı söylemek geçiyor. Ayrıca ona korkmaması gerektiğini ve benim yani erkek kardeşinin onu tüm kötülüklerden koruyacağını da söylemek istiyorum.</p>

  <p>Bir yerde duydum ya da okudum: Firavunlar döneminde ideal evlilik, kız ile erkek kardeşler arasında gerçekleşirmiş. Bence de öyle, gerçi Line ile benim annem ayrı ama. Zaten başka kız&nbsp;kardeşim yok ki.</p>

  <div>
    <br />
  </div>

  <div>
    <br />
  </div>

  <p class="ilk">Cumartesi geldi çattı. Cumartesi günleri fabrikada çalışılmaz. Bisikletime atlayıp Line'in köyüne gidiyorum. Kâh evin ön tarafında, kâh orman tarafından çifti gözlüyorum. Line giyinip küçük çantasını alıyor. Otobüs durağında bekliyor. Şehre gidiyor.</p>

  <p>Otobüsün ardından pedal çeviriyorum. Yokuş aşağı. Aynı anda Merkez Meydanı'na varıyoruz. Line iniyor. Bir kuaför&nbsp;dükkânına giriyor. Ben Merkez Meydanı'na bakan bistrolardan&nbsp;birinde, cam kenarına oturup bekliyorum.</p>

  <p>İki saat sonra Line çıkıyor, elinde bir sürü paket. Saçlarını değiştirmiş. Saçları artık kısa ve kıvırcık, neredeyse Yolande'ınki&nbsp;gibi. Bu kesimin ona hiç yakışmadığını bir ara söylemeliyim.</p>

  <p>Tahmin ettiğim gibi, otobüse biniyor. Bisikletle onu izliyorum. Köye kadar ama yokuş yukarı tırmanmak zor olduğu için ondan çok sonra varıyorum.</p>

  <p>O cumartesi Yolande'a gitmeyi unutuyorum. Seyredecek ilginç bir şey olmamasına rağmen, saat sekize kadar Line'leyim. Eve vardığım zaman, yiyecek almadığımı fark ediyorum, buzdolabım tamtakır. Hâlâ Yolande'ın kapısını çalabilirim ama, bistroya gidip ülkemin insanlarınla yemek yemeği yeğliyorum.</p>

  <p>Tabii Jean da burada. Dillerini anlamadığım kimi sığınmacılarla oturmuş bira içiyor.</p>

  <p>Jean onlara, "Bu benim en yakın arkadaşım. Otursana Sandor. Hepsiyle dostum" diyor.</p>

  <p>Dostlarının tek tek ellerini sıkıp Jean'a soruyorum: "Birbirinizle nasıl anlaşıyorsunuz?"</p>

  <p>Jean gülerek, "Kolay. İşaretle" diyor.</p>

  <p>Garsona eliyle sekiz işareti yapıyor: "Bira!"</p>

  <p>Bana doğru eğilip, "Sekiz biranın parasını ödersin değil mi?" diye soruyor.</p>

  <p>"Elbette. Sekiz tane de patatesli sosis" diyorum.</p>

  <p>Garson sosis tabaklarını getiriyor. Cüzdanımı masanın üzerine koyunca konuklarım beni alkışlamaya başlıyor. Gürültüyle yiyip bira üstüne bira sipariş ediyorlar.</p>

  <p>İşte tam o anda karşımda Yolande beliriyor. Adeta bir sis perdesinin ardında. Onu görebiliyorum. Çok içmişim ve içeride sigara dumanı çok yoğun.</p>

  <p>Yolande'a, "Otur" diyorum.</p>

  <p>"Hayır. Gel! Yemek pişirdim."</p>

  <p>"Ben yedim. Otur sosis yesene. Herkes dostumuz bu masada."</p>

  <p>Yolande, "Sarhoşsun. Seni götürmemi ister misin?" diye soruyor.</p>

  <p>"Hayır Yolande. Burada kalıp içmek istiyorum."</p>

  <p>Devam ediyor: "Ülkenden insanlar geldiğinden beri çok değiştin, eskisi gibi değilsin."</p>

  <p>"Evet Yolande çok değiştim. Eskisi gibi olabilir miyim, hiç bilmiyorum. Bunu anlayabilmek için bir süre görüşmememiz en&nbsp;doğrusu olacak."</p>

  <p>"Ne kadar bir süre?"</p>

  <p>"Bilmiyorum. Belki birkaç hafta, belki birkaç ay."</p>

  <p>"Pekiyi. Bekleyeceğim seni."</p>

  <div>
    <br />
  </div>

  <div>
    <br />
  </div>

  <p class="ilk">En önemli soru şu: Line ile nasıl tanışmalıyım?</p>

  <p>İlginçtir, ne atölye şefi ne sosyal görevli Line'le anlaşamadıkları zaman beni çeviri yapmam için çağırıyor. Şu gerçeği de göz ardı etmemek gerek, fabrikadaki iş öylesine kolay ki, bir sağır ve&nbsp;dilsize bile anlatılabilir.</p>

  <p>İkinci kez, Line'in dilsiz olabileceğini söylüyorum. Öylesine az konuşuyor ki. Aslında sanırım hiç kimseyle konuşmuyor.</p>

  <p>Geriye bir tek kantinde ona yanaşmak kalıyor.</p>

  <p>Genellikle kadınlarla çok çabuk iletişim kurarım. Ama Line'e yaklaşmaktan korkuyorum. Reddedilmekten ölesiye çekiniyorum.</p>

  <p>Sonunda bir gün kararımı veriyorum. Kahvemle masasının önünden geçerken duruyorum. Anadilimizde ona soruyorum:&nbsp;"Bir kahve daha ister misiniz?"</p>

  <p>Gülümsüyerek: "Hayır, sağ olun. Ama oturun. Ülkemden olduğunuzu bilmiyordum. Bu yüzden mi beni izlediniz?"</p>

  <p>"Evet bu yüzden. Ülkemden gelen herkes ilgimi çeker. Yardım etmek isterim."</p>

  <p>"Yardımınıza ihtiyacım olduğunu sanmıyorum. Kimsiniz siz?"</p>

  <p>"Eski bir sığınmacı. On beş yıldır burada yaşıyorum. Adım, Sandor Lester."</p>

  <p>Sandor ismini severim. Babamın ismi."</p>

  <p>"Babanız kaç yaşında?"</p>

  <p>"Ne önemi var? Yakında altmış yaşında olacak. Bu sizi neden ilgilendiriyor?"</p>

  <p>"Annemle babam savaş sırasında öldü. Sizinkiler de öldü mü diye merak etmiştim."</p>

  <p>"Hayır, ikisi de hayatta neyse ki. Size ve annenizle babanıza üzüldüm Sandor. Benim adım Caroline ama bu ismi pek sevmem,&nbsp;kocam bana Carole der."</p>

  <p>"Ben size Line diyeceğim."</p>

  <p>Gülümsüyor: "Çocukluğumda bana Line derlerdi."</p>

  <p>Ve sonra soruyor: "Bu ülkeye nasıl katlanıyorsunuz?"</p>

  <p>"İnsan alışıyor."</p>

  <p>"Ben alışamayacağım. Asla."</p>

  <p>"Oysa alışmalısınız. Sığınmacısınız. Kendi isteğinizle buradasınız. Geriye de dönemezsiniz artık."</p>

  <p>"Hayır ben sığınmacı değilim. Kocam bu ülkede araştırmalarıyla ilgili bir burs kazandı. Fizikçidir. Bir yıl kadar burada yaşayıp geri döneceğiz. Dönünce, öğrenimimi tamamlayarak Latince ve Yunanca dersleri vereceğim. Bu arada bir yıl boyunca fabrikada çalışacağım. Kocamın bursu tüm masraflarımızı karşılamaya yetmiyor. Ülkede kalabilirdim ama kocam çocuğumuzdan ayrı kalmak istemedi. Tabii benden de."</p>

  <p>Line'i makinesinin başına götürüyorum: "Korkmayın bir yıl çabuk geçer. Ben on yıldır burada çalışıyorum."</p>

  <p>"Korkunç. Ben katlanamazdım."</p>

  <p>"Kimse katlanamıyor ama ölen de yok. Arada bir ne yazık ki çıldıranlar oluyor."</p>

  <p>Akşam, otobüste Line'i bekliyorum. Bebeğiyle geliyor. Erkek mi kız mı diye soruyorum.</p>

  <p>"Küçük kızım bu benim. Beş aylık. Adı Violette. Rica ederim artık beni izlemeyi bırakın."</p>

  <div>
    <br />
  </div>

  <div>
    <br />
  </div>

  <p class="ilk">Ertesi gün kantinde, yemek tepsimle, Line'in masasına gidiyorum. Karşısına oturup, "Artık sokakta sizi izlemiyorum. Ama belki birlikte yemek yiyebiliriz" diyorum.</p>

  <p>"Her gün mü?"</p>

  <p>"Neden olmasın? Aynı ülkenin vatandaşları değil miyiz? Kimse buna şaşırmaz."</p>

  <p>"Kocam kıskançtır."</p>

  <p>"Haberi bile olmaz. Bana ondan bahseder misiniz?"</p>

  <p>"Adı Koloman. Araştırmacı. Her sabah şehre inip akşamları eve geç dönüyor. Evde de çok çalışıyor."</p>

  <p>"Ya siz? Burada sıkılmıyor musunuz? Dışarı çıkmıyorsunuz, arkadaşınız yok."</p>

  <p>"Nereden bildiniz?"</p>

  <p>Gülüyorum: "Sizi izledim ya. Haftalardır sizi incelemeye aldım."</p>

  <p>"Akşamları da mı? Evde de mi?"</p>

  <p>"Evet, pencereden. Dürbünle. Beni bağışlayın."</p>

  <p>Line kızarıyor ve hızla, "Ev işleri, çocuk, fabrikada çalışmak, alışveriş yapmak derken sıkılmaya pek vaktim kalmıyor" diyor.</p>

  <p>"Kocanız size yardım etmiyor mu?"</p>

  <p>"Zamanı yok. Cumartesi öğleden sonra kızımıza bakıyor; ben de şehre alışverişe gidiyorum. Köyde her aradığımızı bulamıyoruz."</p>

  <p>Sözünü kesiyorum: "Kuaför bile yok. Saçlarınıza yazık ettiniz doğrusu. Bu saç size hiç yakışmıyor."</p>

  <p>Kızıyor: "Bu sizi ilgilendirmez."</p>

  <p>"Haklısınız. Özür dilerim. Devam edin."</p>

  <p>"Neye devam edeyim?"</p>

  <p>"Kocanız cumartesi öğleden sonra bebeğe bakıyor..."</p>

  <p>"Bakmak demeyelim de... Bebeği çalışma odasında yanına alıyor ve onun yanında işlerine devam ediyor demek daha doğru olur. Violette ağlarsa, onun için daha önceden hazırladığım çayı içiriyor.&nbsp;Hepsi bu. Bezini değiştirmez, sallamaz, bırakır ağlasın... Bebeklerin&nbsp;ağlamaları gerektiğini ve bunun onlara iyi geldiğini düşünüyor."</p>

  <p>Line başını eğiyor, gözleri yaşlı. Bir anlık sessizlikten sonra, "Tüm bunlar sizin için zor olmalı" diyorum.</p>

  <p>Başını iki yana sallıyor: "Uzun sürmeyecek. Yaz başında dönmüş olacağız."</p>

  <p>"Hayır!"</p>

  <p>Bu sözcüğü ağzımdan kaçırıyorum. Line şaşkınlıkla, "Nasıl? Hayır yani?" diye soruyor.</p>

  <p>"Bağışlayın. Tabii geri döneceksiniz. Ama gidişinize katlanmam çok zor olacak."</p>

  <p>"Neden?"</p>

  <p>"Uzun hikâye. On beş yıl önce terk etmek zorunda kaldığım bir kıza çok benziyorsunuz."</p>

  <p>Line gülümsüyor: "Sizi anlıyorum. Ben de eskiden kendi yaşlarımdaki bir oğlana âşıktım. Bir gün ortadan kayboldu. Annesiyle birlikte şehre gitmiş. Bir daha haber alamadık onlardan."</p>

  <p>"İkisinden de mi?"</p>

  <p>"Evet, her ikisinden de. Zaten annesi kötü yola düşmüş bir kadındı. Gittikleri günü çok iyi hatırlıyorum, babam o gece eve&nbsp;dönerken saldırıya uğramış. Mezarlıktan geçerken bir serseri&nbsp;ona saldırıp cüzdanını çalmış. Babam eve kadar zar zor yürüyebilmiş, annem yarasını tedavi etmişti. Babamın hayatını annem kurtardı."</p>

  <p>"Tobias'ı bir daha hiç görmediniz mi?"</p>

  <p>Line gözlerimin içine bakarak: "İsminin Tobias olduğunu size söylemedim ki?"</p>

  <p>Gözlerimizi birbirimizden ayırmıyoruz. Söze önce ben başlıyorum: "Seni hemen tanıdım Line, beni anlıyor musun? Daha otobüse bindiğin ilk gün."</p>

  <p>Line'in rengi her zamankinden daha da soluklaşıyor. Fısıldıyarak, "Tobias gerçekten sen misin? Neden ismini değiştirdin?" diye soruyor.</p>

  <p>"Çünkü hayatımı değiştirdim. Hem ismim bana anlamsız geliyordu."</p>

  <p>Ertesi sabah Line otobüse biniyor. Arka tarafta, benim yanıma oturuyor. Neredeyse yalnızız, çok az yolcu var bizim dışımızda. Kimse bize bakmıyor, kimse bizimle ilgilenmiyor.</p>

  <p>Line: "Sizden... senden kocama söz ettim. Koloman'a. Fabrikada yalnız olmayışıma sevindi. Ona biraz da yalan söyledim. Annenden söz etmedim örneğin. Uzaktan akraba olduğumuzu,&nbsp;büyük şehirde yaşadığını ve savaşta aileni yitirdiğini söyledim.&nbsp;Tanışmak istiyor, seni bize davet etmemi istedi benden."</p>

  <p>Ben: "Hayır, hemen değil. Biraz beklemeliyiz."</p>

  <p>"Beklemek mi? Neyi?"</p>

  <p>"Birbirimizi yeniden tanıyana kadar beklememiz lazım."</p>

  <p>Öğlenleri birlikte yemek yiyoruz. Her öğlen. Sabahları otobüste birlikte yolculuk ediyoruz. Her sabah. Her akşam.</p>

  <p>Bir tek hafta sonları acı çekiyorum, çünkü çalışmıyoruz. Line'den cumartesi alışverişlerini birlikte yapma iznini kopartıyorum. Merkez Meydanı'nda onu bekliyorum. Dükkânları birlikte dolaşıyoruz. Paketlerini taşıyorum. Sonra sığınmacıların&nbsp;uğrak yeri olan bistroda kahve içmeye gidiyoruz. Ve Line otobüse binip kocasına, çocuğuna gidiyor. Artık onu izlemiyorum.</p>

  <p>Her gece, gidip kocasının yanına yattığını bilmek beni çıldırtıyor.</p>

  <div>
    <br />
  </div>

  <div>
    <br />
  </div>

  <p class="ilk">Geriye pazar günlerini doldurmak kalıyor. Line'e, onu her pazar saat üçte, orman yolundaki tahta köprüde bekleyeceğimi söylüyorum. Eğer çocuğunu gezdirmek isterse orada olacağım.</p>

  <p>Her pazar onları bekliyorum, her pazar geliyorlar.</p>

  <p>Küçük kızıyla dolaşıyoruz. Kış olduğu için, Violette'i kimi zaman kızağa oturtuyor. Kızağı çekerek küçük bir tepeye çıkartıyorum, Line ile Violette kayarak iniyorlar; ben aşağı inip onları bekliyorum.</p>

  <p>Böylece Line'i görmediğim gün yok. Vazgeçilmez oldu benim için.</p>

  <p>Fabrikadaki günlerim neşeyle doluyor, sabahları uyanmak büyük mutluluk, otobüs yolculuğu dünyanın çevresinde seyahat; Merkez Meydanı, kâinatın merkezi.</p>

  <p>Line babasını öldürmeye çalıştığımı bilmiyor, babamın onun da babası olduğunu bilmiyor. Bu durumda Line'e evlenme teklifinde bulunabilirim. Burada kimse kardeş olduğumuzu bilmiyor, Line de tabii, hiç engelimiz yok.</p>

  <p>Çocuk yapmayız, gerek yok. Hem Line'in bir çocuğu var zaten, ben çocuklardan nefret ederim. Koloman geri döneceği zaman çocuğu yanında geri götürebilir. Böylece Violette'in bir ailesi, ülkesi ve gereken her şeyi olur.</p>

  <p>Line yanımda olsun bana yeter. Evime yerleşsin. Daire artık tertemiz.</p>

  <p>Çalışma odası yapmayı düşündüğüm yeri boşaltıp toparlıyorum, çocuk odası haline getiriyorum; kim bilir belki Line ansızın gelir benimle birlikte yaşar.</p>

  <div>
    <br />
  </div>

  <div>
    <br />
  </div>

  <p class="ilk">Öğlen yemeklerinden sonra, kimi zaman Line ile satranç oynuyoruz. Hep ben kazanıyorum. Beşinci kez kazandığımda, Line, "Herhangi bir konuda daha başarılı olman gerek" diyor.</p>

  <p>"Yani?"</p>

  <p>Line sinirleniyor: "Okulda aynı düzeydeydik. Aradan epey zaman geçti. Ben dil öğretmeni oldum, sen basit bir işçi olarak&nbsp;kaldın."</p>

  <p>"Yazıyorum" diyorum. "Bir kitap üzerine çalışıyorum, bir de günlüklerim var."</p>

  <p>"Zavallı Sandor sen kitap nedir bilmezsin. Hangi dilde yazıyorsun?"</p>

  <p>"Bu ülkenin dilinde yazıyorum. Yazdıklarımı okuyamazsın."</p>

  <p>"İnsanın anadilinde yazması bile zorken. Başka bir dilde nasıl yazıyorsun?"</p>

  <p>"Deniyorum, hepsi bu. Tutar ya da tutmaz, benim için önemi yok."</p>

  <p>"Gerçekten mi? Hayatının sonuna kadar işçi kalmak, senin için fark etmez mi?"</p>

  <p>"Seninle fark eder. Sensiz hiçbir şey fark etmez bana."</p>

  <p>"Beni korkutuyorsun Tobias."</p>

  <p>"Sen de beni korkutuyorsun Line."</p>

  <div>
    <br />
  </div>

  <div>
    <br />
  </div>

  <p class="ilk">Arada bir Cumartesi geceleri Yolande'a gidiyorum. Line'in kocasıyla birlikte aynı yatakta yatmasından da, bistroya gitmekten de bıktım artık.</p>

  <p>Yolande şarkı söyleyerek yemek pişiriyor, bana buzlu bir viski koyuyor, ben gazete okuyorum. Sonra, karşılıklı, sessizce&nbsp;yemek yiyoruz. Birbirimize anlatacak pek bir hikâyemiz yok. Yemekten sonra, eğer ben becerebilirsem, sevişiyoruz. Pek sevişemiyorum artık. Bir an önce evime dönüp yazı yazmak istiyorum.</p>

  <p>Buranın dilinde yazdığım garip hikâyeleri bıraktım artık, anadilimde şiirler yazıyorum. Bu şiirler Line'e ithaf ediliyor elbette. Ama ona göstermeye cesaretim yok. İmlama güvenemiyorum, Line'in benimle dalga geçeceğini hayal ediyorum. İçerikleriyle tanışmasına gelince, bunun için henüz çok erken.&nbsp;Kantinde masasına oturmamı yasaklayabilir, pazar gezmelerini iptal edebilir.</p>

  <p>Aralık ayında bir cumartesi günü Line bana, "Noel'de annemle babamı ziyarete gideceğim. Yortu gecesini bizimle birlikte geçirebilirsin. Koloman uzun zamandır seninle tanışmak istiyordu" diyor.</p>

  <p>"Olabilir. Belki gelirim."</p>

  <p>Pazartesi sabahı Line, kocasının benim de Noel yemeğine katılmamı istediğini söylüyor.</p>

  <p>"Sevgilini de getirebilirsin."</p>

  <p>Başımı iki yana sallıyorum, "Sevgilim olsaydı cumartesi günlerimi, pazar öğleden sonralarımı seninle birlikte geçirmezdim. Bir dostumla gelirim."</p>

  <p>Yolande'a, Jean ile kendi ülkemizin insanlarının evine davetli olduğumu söylüyorum. Jean'ı alıyorum yanıma, büyük fizikçiyle benim ülkemin zırcahil vatandaşı bakalım Noel yemeğinde aynı masada ne yapar?</p>

  <p>Yanılmışım.</p>

  <p>Koloman bizi içtenlikle karşılıyor. Jean'ı mutfağa buyur edip bira ikram ediyor.</p>

  <p>Bu evi dışarıdan o kadar çok seyrettim ki, nihayet içeride olmak beni çok mutlu ediyor. Sokak tarafında bir oda, bahçe ve&nbsp;orman tarafında ikinci oda. İkisinin ortasında mutfak. Banyo&nbsp;yok. Merkezi ısıtma da. Odalar kömürle, mutfak odun sobasıyla ısınıyor.</p>

  <p>Line benim evimde burada olduğundan çok daha rahat eder diye düşünüyorum.</p>

  <p>Genelde, Koloman'ın çalışmalarını sürdürdüğü ön taraftaki odada sofrayı kurar. Kocası masayı boşaltmış, kitaplarını kaldırılmış.</p>

  <p>Çam ağacı süslenmiş, dibinde hediyeler. Violette ağacın yanında oynuyor.</p>

  <p>Koloman mumları yakıyor. Çocuğa hediyeleri veriliyor. Henüz altı aylık olduğu için farkında bile değil. Ben pelüş bir kedi aldım. Jean da kendi yaptığı tahta topacı veriyor.</p>

  <p>Line bebeği biberonla beslerken, "Violette uyuduğu zaman yemek yeriz. Daha rahat olur" diyor.</p>

  <p>Koloman bir şişe beyaz şarap açıp herkese dolduruyor ve kadeh kaldırıyor: "Mutlu Noeller!"</p>

  <p>Hiç Noel ağacım olmadı diye düşünüyorum. Belki Jean da aynı şeyi düşünüyordur.</p>

  <p>Line bebeği arka odaya yatırıyor, hemen sonra yemeğe başlıyoruz. Pilavlı ördek ve sebzeler. Her şey çok lezzetli.</p>

  <p>Yemekten sonra hediyelere geçiyoruz. Jean'a çok bıçaklı, şarap açacağı ve konserve açacağı da olan bir çakı. Çok mutlu oluyor. Bana da Line'den bir dolmakalem... Bu hediye hakkında ne düşünmeliyim? İyi şeyler değil. Benimle dalga geçiyor.</p>

  <p>Koloman bana dönerek, "Carole bana yazdığınızı söyledi" diyor.</p>

  <p>Line'e bakıyorum, ateş başıma vuruyor, yüzüm kızarmış olmalı.</p>

  <p>"Evet ama yalnız kurşunkalemle" diyorum aptalca.</p>

  <p>Konuyu değiştirmek için Line'e hediyesini veriyorum hemen, Jean'ın ve benim hediyemizi, bir likör takımı: Sürahisi ve kadehleri var. Tabii parasını ben verdim.</p>

  <p>Line masayı toplamaya başlıyor. Ona yardım ediyorum. Bulaşıklar için su ısıtıyoruz; Line yıkıyor, ben kuruluyorum. Biz çalışırken yan odadan kahkahalar yükseliyor. Jean ve Koloman birbirlerine fıkra anlatıyor.</p>

  <p>Odaya girip, "Jean gitmemiz gerek. Son otobüs on dakika sonra kalkacak" diyorum.</p>

  <p>Koloman'ın yanında Line'i yanağından öpüyorum.</p>

  <p>"Sevgili yeğenim bu harika gece için çok teşekkürler."</p>

  <p>Jean Line'in elini öpüyor.</p>

  <p>"Sağ ol, çok sağ ol Koloman. Hoşça kal."</p>

  <p>Koloman: "Yeniden görüşmek üzere. Çok sevindim."</p>

  <div>
    <br />
  </div>

  <div>
    <br />
  </div>

  <p class="ilk">Noel ile yeni yıl arasında fabrika bir hafta tatile giriyor. Birlikte yolculuk yok, öğlen yemekleri yok. Bayramdan önce Line'e, "Her gün öğleden sonra saat üçte köprüde olacağım" demiştim.</p>

  <p>Hava çok soğuk değilse bisikletle gidiyorum. Kar yağdığı zaman otobüse biniyorum. Birkaç saat köprüde bekleyip eve dönünce şiirler yazıyorum.</p>

  <p>Ne yazık ki Koloman da tatile girmiş, Line ve bebekle hep birlikte geziyorlar. Bir ağacın ardına gizlenip gözden kayboluncaya kadar onları izliyorum, eve dönüyorum. Line bisikletimi&nbsp;kesinlikle fark ediyordur.</p>

  <p>Tatil süresince bir kez olsun gelmedi Line. Bir kez olsun onunla konuşamadım.</p>

  <p>Noel gecesi Koloman bir şeyler fark etmiş olabilir mi?</p>

  <p>İş günlerini tatil günlerine tercih ediyorum artık. Ölesiye sıkılıyorum. Yolande'a uğruyorum ama evde yok; annesine gitmiş olmalı. Yakında oturuyorlar ama adreslerini bilmiyorum.</p>

  <p>Bistro da kapalı.</p>

  <div>
    <br />
  </div>

  <div>
    <br />
  </div>

  <p class="ilk">Bir akşam Paul'ün evine gidiyorum. Kapıyı Kati açıyor.</p>

  <p>"İyi akşamlar Sandor. Ne istemiştiniz?"</p>

  <p>"Özel bir şey yok. Paul ve sizinle biraz sohbet etmek istemiştim."</p>

  <p>"Paul yok. Gitti. Kayboldu. Belki ülkeye geri döndü, bilmiyorum. Vera'nın ölümünden birkaç gün sonra mutfak masasında bir mektup buldum. Mektubunda Vera'yı sevdiğini, ona çılgınca&nbsp;âşık olduğunu ve benimle birlikte tatile çıkmış olmaktan tüm hayatı boyunca pişmanlık duyacağını yazmış. Vera'nın da onu sevdiğini, birlikte tatile çıkıp Vera'yı yalnız bıraktığımız için intihar&nbsp;ettiğini düşünüyormuş.</p>

  <p>Yalnızca fısıldayabildim: "Üzgünüm. Paul olmadan başınızın çaresine bakabiliyor musunuz?"</p>

  <p>"Gayet iyiyim. Hâlâ hastanede çalışıyorum, bu ülkeden birisiyle birlikteyim artık, kız kardeşime de âşık olmayacak birisiyle."</p>

  <p>Kati kapıyı sertçe kapatıyor. Eşikte, öylesine birkaç dakika kalakalıyorum. Bir zamanlar Vera'nın bana âşık olduğunu düşünmüştüm. Yanılmışım. Eniştesi Paul'e âşıkmış, kız kardeşinin&nbsp;kocasına. Birden rahatlıyorum: Demek Vera'nın benden bir beklentisi olmamış.</p>

  <div>
    <br />
  </div>

  <div>
    <br />
  </div>

  <p class="ilk">Otuz bir Aralık'ta mülteci kampına gidiyorum. Yanımda kilolarca yiyecek. Büyük bir salona giriyorum. Hemen hemen her renkten insan salonu süsleyip masa hazırlıyor. Kâğıt masa örtüleri, plastik bardak tabaklar. Her yerde çam ağacı dalları.</p>

  <p>Ben içeriye girer girmez ortalık hareketleniyor, çevrem kuşatılıyor, çığlıklar yükseliyor: "Jean! Jean! Arkadaşın geldi!"</p>

  <p>Jean beni mutfak tarafındaki şeref konukları bölümüne götürüyor.</p>

  <p>"Gelmen ne büyük mutluluk Sandor!"</p>

  <p>Bildiğim ve bilmediğim diyarlardan gelen bu insanların büyük kutlamalarına katılıyorum. Müzik, dans, şarkılar. Sığınmacılar saat beşe kadar eğlenebilir, izinleri bu kadar.</p>

  <p>On birde kaçıyorum oradan. Bisikletime atlayıp birinci köye gidiyorum. Ormanın kıyısına oturuyorum. Line'in evinin tüm&nbsp;pencereleri karanlık.</p>

  <p>Az sonra kilisenin çanı on iki kez çaldı. Geceyarısı. Yeni bir yıl başlıyor. Çimenler buz tutmuş, oturuyorum; başım kollarımın arasında, ağlıyorum.</p>

  <div>
    <br />
  </div>

  <div>
    <br />
  </div>

  <p class="ilk">Sonunda tatil bitti. Line ve ben yeniden yan yanayız, neredeyse bütün gün birlikteyiz. Çalışırken bile, bizi yalnızca tek bir kat ayırıyor, dilediğim an onu görmeye gidebilirim.</p>

  <p>İlk sabah, otobüste, Line, "Beni bağışla Sandor, tek başıma evden çıkamadım" diyor. "Koloman tüm gün çalışıyordu, ben&nbsp;tam Violette'le çıkmak için hazırlandığım zaman, kendisine de&nbsp;biraz hava almanın iyi geleceğini söylüyordu."</p>

  <p>"Evet Line, sizi gördüm. Önemli değil. Neyse artık geçti gitti. Her şey eskisi gibi."</p>

  <p>Line bana harika şeyler söylüyor: "Seni özledim, evde çok sıkıldım. Koloman benimle tek kelime etmedi. Kitaplarına gömüldü. Gezmeye çıktığımız zaman da hemen hemen hiç konuşmadık. Ben de seni düşündüm. Bisikletini gördüğümde çok üzülüyordum. Peki sen, sen neler yaptın tatilde?"</p>

  <p>"Seni bekledim."</p>

  <p>Line gözlerini kaçırıp kıpkırmızı oluyor.</p>

  <p>Öğlen yemeğinde bana, "Anneni nereye bıraktığını sana hiç soramadım. Birlikte mi yola çıktınız?" diye soruyor.</p>

  <p>"Hayır ben yalnız çıktım yola. Ona ne olduğunu bilmiyorum."</p>

  <p>"Onu şehirde sokaklarda görmüşler. Kusura bakma Tobias ama sanırım annen köydeki yaşam tarzını sürdürmeye devam&nbsp;etmiş."</p>

  <p>"Başka şansı yoktu. Bu, hayatımın unutmak istediğim bölümü Line. Burada kimse nereden geldiğimi, ne badireler atlattığımı bilmiyor."</p>

  <p>"Zavallı Tobias. Affedersin! Babanın kim olduğunu bile bilmiyorsun."</p>

  <p>"Yanılıyorsun Line, kim olduğunu biliyorum. Ama bu sır."</p>

  <p>"Bana da mı söylemeyeceksin?"</p>

  <p>"Hayır. Hatta özellikle sana söylememeliyim."</p>

  <p>"Belki babanı tanıyorum diye mi?"</p>

  <p>"Evet belki tanıyorsun."</p>

  <p>Line omuzlarını silkerek, "Biliyor musun babanın şu zavallı köylülerden biri olması umurumda değil. İsimlerini bile hatırlamıyorum" diyor.</p>

  <p>"Ben de Line, ben de hatırlamıyorum isimlerini."</p>

  <div>
    <br />
  </div>

  <div>
    <br />
  </div>

  <p class="ilk">Line ve ben artık yemek yerken ya da gezerken geçmişlerimizden söz edebiliyoruz. Line anlatıyor: "Senin gittiğin yıl zorunlu öğrenimimizi tamamladık. Sonbaharda annemin şehirde oturan kız kardeşlerinden birinin yanına gittim. Ağabeyim şehirdeki parasız yatılı okuldaydı zaten. Her pazar teyzemin evinde görüşüyorduk. Annemle babam da sık sık geliyordu. Savaştan sonra, şehirde yiyecek zor bulunduğu için köyden&nbsp;malzeme getiriyorlardı. İki yıl sonra küçük erkek kardeşim de&nbsp;parasız yatılı okula başladı, şu babamın seni de yerleştirmeyi&nbsp;düşündüğü okul, hatırlarsın. Sonra üçümüz birlikte, başkentteki üniversiteye gittik. Ağabeyim avukat, küçük kardeşim doktor oldu. Eğer babamı dinlemiş olsaydın sen de başarılı olurdun. Ama sen kaçmayı, bir 'hiç' olmayı seçtin. Fabrika işçiliğini. Neden?"</p>

  <p>"İnsan ancak bir baltaya sap olamayınca yazar olabilir. Zaten olaylar böyle gelişti, başka türlü olamazdı."</p>

  <p>"Sandor bunu gerçekten mi söylüyorsun? Yazar olabilmek için 'hiç' mi olmak lazım?"</p>

  <p>"Evet buna inanıyorum."</p>

  <p>"Ben, insanın yazar olabilmesi için büyük bir kültüre sahip olması gerektiğini düşünüyorum. Sonra çok okuyup yazmış olması gerekir. Ansızın yazar olunamaz."</p>

  <p>"Çok kültürlü biri sayılmam ama çok okudum ve çok yazdım. Yazar olmak için yalnızca yazmak lazım. Tabii kimi zaman yazacak sözü kalmıyor insanın. Hatta kimi zaman da söylenecek&nbsp;sözün oluyor da, nasıl söyleyeceğini bilemiyorsun."</p>

  <p>"Peki ya en sonunda yazdıklarından geriye ne kalıyor?"</p>

  <p>"Hiç ya da hemen hemen hiç. Bir veya iki sayfa yazılı kâğıt, altında da ismim. Bu da ender oluyor, çünkü yazdıklarımın çoğunu yakıyorum. Yazılarım henüz yeterince olgunlaşmadı. İleride bir kitap yazıp yakmayacağım; imzam Tobias Horvath olacak.&nbsp;Bunu herkes mahlas sanacak, ama aslında gerçek adım bu. Line&nbsp;bunu bir tek sen biliyorsun değil mi?"</p>

  <p>"Ben de yazmak istiyorum. Ülkeye döndüğüm zaman, Violette okula başlayınca yazacağım."</p>

  <p>"Ne yazacaksın?"</p>

  <p>"Bilmem. Belki olanaksız, büyük bir aşkı yazarım."</p>

  <p>"Bu aşk neden olanaksız?"</p>

  <p>Line gülüyor: "Bilmiyorum. Henüz başlamadım."</p>

  <p>"Doğru dürüst bir kitap olmayacak bu."</p>

  <p>"Bilemezsin."</p>

  <p>"Biliyorum. Ama senin bilmediğin o kadar çok şey var ki. Hiçbir zaman bizim hikâyemizi yazamayacaksın."</p>

  <p>"Bizim bir hikâyemiz mi var?"</p>

  <p>"Evet Line bizim hikâyemiz var."</p>

  <p>"Aşk hikâyesi mi?"</p>

  <p>"Bu sana bağlı Line. Tabii eğer başka bir olanaksız aşk var ise bilemem."</p>

  <p>Line yine gülümsüyor: "Hayır yok. Ama bir tane uydurabilirim."</p>

  <p>"Uydurmaya gerek yok. Seni seviyorum Line, sen de beni."</p>

  <p>Duruyoruz. Violette pusetinde uyuyor. Bahar geldi gelecek. Karlar erimiş, çamurda yürüyoruz.</p>

  <p>Line uyuyan küçük kızına bakıyor: "Ben de seni seviyorum Sandor. Ama bir kocam var. Ve kızım."</p>

  <p>"Onlar olmasaydı beni gerçekten sever miydin? Benimle evlenir miydin?"</p>

  <p>"Hayır Tobias. Bir işçinin karısı olup fabrikada çalışmaya devam edemezdim."</p>

  <p>"Günün birinde büyük, ünlü bir yazar olup seni almaya gelseydim, benimle evlenir miydin?"</p>

  <p>Line: "Hayır Tobias. Senin ünlü bir yazar olma düşlerine pek inanmıyorum. Öte yandan Esther'in oğluyla asla evlenemem.&nbsp;Anneni köye romanlar, çingeneler bırakmış. Hırsızlar dilenciler&nbsp;yani. Benim annemle babam namuslu, kültürlü, dürüst insanlar;&nbsp;düzgün bir aileyiz biz."</p>

  <p>"Evet biliyorum. Benim annem orospu, babam kim, bilinmiyor; bana gelince, ben de zavallı bir işçiyim. Yazar olmam neyi değiştirir ki; işe yaramaz, kültürsüz, eğitimsiz orospu çocuğunun teki olarak kalacağım ben."</p>

  <p>"Evet öyle. Seni seviyorum ama bu düş yalnızca. Utanıyorum Sandor. Kocamın yanında kendimi kötü hissediyorum, senin yanında da kendimi kötü hissediyorum. İçimden bir ses ikinizi birden aldattığımı söylüyor."</p>

  <p>"Yaptığın da tam olarak bu Line. İkimizi de aldatıyorsun."</p>

  <p>Ona her şeyi anlatmalıyım diye düşünüyorum, beni incittiği gibi onu incitmeyi, en azından babalarımızın aynı olduğunu, babamın kültürlü ve iyi bir aileden geldiğini. Söylemeliyim, ama&nbsp;Line'i incitemem, onu kaybetmek istemiyorum.</p>

  <div>
    <br />
  </div>

  <div>
    <br />
  </div>

  <p class="ilk">Line'in kocası iki günlüğüne bir konferansa katılacağı için buralarda olmayacak.</p>

  <p>Line'e, "Geceleri görüşebiliriz belki" diyorum.</p>

  <p>Tereddüt ediyor: "Eve gelmeni istemem. Sana gelemem, çok uzakta oturuyorsun, bebeği uzun süre yalnız bırakamam. Beni&nbsp;köprüde bekle. Violette'i uyutup kısa bir süreliğine kaçabilirim.&nbsp;Saat dokuza doğru."</p>

  <p>Saat sekizde oradayım. Bisikletimi köprünün korkuluklarına dayıyorum. Oturup bekliyorum, tıpkı beklediğim diğer geceler gibi. Gerekirse saatler, hatta günler boyunca bekleyebilirim, yapacak başka bir şeyim yok.</p>

  <p>Dürbünle Line'e bakıyorum. Arka odaya girip bebeği yatırıyor; ışıkları söndürüyor. Pencereyi açıp eğilerek sigara içiyor. Beni görmüyor ama buradaki varlığımın farkında. Violette'in&nbsp;uykuya dalmasını bekliyor.</p>

  <p>Kilisenin çanı dokuz kez çalıyor. Yağmur yağıyor.</p>

  <p>Az sonra Line yanımda. Başına, bizim ülkenin kadınları gibi, bir eşarp bağlamış. Bir tek annem başını bağlamaz, şapka&nbsp;takmazdı. Yağmurda bile güzeldi saçları.</p>

  <p>Line kollarıma atılıyor. Onu yanaklarından, alnından, gözlerinden, boynundan dudaklarından öpüyorum. Öpücüklerim yağmurdan ve gözyaşlarımdan sırılsıklam. Line'in yüzündeki gözyaşlarını da hissedebiliyorum, yağmur damlacıklarından&nbsp;daha tuzlu.</p>

  <p>"Neden ağlıyorsun Line?"</p>

  <p>"Sana kaba davrandım Sandor. Annenin yüzünden seninle evlenmeyeceğimi söyledim. Ama bu senin suçun değil! Elinden&nbsp;ne gelir? Kızmalıydın, benimle bir daha asla görüşmemeliydin..."</p>

  <p>"Düşündüm bunu Line, ama elimden gelmez. Tüm benliğimle sana bağlandım. Seni görmemeye karar verseydim, bu benim için ölüm demek olurdu. Canımı acıtsan bile sana kızamam. Beni aşağılıyorsun, biliyorum ama bu seni sevmeme engel değil. Bir tek senin Koloman'la ülkeye geri dönmene katlanamam."</p>

  <p>"Oysa birkaç ay sonra döneceğim."</p>

  <p>"Beni öldürürsün Line."</p>

  <p>Saçlarımı okşuyor: "Hayır, ölmeyeceksin Sandor. Hem sen de ülkeye geri dönsen birbirimizi görmeyi sürdürebiliriz."</p>

  <p>"Gizli saklı olarak mı? Kocanın arkasından dolap çevirerek mi?"</p>

  <p>"Başka yolu yok. Eğer beni seviyorsan bizimle gel, benim ol. Engelin yok ki.”</p>

  <p>"Var! O kadar çok var ki..."</p>

  <p>Line'e sımsıkı sarılıp dudaklarından uzun uzun öpüyorum... Şimşekler bizi aydınlatıp gök gürlerken içimi büyük bir sıcaklık&nbsp;kaplıyor; oracıkta Line'e dayanarak boşalıyorum.</p>
</body>
</html>
