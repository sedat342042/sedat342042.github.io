<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 class="sigil_not_in_toc"><br /></h2>

  <h2 class="sigil_not_in_toc"><br /></h2>

  <h2 id="sigil_toc_id_1" style="text-align: center;"><i>Kaçış</i></h2>

  <h2 class="sigil_not_in_toc"><br /></h2>

  <p class="ilk">Dün, bildik bir rüzgâr esiyordu. Daha önce karşılaştığım bir rüzgâr.</p>

  <p>Dışarıda mevsimsiz bir ilkbahar. Kararlı, hızlı adımlarla yürüyordum rüzgârda, her sabah olduğu gibi. Oysa, yatağıma geri dönmek ve uzanmak istiyordum, hareketsiz, hiç kıpırdamadan,&nbsp;isteksiz ve hiç düşünmeden, ta ki o sesi olmayan, tadı olmayan,&nbsp;kokusu olmayan "şey" bana yaklaşıncaya kadar. Yani belleğin sınırlarını aşıp gelen o uçucu anı bana dokununcaya kadar.</p>

  <p>Kapı yavaşça açıldı, yataktan sarkan ellerim kaplanın ipeksi yumuşak tüylerini hissedince büyük bir korku duydum.</p>

  <p>"Müzik" dedi. "Bir şeyler çalın! Keman ya da piyanoda. Evet piyanoda. Çalın!"</p>

  <p>"Bilmiyorum" dedim. "Ben hayatımda piyano çalmadım, piyanom da yok, hiç olmadı."</p>

  <p>"Hayatınız boyunca mı? Ne saçma! Pencereye doğru gidin ve çalın!"</p>

  <p>Penceremin karşısında bir orman vardı. Kuşların dallarda toplaşıp müziğimi dinlemeye geldiklerini gördüm. Kuşları gördüm. Bir yana eğdikleri küçük başlarını ve bana yönelttikleri sabit bakışlarını gördüm.</p>

  <p>Müziğim giderek yükseliyordu. Katlanılmaz olmuştu.</p>

  <p>Ölü bir kuş daldan düştü.</p>

  <p>Müzik sustu.</p>

  <p>Ben arkama döndüm.</p>

  <p>Odanın ortasında oturan kaplan gülümsüyordu.</p>

  <p>"Bu günlük bu kadar yeter" dedi. "Daha sık çalışmalısınız."</p>

  <p>"Evet, size söz veriyorum, çalışacağım. Ama konuklarım gelecek, lütfen. Onlar, sizin burada, yani evimde olmanızı garip karşılayabilirler."</p>

  <p>"Tabii" dedi esneyerek.</p>

  <p>Yumuşak adımlarla kapıdan çıktı, ardından kilidi iki kez çevirdim.</p>

  <p>"Hoşça kalın" bile dedi.</p>

  <div>
    <br />
  </div>

  <div>
    <br />
  </div>

  <p class="ilk">Line, fabrikanın kapısında duvara dayanmış beni bekliyordu. Öylesine solgun ve kederli görünüyordu ki, durup onunla konuşmaya karar verdim. Ama dönüp ona bakmadan yanından&nbsp;yürüyüp gitmişim bile.</p>

  <p>Kısa bir süre sonra, makinemi çalıştırmaya yeni başlamıştım ki, yanıma geldiğini fark ettim.</p>

  <p>"Biliyor musunuz, çok garip. Sizi hiç gülerken görmedim. Yıllardır tanırım sizi. Tüm bu yıllar boyunca bir kez olsun gülmediniz."</p>

  <p>Ona baktım ve bastım kahkahayı.</p>

  <p>"Gülmemeniz daha iyiymiş" dedi.</p>

  <p>O anda, büyük bir endişeye kapılarak, dışarıda rüzgâr esip esmediğini anlamak için pencereden sarktım. Ağaçların kıpırtısı beni sakinleştirdi.</p>

  <p>Arkama döndüğümde Line kaybolmuştu. Bunun üzerine ona hitaben şöyle dedim:</p>

  <p>"Line seni seviyorum. Seni gerçekten seviyorum, Line, ama bunu düşünecek zamanım yok, düşünmem gereken öylesine çok&nbsp;şey var ki, şu rüzgâr örneğin, şimdi çıkıp rüzgârda yürümem lazım. Seninle olmaz Line, kızma bana. Rüzgârda yürümek tek başına yapılacak bir iş, çünkü bir kaplan ve, müziği kuşları öldüren&nbsp;bir piyano var; korkuyu ancak rüzgâr uzaklaştırabilir, bilinen bir&nbsp;şey bu, çoktan beri ben de biliyorum.</p>

  <p>Makineler çevremde Angelus çanını çalıyordu.</p>

  <p>Koridor boyunca yürüdüm. Kapı açıktı.</p>

  <p>Meğer bu kapı hep açıkmış, ben hiç bu kapıdan çıkmayı denememişim.</p>

  <p>Neden?</p>

  <div>
    <br />
  </div>

  <div>
    <br />
  </div>

  <p class="ilk">Rüzgâr sokakları süpürüyor. Bu boş sokaklar bana garip geldi. Bir iş gününün sabahında sokakları hiç görmemişim.</p>

  <p>Sonra, taş bir banka oturup ağladım.</p>

  <p>Öğleden sonra güneş açtı. Küçük bulutlar gökyüzünde koşuşturuyordu, hava ılıktı.</p>

  <p>Bir bistroya girdim. Karnım acıkmıştı. Garson önüme bir sandviç tabağı koydu.</p>

  <p>Kendi kendime, "Artık fabrikaya dönmelisin. Geri dönmelisin, işi bırakmak için hiçbir nedenin yok. Tamam şimdi dönüyorum" dedim.</p>

  <p>Yeniden ağlamaya başladığımda bütün sandviçleri yediğimi fark ettim.</p>

  <p>Çabucak yetişebilmek için otobüse bindim. Saat öğleden sonra üçtü. İki buçuk saat daha çalışabilirdim.</p>

  <p>Hava kapattı.</p>

  <p>Otobüs fabrikanın önünde durunca biletçi bana baktı. Biraz sonra omzuma dokunarak, "Son durak bayım" dedi.</p>

  <p>İndiğim yer parka benziyordu sanki. Ağaçlar ve birkaç ev vardı. Ormana girdiğim zaman hava kararmıştı.</p>

  <p>Yağmur şiddetlenmiş, karla karışık yağıyordu. Rüzgâr vahşice yüzüme çarpıyordu. Ama aynıydı, aynı rüzgâr.</p>

  <p>Bir tepeye doğru, giderek daha hızlı yürüyordum.</p>

  <p>Gözlerimi yumdum. Zaten bir şey görmüyordum ki. Her adımda bir ağaca tosluyordum.</p>

  <p>"Su!"</p>

  <p>Uzakta, tepeden birisi bağırıyordu.</p>

  <p>Gülünçtü, her yer su içindeydi zaten.</p>

  <p>Ben de susamıştım. Başımı arkaya doğru atıp kollarımı iki yana açarak kendimi yere bıraktım. Yüzümü soğuk çamura&nbsp;gömdüm ve hiç kımıldamadan durdum.</p>

  <p>İşte böyle öldüm ben.</p>

  <p>Kısa süre sonra bedenim toprağa karıştı.</p>

  <p class="ilk"><br /></p>

  <p class="ilk"><br /></p>

  <p class="ilk">Tabii ölmedim. Yürüyüşe çıkan biri, ormanın tam ortasında, çamur içinde bulmuş beni. Ambülans çağırmış, beni hastaneye götürmüşler. Donmamışım bile, ıslanmışım yalnızca. Bir gece ormanda uyumuşum, hepsi bu.</p>

  <p>Hayır, ölmemiştim, ama neredeyse ölümcül zatürree olmuştum. Altı hafta hastanede yattım. Ciğerlerim düzelince beni ruh ve sinir hastalıkları bölümüne yönlendirdiler, çünkü kendimi öldürmek istemişmişim.</p>

  <p>Hastanede yatmaktan memnundum çünkü fabrikaya dönmek istemiyordum. Burada iyiydim, benimle ilgileniyorlardı, uyuyabiliyordum. Yemek konusunda seneçeklerim vardı. Küçük salonda sigara bile içebiliyordum. Doktorla konuşurken bile&nbsp;sigara içebiliyordum.</p>

  <p>"İnsan kendi ölümünü yazamaz."</p>

  <p>Bunu bana doktor söyledi, ona katılıyorum, çünkü insan öldüğü zaman yazı yazamaz. Oysa ben, kendi kendime, her şeyi yazabileceğime inanıyorum, olanaksız olsa da gerçek olmasa da.</p>

  <p>Genellikle yazma işini kafamın içinde yapıyorum. Daha kolay oluyor. Kafada her şey sorunsuzca işliyor. Ama yazmaya başlanıldığı an düşünceler dönüşüyor, şekil değiştiriyor ve her şey yanlış oluyor. Sözcükler yüzünden.</p>

  <p>Nerede olursam olayım, yazarım. Otobüse yürürken, otobüste, erkekler tuvaletinde, makinemin başında.</p>

  <p>Ancak mesele şu ki, yazmam gerekeni yazmıyorum; yazdıklarım ipe sapa gelmez, hiç kimsenin hatta benim bile anlamadığım şeyler. Akşamları, gün boyu kafamda yazdığım şeyleri temize çekerken, kendi kendime bunları neden yazdığımı düşünüyorum. Kim için ve neden?</p>

  <div>
    <br />
  </div>

  <div>
    <br />
  </div>

  <p class="ilk">Psikiyatr bana soruyor: "Line kim?"</p>

  <p>"Line hayal ürünü bir kadın. Yok öyle birisi."</p>

  <p>"Ya kaplan, piyano, kuşlar?"</p>

  <p>"Hepsi kabus, yalnızca kabus."</p>

  <p>"Kabuslarınız yüzünden mi ölmek istediniz?"</p>

  <p>"Ölmeyi gerçekten isteseydim ölmüş olurdum. Yalnızca dinlenmek istiyordum. Hayata öyle devam edemiyordum: Fabrika ve diğerleri, Line'in yokluğu, umutsuzluk. Her sabah beşte uyanmak, yürümek, otobüse yetişmek için koşmak, kırk dakikalık yol, dördüncü köye varış, fabrikanın dört duvarının arasına sıkışmak. Gri önlüğü giyme telaşı, itiş kakışlar arasında kart&nbsp;basmak, makineme doğru koşmak, makineyi çalıştırmak, deliği mümkün olduğunca çabuk delmek, delmek, delmek, hep aynı&nbsp;tür parçaya aynı deliği delmek, mümkünse günde on bin kez,&nbsp;maaşlarımız bu hıza bağlı, tıpkı hayatlarımız gibi."</p>

  <p>Doktor: "Fabrika koşulları böyle. İşiniz olduğuna sevinmelisiniz. Çok sayıda işsiz var. Line'e gelince... Genç, güzel, sarışın bir kız her gün sizi görmeye geliyor. Onun adı Line olmasın?"</p>

  <p>"Onun adı Yolande, haliyle adı asla Line olamaz. Onun Line olmadığını biliyorum. Line değil o, Yolande. Ne gülünç bir isim&nbsp;değil mi? Kendisi de ismi kadar gülünç. Sarıya boyalı saçlarını tepesinde topluyor, pembe ojeli sivri tırnakları pençe gibi; on&nbsp;santimlik sivri topuklu ayakkabılarına ne demeli? Yolande ufak&nbsp;tefek, küçücük, bu yüzden on santimlik topuklu ayakkabılar giyiyor ve saçını o gülünç hale getiriyor."</p>

  <p>Doktor gülüyor: "Neden onunla görüşmeye devam ediyorsunuz o halde?"</p>

  <p>"Çünkü başka kimsem yok. Ayrıca başkasını da istemiyorum. Bir zamanlar o kadar çok kız değiştirmek zorunda kaldım ki yoruldum artık. Zaten hep aynı şey, ha bir Yolande ha bir diğeri... Haftada bir gün onun evine giderim. Ben şarap götürürüm o&nbsp;yemek yapar. Aramızda aşk yok."</p>

  <p>Doktor: "Belki sizin açınızdan yok. Onun duygularından haberiniz var mı?"</p>

  <p>"Yok. Bilmek de istemiyorum. Onun duyguları beni ilgilendirmiyor. Line'in gelişine kadar onunla görüşmeyi sürdüreceğim."</p>

  <p>"Hâlâ inanıyor musunuz?"</p>

  <p>"Elbette. Bir yerlerde varolduğunu biliyorum. Dünyaya gelişimin tek bir nedeni var: Onunla karşılaşmak. Bu durum onun için de geçerli. O da dünyaya yalnızca benimle karşılaşmak için&nbsp;gelmiş. Adı Line, benim karım, aşkım, hayatım. Onu hiç görmedim."</p>

  <div>
    <br />
  </div>

  <div>
    <br />
  </div>

  <p class="ilk">Yolande ile çorap satın alırken karşılaştım. Siyah, gri, beyaz tenis çorapları. Tenis oynamam ama.</p>

  <p>Yolande'ı ilk bakışta çok güzel buldum. Zarifti. Çorapları uzatırken başını eğip gülümsüyor, neredeyse dans ediyordu.</p>

  <p>Çorapların parasını ödeyip ona sordum: "Sizinle başka yerde görüşmemiz mümkün olabilir mi?"</p>

  <p>Aptalca sırıttı, aptallığı beni ilgilendirmiyordu. Beni ilgilendiren tek şey bedeniydi.</p>

  <p>"Beni karşıdaki kafede bekleyin. İşim saat beşte biter."</p>

  <p>Bir şişe şarap satın alıp karşıdaki kafede beklemeye başladım, poşetteki çoraplarımla.</p>

  <p>Yolande geldi. Bir kahve içip onun evine gittik.</p>

  <p>İyi yemek yapar.</p>

  <p>Yolande'ın uyandığı andaki halini görmemiş birine Yolande güzel gelebilir.</p>

  <p>Uyandığı zaman tam bir paçavra, saçları darmadağınık, makyajı bozulmuş ve gözlerinin çevresine boyaları akmış...</p>

  <p>Duşa giderken onu izlerim, bacakları sıska, ne kıçı ne de göğüsleri var.</p>

  <p>Banyoda en az bir saat kalır. Çıktığı zaman güzel, taze Yolande olur, taranmış saçları, makyajı ve üzerine tünediği on santimlik topuklarıyla. Güleç. Ahmakça gülümser.</p>

  <p>Cumartesi geceleri genellikle geç saatte evime dönerim, ama kimi zaman pazar sabahına kadar orada kaldığım da olur. Böyle&nbsp;günlerde kahvaltıyı Yolande ile birlikte ederim.</p>

  <p>Evine yirmi dakikalık yürüme mesafesindeki fırına gidip ayçöreği alır. Kahveyi pişirir.</p>

  <p>Birlikte yeriz. Sonra ben evime dönerim.</p>

  <p>Pazar günleri ben gittikten sonra Yolande ne yapar? Bilmiyorum. Ona ne yaptığını hiç sormadım.</p>
</body>
</html>
