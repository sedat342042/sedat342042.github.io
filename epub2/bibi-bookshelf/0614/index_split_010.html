<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>(Microsoft Word - Ahmet \334mit _ Sis Ve Gece.doc)</title>
    <meta name="generator" content="pdftohtml 0.36"/>
    <meta name="author" content="f"/>
    <meta name="date" content="2007-03-29T11:11:59+00:00"/>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet1.css" type="text/css" rel="stylesheet"/><style type="text/css">
		@page { margin-bottom: 5.000000pt; margin-top: 5.000000pt; }</style></head>
  <body class="calibre">
<h2 class="calibre2" id="calibre_pb_9">61 </h2>
<p class="calibre1">'Bilenler, duyanlar ne der Teyze ?' </p>
<p class="calibre1">'Kim bilecek oğlum. Alır kızı Almanya'ya gidersin, istersen bir daha da hiç gelme buralara.'                                  . </p>
<p class="calibre1">'Bakalım kızı verirler mi bize ?' </p>
<p class="calibre1">'Verirler, senden iyisini mi bulacaklar?' </p>
<p class="calibre1">'Biraz düşüneyim Teyze' dedim. </p>
<p class="calibre1">iki gün düşündüm. Elbette ben de her Türk erkeği gibi kız oğlan kız bir gelin isterdim. Ama içimin ısındığı birini bulamamıştım işte. Sevim ise tam evlenmeyi düşündüğüm kızdı. Gel gör ki o da bu talihsiz olayla lekelenmişti. Öte yandan teyzemin söyledikleri de doğruydu. Kim bilecekti kızın geçmişini ? Üstelik Sevim'le evlenmekle ona büyük bir iyilik de yapmış olacaktım. </p>
<p class="calibre1">Yine de kararı vermek kolay olmadı, iki geceyi uykusuz geçirdim. Halimi gören Ekrem ısrarla neler olduğunu sorup durdu. Hiçbir şey söylemedim tabiî. Üçüncü gün utana sıkıla teyzeme kararımı bildirdim. Çok sevindi. O akşam gidip istedik Sevim'i. Ailesi memnun oldu bu işe. Sevim'e ise kimse fikrini sormadı. O da hayır, ben böyle bir evliliği istemiyorum demedi. Diyebilir miydi? Biraz zor. </p>
<p class="calibre1">Tuhaftır, evlendikten sonra Sevim'in başına gelen o olaydan hiç rahatsızlık duymadım. Ne yalan söyleyeyim, kızın güzelliği her şeyden baskın çıkmıştı. </p>
<p class="calibre1">Aslında güzellik değil de bir tür çekicilik. Belki başkaları Sevim'i benim kadar güzel bulmayabilirdi. Ama benim gözüme dünyanın en çekici kadını olarak görünüyordu. Güzelliğe bu kadar önem vermem belki ters gelecek size. Ama ömrü boyunca beğenilmemiş, gözlerdeki kaçamak bakışlarda çirkinliğinin yarattığı etkiyi görmüş biri için güzelliğin ne kadar önemli olduğunu bilemezsiniz. En büyük hayalim doğacak çocuğumun bana benzememesi, güzel bir insan olmasıydı. </p>
<p class="calibre1">Doğduğunda bu kaygılarla baktım Mine'ye. Karşımda sürekli ağlayan şekilsiz bir et parçası duruyordu. Bir yandan baba olmanın sevincini yaşarken bir yandan da kızımın çirkin olması ihtimali beni korkutuyordu. Ama bir hafta sonra kaygılarım dağılmaya başladı. Mine, hızla büyüyor ve gün geçtikçe daha hoş bir bebek oluyordu. Serpildikçe annesine daha çok benzemeye başladı. Şimdi düşünüyorum da keşke benzemeseydi." </p>
<p class="calibre1">"Neden ?" diye sözünü kesiyorum Metin Bey'in </p>
<p class="calibre1">"Belki o zaman Mine'yi annesine vermezdim. Başına da bu felaket gelmezdi." </p>
<p class="calibre1">"Annesine benzediği için mi sizinle kalmasını istemediniz ?" </p>
<p class="calibre1">"Saçma gibi görünse de gerçek bu." </p>
<p class="calibre1">"Size karınızı hatırlatıyordu. Onu hâlâ seviyordunuz." </p>
</body>
</html>
