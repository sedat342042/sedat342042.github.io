<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h2>12</h2>
  <hr style="width:50%" />

  <h2 id="sigil_toc_id_31">İRKUTSK</h2>
  <hr style="width:50%" />

  <p>Doğu Sibirya’nın idari merkezi olan İrkutsk, olağan şartlarda otuz binlik bir nüfusa sahiptir. Angara’nın sağ tarafında uzanan oldukça yüksek kıyı, şehrin, büyük bir katedralin hâkim olduğu kiliselerine ve dağınık bir görüntü arz eden evlerine kaide oluşturur.</p>

  <p>Büyük Sibirya yoluna yirmi verst uzaklıkta yükselen dağın tepesinden, belirli bir mesafeden bakıldığında, kubbeleri ve küçük kuleleri, minareleri andıran çan kuleleri, Japon vazolarına benzeyen iri göbekli kubbeleriyle şehir, biraz Doğulu bir görüntü alır. Fakat bu dış görünüş, yolcu şehre girer girmez kaybolur. Yarı Bizans yarı Çin tarzındaki şehir; kenarları kaldırımlarla çevrilmiş, üzerinde kanallar açılmış, dev kayın ağaçları ekilmiş taşlı yollarıyla; bazıları çok katlı tuğla ve ahşap evleriyle, sokaklarında dolaşan sayısız yük arabaları, talikaları, kupa arabalarla ve nihayet, medeniyetteki gelişmelere ayak uydurmakta çok usta, en yeni Paris modalarına hiç yabancı olamayan ahalisiyle yeniden Avrupalı olur.</p>

  <p>Bu dönemde, eyaletteki SibiryalIların sığınağı olan İrkutsk'un yolları kapalıydı. Şehirde her türlü kaynak bol miktarda bulunuyordu. İrkutsk, Çin, Orta Asya ve Avrupa arasında mübadele edilen sayısız ticari malın deposudur. Dolayısıyla, Angara vadisi, Moğol, Tunguz, Buret köylülerini buraya çekip, şehirle istilacılar arasında ıssız bir çöl bırakmakta kaygı duyulacak bir şey yoktu.</p>

  <p>İrkutsk, Doğu Sibirya genel valisinin ikamet yeridir. Genel valinin altında, eyaletin idari işlerinin bağlı olduğu bir sivil vali, çok sayıda sürgünün bulunduğu şehirde fazlasıyla meşgul olan bir emniyet müdürü ve nihayet tüccarların başı olan bir belediye başkanı görev yapar; bu belediye başkanı serveti ve idaresi altındakiler üzerindeki etkisiyle hatırı sayılır bir kişidir.</p>

  <p>İrkutsk garnizonu, iki bin kişilik bir Kazak piyade alayı ve miğfer ile gümüş sırmalı mavi üniforma taşıyan yerleşik jandarma birliğinden oluşuyordu.</p>

  <p>Bunun dışında, bilindiği gibi ve bazı özel koşullar sonucunda, çarın kardeşi istilanın başlangıcından beri şehirde mahsur kalmıştı.</p>

  <p>Bu durumun biraz açıklanması gerekiyor.</p>

  <p>Grandük, Orta Asya’nın uzak eyaletlerine, siyasi açıdan önemli bir yolculuk yapmıştı.</p>

  <p>Sibirya’nın başlıca şehirlerini dolaştıktan sonra grandük, bir prensten çok bir asker gibi, tantanadan uzak, maiyetindeki subayları ve bir Kazak muhafız müfrezesiyle Baykal ötesindeki bölgelere kadar gitmişti. Okhotsk Denizi kıyısındaki son Rus şehri olan Nikolayevsk onun ziyaretiyle şereflenmişti..</p>

  <p>Grandük, geniş Moskof İmparatorluğu’nun sınırlarına ulaştıktan sonra, yeniden Avrupa yolunu tutmak üzere İrkutsk’a doğru giderken bu tehlikeli istilanın haberini almıştı. Bunun üzerine bu idari merkeze dönmekte acele etmiş ama o, şehre girer girmez Rusya ile haberleşme kesilmişti. Petersburg ve Moskova’dan birkaç telgraf daha almış, hatta bunlara cevap verebilmişti. Sonra, malum şartlarda hat kesilmişti.</p>

  <p>İrkutsk’un, dünyanın geri kalan kısmıyla ilgisi kesilmişti.</p>

  <p>Grandüke direnişi örgütlemekten başka bir şey kalmamıştı; o da, daha önce başka durumlarda tartışılmaz kanıtlarım verdiği azim ve soğukkanlılığıyla buna girişmişti zaten.</p>

  <p>İşim'in, Omsk’un, Tomsk’un alındığı haberleri ardı ardına İrkutsk’a geliyordu. Ne pahasına olursa olsun Sibirya’nın merkezini işgalden kurtarmak gerekiyordu. Gelecek yardımlara güvenmemeliydi. Amur kırsalına ve İrkutsk hükümetine dağılmış olan az sayıdaki birlik, Tatar kollarını durdurmak için yeterli olamazdı. İrkutsk’un kuşatmadan kurtulması mümkün olmadığına göre, her şeyden önce önemli olan, şehri bir süre için kuşatmaya dayanabilecek hale getirmekti.</p>

  <p>Bu çalışmalar, Tomsk Tatarların eline düştüğü gün başlamıştı. Grandük, bu son haberle aynı zamanda, Buhara emiri ve müttefiki hanların harekatı bizzat idare ettiklerini de öğrenmişti, ama bilmediği bir şey vardı ki, o da, bu barbar reislerin yardımcısının, rütbelerini bizzat elinden aldığı ve tanımadığı bir Rus subayı, İvan Ogaref olduğuydu.</p>

  <p>Her şeyden önce, İrkutsk eyaleti ahalisi şehir ve kasabaları boşaltmaya zorlandı. Merkeze sığınmayanlar geriye, çok büyük ihtimalle istilanın tahribatının uzanmayacağı Baykal Gölü’nün ötesine taşınmak zorunda kaldılar. Buğday ve hayvan yemi mahsullerine şehir için el konuldu. Hatta Moskova iktidarının Uzakdoğu’daki bu son zorlaması bir süre direnişle karşılanmıştı.</p>

  <p>İrkutsk şehri 1611 yılında, Angara’nın sağ kıyısında, bu ırmakla Irkut Irmağı’nın kesiştiği yerde kurulmuştur. Irmak trafiği ihtiyaçları için her genişlikte bir boğaz açabilecek şekilde yerleştirilmiş olan kazıkların üzerine inşa edilmiş iki ahşap köprü, şehri sol kıyıda uzanan semtleriyle birleştirir. Bu kıyıdan savunma daha kolaydı. Bu semtler boşaltıldı ve köprüler yıkıldı. Bu bölgede çok geniş olan Angara’dan geçiş, kuşatılanların ateşi altında mümkün olmayacaktı.</p>

  <p>Ama ırmak şehrin aşağı ve yukarı kısmından geçilebilir, bunun sonucunda da İrkutsk, hiçbir surla korunmayan doğu tarafından saldırıya uğrama tehlikesiyle karşı karşıya kalabilirdi.</p>

  <p>Dolayısıyla her şeyden önce bütün kol gücü tahkim çalışmalarıyla meşgul olmuştu. Çalışmalar gece gündüz devam ediyordu. Grandük karşısında, çalışmada gayretli olduğu kadar, daha sonra da savunmada cesur olacağı şüphe götürmeyen bir halk bulmuştu. Askerler, tüccarlar, sürgünler, köylüler, hepsi kendilerini ortak selamete adamışlardı. Tatarların Angara önlerinde görülmelerinden sekiz gün önce yerden duvarlar yükselmişti. Duvarların önüne Angara’nın sularıyla doldurulan bir çukur kazılmıştı. Artık şehir bir çırpıda ele geçirilemezdi. Şehri kuşatma altına almak gerekecekti.</p>

  <p>Yenisey vadisini tırmanarak gelen üçüncü Tatar kolu 24 Eylül günü İrkutsk önlerinde görüldü ve derhal, grandükün -maalesef yetersiz olan- toplarının faaliyetini engellememesi için üzerindeki evlerin bile yıkıldığı boşaltılmış semtleri işgal etti.</p>

  <p>Tatarlar, emir ve müttefikleri tarafından kumanda edilen diğer iki kolun gelmesini beklerken gerekli hazırlıkları yaptılar.</p>

  <p>Bu çeşitli kuvvetler 25 Eylül günü Angara ordugahında birleşti ve fethedilen önemli şehirlerde bırakılan garnizonlar hariç bütün ordu Feofar Han’ın emri altında toplanmış oldu.</p>

  <p>İrkutsk önlerinden Angara geçişi, İvan Ogaref tarafından imkansız görüldüğünden birliklerin büyük bölümü ırmağı, ağzına birkaç verst uzaklıkta bu amaçla kurulan yüzer köprülerle geçti. Grandük bu geçişe karşı koymaya çalışmadı. Böyle bir çaba onları yalnızca oyalayabilir ama onları karşıya geçmekten alıkoyamazdı, elinin altında tek bir sahra topu bile bulunmayan grandük İrkutsk’ta kapanıp kalmayı tercih etti.</p>

  <p>Tatarlar ırmağın sağ kıyısını işgal ettiler, sonra şehre doğru ilerlemeye başladılar, geçerken, yüksek bir mesafeden Angara’ya hâkim korunun içinde bulunan genel valinin yazlık evini yaktılar ve İrkutsk’un etrafını tamamen sardıktan sonra, kuşatma için kesin mevzi aldılar.</p>

  <p>Nizami bir kuşatma harekatını idare etmek durumundaki kişi muhakkak ki bu konularda mahir bir uzman olan İvan Ogaref idi. Ama hızla faaliyet gösterebilmesi için maddi imkanlar yeterli değildi. Bu yüzden, bütün çabalarının hedefi olan İrkutsku ansızın ele geçirmeyi ummuştu.</p>

  <p>Ama işlerin Ogaref in hesap ettiği gibi gitmediği görülüyordu. Bir yandan Tatar ordusunun ilerleyişi Tomsk muharebesiyle gecikmiş, diğer yandan grandük savunma çalışmalarını çok hızlı yürütmüştü; bu iki sebep Ogaref in planlarını suya düşürmeye yetmişti. Dolayısıyla, nizami bir kuşatma yapması gerekiyordu.</p>

  <p>Bununla birlikte emir, Ogaref'in etkisiyle iki kere, çok sayıda adamını feda etmek pahasına şehri ele geçirmeyi denedi. Askerlerini, bazı noktalarda zayıf görünen tahkimatın üzerine yolladı, ama bu iki saldırı çok büyük bir cesaretle püskürtüldü. Grandük ve subayları bu saldırılarda kendilerini sakınmadılar. Canla başla uğraştılar, sivil halkı surlara sürüklediler. Burjuvalar ve mujikler görevlerini dikkate değer bir çabayla yapıyorlardı. Tatarlar ikinci saldırıda sur kapılarından birini zorlayarak içeri girmeyi başarmışlardı. Angara kıyılarında son bulan, iki verst uzunluğundaki büyük Bolşaya Caddesinin başında bir muharebe oldu. Ama Kazaklar, jandarmalar, şehir sakinleri öyle güçlü bir direnişle karşı koydular ki, Tatarlar mevzilerine geri dönmek zorunda kaldılar.</p>

  <p>İvan Ogaref bunun üzerine, zorbalıkla elde edemediğini hile yoluyla elde etmeyi düşündü. Bilindiği gibi planı şehre sızmak, grandüke kadar çıkmak, onun güvenini kazanmak ve zamanı geldiğinde de kapılardan birini kuşatmacılara açmaktı; bunu başardıktan sonra da çarın kardeşi üzerinde intikam duygularını tatmin edecekti.</p>

  <p>Ogarefe Angara ordugahında eşlik eden Çigan Sangarre, onu bu planı uygulamaya koyması için teşvik ediyordu.</p>

  <p>Gerçekten de bir an önce harekete geçmek gerekiyordu. İrkutsk hükümetinin Rus birlikleri İrkutsk üzerine yürümekteydi. Vadisini takip ettikleri Lena Irmağının yukarı kısmında toplanmışlardı. Altı güne kalmadan gelmiş olurlardı. Yani altı güne kalmadan İrkutsk hile yoluyla ele geçirilmiş olmalıydı.</p>

  <p>İvan Ogaref hiç tereddüt etmedi.</p>

  <p>2 Ekim akşamı, genel valinin sarayının büyük salonunda bir savaş kurulu toplandı. Grandük işte burada ikamet ediyordu.</p>

  <p>Bolşaya Caddesinin ucunda yükselen bu saray, uzun bir mesafe boyunca ırmağa hâkim konumdaydı. Ön cephe pencerelerinin ardından Tatar ordugahı ve çok uzun menzilli kuşatma topları görülüyordu.</p>

  <p>Grandük, General Voranzof, vali, tüccarların başı belirli bir sayıda üst düzey subayla bir araya gelmiş, çeşitli kararlar almışlardı.</p>

  <p>“Beyler,” dedi grandük, “durumumuzu tam olarak biliyorsunuz. İrkutsk birliklerinin gelişine kadar dayanabileceğimize dair sağlam bir umudum var. Bu barbar kabileleri kovmasını bileceğiz ve Moskova’ya ait toprakları istilanın bedelini pahalıya ödemeleri kaçınılmaz olacak.”</p>

  <p>“Altes Hazretleri İrkutsk halkının tamamına güvenebileceğini biliyorlar,” diye cevap verdi General Voranzof.</p>

  <p>“Evet general,” dedi grandük, “vatanseverliklerine saygı duyuyorum. Tanrının lütfuyla henüz salgın hastalık ve açlığın dehşetine maruz kalmadılar ve bundan paçayı kurtarabileceklerini düşünmekte de haklıyım, ama surlarda onların cesaretine hayran kalmaktan başka elimden bir şey gelmedi. Tüccarların sayın başkanı, söylediklerimi duyuyorsunuz, sizden bu sözleri aynen böyle aktarmanızı rica ediyorum.”</p>

  <p>“Şehir adına teşekkür ederim Altes Hazretleri,” diye cevap verdi tüccarların başı. “Kendilerine, takviye ordusunun en geç ne zaman geleceğini tahmin ettiklerini sorma cüretini gösterebilir miyim?”</p>

  <p>“En fazla altı gün,” diye cevapladı grandük. “Becerikli ve cesur bir özel görevli bu sabah şehre girmeyi başardı ve bana, General Kiselef'in komutası altındaki elli bin Rus'un hızla ilerlediğini haber verdi, iki gün önce Lena kıyılarında, Kirensk’teydiler, ne soğuk ne kar onları buraya ulaşmaktan alıkoyabilir, iyi birliklerden seçilmiş elli bin adam Tatarları yanlardan sararak yakında bizi kurtaracaklar.” “Şunu da eklemeliyim ki,” dedi tüccarların başı, “Altes Hazretleri dışarı çıkmak için emir verdiği gün, emirlerini uygulamaya hazır olacağız.”</p>

  <p>“Güzel,” diye cevap verdi grandük. “Kolbaşlarımızın tepelerde görünmesini bekleyelim, ondan sonra istilacıları ezer geçeriz.” Sonra, General Voranzof'a döndü:</p>

  <p>“Yarın sağ kıyıdaki çalışmaları teftiş ederiz. Buz parçalarıyla dolu Angara kendini tamamen buza teslim etmekte gecikmeyecek ve bu durumda belki de Tatarlar ırmağı geçebilirler.” “Altes Hazretleri fikrimi söylememe izin verirler mi?” dedi tüccarların başı.</p>

  <p>“Söyleyin.”</p>

  <p>“Çok kereler ısının sıfırın altında otuz kırk dereceye düştüğünü gördüm, Angara hep buz parçalarıyla yüklüydü ama tamamıyla donmadı. Kuşku yok ki bunun sebebi akıntısının hızı. Tatarların ırmağı geçmek için başka bir imkanı yoksa, Altes Hazretlerini, bu şekilde İrkutsk’a giremeyecekleri konusunda temin edebilirim.”</p>

  <p>Genel vali tüccarların başının iradesini onayladı.</p>

  <p>“Bu sevindirici bir durum,” diye cevap verdi grandük. “Bununla birlikte, her türlü olaya karşı hazırlıklı olalım.”</p>

  <p>Sonra emniyet müdürüne.döndü:</p>

  <p>“Sizin bana söyleyecek bir şeyiniz yok mu?”</p>

  <p>“Altes Hazretlerine, benim aracılığımla kendisine gönderilmiş bir dilekçeyi bildirmek isterim.”</p>

  <p>“Kim tarafından?..”</p>

  <p>“Altes Hazretlerinin bildikleri gibi şehirde sayıları beş yüzü bulan Sibirya sürgünleri tarafından.”</p>

  <p>Bütün eyalete dağılmış olan siyasi sürgünler istilanın başlangıcından beri İrkutsk’ta toplanmışlardı. Kimileri hekim, kimileri gerek Spor Okulu’nda gerek Japon Okulunda gerek Denizcilik Okulunda öğretmen olan sürgünler, çeşitli meslekler icra ettikleri kasabaları boşaltıp şehirde toplanma emrine itaat etmişlerdi. Aynen çar gibi onların vatanseverliğine güvenen grandük, işin başından itibaren onları silahlandırmış ve böylece cesur savunucular kazanmıştı.</p>

  <p>“Sürgünler ne istiyor?” dedi grandük.</p>

  <p>“Altes Hazretlerinden, özel bir birlik kurmak ve ilk saldırıda en ön safta yer almak için izin istiyorlar,” diye cevap verdi emniyet müdürü.</p>

  <p>“Evet,” dedi grandük hiç de gizlemeye çalışmadığı bir heyecanla, “bu sürgünler Rustur ve vatanları için çarpışmak elbette ki haklarıdır!”</p>

  <p>“Sanırım Altes Hazretlerine söyleyebilirim ki, mükemmel askerlere sahip olmayacaklar,” dedi genel vali.</p>

  <p>“Ama bir reisleri olmalı,” diye cevap verdi grandük. “Hangisi olacak?”</p>

  <p>“Altes Hazretlerine aralarından, birçok vesileyle farkını ispatlamış birini onaylatmak istiyorlar,” dedi emniyet müdürü.</p>

  <p>“Bir Rus mu?”</p>

  <p>“Evet, Baltık eyaletlerinden bir Rus.”</p>

  <p>“Adı?..”</p>

  <p>“Vasili Fedor.”</p>

  <p>Bu sürgün Nadyanın babasıydı.</p>

  <p>Vasili Fedor bilindiği gibi, İrkutsk’ta hekim olarak çalışıyordu. Aydın ve merhametli bir adamdı, aynı zamanda son derece cesurdu ve samimi bir vatanseverdi. Hastalara ayırdığı zamanlar dışındaki bütün zamanını direnişi örgütlemek için kullanıyordu. Sürgündeki arkadaşlarını ortak bir eylem için bir araya getiren oydu. O âna kadar halkın arasına karışmış olan sürgünler, grandükün dikkatini çekecek şekilde hareket etmişlerdi. Birçok saldırıda, kutsal Rusya’ya -gerçekten de kutsal ve çocuklarının taptığı Rusya’ya- olan borçlarını kanlarıyla ödemişlerdi! Vasili Fedor kahramanca hareket etmişti. Çok kereler adı zikredilmiş ama ne lütuf ne yardım istemişti ve İrkutsk sürgünleri özel bir birlik oluşturmayı düşündüklerinde, reis olarak kendisini seçmek niyetinde olduklarından bile habersizdi.</p>

  <p>Emniyet müdürü bu ismi söylediğinde grandük, bu ismin kendisine yabancı olmadığını belirtti.</p>

  <p>“Aslında,” diye cevap verdi General Voranzof, “Vasili Fedor değerli ve cesur bir adamdır. Arkadaşları üzerindeki etkisi her zaman çok büyük olmuştur.”</p>

  <p>“Ne zamandır İrkutsk’ta?” diye sordu grandük.</p>

  <p>“İki yıldır.”</p>

  <p>“Hali tavrı nasıl?..”</p>

  <p>“Tabi olduğu özel kanunlara itaatkar bir adamın tavırları.”</p>

  <p>“General,” diye cevap verdi grandük, “general derhal onu bana takdim ediniz.”</p>

  <p>Grandükün emirleri yerine getirildi, aradan yarım saat bile geçmemişti ki Vasili Fedor onun huzurundaydı.</p>

  <p>Vasili Fedor en fazla kırk yaşında, uzun boylu, ciddi ve hüzünlü görünüşlü bir adamdı. Bütün hayatının şu kelimeyle özetlendiği hissediliyordu: Mücadele; ve mücadele etmiş, acı çekmişti. Yüz hatları belirgin biçimde kızı Nadya Fedor’u andırıyordu.</p>

  <p>Tatar istilası onu, diğer herkesten daha fazla, hem de en hassas noktasından vurmuş ve memleketinden sekiz bin verst uzağa sürülmüş bu babanın en büyük umudunu yıkmıştı. Aldığı bir mektupla karısının öldüğünü ve aynı zamanda, İrkutsk’a gitmek için hükümetten izin alan kızının yola çıktığını öğrenmişti.</p>

  <p>Nadya Riga’dan 10 Temmuz’da ayrılmış olmalıydı. İstila girişimi 15 Temmuz’da başlamıştı. Eğer Nadya bu tarihe kadar sınırı geçmişse istilacıların arasında, başına neler gelmişti? Bu tarihten sonra kızından hiçbir haber almamış olan bu zavallı babanın nasıl bir endişenin pençesinde olduğunu anlamak zor olmayacaktır.</p>

  <p>Vasili Fedor grandükün huzuruna çıkınca hafifçe eğildi ve kendisine soru sorulmasını bekledi.</p>

  <p>“Vasili Fedor,” dedi grandük, “sürgün arkadaşların bir seçkinler birliği oluşturmak için izin istediler. Bu birliklerde, en son adama kadar ölümü göze almak gerektiğini biliyorlar mı?”</p>

  <p>“Biliyorlar,” diye cevap verdi Vasili Fedor.</p>

  <p>“Reis olarak seni istiyorlar.”</p>

  <p>“Beni mi, Altes Hazretleri?”</p>

  <p>“Onların başına geçmeye razı mısın?”</p>

  <p>“Evet, eğer Rusya’nın iyiliği bunu gerektiriyorsa.”</p>

  <p>“Kumandan Fedor,” dedi grandük, “sen artık sürgün değilsin.”</p>

  <p>“Teşekkür ederim Altes Hazretleri, ama hâlâ sürgün olanlara kumanda edebilir miyim?”</p>

  <p>“Onlar artık sürgün değiller!”</p>

  <p>Çarın kardeşi ona bütün sürgün arkadaşlarının -artık silah arkadaşlarının- affını bağışlıyordu!</p>

  <p>Vasili Fedor grandükün uzattığı eli heyecanla sıktı ve dışarı çıktı.</p>

  <p>Grandük subaylarına döndü:</p>

  <p>“Çar af mektubumu reddetmeyecektir,” dedi gülümseyerek. “Sibirya’nın merkezini savunmak için kahramanlara ihtiyacımız var, ben de bu kahramanları yaratıyorum.”</p>

  <p>Gerçekten de İrkutsk sürgünlerine böylesine cömertçe bağışlanan bu af, adil bir davranış ve iyi bir politika örneğiydi.</p>

  <p>Gece olmuştu. Saray pencerelerinden, Angara’nın ötesinde Tatar ordugahının kıvılcımlar saçan ateşleri görülmekteydi. Irmak buz parçalarıyla doluydu, bunlardan bazıları eski tahta köprülerin ilk kazıklarına çarparak duruyordu. Akıntının geçide yönlendirdiği buz parçalarıysa artık müthiş bir hızla yol alıyordu. Tüccarlar başının gözlemlediği gibi, Angara’nın bütün yüzeyinin donmasının çok zor olduğu açıktı. Dolayısıyla, bu taraftan saldırıya uğrama tehlikesi İrkutsku savunanların zihnini meşgul etmeyecekti.</p>

  <p>Saat akşamın onunu vurmuştu. Grandük subaylarını gönderip odasına çekileceği sırada sarayın dışında bir gürültü koptu.</p>

  <p>Hemen hemen aynı anda salonun kapısı açıldı, bir yaver göründü ve grandüke yaklaşarak şöyle dedi:</p>

  <p>“Altes Hazretleri, bir çar ulağı!”</p>
</body>
</html>
