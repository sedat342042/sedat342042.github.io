<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h2>3</h2>
  <hr style="width:50%" />

  <h2 id="sigil_toc_id_22">DARBEYE KARŞILIK DARBE</h2>
  <hr style="width:50%" />

  <p>Şimdi karşı karşıya olan Marfa Strogof ile Nadya’nın durumu işte böyleydi. SibiryalI ihtiyar her şeyi anlamıştı, genç kız ise, bunca özlediği arkadaşının hâlâ yaşıyor olduğunu bilmese bile, en azından annesi gibi gördüğü kadının oğlu olduğunu biliyordu ve Tanrıya, kendisine yaşlı kadının yanında, kaybettiği oğlunun yerini doldurabilecek gücü verdiği için şükretti.</p>

  <p>Fakat her ikisinin de bilemeyeceği, Kolivan’da yakalanan Mişel Strogof un da aynı kafilenin parçası olduğu ve onlarla birlikte Tomsk’a götürüldüğüydü.</p>

  <p>İvan Ogaref tarafından getirilen esirler, emirin Tatar ordugahında tuttuğu esirlerle birleşmişti. Rus ya da SibiryalI, asker ya da sivil, sayıları birkaç bini bulan bu zavallılar, verstlerce uzunlukta bir sıra oluşturuyorlardı.</p>

  <p>Aralarında en tehlikeli kabul edilenler, kelepçelerle uzun bir zincire bağlanmıştı. Eyer kayışlarına bağlanmış ya da asılmış, yollarda acımasızca sürüklenen kadınlar ve çocuklar da vardı! Onları bir hayvan sürüsü gibi götürüyorlardı. Başlarındaki süvariler onları belirli bir düzeni korumaya zorluyorlardı ve bir daha ayağa kalkmamak üzere yere düşenlerden başka geride kalan yoktu.</p>

  <p>Bu düzen şöyle bir sonuç veriyordu: Tatar ordugahını terk eden ilk sıralarda yani Kolivan esirleri arasında bulunan Mişel Strogof'un, arka sıradaki, Omsk’tan gelen esirler arasına karışmaması gerekiyordu. Dolayısıyla annesinin ve Nadya’nın aynı kafilede bulunduğundan şüphelenmesi mümkün değildi, ne de onların, onun varlığından şüphelenmeleri.</p>

  <p>Ordugah ile Tomsk arasındaki bu yolculuk, askerlerin, birçokları için ölümcül, herkes için korkunç kırbaç darbeleri altında geçiyordu. Bozkırda, emir ve öncü birliklerinin geçişiyle iyice toz duman altında kalmış bir yoldan gidiliyordu. Hızlı yürüme emri verilmişti. Gayet seyrek verilen molalar çok kısaydı. Yakıcı güneş altında aşılması gereken bu yüz elli verst, ne kadar hızlı yürürlerse yürüsünler hiç bitmeyecekmiş gibi görünüyordu! Burası, Obi’nin sağ tarafında, kuzey güney doğrultusunda, Sayansk Dağlarına bağlanan dağ sırasının eteklerine kadar uzanan verimsiz bir bölgedir. Orda burda zayıf ve kavruk birkaç fundalık, uçsuz bucaksız düzlüğün tekdüzeliğini bozar. Tarım yoktur, çünkü su yoktur ve zahmetli bir yürüyüşün bitkinleştirdiği esirlerin en çok eksikliğini duydukları şey de suydu. Bir akarsu bulabilmek için, suların Obi ve Yenisey havzaları arasında bölündüğü yeri belirleyen dağ sırasının eteklerine kadar, doğuya doğru hemen hemen elli verst ilerlemeleri gerekti. Burada, kuzeyin büyük ırmak yataklarından birinde kaybolup gitmeden önce Tomsk’ta geçen, Obi’nin küçük kollarından Tom akar. Burada su bol, bozkır daha az çorak ve sıcaklık daha az yakıcı olmalıydı. Fakat kafile reislerine, en kısa sürede Tomsk’a ulaşmaları konusunda çok sıkı emir verilmişti, çünkü emir her an, kuzey eyaletlerinden inen bir Rus kolu tarafından yanlardan saldırıya uğradıkları konusunda kaygılanabilirdi. Oysa ki büyük Sibirya yolu Tom kıyılarını takip etmiyordu, -en azından Kolivan ile Zabediero adlı küçük bir kasaba arasındaki bölümde- ve büyük Sibirya yolunda gitmek gerekiyordu.</p>

  <p>Bu zavallı esirlerin acıları üzerinde daha fazla durmak faydasız. Yüzlercesi bozkırın üzerine düşüp kalacaklardı ve cesetleri, ta ki kışla birlikte gelen kurtlar son kemik parçalarını yutana kadar orada duracaktı.</p>

  <p>Nadya daima SibiryalI ihtiyarın yanında, onun yardımına hazırdı, aynı şekilde, hareketlerinde serbest olan Mişel Strogof da, koşulların elverdiği ölçüde kendisinden daha zayıf talihsiz arkadaşlarının her türlü yardımına koşuyordu. Bir süvarinin mızrak darbesi onu sırada kendine ayrılan yere geri dönmeye mecbur bırakıncaya kadar, bazılarını cesaretlendiriyor, bazılarına omuz veriyor, kendini helak ediyor, gidiyor geliyordu.</p>

  <p>Neden kaçmanın yollarını aramıyordu? Çünkü şimdilik, kendisi için güvenli hale gelinceye kadar bozkırda yola çıkmama kararı kesindi. Tomska kadar “emilin hesabından” gitmek fikrinde inat ediyordu ve sonuçta haklıydı da. Gerek kuzeyde gerek güneyde, kafilenin her iki tarafında ovada cirit atan sayısız müfreze varken, yakayı ele vermeden iki verst bile gidemeyeceği aşikardı. Tatar süvarileri giderek çoğalıyor, bazen, fırtınalı bir yağmurun toprağın yüzeyine çıkardığı zararlı böcekler gibi, adeta yerden fışkırıyorlardı. Bu koşullar altında kaçış imkansız değilse bile son derece zordu. Muhafız askerler azami dikkat gösteriyorlardı, zira gözetimlerindeki herhangi birinin eksikliği kellelerine malolabilirdi.</p>

  <p>Nihayet 15 Ağustos’ta gün batarken kafile, Tomsk’a otuz verst uzaklıktaki küçük Zabediero kasabasına ulaştı. Burada yol, Tom’un akıntısıyla birleşiyordu.</p>

  <p>Esirlerin ilk hareketi, ırmak sularına atılmak oldu, ancak gardiyanları, molanın düzenlemeleri yapılmadan sıraları bozmalarına izin vermediler. Tom’un suları bu dönemde sel gibi aktığı halde, birkaç cüretkar ya da ümitsizin kaçışını kolaylaştırabilirdi, en sert tedbirler alınacaktı. Zabediero’da müsadere edilen kayıklar Tom üzerinde birbirlerine bağlanmış ve aşılması imkansız bir engel sırası oluşturmuştu. Kasabanın ilk evlerine kadar dayanan konaklama hattı ise, kırılması imkansız bir nöbetçi kordonu tarafından korunuyordu.</p>

  <p>O andan itibaren kendini bozkıra atmayı düşünebilecek olan Mişel Strogof, durumu dikkatle inceledikten sonra bu şartlar altında kaçış planlarının uygulanabilir olmadığını anladı ve hiçbir şeyi tehlikeye atmak istemediğinden bekledi.</p>

  <p>Esirler, bütün bu gece boyunca Tom kıyılarında konaklamak zorundaydı. Emir, birliklerinin Tomsk’a yerleştirilmesini ertesi güne bırakmıştı. Bu önemli şehirde Tatar genel karargahının açılışının askeri bir bayram olarak kutlanmasına karar vermişti. Feofar Han kaleyi işgal etmişti bile, ama ordusunun büyük bölümü surların altındaki açık karargahta, şehre tantanalı bir giriş töreninin yapılacağı ânı bekliyorlardı.</p>

  <p>İvan Ogaref, emiri, bir gün önce birlikte ulaştıkları Tomsk’ta bırakmış, Zabediero ordugahına dönmüştü. Ertesi gün, Tatar ordusunun artçı birlikleriyle birlikte bu noktadan hareket edecekti. Ona, geceyi geçirmesi için bir ev hazırlanmıştı. Güneşin doğuşuyla birlikte, süvariler ve piyadeler onun kumandası altında emirin onları, Asyalı hükümdarların her zamanki tantanasıyla karşılaşmak istediği yere doğru yola çıkacaklardı.</p>

  <p>Mola düzeni kurulduktan sonra, üç günlük yolculuğun tükettiği, yakıcı bir susuzluğun pençesindeki esirler, sonunda susuzluklarını giderip biraz dinlenebildi.</p>

  <p>Marfa Strogof'un kolundaki Nadya Tomun kıyılarına geldiğinde güneş çoktan batmıştı ama hafif bir alacakaranlık ışığı ufku hâlâ aydınlatmaktaydı. Her ikisi de o âna kadar kıyıyı dolduran kalabalığın oluşturduğu sırayı delmeyi başaramamışlardı, ancak şimdi su içme sırası onlara gelmişti.</p>

  <p>SibiryalI ihtiyar serin sulara eğildi, Nadya da elini suya daldırıp Marfa’nın dudaklarına götürdü. Sonra da kendi içini serinletti. Yaşlı kadın ve genç kız bu Tanrı’nın lütfü olan sularda yeniden hayat buldular.</p>

  <p>Nadya tam kıyıdan ayrılacakken ansızın doğruldu. Gayri ihtiyari bir çığlık attı.</p>

  <p>Mişel Strogof oradaydı, kendisinden birkaç adım ötede!.. Bu oydu!.. Günün son ışıkları hâlâ aydınlatıyordu onu!</p>

  <p>Mişel Strogof Nadya’nın çığlığıyla titredi... Fakat kendisini tehlikeye atacak bir kelime söylememek için kendisine yeterince hâkim olabildi.</p>

  <p>Ve Nadya ile aynı anda annesini de fark etmişti!..</p>

  <p>Bu beklenmeyen rastlantı karşısında artık kendine hâkim olamadığını hisseden Mişel Strogof, elini gözlerine götürdü ve oradan hemen uzaklaştı.</p>

  <p>Nadya onu tekrar yakalayabilmek için bir içgüdüyle arkasından atıldı ama SibiryalI ihtiyar onun kulağına şu sözleri fısıldadı:</p>

  <p>“Burada kal kızım!”</p>

  <p>Nadya heyecandan kesik kesik bir sesle cevap verdi:</p>

  <p>“Bu o! Yaşıyor anne! Bu o!”</p>

  <p>“Bu benim oğlum,” dedi Marfa Strogof, “bu Mişel Strogof ve görüyorsun ki ona doğru tek bir adım bile atmıyorum! Benim yaptığımı yap kızım!”</p>

  <p>Mişel Strogof, bir insanın hissedebileceği en şiddetli heyecanlardan birini yaşamıştı. Annesi ve Nadya oradaydılar. Yüreğinde neredeyse birbirine karışan bu iki esiri Tanrı, bu ortak felakette birbirlerine itmişti! Bu durumda Nadya, onun kim olduğunu biliyor muydu? Hayır, zira tam kendisine doğru atılmak üzereyken Marfa Strogof'un onu tutan hareketini görmüştü! Öyleyse Marfa Strogof sırrını anlamış ve saklamıştı.</p>

  <p>O gece boyunca Mişel Strogof yirmi kere, gidip annesini bulmaya niyetlendi, ama onu bir kere daha kucaklamak, genç arkadaşının elim bir kere daha sıkmak için duyduğu dayanılmaz arzuya karşı koyması gerektiğini anladı! En ufak bir tedbirsizlik onu mahvedebilirdi. Zaten annesini görmeyeceğine yemin etmişti... görmeyecekti, kendi isteğiyle! Bu gece kaçamayacağına göre, Tomsk’a varınca, bütün hayatının özeti olan iki varlığı kollarına bile almadan ve onları bunca tehlikenin ortasında bırakarak kendini bozkıra atacaktı!</p>

  <p>Mişel Strogof, Zabediero ordugahındaki bu yeni karşılaşmanın ne annesi ne de kendisi için üzücü bir sonuç doğurmayacağını ümit edebilirdi. Ancak, ne kadar hızlı olup bitmiş olursa olsun, bu sahnenin bazı ayrıntılarının İvan Ogaref casusu Sangarre tarafından yakalandığını bilmiyordu.</p>

  <p>Çigan kadını oradaydı, kıyıda, birkaç adım ötede, her zamanki gibi, o hiç farkında olmadan SibiryalI kadını gözetliyordu. Arkasını döndüğünde çoktan kaybolmuş olan Mişel Strogof'u fark etmemişti ama annenin Nadyayı tutan hareketi gözünden kaçmamış ve Marfa'nın gözlerindeki bir pırıltı her şeyi anlamasını sağlamıştı.</p>

  <p>Artık Marfa Strogof'un çar ulağı olan oğlunun şu anda Zabediero’da, İvan Ogaref'in esirleri arasında bulunduğu konusunda şüphe yoktu!</p>

  <p>Sangarre onu tanımıyordu ama orada olduğunu biliyordu! Bu karanlıkta ve bu kalabalığın ortasında onu bulmaya çalışmak gibi imkansız bir şey yapmaya kalkışmayacaktı.</p>

  <p>Nadya ile Marfa Strogof'u gözetlemeye devam etmek de aynı şekilde faydasızdı. Bu iki kadının ihtiyatlı davranacakları ve ağızlarından kesinlikle, çarın ulağını tehlikeye atacak türde bir şey çıkmayacağı gayet açıktı.</p>

  <p>Dolasıyla Çigan kadının tek bir düşüncesi vardı; İvan Ogarefe haber vermek. Ve ordugahı derhal terk etti.</p>

  <p>On beş dakika sonra Zabediero’ya geldi ve emirin yardımcısının bulunduğu eve girdi.</p>

  <p>İvan Ogaref çiganı derhal kabul etti.</p>

  <p>“Benden ne istiyorsun Sangarre?” diye sordu.</p>

  <p>“Marfa Strogof'un oğlu ordugahta,” dedi Sangarre.</p>

  <p>“Esir mi?”</p>

  <p>“Esir.”</p>

  <p>“Ah!” diye bağırdı İvan Ogaref, “ben yapacağımı bilirim.”</p>

  <p>“Hiçbir şey bilemezsin İvan, çünkü onu tammıyorsun bile!”</p>

  <p>“Ama sen tanıyorsun ya! Onu gördün Sangarre!”</p>

  <p>“Görmedim, ama annesinin bana her şeyi açıklayan bir hareketini gördüm.”</p>

  <p>“Yanılmıyorsun ya?”</p>

  <p>“Yanılmıyorum...”</p>

  <p>“Bu ulağın yakalanmasına ne kadar önem verdiğimi biliyorsun,” dedi İvan Ogaref. “Eğer ona Moskova’da verilen mektup İrkutsk’a ulaşırsa, eğer grandükün eline geçerse, grandük koruma altında olacak ve ona ulaşamayacağım! Ne pahasına olursa olsun bu mektubu ele geçirmeliyim! Ve sen gelmiş bana, bu mektubu taşıyanın benim elimde olduğunu söylüyorsun! Sana tekrar soruyorum Sangarre, yanılıyor olabilir misin?”</p>

  <p>İvan Ogaref büyük bir heyecanla konuşmuştu. Gösterdiği heyecan, bu mektubun elde edilmesine ne kadar büyük bir önem verdiğini kanıtlıyordu. Sangarre, İvan Ogaref in sorusunu ısrarla ikinci kez tekrarlamasıyla hiçbir kararsızlık yaşamadı.</p>

  <p>“Yanılmıyorum İvan,” diye cevap verdi.</p>

  <p>“Ama Sangarre, ordugahta, binlerce esir var ve sen Mişel Strogof'u tanımadığını söylüyorsun!”</p>

  <p>“Hayır,” diye cevap verdi çigan, gözlerinde yabani bir sevinç vardı, “ben onu tanımıyorum ama annesi tanıyor! İvan, annesini konuşturmak gerekecek!”</p>

  <p>“Yarın konuşacak!” diye bağırdı İvan Ogaref.</p>

  <p>Sonra çigana elini uzattı, o da bu uzatılan eli öptü; kuzey ırkları için alışılmış olan bu saygı sahnesinde köleliği hatırlatan hiçbir şey yoktu.</p>

  <p>Sangarre konaklama alanına geri döndü. Nadya ile Marfa Strogof un yerini yeniden buldu ve geceyi bu ikisini incelemekle geçirdi. Yaşlı kadın ve genç kız yorgunluktan bitkin düşmüş oldukları halde uyuyamadılar. Fazla endişe onları uyanık tutmuş olmalıydı. Mişel Strogof yaşıyordu ama onlar gibi tutsaktı. İvan Ogaref bunu biliyor muydu, eğer bilmiyorsa öğrenmeyecek miydi? Nadya’nın kafasındaki tek düşünce öldü sandığı arkadaşının yaşıyor olduğuydu! Ama Marfa Strogof daha ileriyi görebiliyordu. Ve kendi hayatına değer vermese bile oğlu için kaygılanmakta hakkı vardı.</p>

  <p>Karanlıkta iki kadının ta dibine kadar süzülen Sangarre saatlerce burada kalıp etrafı dinledi... Hiçbir şey duyamadı. İçgüdüsel bir temkinle, Nadya ile Marfa Strogof aralarında tek bir kelime bile konuşmadılar.</p>

  <p>Ertesi gün, 16 Ağustos’ta, sabah saat ona doğru ordugahın sınırından gelen bando sesleri ortalığı inletti. Tatar askerleri derhal silah başına geçtiler.</p>

  <p>Zabediero’dan ayrılan İvan Ogaref, çok sayıda Tatar kurmay subayının arasında geliyordu. Yüzü her zamankinden daha karanlıktı ve kasılmış yüz hatları patlamak için fırsat arayan koyu bir öfkenin işaretiydi.</p>

  <p>Bir grup esirin arasına karışmış olan Mişel Strogof, bu adamın geçişini gördü. Bir felaketin patlayacağını seziyordu, çünkü artık İvan Ogaref, Marfa Strogof un, çarın ulakları birliğinde yüzbaşı olan Mişel Strogof un annesi olduğunu biliyordu.</p>

  <p>İvan Ogaref ordugahın ortasına gelip atından indi, muhafız süvarileri onun etrafında geniş bir çember oluşturdular.</p>

  <p>Bu sırada Sangarre ona yaklaşıp şöyle dedi: “Sana vereceğim yeni bir haber yok İvan!”</p>

  <p>İvan Ogaref'in cevabı subaylarından birine kısa bir emir vermek oldu.</p>

  <p>Aynı anda, askerler şiddetle esirlerin safları arasına daldı. Kırbaç darbeleriyle dürtülen ya da mızraklarla itilip kakılan bu zavallılar aceleyle ayağa kalkıp ordugahın çevresinde sıraya dizilmek zorunda kaldılar. Arka tarafa yerleştirilmiş, piyadeler ve süvarilerden oluşan dörtlü sıra kordon kaçışı imkansız kılıyordu.</p>

  <p>Etrafa derhal sessizlik hâkim oldu ve İvan Ogaref'in bir işareti üzerine Sangarre, ortasında Marfa Strogof un bulunduğu bir gruba doğru ilerledi.</p>

  <p>SibiryalI ihtiyar onun gelişini gördü. Neler olacağını anladı. Dudaklarında aşağılayıcı bir gülümseme belirdi. Sonra, Nadya’ya doğru eğilerek alçak sesle şunları söyledi.</p>

  <p>“Artık sen beni tanımıyorsun kızım! Ne olursa olsun, ne kadar ağır bir durum olsa da tek kelime etmeyecek, tek bir harekette bulunmayacaksın! Bu benimle değil, onunla ilgili bir mesele!”</p>

  <p>Bu sırada Sangarre, bir an için ona baktıktan sonra elini SibiryalI ihtiyar kadının omzuna koydu.</p>

  <p>“Ne istiyorsun benden?” dedi Marfa Strogof.</p>

  <p>“Gel!” diye cevap verdi Sangarre.</p>

  <p>Mişel Strogof, gözlerindeki şimşeğin kendini ele vermemesi için gözkapaklarını yarı kapalı tutuyordu.</p>

  <p>Marfa Strogof İvan Ogaref'in karşısına geldi, dimdik durdu, kollarını kavuşturdu ve bekledi.</p>

  <p>“Sen Marfa Strogof sun öyle değil mi?” diye sordu İvan Ogaref.</p>

  <p>“Evet,” diye cevapladı ihtiyar SibiryalI sakince.</p>

  <p>“Üç gün önce Omsk’ta seni sorguladığım zaman söylediklerinden vazgeçiyor musun?”</p>

  <p>“Hayır.”</p>

  <p>“Hâlâ oğlun, çarın ulağı Mişel Strogof un Omsk’tan geçtiğini bilmediğini mi söylüyorsun?”</p>

  <p>“Bilmiyorum.”</p>

  <p>“Posta menzilinde oğlun zannettiğin adam o değil miydi, oğlun değil miydi?”</p>

  <p>“Oğlum değildi.”</p>

  <p>“Bu esirlerin arasında onu görmedin mi?”</p>

  <p>“Hayır.”</p>

  <p>“Eğer sana gösterilirse tanır mısın?”</p>

  <p>“Hayır.”</p>

  <p>Hiçbir şey itiraf etmemeye kesinlikle kararlı bir ses tonuyla verilen bu cevabın ardından kalabalığın arasında bir fısıldaşma oldu.</p>

  <p>İvan Ogaref, tehditkar bir hareket yapmaktan kendini alamadı.</p>

  <p>“Beni dinle,” dedi Marfa Strogofa, “oğlun burada, derhal göstereceksin onu.”</p>

  <p>“Hayır.”</p>

  <p>“Omsk’ta ve Kolivan’da yakalanan bütün erkekler senin önünden geçecek, eğer Mişel Strogof'u göstermezsen önünden geçen adam sayısı kadar kırbaç yiyeceksin!”</p>

  <p>İvan Ogaref anlamıştı ki, ne kadar tehdit savurursa savursun, ona yapacakları işkence ne olursa olsun bu laf geçirilmez SibiryalI konuşmayacaktı. Çar ulağını bulmak için ona değil, Mişel Strogof un kendisine güveniyordu. Ana oğul yüz yüze geldiklerinde, kendilerini ele verecek karşı konulmaz bir harekette bulunmamalarını imkansız görüyordu. Yalnızca imparatorluk mektubunu ele geçirmek istese muhakkak ki basitçe bütün esirlerin aranması emrini verirdi, ama Mişel Strogof bu mektubu okuduktan sonra yok etmiş olabilirdi ve eğer tanınmadan İrkutsk’a ulaşmayı başarabilirse İvan Ogaref'in oyunu bozulmuş olacaktı. Dolayısıyla bu haine lazım olan yalnızca mektup değil onu taşıyanın bizzat kendisiydi.</p>

  <p>Nadya her şeyi duymuştu ve şimdi artık Mişel Strogof'un kim olduğunu ve Sibirya’nın istila altındaki bölgelerini neden tanınmadan geçmek istediğini biliyordu!</p>

  <p>İvan Ogaref'in emri üzerine esirler, bir heykel gibi kımıldamadan duran ve gözleri yalnızca tam bir kayıtsızlık ifadesi taşıyan Marfa Strogof'un önünden birer birer geçmeye başladılar.</p>

  <p>Marfa’nın oğlu son sıralardaydı. Sırası gelip de, annesinin karşısına geçtiğinde, Nadya bu manzarayı görmemek için gözlerini kapattı!</p>

  <p>Mişel Strogof görünüşte duygusuz kalmıştı, ama avuçiçleri, sapladığı tırnaklarının altında kanıyordu.</p>

  <p>Ana oğul İvan Ogaref'i yenmişti!</p>

  <p>İvan Ogaref'in hemen yanında duran Sangarre tek bir kelime söyledi:</p>

  <p>“Kırbaç!”</p>

  <p>“Evet!” diye bağırdı artık hiç kendine hâkim olamayan İvan Ogaref, “bu yaşlı cadı kırbaçlanacak, hem de ölene kadar!”</p>

  <p>Bir Tatar askeri, elinde bu korkunç işkence aletiyle Marfa Strogof'a yaklaştı.</p>

  <p>Kırbaç, uçlarına bükülmüş demir teller bağlı belirli bir sayıda deri kayıştan oluşur. Yüz yirmi darbelik bir kırbaç cezasının ölüm cezasına eşdeğer olduğu tahmin edilir. Marfa Strogof bunu biliyordu ama hiçbir işkencenin kendisini konuşturamayacağını da biliyordu. Ve hayatını feda edecekti.</p>

  <p>Marfa Strogof, iki asker tarafından yere fırlatılarak diz çöktürüldü. Elbisesi yırtıldı, çıplak sırtı görünüyordu. Göğsünün önüne, yalnızca birkaç parmak mesafeye bir kılıç yerleştirildi. Acıyla eğildiği takdirde, bu sivri uç göğsüne saplanacaktı.</p>

  <p>Tatar ayakta duruyordu.</p>

  <p>Bekliyordu.</p>

  <p>“Başla!” dedi İvan Ogaref.</p>

  <p>Kırbaç havada ıslık çaldı...</p>

  <p>Ama daha inmeden, güçlü bir el tarafından Tatarın elinden sökülüp alındı.</p>

  <p>Mişel Strogof oradaydı. Bu korkunç manzara karşısında yerinde duramamıştı, İşim posta menzilinde İvan Ogaref'in kırbacı omzuna indiğinde kendini tutabildiyse de bu sefer, söz konusu kişi annesi olduğunda kendine hâkim olamamıştı.</p>

  <p>İvan Ogaref başarmıştı.</p>

  <p>“Mişel Strogof!” diye bağırdı.</p>

  <p>Sonra ona doğru ilerledi:</p>

  <p>“Ah! Şu İşim'deki adam?”</p>

  <p>“Ta kendisi!” dedi Mişel Strogof.</p>

  <p>Ve elindeki kırbacı kaldırarak İvan Ogaref in suratına indirdi.</p>

  <p>“Darbeye karşılık darbe!” dedi.</p>

  <p>“iyi bir karşılık!” diye bir ses geldi seyredenler arasından ve neyse ki gürültünün arasında kayboldu.</p>

  <p>Yirmi asker birden Mişel Strogof'un üstüne atıldı, onu öldüreceklerdi...</p>

  <p>Ama acı dolu, kudurmuş gibi bir çığlık koparan İvan Ogaref bir el hareketiyle onları durdurdu.</p>

  <p>“Bu adam emirin adaletine teslim edilecek! Üzerini arayın!”</p>

  <p>Mişel Strogof un yok edecek zamanı bulamadığı imparatorluk armasını taşıyan mektup, göğsünün üzerinde bulundu ve İvan Ogaref'e verildi.</p>

  <p>Olayı seyredenler arasındaki, “iyi bir karşılık!” diyen kişi Alcide Jolivet’den başkası değildi. Meslektaşıyla birlikte Zabediero ordugahında bulunuyorlardı ve bu sahneyi görmüşlerdi.</p>

  <p>“Bu kuzey insanları sert adamlar doğrusu!” dedi Harry Blount’a. “İtiraf edin ki yol arkadaşımıza bir telafi borçluyuz! Korpanof ya da Strogof bunu hak ediyor! İşim meselesi için güzel bir rövanş!”</p>

  <p>“Evet, rövanş olduğu doğru,” diye cevapladı Harry Blount, “ama Strogof artık ölü bir adam. Kendi çıkarı için, belki de bunu henüz hatırlamasa daha iyi ederdi!”</p>

  <p>“Annesini kırbaç darbeleri altında ölüme mi bıraksaydı!”</p>

  <p>“Bu davranışıyla annesi ve kardeşi için daha iyi bir kader hazırladığını mı sanıyorsunuz?”</p>

  <p>“Hiçbir şey sanmıyorum, hiçbir şey bilmiyorum,” diye cevap verdi Alcide Jolivet, “eğer onun yerinde olsaydım ben de başka türlü davranmazdım! Nasıl bir yara açtı yüzünde ama! Eh, bazen taşmak gerek! Tanrı eğer her zaman ve her yerde sakin olmamızı isteseydi damarlarımıza kan yerine su koyardı!”</p>

  <p>“Bir gazete haberi için güzel bir olay!” dedi Harry Blount. “Sadece İvan Ogaref şu mektubu bize gösterseydi!..”</p>

  <p>İvan Ogaref, yüzünü kaplayan kanı dindirdikten sonra mektubun mührünü parçaladı. Adeta yazılanların içine girmek ister gibi mektubu tekrar tekrar ve uzun uzun okudu.</p>

  <p>Mişel Strogof'un sımsıkı bağlanması ve diğer esirlerle birlikte Tomsk’a götürülmesi için emirler verdikten sonra, Zabediero’da konaklayan birliklerin kumandasını aldı ve sağır edici davul ve borazan sesleri arasında, emirin kendisini beklemekte olduğu şehre doğru yöneldi.</p>
</body>
</html>
