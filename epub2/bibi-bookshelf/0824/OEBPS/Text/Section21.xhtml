<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h1>İKİNCİ BÖLÜM</h1>

  <h2 id="sigil_toc_id_19">1</h2>
  <hr style="width:50%" />

  <h2 id="sigil_toc_id_20">BİR TATAR ORDUGAHI</h2>
  <hr style="width:50%" />

  <p>Kolivan’dan yürüyerek bir gün uzaklıkta, Diaşinsk kasabasından birkaç verst önce, bazı büyük ağaçların, çoğunlukla çam ve sedirlerin hâkim olduğu geniş bir ova uzanır.</p>

  <p>Bozkırın bu bölümünde, olağan şartlarda, sıcak mevsim boyunca SibiryalI çobanlar bulunur, burası onların kalabalık sürülerine yeterince besin sunar. Ama bu dönemde, ovanın bu göçebe sakinlerinden bir tekini bile aramak beyhude bir çaba olacaktı. Ancak ova ıssız değildi. Tam tersi, olağanüstü bir hareketlilik içindeydi.</p>

  <p>Tatar çadırları burada kurulmuştu, Buhara’nın vahşi emiri Feofar Han burada konaklıyordu, ertesi gün, 7 Ağustos’ta, küçük Rus ordusunun hezimete uğrayışının ardından Kolivan’da ele geçirilen esirler buraya getirilecekti. Aynı anda hem Omsk hem de Tomks üzerinden akın eden iki düşman kolu arasında bu iki bin kişiden kala kala birkaç yüz asker kalmıştı. Yani işler kötüye gidiyordu ve imparatorluk hükümeti Ural sınırının ötesinde, en azından şimdilik, tehlikede görünüyordu, zira Rusların er veya geç bu istilacı kabileleri geri püskürtmemesi mümkün değildi. Ama sonuçta istila, Sibirya’nın merkezine ulaşmıştı ve başkaldırmış ülkede, gerek batı eyaletlerine gerek doğu eyaletlerine yayılıyordu. Şimdi artık İrkutsk’un Avrupa ile bütün bağlantısı kesilmişti. Eğer Amur ve İrkutsk eyaleti birlikleri buraya zamanında ulaşmazsa; Asya Rusyası’nın, askeri güçleri yetersiz kalmış olan bu merkezi Tatarların eline düşecek ve geri alınmadan önce de imparatorun kardeşi grandük, İvan Ogaref'in intikamının kurbanı olacaktı.</p>

  <p>Mişel Strogof ne haldeydi? Bunca olayın ağırlığı altında eziliyor muydu? Kendini, işim macerasından bu yana giderek berbatlaşan bir. dizi şanssızlıkla yenilgiye uğratılmış gibi mi görüyordu? Oyunu kaybettiğini, görevini yerine getiremediğini, kendisine verilen emri tamamlamasının imkansız olduğunu mu düşünüyordu?</p>

  <p>Mişel Strogof, düşüp öldüğü güne kadar durmak bilmeyen şu adamlardandı. Ve hâlâ yaşıyordu, yaralı bile değildi, imparatorluk mektubu hâlâ üzerindeydi, kimliği hâlâ gizliydi. Kuşkusuz Tatarların adi bir hayvan sürüsü gibi götürdüğü esirlerin sayısını hesaplıyordu. Ama Tomsk’a yaklaşarak İrkutsk’a da yaklaşmış oluyordu, yani hep İvan Ogaref'in önündeydi. “Başaracağım!” dedi kendi kendine.</p>

  <p>Kolivan olayından beri bütün hayatı tek bir düşünce üzerine yoğunlaşmıştı: Yeniden özgür olmak! Emirin askerlerinden nasıl kurtulacaktı? Bunu zamanı geldiğinde görecekti.</p>

  <p>Feofar’ın ordugahı muhteşem bir manzara arz ediyordu. Deriden, keçeden ve ipek kumaşlardan yapılmış sayısız çadır, güneş ışınları altında parıldıyordu. Konik çadırların tepesindeki sorguçlar, rengarenk bayrakların, flamaların ortasında sallanıyordu. Bu çadırların en zenginleri, hanlığın önde gelen kişileri olan seyitler ve hocalara aitti. Birbirine sanatkarane bir şekilde geçirilmiş kırmızı ve beyaz bir sopalardan oluşan direğin tepesindeki at kuyruğuyla süslü özel bir bayrak, yüksek rütbeli Tatar reislerini işaret ediyordu. Ve ovada, göz alabildiğine, “karaoy” denen ve deve sırtında taşınarak getirilmiş olan Türkmen çadırlarından binlercesi uzanıyordu.</p>

  <p>Ordugahta, al aman adı altında toplanmış, piyade ve süvarilerden oluşan en az yüz elli bin asker bulunuyordu. Askerler arasında öncelikle, Türkistan’ın başlıca tiplerinden olan, Tatar ordusunun büyük kısmını oluşturan ve Hokand ve Kunduz hanlıklarının da neredeyse Buhara Hanlığı’na eşit miktarda bir kontenjan ayırdığı, düzgün hatlı, beyaz tenli, uzun boylu, kara gözlü, kara saçlı Tacikler göze çarpıyordu. Taciklerin arasına Türkistan’da yaşayan ya da komşu memleketlerde oturan çeşitli ırkların numuneleri karışıyordu. Bunlar, Mişel Strogof'un peşine düşenlere benzeyen kısa boylu, kızıl sakallı Özbeklerdi. Bunlar, Kalmuklar gibi ablak yüzlü, zırhlı gömlekler giymiş, bazıları ellerinde mızrak, Asya yapımı ok ve yay, bazılarıysa kılıç, fitilli tüfek ve ölümcül yaralar açan kısa saplı küçük bir balta yani şeşhane taşıyan Kırgızlardı. Bunlar, orta boylu, örgülü siyah saçları sırtlarına dökülen, yuvarlak yüzlü, parlak tenli, koyu ve canlı gözlü, seyrek sakallı, siyah pelüşle süslü mavi nankin kumaşından elbiseler giymiş, bellerine gümüş tokalı deri kılıç kemerleri takmış, gözalıcı şeritlerle süslü botlar giymiş ve başlarına arkaya doğru uçuşan üç kurdeleyle bağlı kürk kenarlı külahlar takmış Mogollardı. Nihayet, koyu gri tenli Afganlar, güzel sami ırklarının ilkel tipini yansıtan Araplar ve gözkapakları yok zannedilecek kadar çekik gözleriyle Türkmenler görülüyordu; hepsi de emilin bayrağı altında askere alınmıştı, yani kundakçıların ve tahripçilerin bayrağı altında.</p>

  <p>Özgür askerlerin yanı sıra bir de, esas olarak Acem, aynı ırktan subayların kumanda ettiği Acemlerden oluşan köle askerler vardı ve muhakkak ki bunlar, Feodar Hanin ordusunun en değersiz askerleri değildiler.</p>

  <p>Bu listeye, giymelerinin yasaklandığı takkeler yerine koyu renk çuhadan külahlar takmış Yahudiler de eklenir ve bunlara bir de lime lime olmuş elbiselerinin üstünü kaplayan leopar derileriyle birkaç yüz kişilik, dilenci dervişler olan Kalenderiler katılırsa, genel olarak Tatar ordusu şeklinde adlandırılan, çeşitli kabilelerin oluşturduğu bu muazzam kalabalık hakkında hemen hemen tam bir fikir edinilmiş olur.</p>

  <p>Bu askerlerin elli bini atlıydı ve atların çeşitliliği de adamlarınkinden aşağı kalmıyordu. Onluk gruplar halinde, birbirlerine paralel iki halatla bağlanmış, kuyrukları düğümlü, sağrıları siyah ipekle kaplı bu hayvanlar arasında, ince bacakları, uzun gövdeleri, parlak tüyleri, asil boyunlarıyla ayırt edilen Türkmenler; uzun mesafeye dayanıklılıklarıyla bilinen Özbekler; binicileriyle birlikte iki çadır ve bütün bir mutfak eşyasını taşıyan Hokandlılar; açık renk örtüleriyle, Emba Imağı kıyısından Tatar kemendi “arkan” ile yakalanmış Kırgızlar ve daha düşük nitelikteki melez ırkların başka ürünleri bulunuyordu.</p>

  <p>Toplam hayvan sayısı binlerle ifade edilebilirdi. Bunlar, kısa boylu ama sağlam, uzun kıllı, kalın yeleleri boyunlarına sarkan, koşum altına alması hecin devesinden daha kolay olan uslu develer; bukle bukle kıvrılan ateş kırmızısı tüyleriyle kambur “nar”lar; ağır işleri gören ve aynı zamanda çok sevilen eti Tatarların gıda ihtiyacının bir bölümünü karşılayan eşeklerden oluşuyordu.</p>

  <p>Geniş öbekler halindeki sedir ve çam ağaçları, bu insan ve hayvan topluluğunun, bu muazzam çadır yığınının üzerine, yer yer sızan güneş ışınlarına rağmen serin bir gölge veriyordu. Hiçbir şey, renkleri en iyi kullanan ressamın bile meydana çıkarmak için paletindeki bütün renkleri tüketeceği bu tablo kadar şairane olamazdı.</p>

  <p>Kolivan’da ele geçirilen esirler, Feofar’ınve hanlığın diğer önde gelenlerinin çadırları önüne gelirken, meydanda davullar vurulmaya, borazanlar çalınmaya başladı. Bu haliyle bile korkunç olan bu gürültüye bir de alaybozan atışlarının keskin sesi ve daha da önemlisi, emirin topçu birliğini oluşturan dörtlük ve altılık topların patlamaları karışıyordu.</p>

  <p>Feofar’ın yerleşimi tamamıyla askeriydi. Kendisinin sivil denebilecek eri, haremi ve müttefiklerinin evleri şimdi, Tatarların elinde bulunan Tomsk’taydı.</p>

  <p>Ordugah kalktıktan sonra, Doğu Sibirya’nın merkeziyle takas edinceye kadar emirin ikametgahı Tomsk olacaktı.</p>

  <p>Feofar’ın çadırı civar çadırlara hâkim durumdaydı. Üzerine, altın rengi saçaklı halat biçimli bezeklerle yükseltilmiş, parlak bir ipek kumaş örtülmüştü, kumaşın üzerinde ise rüzgarın bir yelpaze gibi dalgalandırdığı sık püsküller yer alıyordu; çadır, muhteşem kayın ve dev çam ağaçları perdesinin örttüğü geniş bir açıklığın ortasında bulunuyordu. Bu çadırın önünde lake cilalı, mücevher kakmalı bir rahlenin üzerinde, kutsal kitap Kuran’ın zerafetle hakkedilmiş altın varaklı sayfaları açılmıştı. Yukarıda, emirin armalarını taşıyan Tatar bayrağı dalgalanıyordu.</p>

  <p>Açıklığın etrafında yarım daire halinde Buhara’nın yüksek rütbeli görevlilerinin çadırları yükseliyordu. Burada, emiri sarayının avlusuna kadar atla takip etme hakkı olan ahır reisi, doğancı, devlet mührünü taşıyan uşbeyi, topçu birliğinin başındaki topçubaşı, divan başkanı olan, emire elini öptüren ve onun karşısına kuşağını bağlamadan çıkabilen hoca, ulemanın reisi ve din adamlarının temsilcisi şeyhülislam, emirin yokluğunda askerler arasında baş gösteren bütün itirazları yargılayan kazasker ve nihayet, en büyük işi, han her yer değiştirmeyi düşündüğünde yıldızlara danışmak olan müneccimbaşı ikamet ediyordu.</p>

  <p>Esirler ordugaha getirildiği sırada emir çadırındaydı. Kendisini göstermedi. Bundan mutlu olmuştu kuşkusuz. Tek bir el hareketi, ağzından çıkacak tek bir kelime, kanlı bir infazın işareti olabilirdi. Fakat, Doğulu kralların azametinin bir parçası olan bu tecrit köşesine çekildi. Kendini göstermeyene hayran olunur, daha da önemlisi, kendini göstermeyenden korkulur.</p>

  <p>Esirler ise ya bir deliğe kapatılacak ya da kötü muamele görecek, karınları zar zor doyacak, iklimin bütün değişimlerine açık halde Feofar’ın keyfini bekleyeceklerdi.</p>

  <p>Bütün bu esirler içinde en sabırlısı değilse bile en itaatkarı kesinlikle Mişel Strogof idi. Kendisini götürmelerine izin veriyordu, çünkü onu zaten gitmek istediği yere götürüyorlardı, üstelik, özgür olduğu takdirde Kolivan-Tomsk yolu üzerinde asla elde edemeyeceği kadar güvenli şartlar içinde. Bu şehre ulaşmadan önce kaçmak dernek, kendini yeniden, bozkırda at koşturan keşif kollarının önüne atmak dernekti. Tatar kollarının işgali altında bulunan en doğudaki hat, Tomsk’tan geçen seksenikinci meridyenin ötesinde değildi. Yani bu meridyeni bir kere aştıktan sonra Mişel Strogof kendini düşman bölgelerinin dışında kabul edebilir, Yenisey’i tehlikesizce geçebilir ve Feofar Han eyaleti istila etmeden önce Krasnoyarsk’a ulaşabilirdi.</p>

  <p>“Hele bir Tomsk’a ulaşayım,” diye tekrarladı kendi kendine; zaman zaman hâkim olamadığı sabırsızlık hareketlerini bastırmaya çalışıyordu, “birkaç dakika içinde ileri karakolları geçer, Feofar’a da, Ogarefe de on iki saat fark atarım, bu kadarı İrkutsk’a onlardan önce ulaşmak için bana yeter!”</p>

  <p>Aslında Mişel Strogof'un korktuğu, her şeyden çok, Tatar ordugahında İvan Ogaref ile karşılaşmaktı ve bundan gerçekten de korkmalıydı. Yeniden tanınmak tehlikesinin ötesinde içgüdüsel olarak, asıl önemli olanın bu hainle arasındaki mesafeyi açmak olduğunu hissediyordu. Aynı zamanda, İvan Ogaref in birliklerinin Feofar’mkilerle birleşmesiyle istilacı ordunun asker sayısının tamamlanacağını ve bu birleşme gerçekleşir gerçekleşmez ordunun tamamıyla Doğu Sibirya’nın merkezi üzerine yürüyeceğinin farkındaydı. Bütün endişesi buradan kaynaklanıyordu, her saniye kulağı kirişte, emirin yardımcısının gelişini haber veren bando sesini bekliyordu.</p>

  <p>Bütün bu düşüncelere, birisi Omsk’ta tutulan, diğeri İrtiş kayıklarına alman ve hiç kuşkusuz Marfa Strogof gibi tutsak olan iki kişinin, Nadya’nın ve annesinin hatıraları ekleniyordu. Onlar için hiçbir şey yapamıyordu! Onları tekrar görecek miydi? Cevabını vermeye cesaret edemediği bu soru, dayanılmaz bir halde kalbini sıkıştırıyordu.</p>

  <p>Mişel Strogof ve daha birçok esirle birlikte Harry Blount ve Alcide Jolivet de Tatar ordugahına getirilmişlerdi. Telgrafhanede onlarla birlikte yakalanan eski yol arkadaşları, yüzlerce nöbetçinin gözetlediği bu yere, kendisi gibi onların da kapatıldığını biliyordu ama onlara yaklaşmaya kalkmadı. İşim posta menzilindeki olaydan sonra hakkında ne düşündüklerini, en azından şimdilik önemsemiyordu. Zaten zamanı geldiğinde tek başına hareket etmek için tek başına kalmak istiyordu. Bunun için bir kenarda beklemekteydi.</p>

  <p>Alcide Jolivet, meslektaşının, yanında yere düştüğü andan itibaren, ona azami özeni göstermişti. Kolivan ile ordugah arasındaki yol boyunca, yani saatlerce süren yürüyüş boyunca Harry Blount, rakibinin koluna yaslanarak esirlerin konvoyunu takip edebilmişti. Blount, İngiliz olması nedeniyle, öncelikle bu özelliğinden yararlanmak istedi ancak, yalnızca mızrak ve kılıç darbeleriyle cevap veren barbarların karşısında bu, hiçbir şekilde işe yaramadı. Böylece Daily Telegraph muhabiri, daha sonra böyle bir muameleyi şikayet etmek ve bunun hesabını sormak şartıyla ortak kadere razı olmak zorunda kaldı. Ama bu yol, onun için son derece zahmetli oldu, çünkü yarası acı veriyordu ve Alcide Jolivet’nin yardımı olmasa belki de ordugaha ulaşamayacaktı.</p>

  <p>Hayata dönük felsefesini hiçbir zaman elden bırakmayan Alcide Jolivet, bütün gücüyle meslektaşına maddi manevi destek oluyordu. Kapalı bir yere tamamıyla hapsedildiklerini gördükten sonra ilk işi Harry Blount’un yarasına bakmak oldu. Beceriksizce elbisesini çıkarmayı başardı ve bir mitralyöz parçasının Harry Blount’un omzunu hafifçe sıyırıp geçmiş olduğunu gördü.</p>

  <p>“Bir şey değilmiş, basit bir sıyrık! iki üç pansumandan sonra hiçbir şey kalmaz sevgili meslektaşım,” dedi.</p>

  <p>“Peki ya bu pansumanlar?..” diye sordu Harry Blount.</p>

  <p>“Onları size bizzat ben yapacağım!”</p>

  <p>“Sizde biraz hekimlik var anlaşılan?”</p>

  <p>“Bütün Fransızlar biraz hekimdir!”</p>

  <p>Ve Alcide Jolivet bunu belirttikten sonra mendilini yırtarak bir parçasından bağ, diğer parçasından tampon yaptı, kapatıldıkları etrafı çevrili alanın ortasına kazılmış olan kuyudan biraz su alıp, neyse ki çok ciddi olmayan yarayı yıkadı ve büyük bir maharetle ıslak bez parçalarım Harry Blount’un omzuna yerleştirdi.</p>

  <p>“Sizi suyla tedavi ediyorum,” dedi. “Bu sıvı hâlâ yaraların tedavisi için bilinen en etkili ve şu anda en sık kullanılan ilaçtır. Hekimler bunu keşfetmek için altı bin yıl harcadılar! Evet! Koskoca altı bin yıl!”</p>

  <p>Harry Blount, arkadaşının kendisi için bir kayın ağacının altından topladığı kuru yaprakların üzerine uzandı:</p>

  <p>“Teşekkür ederim Mösyö Jolivet,” dedi.</p>

  <p>“Ah! Lafı mı olur! Siz de benim için aynısını yapardınız!”</p>

  <p>Harry Blount safça cevap verdi:</p>

  <p>“Bilmiyorum...”</p>

  <p>“Hadi oradan, şakacı seni! Bütün İngilizler cömerttir!”</p>

  <p>“Kuşkusuz, ama ya Fransızlar?..”</p>

  <p>“Fransızlar iyi kalplidirler, hatta aptaldırlar bile diyebilirsiniz! Ama onları kurtaran yine Fransız oluşlarıdır! Bundan söz etmeyelim artık, hatta bana sorarsanız hiçbir şeyden söz etmeyelim. Sizin kesinlikle dinlenmeniz gerekli.”</p>

  <p>Ama Harry Blount’un susmaya niyeti yoktu. Yaralı biri istirahati düşünmek zorunda olsa da, Daily Telegraph muhabiri kendini dinleyecek adam değildi.</p>

  <p>“Mösyö Jolivet,” diye sordu, “son telgraflarımızın Rus sınırını geçtiğine inanıyor musunuz?”</p>

  <p>“Neden olmasın?” diye cevap verdi Alcide Jolivet. “Sizin temin ederim, şu anda şanslı kuzinim Kolivan vakası hakkında neye inanması gerektiğini biliyor!”</p>

  <p>“Kuzininiz bu telgrafları kaç basıyor?” diye sordu Harry Blount, ilk defa meslektaşına bu soruyu doğrudan doğruya soruyordu.</p>

  <p>Alcide Jolivet gülerek cevap verdi:</p>

  <p>“Ah, kuzinim çok ketum biridir, kendisinden söz edilmesinden hoşlanmaz, üstelik sizin ihtiyacınız olan uykuya engel olursa üzülecektir.”</p>

  <p>“Uyumak istemiyorum,” diye cevap verdi İngiliz. “Kuzininiz Rusya’daki olaylar hakkında ne düşünüyor acaba?”</p>

  <p>“Şu sıralar durumun kötüye gittiğini. Ama Moskova hükümeti güçlü, gerçek bir barbar istilasından endişe edilemez, Moskova Sibirya’yı kaybetmeyecektir.”</p>

  <p>Orta Asya’daki Rus iddiaları konusundaki. İngiliz kıskançlığından bağışık olmayan Harry</p>

  <p>Blount cevap verdi:</p>

  <p>“Fazla hırs en büyük imparatorlukları mahvetti!”</p>

  <p>“Ah, siyasetten söz etmeyelim!” diye bağırdı Alcide Jolivet. “Bu, doktor tarafından yasaklandı! Hiçbir şey omuz yaraları için bundan daha zararlı değil... meğer ki sizi uyutmak için olsun!”</p>

  <p>“O halde ne yapacağımız hakkında konuşalım,” diye cevap verdi Harry Blount, “benim ömür boyu bu Tatarların esiri olarak kalmaya hiç niyetim yok.”</p>

  <p>“Benim de yok doğrusu!”</p>

  <p>“İlk fırsatta kaçacak mıyız?”</p>

  <p>“Evet, özgürlüğümüzü yeniden kazanmanın başka bir yolu yoksa eğer.”</p>

  <p>“Siz başka bir yol biliyor musunuz?” diye sordu Harry Blount arkadaşının yüzüne bakarak.</p>

  <p>“Elbette! Biz taraf değiliz, biz tarafsızız ve talepte bulunacağız!”</p>

  <p>“Şu hödük Feofar Han’dan mı?”</p>

  <p>“Hayır, o anlamaz,” diye cevap verdi Alcide Jolivet, “ama onun yardımcısı İvan Ogaref'ten talepte bulunacağız.”</p>

  <p>“Alçağın biri o!”</p>

  <p>“Orası kesin, ama Rus bir alçak. İnsanların haklarıyla dalga geçilmemesi gerekliğini bilir, ayrıca bizi alıkoymakta hiçbir çıkarı yok, tam aksine. Yalnızca bu heriften bir şey istemek hoşuma gitmiyor!”</p>

  <p>“Ama bu herif ordugahta değil ya da en azından ben görmedim,” dedi Harry Blount.</p>

  <p>“Gelecektir. Aksi mümkün değil. Emirle buluşması gerek. Sibirya şu anda ikiye bölünmüş duruda ve Feofar’ın ordusu kesinlikle, İrkutsk üzerine yürümek için yalnızca onun gelişini bekliyor.”</p>

  <p>“Peki serbest kaldıktan sonra ne yapacağız?”</p>

  <p>“Serbest kaldıktan sonra işimize devam edeceğiz, olaylar bize karşı tarafın ordugahına geçme fırsatı verene kadar Tatarları takip edeceğiz. Oyunu terk etmemek gerek! Daha yeni başlıyoruz. Siz, meslektaşım, siz şimdiden Daily Telegraph’ın hizmetinde yaralanmak şansına ulaştınız, oysa ki ben kuzinimin hizmetinde henüz hiçbir yara almadım. Bak hele!.. İyi,” diye mırıldandı Alcide Jolivet, “işte uyumuş! Birkaç saat uyku ve birkaç serin su kompresi... bir İngilizi ayağa kaldırmak için daha fazlasına gerek yok. Bu adamlar çelikten yapılmıştır!”</p>

  <p>Harry Blount dinlenirken Alcide Jolivet onun başında bekliyordu, defterini çıkarıp, Daily Telegraph okurlarının memnuniyeti için meslektaşıyla paylaşmaya kararlı olarak notlar aldı. Olaylar onları birbirine bağlamıştı. Artık birbirini kıskanmanın sırası değildi.</p>

  <p>Bu durumda Mişel Strogof'un en çok korktuğu şey, tam olarak, iki gazetecinin en çok arzuladığı şeydi. İvan Ogaref'in gelişi elbette onların işine yarayabilirdi, çünkü İngiliz ve Fransız muhabir sıfatıyla bir kere tanındıktan sonra serbest bırakılmaları çok büyük ihtimaldi. Emirin yardımcısı, gazetecilere basit casus muamelesi yapan Feofar’a bunun sebebini anlatmanın yolunu bulurdu. Yani Alcide Jolivet ve Harry Blount’un çıkarı Mişel Strogof'un çıkarının tersiydi. Mişel Strogof bu durumun tamamen farkındaydı ve bu da, eski yol arkadaşlarıyla her türlü yakınlaşmadan kaçınması için var olan sebeplere bir yenisini daha ekliyordu. Dolayısıyla, onlar tarafından fark edilmeden hareket etmeye özen gösterecekti.</p>

  <p>Hiçbir değişiklik olmaksızın dört gün geçti. Tutsaklar ordugahın kaldırılacağından söz eden hiçbir konuşma duymadılar. Sıkı bir go zetim altında tutuluyorlardı. Başlarında gece gündüz nöbet tutan piyade ve süvarilerin oluşturduğu kordonu geçmeleri imkansızdı. Verilen yemeğe gelince, onları zar zor doyuruyordu. Yirmi dört saatte iki kere önlerine ya birkaç parça kömürde pişirilmiş keçi bağırsağı ya da ekşi koyun sütüyle yapılan ve kısrak sütüne batırılınca kırgızların genel olarak “kumis” diye adlandırdıkları yemeği oluşturan “krut” denen peynirden atıyorlardı. Ve hepsi buydu. Bu arada havanın iğrenç bir hale geldiğini de eklemek gerek. Atmosferde büyük karışıklıklar oluyor, bu da yağmurla karışık boraya sebep oluyordu. Sığınacak bir yerleri olmayan zavallılar, sağlığa çok zararlı bu hava değişimlerine katlanmak zorunda kaldılar. Ve sefaletlerinde hiçbir hafifleme olmadı. Yaralılar, kadınlar ve çocuklardan ölenler oldu, gardiyanların gömmek bile istemediği cesetleri esirler kendileri gömmek zorunda kaldılar.</p>

  <p>Bu vahim olaylar sırasında, Akide Jolivet ve Mişel Strogof, her biri kendi köşesinde çırpmıyordu. Edebilecekleri hiçbir yardımdan kaçınmıyorlardı. Diğer birçoklarından daha az yıpranmış, güçlü ve sağlamdılar; daha iyi direnebilirler, tavsiyeleri ve gayretleriyle, acı çekenlerle umutsuzluğa kapılanlar için faydalı olabilirlerdi.</p>

  <p>Bu durum böyle sürüp gidecek miydi? ilk başarılarından tatmin olmuş olan Feofar Han, İrkutsk üzerine yürümeden önce bir süre beklemek mi istiyordu? Bundan korkulabilirdi. Ama öyle olmadı. Alcide Jolivet ve Harry Blount’un bunca dilediği, Mişel Strogof un bunca korktuğu olay 12 Ağustos sabahı gerçekleşti.</p>

  <p>O gün, borazanlar çalındı, davullar vuruldu, alaybozanlar atıldı. Kolivan yolu üzerinde muazzam bir toz bulutu yükseldi.</p>

  <p>İvan Ogaref, peşinde binlerce adam olduğu halde Tatar ordugahına giriyordu.</p>
</body>
</html>
