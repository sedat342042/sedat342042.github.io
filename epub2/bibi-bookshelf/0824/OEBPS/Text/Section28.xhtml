<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h2>8</h2>
  <hr style="width:50%" />

  <h2 id="sigil_toc_id_27">YOLDAN GEÇEN BİR TAVŞAN</h2>
  <hr style="width:50%" />

  <p>Mişel Strogof artık, İrkutsk’a kadar yolun serbest olduğuna inanabilirdi. Tomsk’ta tutulan Tatarlardan öndeydi ve emirin askerleri Krasnoyarsk’a geldiklerinde, yalnızca terk edilmiş bir şehir bulacaklardı. Burada, Yenisey’in iki.kıyısı arasında doğrudan ulaşımı sağlayacak hiçbir vasıta yoktu. O halde, kurulması kolay olmayan bir dubalı köprü geçişlerini sağlayana kadar, birkaç gün gecikeceklerdi.</p>

  <p>Çarın ulağı, İvan Ogaref ile Omsk’taki uğursuz karşılaşmasından beri ilk defa kendini daha endişesiz hissediyordu ve amacıyla arasına hiçbir yeni engelin girmeyeceğini ümit edebiliyordu.</p>

  <p>Kibitka, güneydoğuya doğru on beş verst kadar indikten sonra yeniden bozkır üzerindeki uzun yola erişti ve bu yolda ilerlemeye başladı.</p>

  <p>Yol güzeldi, hatta Krasnoyarsk ile İrkutsk arasındaki bu bölümü, bütün yolun en iyi kısmı kabul edilirdi. Burada, yolcuları bekleyen daha az engebe, onları yakıcı güneşten koruyan gölgelikler, yer yer yüz verstlik bir alanı kaplayan çam ve sedir ormanları vardı. Bu artık, ufukta gökyüzü çizgisiyle birleşen uçsuz bucaksız bozkır değildi. Fakat bu zengin memleket tamamıyla boştu. Bütün kasabalar terk edilmişti. Slav tipinin hâkim olduğu SibiryalI köylülerden bir teki bile ortalıkta yoktu. Burası bomboştu ve bilindiği gibi emir üzerine boşaltılmıştı.</p>

  <p>Hava güzeldi ama şimdiden geceler serin olmaya başlamıştı ve güneş ışınları artık havayı daha zor ısıtıyordu. Aslında, eylülün ilk günlerine geliniyordu ve bu yüksek enlemlerde günler, gözle görülür derecede kısalmıştı. Sibirya topraklarının bu bölümü, Edinburg ve Kopenhag’ın yer aldığı, ellibeşinci paralelin daha yukarısında olmadığı halde, sonbahar burada kısa sürer. Hatta bazen, yazın neredeyse hemen ardından ansızın kış gelir. Asya Rusyası’nın bu vakitsiz gelen kışları boyunca bazen termometre göstergesi cıvanın donma noktasına<a href="../Text/DiPNOTLAR.xhtml#a15" id="k15"><sup>[→]</sup></a> kadar düşer ve sıfırın altında yirmi derecelik bir ısı dayanılabilir kabul edilir.</p>

  <p>Sonuçta hava, yolcuların işini kolaylaştırıyordu, ne fırtına vardı ne de yağmur. Sıcaklık mutedil, geceler ise serindi. Nadya'nın da Mişel Strogof un da sağlıkları iyiydi ve Tomsk’tan ayrıldıklarından beri, katlandıkları yorgunluklar yavaş yavaş geçiyordu.</p>

  <p>Nikolay Pigasof'a gelince, daha önce hiç bu kadar keyfi yerinde olmamıştı. Bu onun için bir gezinti, memuriyeti olmayan bir memurun tatilini geçirmek için yaptığı zevkli bir yolculuktu.</p>

  <p>“Bu kesinlikle,” dedi, “bir manipülatörü hareket ettirmek için günde on iki saat sandalye tepesinde olmaktan iyidir!”</p>

  <p>Bu sırada Mişel Strogof Nikolay’ı, atını biraz daha hızlı yürütmesi konusunda ikna edebilmişti. Bunu başarabilmek için, Nadya ile birlikte, İrkutsk’ta sürgünde olan babalarının yanma gittiklerini ve bir an önce oraya ulaşmak için acele ettiklerini söylemişti.</p>

  <p>Elbette ki bu hayvanı fazla yormamak gerekiyordu, çünkü büyük ihtimalle onun yerini alacak bir başka at bulmak mümkün olmayacaktı. Ama dinlenmesi için sık sık mola vererek -mesela her on beş verstte bir- yirmi dört saatte kolaylıkla altmış verst kat edilebilirdi. Zaten bu güçlü bir attı ve ırkı itibarıyla, uzun yorgunluklara katlanmaya muktedirdi. Yol boyunca otlak sıkıntısı çekilmeyecekti, bu otlaklarda bol miktarda ot vardı. Dolayısıyla ondan biraz daha fazla güç harcamasını beklemek mümkündü.</p>

  <p>Nikolay için bu sebepler ikna edici olmuştu. Babalarının sürgün hayatını paylaşmaya giden bu iki genç insandan çok etkilenmişti. Hiçbir şey ona bundan daha dokunaklı görünmüyordu. Gülümseyerek Nadya’ya şöyle dedi: “Ne tanrısal bir lütuf! Bay Korpanof sizi gördüğünde, sizi kucaklamak için kollarını açtığında kim bilir ne büyük bir sevinç duyacak! Eğer İrkutsk’a kadar gidersem -ki bu şu anda bana gayet muhtemel görünüyor- benim de bu karşılaşmada bulunmama izin verir misiniz! Verirsiniz değil mi?”</p>

  <p>Sonra elini alnına vurarak devam etti: “Fakat aynı zamanda, zavallı büyük oğlunun kör olduğunu fark ettiğinde ne büyük bir acı duyacak! Ah, bu dünyada her şey nasıl da birbirine karışmış!”</p>

  <p>Nihayet, bu konuşmalar, kibitkanın daha hızlı gitmesiyle sonuçlandı; Mişel Strogof'un hesaplarına göre, şu anda, saatte on ila on iki verst yol almaktaydı.</p>

  <p>Böylece, 28 Ağustos’ta yolcular, Krasnoyarsk’tan seksen verst ilerideki Balaisk kasabasını, 29 Ağustos’ta da, Balaisk’e kırk verst mesafedeki Ribinsk’i geçtiler.</p>

  <p>Ertesi gün, buradan otuz beş verst ötedeki, daha büyük bir kasaba olan ve Yenisey’in, Sayansk Dağları’ndan inen, kasabayla aynı adı taşıyan küçük kolu tarafından sulanan Kamsk’a geldiler. Burası, meydanın etrafına toplanmış hoş görünüşlü ahşap evleriyle fazla önemli bir şehir değildi; altın yaldızlı haçı güneşte parlayan katedrali tüm bu manzaraya hâkim konumdaydı.</p>

  <p>Evler boş, kilise ıssızdı. Ne bir posta menzili, ne meskun bir han vardı, ne ahırlarda tek bir at, ne de bozkırda tek bir evcil hayvan. Moskova hükümetinin emirleri çok sıkı uygulanmış, götürülemeyen her şey tahrip edilmişti.</p>

  <p>Kamsk’tan çıkarken Mişel Strogof, Nadya ve Nikolay’a, İrkutsk’tan önce, biraz önemli sayılabilecek, küçük bir şehir olan Nijni-Udinsk’ten başka bir yer bulamayacaklarını belirtti. Nikolay da, bu şehirde bir telgraf istasyonu olduğunu söyledi. Eğer Nijni-Udınsk de Kamsk gibi terk edilmiş durumdaysa, o da bir iş aramak için Doğu Sibirya’nın merkezine kadar gitmek zorunda kalacaktı.</p>

  <p>Kibitka, Kamsk’ınbiraz ötesinde yolu kesen küçük akarsuyu, geçit yerinden, fazla zorluk çekmeden aştı. Zaten Yenisey ile, onun büyük kollarından biri olan ve İrkutsk’u sulayan Angara arasında korkulacak önemli bir akarsu yoktu, belki Dinka’ya dikkat etmek gerekebilirdi. Sonuçta yolculuğun böyle bir sebepten gecikmesi mümkün değildi.</p>

  <p>Kamsk ile bir sonraki kasaba arasındaki mesafe çok uzundu, yaklaşık yüz otuz verst. Düzenli aralıklarla mola verildiğini söylemeye gerek yok, “Aksi takdirde,” diyordu Nikolay, “atın bazı haklı şikayetleriyle karşılaşırız.” Nikolay, bu cesur hayvanla, onu on beş verstte bir dinlendireceği konusunda anlaşmış gibiydi ve insan, bir hayvanla bile olsa, bir kere anlaşma yaptıktan sonra, bu anlaşmaya sadık kalmalıydı, adalet bunu gerektirirdi.</p>

  <p>Kibitka, küçük Biriusa Çayı’nı geçtikten sonra 4 Eylül sabahı Biriusinks’e ulaştı.</p>

  <p>Burada, iyi bir tesadüf eseri, erzağı tükenmiş olan Nikolay, terk edilmiş bir fırında bir düzine kadar, koyun yağıyla yapılan bir tür pasta olan poğaça ve bolca haşlanmış pirinç buldu. Bunlar, Krasnoyarsk’ta kibitkaya yeterli miktarda ikmal edilen kımıza tam zamanında eklenecekti.</p>

  <p>Burada bir süre dinlendikten sonra, 5 EylüBde, yemeğin ardından yola çıktılar. Artık, İrkutsk’a yalnızca beş yüz verst kalmıştı. Arkalarından Tatar öncü birliklerinin geldiğini gösteren hiçbir işaret yoktu. Mişel Strogof, artık hiçbir şeyin yolculuğuna köstek olmayacağını ve sekiz, en fazla on gün sonra, grandükün huzurunda olacağını düşünmeye başlamıştı.</p>

  <p>Biriusinsk’ten çıkarken, kibitkanın otuz adım önünden, yoldan bir tavşan geçti.</p>

  <p>“Ah!” dedi Nikolay.</p>

  <p>Mişel Strogof, en ufak gürültüyü bile fark eden bir körün hassasiyetiyle sordu:</p>

  <p>“Neyin var arkadaşım?”</p>

  <p>“Görmedin mi?..” dedi Nikolay ve ansızın gülen yüzü karardı. Sonra şunu ekledi:</p>

  <p>“Ah! Hayır! Göremedin ve görmediğin de çok iyi oldu dostum!”</p>

  <p>“Ama ben hiçbir şey görmedim,” dedi Nadya.</p>

  <p>“Çok iyi! Çok iyi! Ama ben... gördüm!”</p>

  <p>“Neydi gördüğün söylesene?” diye sordu Mişel Strogof.</p>

  <p>“Yolumuzun üzerinden geçen bir tavşan!” diye cevap verdi Nikolay.</p>

  <p>Rusya’da, halk arasındaki inanışa göre, bir yolcunun yolunun üzerinden geçen tavşan, bir felaketin geleceğine işarettir.</p>

  <p>Rusların çoğu gibi batıl inançlara sahip olan Nikolay kibitkayı durdurmuştu.</p>

  <p>Mişel Strogof, arkadaşının, tavşanların geçtiği yerler hakkındaki boş inancını hiçbir şekilde paylaşmıyor olmakla beraber onun tereddüdünü anlamıştı ve ona güven vermeye çalıştı:</p>

  <p>“Kaygılanacak bir şey yok arkadaşım,” dedi ona.</p>

  <p>“Senin için de, onun için de kaygılanacak bir şey yok dostum, biliyorum,” dedi Nikolay, “ama benim için var!”</p>

  <p>Biraz sonra:</p>

  <p>“Kader bu,” diye ekledi.</p>

  <p>Ve tekrar atını tırısa kaldırdı.</p>

  <p>Bununla birlikte, uğursuz alamete rağmen bütün gün kazasız belasız geçti.</p>

  <p>Ertesi gün, 6 Eylül’de, öğle vakti kibitka bütün civar bölge gibi ıssız olan Alsalevsk kasabasında mola verdi.</p>

  <p>Burada Nadya, bir evin eşiğinde, SibiryalI avcıların kullandığı sağlam ağızlı iki bıçak buldu. Bir tanesini Mişel Strogof'a verdi, o da bunu elbisesinin altına sakladı, diğerini de kendine ayırdı. Kibitka, Nijni-Udinsk’e yalnızca yetmiş beş verst mesafedeydi.</p>

  <p>Nikolay bu iki gün boyunca her zamanki neşesine kavuşamadı. Uğursuzluk alameti, onu tahmin edileceğinden fazla etkilemişti ve o zamana kadar bir saat bile konuşmadan duramamış olan bu adam, kimi zaman uzun bir sessizliğe gömülüyor, Nadya onu bu sessizlikten zorlukla çekip çıkarıyordu. Bütün bunlar, üzüntü içindeki bir zihnin göstergesiydi ve bu, batıl inançlı ataları Kuzey mitolojisinin kurucusu olan, Kuzey ırklarına mensup insanların durumunu açıklıyordu.</p>

  <p>Ekaterinburg’dan itibaren İrkutsk yolu, ellibeşinci enleme hemen hemen paralel gider. Ama Biriusinsk’ten çıktıktan sonra, yüzüncü meridyeni kesecek şekilde güneydoğuya doğru kıvrılır. Sayansk Dağlarının son yokuşlarını aşarak en kısa şekilde Doğu Sibirya’nın merkezine ulaşır. Bu dağlar, iki yüz verstlik bir mesafeden görülebilen Altay Sıradağları’nın yön değiştirmiş bir devamıdıı</p>

  <p>Kibitka işte bu yol üzerinde hızla ilerliyordu. Koşuyordu da denebilir! Nikolayın artık atını korumayı düşünmediği, onun da menzile varmakta acele ettiği hissediliyordu! Bütün kaderci kabullenişine rağmen, İrkutsk surlarından içeriye girmediği sürece kendini güvende hissetmeyecekti. Onun gibi düşünen birçok Rus'un, yollarının üzerinden bir tavşan geçtikten sonra, atlarının dizginlerini çevirip geriye döndükleri çok olmuştur!</p>

  <p>Bununla birlikte, Nadya’nın, Mişel Strogof'a aktararak doğruluğuna ikna olduğu, Nikolay’ın bazı gözlemleri, başlarından geçen olaylar zincirinin belki de henüz son bulmuş olmadığı şüphesini yaratıyordu.</p>

  <p>Gerçekten de, Krasnoyarsk’tan itibaren arazi yalnızca doğal bir görünüme sahipken, ormanlarda artık ateş ve nal izleri vardı, yolun iki yanında uzanan çayırlar tahrip edilmişti: Buradan önemli bir birliğin geçmiş olduğu aşikardı.</p>

  <p>Nijni-Udinsk’e otuz verst kala karşılaştıkları, yakın zamana ait tahribatın alametleri artık görmezden gelinemezdi ve bunu Tatarlardan başkasına atfetmek mümkün değildi.</p>

  <p>Yapılan tahribat, yalnızca tarlaların at nalları altında çiğnenmesinden, ormanda ağaçların baltayla kesilmesinden ibaret değildi. Yol boyunca dağınık olarak bulunan evlerden bazıları, boş oldukları gibi, birkaçı yarı yıkılmış, birkaçı yarı yanmış durumdaydı. Duvarlarda kurşun delikleri görülüyordu.</p>

  <p>Mişel Strogof'un nasıl bir kaygı içinde olduğunu anlamak zor olmayacaktır. Yakın zamanda, yolun bu kısmından bir Tatar kolunun geçmiş olduğundan artık kuşku duyulamazdı, bununla birlikte, bunların emirin askerleri olması mümkün değildi, çünkü onlar farkına varmadan önlerine geçmiş olmalarına imkan yoktu. Ama öyleyse kimdi bu yeni istilacılar ve İrkutsk anayoluna çıkmak için bozkırın hangi yollarından dolaşarak gelmişlerdi? Çarın ulağının karşısına hangi yeni düşmanlar çıkacaktı?</p>

  <p>Mişel Strogof, onları kaygılandırmak istemediğinden bu endişelerini ne Nikolay ile ne de Nadya ile paylaştı. Zaten, aşılmaz bir engel onu durdurana kadar yoluna devam etmeye karar vermişti. Daha sonra, ne yapacağını duruma göre düşünecekti.</p>

  <p>Ertesi gün, önemli bir süvari ve piyade birliğinin, kısa süre önce buradan geçmiş olduğu ihtimali daha da arttı. Ufkun üzerinde dumanlar görülmeye başladı. Kibitka ihtiyatla ilerliyordu. Terk edilmiş kasabalardaki evlerden bazıları hâlâ yanıyordu, buraların yakılmasının üzerinden en fazla yirmi dört saat geçmiş olmalıydı.</p>

  <p>Nihayet, 8 Eylül günü kibitka durdu. At ilerlememekte inat ediyor, Serko acı acı havlıyordu.</p>

  <p>“Ne oldu?” diye sordu Mişel Strogof.</p>

  <p>Kibitkadan aşağı atlayan Nikolay cevap verdi:</p>

  <p>“Bir ceset!”</p>

  <p>Bu ceset, korkunç bir şekilde parçalanmış ve çoktan soğumuş bir mujiğe aitti.</p>

  <p>Nikolay istavroz çıkarttı. Sonra, Mişel Strogof un yardımıyla cesedi yolun kenarına taşıdı. Onu, usulüne uygun şekilde defnetmek, bozkırın yırtıcı hayvanlarının ondan geriye kalanları parçalamasını engellemek için derinlere gömmek istedi, ama Mişel Strogof ona zaman bırakmadı:</p>

  <p>“Gidelim arkadaşım, gidelim! Bir saat bile geç kalmamalıyız!”</p>

  <p>Ve kibitka tekrar yola koyuldu.</p>

  <p>Zaten, Nikolay eğer Sibirya anayolunda karşısında çıkan her ölü için son görevini yerine getirmeye kalksaydı, hepsine yetişmesi imkansız olacaktı! Nijni-Udinsk yakınlarında, yerde boylu boyunca yatan belki yirmi ceset gördüler.</p>

  <p>Yine de, istilacıların eline düşmeksizin, imkansız olduğu bariz biçimde anlaşılana kadar aynı yolu takip etmek gerekiyordu. Güzergah değiştirilmemişti ama her yeni kasabada karşılaşılan tahribatlar ve viraneler giderek artıyordu. Adlarından Polonyalı sürgünler tarafından kuruldukları anlaşılan bütün bu köyler, yağma ve yangın dehşetine terk edilmişti. Kurbanların kanı henüz tam olarak kurumamıştı bile. Bu uğursuz olayların hangi şartlar altında cereyan ettiğini bilmekse imkansızdı. Bunu anlatabilecek tek bir canlı bile kalmamıştı.</p>

  <p>Aynı gün, akşam saat dörde doğru Nikolay, ufukta Nijni-Udinsk kiliselerinin yüksek çan kulelerinin göründüğünü haber verdi. Kulelerin etrafı, bulut olamayacak duman kıvrımlarıyla çevriliydi.</p>

  <p>Nikolay ve Nadya duruma bakıp gördüklerini Mişel Strogof'a anlattılar. Ne yapacaklarına karar vermeleri gerekiyordu. Eğer şehir terk edilmiş durumdaysa içinden tehlikesizce geçilebilirdi, ama eğer açıklanamayacak bir biçimde Tatarların işgali altındaysa, her ne pahasına olursa olsun geri dönülmeliydi.</p>

  <p>“Tedbirli ilerleyelim,” dedi Mişel Strogof, “ama ilerleyelim!”</p>

  <p>Bir verst daha ilerlediler.</p>

  <p>“Bunlar bulut değil, bunlar duman,” diye bağırdı Nadya, “ağabey şehri yakıyorlar!” Gerçekten bu açıkça görülüyordu. Dumanların arasında alevler parlıyordu. Dumanlar gitgide koyulaşarak göğe yükselmekteydi. Kaçmaya çalışan hiç kimse yoktu. Muhtemelen şehri ateşe verenler burayı boş bulmuş ve yakmışlardı. Fakat bunu yapanlar Tatarlar mıydı? Yoksa, grandükün emirlerine itaat eden Ruslar mıydı? Çar hükümeti, Krasnoyarsk’tan, Yenisey’den itibaren, emirin askerlerine sığmak olabilecek tek bir şehir, tek bir kasaba bile kalmamasını mı istemişti? Mişel Strogof'u ilgilendirense, ilerlemesi mi yoksa durması mı gerektiğiydi.</p>

  <p>Mişel Strogof kararsızdı. Artıları ve eksileri değerlendirdikten sonra, açılmış bir yol olmaksızın bozkırda yolculuk etmek ne kadar yorucu olursa olsun, bir kez daha Tatarların eline düşmek tehlikesini göze almaması gerektiğini düşündü. Tam Nikolay’a yoldan ayrılmayı ve eğer gerekirse, Nijni-Udinsk’i geçtikten sonra tekrar bu yola girmeyi teklif edecekti ki, sağ taraftan bir silah sesi duyuldu. Bir kurşun vızladı ve kibitkanın atı kafasından vurularak cansız yere yığıldı.</p>

  <p>Aynı anda bir düzine kadar süvari yola fırladı ve kibitkanın etrafı sarıldı. Mişel Strogof, Nadya ve Nikolay, daha ne olduğunu bile anlayamadan esir düştüler ve hızla Nijni-Udinsk’e doğru sürüklendiler.</p>

  <p>Mişel Strogof, bu ani saldırı karşısında soğukkanlılığından hiçbir şey kaybetmemişti. Düşmanlarını göremediği için kendini savunmayı da düşünmemişti. Gözlerini kullanabiliyor olsa bile buna kalkışmazdı, bir katliama yol açmak olurdu bu. Ama görmüyorsa bile, söylediklerini duyabiliyor ve anlayabiliyordu.</p>

  <p>Gerçekten de, dillerinden, bunların Tatar askerleri olduğunu, söylediklerinden de istila ordusunun öncüleri olduğunu anladı.</p>

  <p>işte Mişel Strogof un önünde sarf edilen sözler ve daha sonra gizlice dinlediği konuşmalardan öğrendikleri bunlardı.</p>

  <p>Bu askerler doğrudan doğruya, hâlâ Yenisey’in ötesinde olan emirin emri altında değildi. Bunlar, yakında İrkutsk civarında, Feofar’ın ordusuyla birleşecek olan, Hokand ve Kunduz hanlıklarının Tatarlarından özel olarak oluşturulmuş üçüncü bir kolun parçasıydı.</p>

  <p>Bu kol, İvan Ogaref'in tavsiyesi üzerine, doğu eyaletlerinde istilanın başarısını temin etmek amacıyla, Semipalatinsk hükümetinin sınırını aştıktan ve Balkaş Gölü’nün güneyinden geçtikten sonra Altay Daglan’nın etekleri boyunca ilerlemişti. Kunduz hanının bir subayının komutasındaki kol, yağmalayarak ve yakıp yıkarak Yenisey’in yukarı kesimlerine ulaşmıştı. Burada, Krasnoyarsk’ta çarın emriyle neler yapılmış olduğunu bilen subay, emirin birliklerinin ırmaktan geçişini kolaylaştırmak için, Feofar’ınsağ kıyıda İrkutsk yoluna devam etmesini sağlayacak şekilde, ırmağa, gerek geçiş için kullanılabilecek, gerek bir köprü için malzeme oluşturabilecek bir kayık filosu bırakmıştı. Daha sonra bu üçüncü kol, dağların eteklerini dolaşıp Yenisey vadisine inmiş ve Alsalevksk yakınlarında bu yola girmişti. Tatar savaşlarının temelini oluşturan korkunç harabeye çevirme işlemi bu küçük şehirden başlamıştı. Nijni-Udinsk de bu ortak kaderi paylaşmıştı ve sayıları elli bin civarında olan Tatarlar, İrkutsk önündeki ilk mevzilere yerleşmek üzere burayı terk etmişlerdi bile. Kısa bir süre içinde emirin birlikleriyle buluşacak olmalıydılar.</p>

  <p>Durum böyleydi ve bu, Doğu Sibirya’nın tamamıyla tecrit edilmiş ve merkezinde nispeten az sayıda savunma askeri bulunan bu bölgesi için çok vahimdi.</p>

  <p>İşte Mişel Strogof'un edindiği bilgiler bunlardı. İrkutsk önlerine üçüncü bir Tatar kolu geliyordu ve yakında, emirin ve İvan Ogaref'in birlikleriyle buluşacaktı. Sonuçta, İrkutsk’un kuşatılması ve bunun ardından teslim alınması bir zaman meselesiydi, belki de çok kısa bir zaman söz konusuydu.</p>

  <p>Mişel Strogof'un kafasının hangi düşüncelerle dolu olduğu anlaşılabilir! Böyle bir durumda, nihayet bütün cesaretini, bütün umudunu kaybetmişse buna kim şaşırırdı ki? Bununla birlikte cesaretinden ve umudundan hiçbir şey kaybetmemişti ve dudaklarından yalnızca şu sözler çıkıyordu: “Başaracağım!”</p>

  <p>Tatar süvarilerin saldırısından yarım saat sonra Mişel Strogof, Nikolay ve Nadya Nijni-Udinsk’e girdiler. Sadık köpek onları izlemişti, ama geriden. Son yağmacıların da terk ettiği, bu alevler içindeki şehirde kalamazlardı.</p>

  <p>Esirler atlara bindirilip hızla götürüldüler. Nikolay her zamanki gibi kadere boyun eğmiş görünüyordu, Nadya’nın Mişel Strogofa olan inancı hiç sarsılmamıştı, Mişel Strogof ise görünüşte kayıtsızdı ama kaçacak fırsat kolluyordu.</p>

  <p>Tatarlar, esirlerinden birinin kör olduğunu gözden kaçırmış değillerdi ve doğalarındaki barbarlık onları bu zavallıya bir oyun oynamaya itti. Hızlı gidiliyordu. Mişel Strogof'un, ondan başka kılavuzu olmayan atı gelişigüzel gidiyor, sık sık yoldan çıkarak kafilenin düzenini bozuyordu. Bu yüzden ona edilen hakaretler, yapılan kabalıklar genç kızın kalbini parçalıyor, Nikolay’ı çıldırtıyordu. Ama ne yapabilirlerdi? Tatarların dilini bilmiyorlardı, hem zaten müdahaleleri acımasızca engellenecekti.</p>

  <p>Biraz sonra, barbarlığın son noktasına ulaşmış olan bu askerler, Mişel Strogof'un bindiği atı kör bir atla değiştirmek fikrini ortaya attılar. Buna yol açan, süvarilerden birinin, Mişel Strogof'un da duyduğu şu sözleri olmuştu: “Ama bu Rus belki de görüyordur!”</p>

  <p>Bu olay Nijni-Udinsk’ten altmış verst ileride, Tatan ve Şibardinskoe kasabaları arasında geçiyordu. Mişel Strogof bu kör ata bindirilmiş, dizginler de dalga geçercesine eline verilmişti. Sonra kırbaç darbeleriyle, taşlarla, haykırışlarla atı tahrik edip dörtnala gitmesini sağladılar.</p>

  <p>Kendisi gibi kör olan binicisinin düz bir hat üzerinde tutamadığı hayvan kah ağaçlara çarpıyor kah yolun dışına çıkıyordu. Bu şekilde giderken atın bir yere çarpması veya Mişel Strogof'un attan düşmesi son derece kötü sonuçlara yol açabilirdi.</p>

  <p>Mişel Strogof itiraz etmedi, tek bir şikayette bulunmadı. Atı yere yuvarlandığında gelip kaldırmalarını bekliyordu. Onlar da gelip kaldırıyorlar ve bu acımasız oyun devam ediyordu.</p>

  <p>Nikolay bu kötü muamele karşısında daha fazla kendini tutamadı. Arkadaşının yardımına koşmak istedi. Ama onu durdurdular ve tartakladılar.</p>

  <p>Bu oyun, eğer ciddi bir kaza ona son vermemiş olsa, hiç kuşku yok ki, Tatarların büyük coşkusuyla daha uzun süre devam edecekti.</p>

  <p>10 Eylül günü kör at yolun kenarındaki, derinliği otuz kırk ayağı bulan bir çukura doğru koştu.</p>

  <p>Nikolay o tarafa doğru atılmak istedi! Onu tuttular. Kılavuzu olmayan at binicisiyle birlikte bu çukura doğru yuvarlandı.</p>

  <p>Nadya ve Nikolay korku dolu bir çığlık attılar!.. Talihsiz arkadaşlarının düşüp parçalandığını sanmış olmalıydılar!</p>

  <p>Onu kaldırmaya gittiklerinde, tam zamanında eyerden atlamış olan Mişel Strogof'un hiçbir yara almadığını ama iki bacağını kırmış olan zavallı atın işe yaramaz hale geldiğini gördüler.</p>

  <p>Attan bir son kurşunu bile esirgeyerek orada öylece ölüme terk ettiler, Tatarlardan birinin eyerine bağlanan Mişel Strogof da müfrezeyi yürüyerek takip etmek zorunda kaldı.</p>

  <p>Yine tek bir şikayet, tek bir itiraz çıkmadı ağzından! Hızlı adımlarla yürüyor, onu bağlayan ipin kendisini sürüklemesine izin vermiyordu. General Kisof'un çara söz ettiği, hep aynı “çelik adanT’dı o!</p>

  <p>Ertesi gün 11 Eylül’de müfreze, Şibarlinskoe kasabasına geçti.</p>

  <p>Burada, çok vahim sonuçlar doğurabilecek bir olay meydana geldi.</p>

  <p>Gece olmuştu. Tatar süvariler mola vermiş ve hepsi az çok sarhoş olmuştu. Yeniden yola çıkacaklardı.</p>

  <p>O âna kadar, bir mucize eseri, askerler tarafından saygı gösterilen Nadyaya içlerinden biri sarkıntılık etti.</p>

  <p>Mişel Strogof, bu hareketi de, bunu yapanı da görmemişti, ama Nikolay görmüştü.</p>

  <p>Bunun üzerine Nikolay sakince, fazla düşünmeden, belki de yaptığı hareketin bilincinde olmaksızın, dosdoğru askerin üzerine yürüdü ve onun kendisini durduracak bir hareket yapmasına fırsat vermeden atın eyerindeki piştovu yakalayarak göğsüne boşalttı.</p>

  <p>Müfrezeye kumanda eden subay, silah sesi üzerine derhal oraya koştu.</p>

  <p>Süvariler zavallı Nikolay’ı parçalamak üzereyken, subayın bir işareti üzerine onu sımsıkı bağladılar, bir ata bindirdiler ve müfreze dörtnala uzaklaştı.</p>

  <p>Mişel Strogof'u bağlayan ve onun aşındırmış olduğu ip, a tın ani hamlesiyle koptu ve hızla giden yarı sarhoş süvari bunun farkına bile varmadı.</p>

  <p>Mişel Strogof ve Nadya yolun üzerinde yapayalnız kalmışlardı.</p>
</body>
</html>
