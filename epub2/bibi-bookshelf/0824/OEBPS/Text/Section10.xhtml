<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h2>7</h2>
  <hr style="width:50%" />

  <h2 id="sigil_toc_id_8">VOLGA’YI İNERKEN</h2>
  <hr style="width:50%" />

  <p>On ikiden biraz önce çalan istimbotun çanı, büyük bir kalabalığı Volga iskelesine doğru çekiyordu; gidecek olanlar ve gitmeyi istiyor olabilecekler buradaydı. Kafkas’ın kazanları yeterli basınca ulaşmıştı. Bacadan hafif bir duman çıkarken, egzoz borusunun ucu ve supap kapakları beyaz buharlarla kaplanıyordu.</p>

  <p>Söylemeye gerek yok, polis Kafkas’ın kalkışını denetliyor ve şehri terk etmek için gerekli şartlara sahip olmayanların gözünün yaşına bakmıyordu.</p>

  <p>Polis memurlarına yardıma hazır çok sayıda Kazak rıhtımda gelip gidiyor, ama her şey en ufak bir direnişle karşılaşılmadan olup bittiği için müdahale etmelerine gerek kalmıyordu.</p>

  <p>Kalkış saati geldiğinde, çan sesi son kez duyuldu, palamarlar gevşetildi, istimbotun güçlü çarkları, hareketli kanatlarıyla suyu dövmeye başladı ve Kafkas, Nijni-Novgorod şehrini oluşturan iki kıyı arasında hızla yol aldı.</p>

  <p>Mişel Strogof ve Livonyalı genç kız, Kafkas’ın içindeydiler. Gemiye binmelerinde hiçbir zorluk çıkmamıştı. Bilindiği gibi, Nikolay Korpanof adına düzenlenmiş olan podaroşna bu tüccara, Sibirya yolculuğunda birisinin refakat etmesine izin veriyordu. Yani bu iki kardeş, imparatorluk polisinin teminatı altında yolculuk ediyorlardı.</p>

  <p>Her ikisi de arka tarafa oturmuş, valinin tebligatıyla allak bullak olan şehrin gözden kayboluşunu seyrediyorlardı.</p>

  <p>Mişel Strogof genç kıza hiçbir şey söylemedi, hiçbir şey sormadı. Eğer konuşmak istiyorsa önce onun konuşmasını bekledi. Genç kız, eğer Tanrı’nın bir lütfü olan bu beklenmeyen koruyucunun müdahalesi olmasaydı içinde hapis kalmış olacağı bu şehirden ayrılmakta acele etmişti. Hiçbir şey söylemiyordu ama bakışları onun yerine teşekkür ediyordu.</p>

  <p>Eskilerin Rha dediği Volga, bütün Avrupa’nın en önemli ırmağı kabul edilir. Uzunluğu dört bin verstten (4300 km.) az değildir.</p>

  <p>Yukarı bölümünde sağlığa oldukça zararlı olan suları, Nijni-Novgorod’da, Rusya’nın merkezi eyaletlerinden doğan hızlı akışlı Oka’nın sularıyla birleşince değişir.</p>

  <p>Rusya’nın kanal ve ırmaklarını, dalları imparatorluğun her köşesine uzanan dev bir ağaca benzetmek doğru olacaktır. Bu ağacın gövdesini Volga; köklerini, Hazar Denizi sahillerine açılan yetmiş nehir ağzı oluşturur. Volga, Tver hükümetinin şehirlerinden biri olan Rjeften itibaren, yani sularının çok büyük bir bölümünde seyrüsefere elverişlidir.</p>

  <p>Perm ile Nijni-Novgorod arasında taşımacılık yapan şirketin vapurları, bu şehirle Kazan arasındaki üç yüz elli verstlik (373 km.) mesafeyi oldukça hızlı kat eder. Doğrusu bu istimbotların, kendi hızlarına yaklaşık iki millik akıntı hızı ekleyen Volga boyunca aşağı inmekten başka bir şey yapmalarına gerek yoktur. Ama Kazan’ın biraz aşağısında Volga’nın Kama ile birleştiği noktaya gelindiğinde ırmaktan ayrılıp bu akarsuya girerek Perm’e kadar akıntıya karşı ilerlemek zorundadırlar. Yani, her şey hesaba katılırsa, güçlü bir makinesi olduğu halde Kafkas, saatte on altı verstten daha hızlı gidemezdi: Kazan’da da bir saat durulacağına göre, Nijni-Novgorod-Perm yolculuğu yaklaşık altmış altmış iki saat sürecekti.</p>

  <p>Çok iyi düzenlenmiş olan bu istimbotta, yolcuların şartlarına ve maddi imkanlarına göre üç ayrı mevki vardı.</p>

  <p>Mişel Strogof, birinci mevkiden iki kamara bulmak konusunda titiz davranmıştı, böylece genç yol arkadaşı istediği zaman köşesine çekilip kendini tecrit edebilecekti.</p>

  <p>Kafkas her türden yolcuyla doluydu. Asyalı tüccarların bir kısmı, Nijni-Novgorod’u derhal terk etmeyi uygun bulmuştu, istimbotun birinci mevkiinde, uzun elbiseleri ve başlarında külahlarıyla Ermeniler; konik takkelerinden tanınan Yahudiler; arkadan ve önden açık, mavi, mor ya da siyah geniş elbiseleri ve onun üzerinde kesimi papaz kıyafetlerini andıran geniş kollu ikinci elbiseleriyle geleneksel kıyafetleri içinde zengin Çinliler; başlarında milli sarıklarıyla Türkler; kare şeklindeki takkeleri, bellerine kuşak yerine bağladıkları basit kordonlarıyla Hintliler ve bunların arasında, bütün Orta Asya ticaretini ellerinde tutan Şikarpuriler ve nihayet, göğüs kısmı işlemeli elbiseleri ve rengarenk şeriflerle süslü botlarıyla Tatarlar göze çarpıyordu. Bütün bu tüccarlar ambara ve güverteye çok sayıda bagaj yığmak zorunda kalmışlardı ki bu, yolculuğun onlara pahalıya patlamasına sebep olacaktı, çünkü kurallara göre her yolcunun yalnızca yirmi librelik bagaj hakkı vardı.</p>

  <p>Kafkas’ın baş tarafına yığılmış olan kalabalık yolcu grubunun arasında yalnızca yabancılar değil, tebligatın eyalet şehirlerine gitmelerini yasaklamamış olduğu Ruslar da vardı.</p>

  <p>Vapurda, şapkalı ya da kasketli, kürklü mantolarının altına kareli gömlekler giymiş mujikler ve kürklü mavi pantolonlarını botlarının içine sokmuş, pembe pamuk gömleklerini bir iple sıkmış, yayvan kasketli veya keçe şapkalı Volga çiftçileri de göze çarpıyordu. Kadınlardan bazıları, çiçekli pamuk elbiseler giymiş, canlı renklerde önlükler takmışlardı, başlarındaysa kırmızı desenli örtüler sarılıydı. Bunlar çoğunlukla, uzun bir geri dönüş yolculuğunu dert etmeyen üçüncü mevki yolcularıydı. Kısacası, güvertenin bu bölümü çok kalabalıktı. Bu yüzden, arka tarafın yolcuları, yerleri davlumbazların önünde olan bu karışık grupların arasına girme teşebbüsünde bulunmuyorlardı.</p>

  <p>Bu sırada Kafkas, Volga’nın iki yakası arasında, pervanelerinin bütün hızıyla ilerliyor, akıntıya karşı giden ve römorkörleriyle her çeşit ticari malı Nijni-Novgorod’a taşımakta olan çok sayıda vapurla karşılaşıyordu. Bunlardan başka, Atlantik’in deniz yosunları gibi upuzun odun trenleri, çok yüklü olduğu için küpeştesine kadar suya gömülmüş, neredeyse batacak gibi görünen büyük mavnalar geçiyordu. Fuar daha başlarken birdenbire bittiğine göre, bütün bu yolculuklar gereksizdi.</p>

  <p>İstimbotun dümen suyunun sıçrattığı çamurla kaplı olan Volga kıyıları, sağır edici çığlıklarla havalanan ördek sürüleriyle doluydu. Biraz daha ileride, akçaağaçlar, söğütler, akçakavaklarla çevrelenmiş bu kuru düzlüklere, koyu kırmızı birkaç inek, siyah yapağılı koyun sürüleri, çok sayıda domuz ve siyahlı beyazlı domuz yavruları yayılmıştı. Yarı işlenmiş küçük tepenin arka tarafına kadar, cılız kara buğday ve çavdar tarlaları uzanıyordu ama, dikkate değer bir görüntü yoktu. Bir iki ilginç görünüş peşinde koşan bir ressamın kalemi, bu tekdüze manzarada resmedecek hiçbir şey bulamazdı.</p>

  <p>Kafkas’ın hareketinden iki saat sonra Livonyalı genç kız Mişel Strogof ile konuşmaya başladı:</p>

  <p>“İrkutsk’a mı gidiyorsun ağabey?”</p>

  <p>“Evet kardeşim. İkimiz birlikte yolculuk ediyoruz, dolayısıyla ben nereden geçersem sen de aynı yerden geçeceksin.”</p>

  <p>“Yarın, neden Baltık kıyılarını bırakıp Ural Dağlarının ötesine gittiğimi öğreneceksin ağabey.”</p>

  <p>“Sana hiçbir şey soracak değilim kardeşim.”</p>

  <p>Genç kız, dudaklarında hazin bir tebessümle cevap verdi:</p>

  <p>“Her şeyi öğreneceksin. Bir kardeş ağabeyinden hiçbir şey saklamamak. Ama bugün, yapamayacağım!.. Yorgunluk ve ümitsizlik beni bitirdi!”</p>

  <p>“Kamaranda dinlenmek ister misin?”</p>

  <p>“Evet... evet... yarın da...”</p>

  <p>“Gel öyleyse...”</p>

  <p>Strogof cümlesini, arkadaşının hâlâ bilmediği ismiyle tamamlamak ister gibiydi ki genç kız ona elini uzattı:</p>

  <p>“Nadya.”</p>

  <p>“Gel Nadya, çekinmeden ağabeyin Nikolay Korpanofa dayan.”</p>

  <p>Ve Mişel Strogof genç kızı, arka salonda onun için tutmuş olduğu kamaraya götürdü.</p>

  <p>Strogof, belki de yolunu değiştirmesini gerektirecek yeni haberleri duymak isteğiyle güverteye geri döndü, konuşmalara karışmaksızın yolcuların arasına süzülerek dinlemeye başladı. Tesadüfen bir soruya cevap vermek zorunda kalırsa bile, Kafkas’la sınıra gitmekte olan tüccar Nikolay Korpanof olduğunu söyleyecekti, çünkü Sibirya yolculuğuna özel bir izinle çıktığından kuşkulanılmasını istemiyordu.</p>

  <p>İstimbottaki yabancıların yalnızca günün olaylarından, tebligattan ve sonuçlarından söz ediyor olmaları elbette ki doğaldı. Orta Asya üzerinden yapılan bir yolculuğun yorgunluklarını daha henüz atan ve şimdi geri dönmeye zorlanan bu zavallı insanlar, eğer öfkelerini ve umutsuzluklarını yüksek sesle dile getirmiyorlarsa bu, cesaret edemedikleri içindi. Saygıyla karışık bir korku onlara engel oluyordu. Yolcuları gözetmekle görevli polis müfettişleri gizlice Kafkas’a binmiş olabilirlerdi. Dillerini tutmalarında fayda vardı, sonuçta sınırdışı edilmek, bir kalede hapis tutulmaktan yeğdi. Bu yüzden, bu susan ya da sözlerini büyük bir tedbirle sarf eden insan gruplarının hiçbirinden işe yarar bir bilgi elde etmek mümkün değildi.</p>

  <p>Ama Mişel Strogof, yaklaşmasıyla beraber -onu tanımadıkları için- büsbütün kapanan bu ağızlardan bir şey öğrenemeyecek olsa da, biraz sonra, duyulup duyulmamak konusunda pek bir kaygı taşımadığı anlaşılan bir ses çalındı kulağına.</p>

  <p>Adam neşeli bir sesle Rusça konuşuyor ama aksanından yabancı olduğu anlaşılıyordu; biraz daha ihtiyatlı davranan muhatabı da aynı dilde cevap vermekteydi, ama onun da anadili Rusça değildi.</p>

  <p>“Nasıl, siz ha?” dedi birinci adam, “Moskova’da imparatorluk balosundaki görüşmemizden ve Nijni-Novgorod’da sizi sadece şöyle bir görmemden sonra, sevgili meslektaşım, dernek bu vapurdasınız?”</p>

  <p>ikinci adam kuru bir sesle cevap verdi:</p>

  <p>“Evet, aynen öyle.”</p>

  <p>“Açıkça söylemek gerekirse tarafınızdan böyle yakinen takip edileceğimi beklemiyordum doğrusu!”</p>

  <p>“Sizi takip etmiyorum mösyö, sizin önünüzden gidiyorum!”</p>

  <p>“Önümden! Önümden! Diyelim ki eşit adımlarla, aynen geçit törenindeki bir asker gibi, en başta yürüyoruz ve şimdilik, eğer isterseniz, kimsenin kimseyi geçmeyeceği konusunda anlaşalım!”</p>

  <p>“Aksine, ben sizi geçeceğim.”</p>

  <p>“Orasını savaş meydanında göreceğiz, fakat o zamana kadar bırakın da yol arkadaşı olalım. Daha sonra, birbirimize rakip olmak için fazlasıyla zamanımız ve fırsatımız olacak!” “Rakip değil, düşman!”</p>

  <p>“Tamam öyle olsun, düşman! Sözlerinizde özellikle hoşuma giden bir kesinlik var sevgili meslektaşım, sizinle insan en azından ne yapması gerektiğini biliyor.”</p>

  <p>“Nesi kötü bunun?”</p>

  <p>“Hiçbir şeyi. Bu nedenle ben sizden, karşılıklı olarak durumlarımızı belirlemek için izin isteyeceğim.”</p>

  <p>“Buyrun belirleyin.”</p>

  <p>“Perm’e gidiyorsunuz değil mi... aynen benim gibi?”</p>

  <p>“Aynen sizin gibi.”</p>

  <p>“Ve Ural Dağları’ın aşmak için en güvenli yol bu olduğuna göre, Perm’den sonra muhtemelen Ekaterinburg üzerinden devam edeceksiniz?”</p>

  <p>“Muhtemelen.”</p>

  <p>“Sınırı bir kere geçtikten sonra artık Sibirya’da olacağız, yani istilanın ortasında.”</p>

  <p>“Evet, öyle!”</p>

  <p>“İşte o zaman, ama yalnızca o zaman, şunu demenin zamanıdır: ‘Herkes kendini düşünsün, Tanrı da...”</p>

  <p>“Tanrı da beni!”</p>

  <p>“Yalnızca sizi ha! Çok güzel! Ama mademki sekiz gün boyunca karşı karşıya olacağız ve yolda da haberler yağmur gibi yağmayacak, yeniden rakip olacağımız zamana kadar arkadaş olalım.”</p>

  <p>“Düşman.”</p>

  <p>“Evet doğru, düşman! Ama o zamana kadar uyumlu davranalım ve birbirimizi yemeyelim! Zaten size söz veriyorum, görebildiğim her şeyi kendime saklayacağım...”</p>

  <p>“Ben de duyabildiğim her şeyi.”</p>

  <p>“Söz mü?”</p>

  <p>“Söz.”</p>

  <p>“Verin elinizi.”</p>

  <p>“Buyurun.”</p>

  <p>Birincisinin, beş parmağı genişçe açılmış eli, İkincisinin soğukça uzattığı iki parmağı hararetle sıktı.</p>

  <p>“Bu arada,” dedi birincisi, “bu sabah saat onu on yedi geçe, tebligatın metnini kuzinime telgrafla gönderebildim.”</p>

  <p>“Ben de aynı metni Daily Telegraph’a onu on üç geçe gönderdim.”</p>

  <p>“Bravo Mösyö Blount.”</p>

  <p>“Çok iyi Mösyö Jolivet.”</p>

  <p>“Bir dahaki sefere görüşeceğiz!”</p>

  <p>“Zor olacak!”</p>

  <p>“Yine de deneriz!”</p>

  <p>Bunu söyledikten sonra Fransız muhabir İngiliz muhabiri samimiyetle selamladı, o ise, İngilizlere has bir sertlikle başını eğerek karşılık verdi.</p>

  <p>Ne Rus ne de Asya kökenli olduklarından, valinin tebligatı bu iki haber avcısını bağlamıyordu. Yola düşmüşlerdi ve eğer Nijni-Novgorod’dan birlikte ayrıldılarsa bunun sebebi, ikisini de aynı içgüdünün yönlendirmiş olmasıydı. Aynı ulaşım yolunu seçmeleri ve Sibirya bozkırlarına kadar aynı yolu takip etmeleri doğaldı. Yol arkadaşı, dost ya da düşman, “av mevsimi”nin başlamasından önce, önlerinde sekiz gün vardı. Kim daha becerikliyse iş ona düşüyordu! İlk adımları Alcide Jolivet atmıştı ve ne kadar soğuk olursa olsun, Harry Blount da bunları kabul etmişti.</p>

  <p>Her ne olursa olsun, o gün, akşam yemeğinde, her zaman açık, hatta biraz geveze olan Fransız ile her zaman kapalı ve her zaman kurumlu olan İngiliz aynı masada, civardaki kayın ağaçlarının taze bitki özlerinden yapılmış, şişesi altı rubleden hakiki Cliquot içiyor, kadeh tokuşturuyorlardı.</p>

  <p>Alcide Jolivet ve Harry Blount’un bu şekilde sohbet ettiğini duyan Mişel Strogof kendi kendine mırıldandı:</p>

  <p>“Muhtemelen yolumun üzerinde karşılaşacağım iki meraklı boşboğaz... Bunlardan uzak durmak yerinde olur gibi bir his var içimde.”</p>

  <p>Livonyalı genç kız akşam yemeğine gelmedi. Kamarasında uyuyordu, Mişel Strogof da onu uyandırmak istemedi. Genç kız Kafkas’ın güvertesinde bir daha görünmedi, artık akşam' olmuştu.</p>

  <p>Uzun süren alacakaranlık havayı, günün yorucu sıcağından sonra yolcuların açlıkla bekledikleri bir serinlikle doldurdu. Hatta saat ilerledikten sonra bile, yolcuların çoğu salonlara ya da kamaralara geri dönmedi. Sıralara yayılıp, istimbotun hızıyla artan esintiyi zevkle içlerine çekiyorlardı. Yılın bu zamanında, bu enlemde, akşamla sabah arasında tamamıyla kararmayan gökyüzü, Volga boyunca aşağı inen veya yukarı çıkan çok sayıda teknenin ortasında vapuru yönlendiren dümencinin işini kolaylaştırıyordu.</p>

  <p>Bununla birlikte, saat on birle sabahın ikisi arası, neredeyse tamamen gece oldu ve yeniay gökyüzünde göründü. Güvertedeki yolcuların hemen hemen hepsi uyuyordu, düzenli aralıklarla suya çarpan pervane kanatlarının gürültüsü dışında sessizliği bozan hiçbir şey yoktu.</p>

  <p>Kafasındaki bir endişe Mişel Strogof'u uyutmuyordu. İstimbotun kıç tarafında dolaşıp duruyordu. Bu arada bir kere de makine dairesinden geçti ve kendini, ikinci ve üçüncü mevki yolculara ayrılmış bölümde buldu.</p>

  <p>Burada, yalnızca sıralar üzerinde değil, denklerin, sandıkların, hatta güverte tahtalarının üzerinde uyuyanlar da vardı. Başüstü güvertesinde ayakta duranlar yalnızca vardiya tayfalarıydı, iskele ve sancak taraflarındaki fenerlerden yansıyan biri yeşil, biri kırmızı iki zayıf ışık, istimbotun yanlarını aydınlatıyordu.</p>

  <p>Oraya buraya keyiflerince uzanmış uykucuların üzerine basmamak için dikkat etmek gerekiyordu. Bunların çoğu, sert yerde yatmaya alışık, bir güverte tahtasıyla yetinebilecek mujiklerdi. Bununla birlikte, kendilerini çizme darbeleriyle uyandıracak bir beceriksizi hoş karşılamayacakları kesindi.</p>

  <p>işte bu yüzden Mişel Strogof kimseye çarpmamaya dikkat ediyordu. Vapurun ucuna doğru giderken tek düşüncesi, biraz daha uzun bir yürüyüş yaparak uykusunu yenmekti.</p>

  <p>Yanı başında konuşulduğunu duyduğunda güvertenin ön tarafına gelmişti ve başüstü güvertesinin merdivenlerini çıkıyordu. Durdu. Sesler; şallar ve örtülere sarınmış, karanlıkta yüzlerini seçmenin mümkün olmadığı bir topluluktan geliyor gibiydi. Ama arada bir; istimbotun bacası, duman kıvrımlarının arkasında kızıl alevlerle taçlandığında, kıvılcımlar bu insan topluluğunun üzerinde, ışın yansımasıyla pırıldayan altın zerreleri gibi parlıyordu.</p>

  <p>Mişel Strogof, daha önce, gece fuar alanında kulağına çalınmış olan şu garip dile ait bazı kelimeleri duyduğunda başka tarafa geçmek üzereydi.</p>

  <p>İçinden gelen bir hisle durup dinlemeyi düşündü. Üst güvertenin karanlığında fark edilmesine imkan yoktu. Konuşan yolcuları görmesiyse imkansızdı. Dolayısıyla, söylenenlere kulak kabartmakla yetindi.</p>

  <p>Söylenen ilk sözler -en azından kendisi için- hiçbir önem taşımıyordu ama Nijni-Novgorod’da duymuş olduğu kadın ve erkek seslerini tanıdı. Ve o andan itibaren iki kat dikkatle dinlemeye başladı. Konuşmalarıyla onu şaşırtmış olan ve bütün hemcinsleriyle birlikte sınır dışı edilen bu Çiganların, şu anda Kafkas’ın güvertesinde olmaları hiç de imkansız değildi.</p>

  <p>Tatar lehçesiyle konuşulan şu sözleri açıkça duydu ve iyice dikkat kesildi:</p>

  <p>“Moskova’dan Irkutks’a bir ulak gönderilmiş diyorlar!”</p>

  <p>“Öyle diyorlar Sangarre, ama bu ulak oraya ya çok geç ulaşacak ya da hiç ulaşamayacak!”</p>

  <p>Mişel Strogof, doğrudan kendisini hedef alan bu cevabı duyunca elinde olmadan titredi. Konuşan adamla kadının şüphelendiği kişiler olup olmadığından emin olmak istedi ama çok yoğun bir karanlık vardı, başaramadı.</p>

  <p>Birkaç saniye sonra Mişel Strogof kimseye görünmeden istimbotun arka tarafına geçti ve başını ellerinin arasına alıp bir köşeye oturdu. Uyumakta olduğu zannedilebilirdi.</p>

  <p>Uyumuyordu ve uyumaya da niyeti yoktu. Büyük bir endişe içinde şunu düşünüyordu: “Yola çıktığımı bilen kim ve bunu bilmekte kimin çıkarı var?”</p>
</body>
</html>
