<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h2><span style="text-indent: 1em;">6</span><br /></h2>
  <hr style="width:50%" />

  <h2 id="sigil_toc_id_25">UZUN YOL ARKADAŞI</h2>
  <hr style="width:50%" />

  <p>Mişel Strogof ve Nadya yarım saat sonra Tomsk’tan ayrıldılar.</p>

  <p>O gece, bir grup esir daha Tatarlardan kaçmayı başardı, çünkü hepsi az veya çok alık olan subaylar ve askerler, gerek Zabediero ordugahında, gerek kafilenin yürüyüşü esnasında olsun, o âna kadar çok sıkı tuttukları gözetimi şuursuzca gevşetmişlerdi. Nadya, önce diğer esirlerle birlikte götürülmüş, sonra kaçmayı başararak, Mişel Strogof emirin karşısına getirildiği sırada yaylaya geri dönmüştü.</p>

  <p>Burada kalabalığa karışarak her şeyi görmüştü. Akkor halindeki kılıç arkadaşının gözleri önünden geçerken dudaklarından bir çığlık olsun kaçırmamıştı. Hareketsiz ve sessiz kalacak gücü bulmuştu, ilahi bir ilham ona; Marfa Strogof'un oğluna, ulaşmaya yemin ettiği amacında kılavuzluk etmesi için kendisini sakınması, özgür olması gerektiğini söylemişti. ihtiyar SibiryalI hareketsiz yere yığıldığında, kalbi bir an için durmuş, ama bir düşünceyle bütün gücü geri gelmişti.</p>

  <p>“Körün köpeği olacağım!” dedi kendi kendine.</p>

  <p>İvan Ogaref'in gidişinden sonra Nadya karanlıkta gizlenmiş, kalabalığın yayladan ayrılmasını beklemişti. Hakkında hiçbir kaygı duyulması gerekmeyen sefil bir yaratık gibi terk edilmiş olan Mişel Strogof yalnızdı. Nadya, onun annesine doğru gidişini görmüştü, onun üstüne eğilişini, alnını öpüşünü, sonra ayağa kalkışını, el yordamıyla kaçmaya çalışmasını...</p>

  <p>Birkaç saniye sonra ikisi el ele dik yamacı inmiş, şehrin ucuna kadar Tom kıyılarını izledikten sonra surdaki bir gedikten çıkabilmişlerdi.</p>

  <p>İrkutsk yolu, doğuya doğru giden tek yoldu. Yanılmanın imkanı yoktu. Nadya Mişel Strogof'u hızla sürükledi. Emirin keşif kollarının birkaç saat âlem yaptıktan sonra, ertesi günden itibaren yeniden bozkıra dalmaları ve bütün iletişimi kesmeleri mümkündü. Dolayısıyla onlardan ileride olmak, Tomsk’a beş yüz verst (533 km.) mesafedeki Krasnoyarsk’a onlardan önce ulaşmak ve nihayet, anayoldan mümkün olduğu kadar geç ayrılmak önemliydi. Yol dışına çıkmak tekinsizdi, meçhuldü, kısa vadede ölüm dernekti.</p>

  <p>Nadya, 16 Ağustos’u 17 Ağustos’a bağlayan bu gecenin yorgunluklarına nasıl katlandı? Böylesine uzun bir mesafeyi kat etmek için gerekli fiziksel gücü nasıl buldu? Bu neredeyse anlaşılmaz bir şeydi. Ama ertesi günün sabahı, Tomsk’tan ayrılmalarından on iki saat sonra, beş yüz verstlik bir yolun ardından Mişel Strogof ile birlikte Semilovskoe kasabasına ulaşmış oldukları da bir o kadar gerçekti:</p>

  <p>Mişel Strogof'un ağzından tek bir kelime bile çıkmamıştı. Nadya onun elini tutmuyordu, bütün gece boyunca arkadaşının elini tutan oydu; ama titremeleriyle kendisine rehberlik eden bu el sayesindedir ki olağan yürüyüşle ilerleyebilmişti.</p>

  <p>Semilovskoe neredeyse tamamen terk edilmişti. Kasaba sakinleri Tatarlardan korkup Yeniseisk eyaletine kaçmışlardı. Ancak iki üç evde hâlâ oturuluyordu. Şehirde ise işe yarar ya da değerli ne varsa at arabalarına yüklenip götürülmüştü.</p>

  <p>Bu sırada Nadya, birkaç saatlik bir mola vermek ihtiyacı içindeydi. Her ikisinin de yemek yemeleri ve dinlenmeleri gerekiyordu.</p>

  <p>Genç kız arkadaşını kasabanın ucuna doğru götürdü. Burada kapısı açık, boş bir ev vardı. İçeri girdiler. Odanın ortasında, bütün Sibirya evlerinde bulunan yüksek sobanın yanında, kötü bir tahta kerevet vardı. Oraya oturdular.</p>

  <p>Nadya kör arkadaşının yüzüne, ona bugüne kadar hiç bakmamış gibi baktı. Bu bakışlarda minnettarlıktan daha fazlası, merhametten daha fazlası vardı. Eğer Mişel Strogof onu görebiliyor olsaydı; bu güzel, hüzünlü bakışlardaki sınırsız bağlılık ve şefkat ifadesini okuyabilirdi.</p>

  <p>Akkorlaşmış kılıçla kızaran körün gözkapakları kupkuru gözlerini yarıya kadar kapatmıştı. Üzerinde hafif kıvrımlar oluşan gözkapakları sertleşmiş gibiydi, gözbebeği garip bir şekilde büyümüştü; irisi, sanki daha önce olmadığı kadar koyu bir maviydi, kaşları ve kirpikleri yanmıştı, ama en azından görünüşte, genç adamın delici bakışları hiç değişmemiş gibiydi. Artık göremiyorsa, artık tamamıyla körse bu, kızgın çeliğin sıcaklığı, retinanın ve göz sinirinin duyarlılığını bütünüyle tahrip ettiği içindi.</p>

  <p>Bu sırada Mişel Strogof ellerini uzattı.</p>

  <p>“Orada mısın Nadya?” diye sordu.</p>

  <p>“Evet,” diye cevap verdi genç kız, “yanındayım ve seni asla terk etmeyeceğim Mişel.”</p>

  <p>Nadya tarafından adı ilk defa telaffuz edilen Mişel Strogof titredi. Arkadaşının her şeyi; kim olduğunu ve onu ihtiyar Marfa ile hangi bağın birleştirdiğini bildiğini anlamıştı.</p>

  <p>“Nadya,” dedi, “ayrılmamız gerekecek!”</p>

  <p>“Ayrılmak mı? Neden o Mişel?”</p>

  <p>“Senin yolculuğuna engel olmak istemiyorum! Baban seni İrkutsk’ta bekliyor! Babanla buluşmalısın!”</p>

  <p>“Senin benim için yaptıklarından sonra seni bırakırsam Mişel, babam beni lanetleyecektir!”</p>

  <p>Mişel Strogof, genç kızın, elinin üzerine koyduğu elini sıktı.</p>

  <p>“Nadya! Nadya! Yalnızca babanı düşünmelisin!” dedi.</p>

  <p>“Mişel,” diye devam etti Nadya, “senin bana, babamdan fazla ihtiyacın var! İrkutsk’a gitmekten vaz mı geçeceksin?”</p>

  <p>Mişel Strogof, gücünden hiçbir şey kaybetmediğini gösteren bir ses tonuyla bağırdı:</p>

  <p>“Asla!”</p>

  <p>“Ama mektup artık sende değil!..”</p>

  <p>“İvan Ogaref'in benden çaldığı mektup!.. Bu o kadar da önemli değil Nadya! Bana casus muamelesi yaptılar! Ben de casus gibi davranacağım! İrkutsk’a gidip bütün gördüklerimi, bütün duyduklarımı anlatacağım ve Tanrı’nın huzurunda yemin ediyorum, bir gün o hain beni yeniden karşısında bulacak! Ama önce İrkutsk’a gitmeliyim.”</p>

  <p>“Ve ayrılmaktan mı söz ediyorsun Mişel?” “Nadya, bu sefiller her şeyimi aldılar!” “Benim birkaç rublem var ve gözlerim! Senin yerine görebilirim Mişel ve senin tek başına gidemeyeceğin yere seni götürebilirim!” “Peki nasıl gideceğiz?”</p>

  <p>“Yürüyerek.”</p>

  <p>“Nasıl yaşayacağız?”</p>

  <p>“Dilenerek.”</p>

  <p>“Gidelim Nadya!”</p>

  <p>“Gel Mişel.”</p>

  <p>Bu iki genç insan artık birbirlerine ağabey kardeş demiyorlardı. Ortak sefaletleri içinde, kendilerini birbirlerine daha sıkı bağlanmış hissediyorlardı. Bir saat dinlendikten sonra ikisi birlikte evden ayrıldılar. Kasabanın sokaklarında dolaşan Nadya, çornekleb denen birkaç parça arpa ekmeğiyle, biraz da, Rusya’da meod adıyla bilinen bal şerbetinden buldu. Bunlar için hiçbir bedel ödemesi gerekmemişti, çünkü dilencilik mesleğine başlamıştı bile. Bu ekmekle bal şerbeti, iyi kötü, Mişel Strogof un açlığını ve susuzluğunu bastırmıştı. Nadya, bu yetersiz gıdanın en büyük parçasını ona ayırmıştı. Mişel Strogof, arkadaşının birbiri ardına ağzına verdiği ekmek parçalarını yiyor, onun dudaklarına götürdüğü mataradan içiyordu.</p>

  <p>“Yiyor musun Nadya?” diye sordu birçok kere.</p>

  <p>“Evet Mişel,” diye cevap verdi her seferinde, arkadaşından artanlarla yetinen genç kız.</p>

  <p>Mişel ve Nadya Semilovskoe’den ayrıldılar ve yeniden, zahmetli İrkutsk yoluna koyuldular. Genç kız yorgunluğa kuvvetle direniyordu. Eğer Mişel Strogof onu görebiliyor olsaydı belki de kendinde daha ileriye gidecek cesareti bulamayacaktı. Ama Nadya şikayet etmiyordu ve tek bir iç çekiş bile duymayan Mişel Strogof, önünü alamadığı bir aceleyle yürüyordu. Ama neden? Hâlâ Tatarların önüne geçmeyi umabilir miydi? Yaya gidiyordu, parasızdı, kördü ve eğer tek kılavuzu Nadya olmasaydı, yolun bir köşesine uzanıp orada sefalet içinde ölmekten başka yapabileceği bir şey olmayacaktı! Ama eğer bu enerji sayesinde Krasnoyarsk’a ulaşabilirse, belki de her şey kaybedilmiş sayılmazdı; kendisini tanıtacağı vali, İrkutsk’a ulaşması için ona gerekli imkanları sağlamakta elbette ki tereddüt etmeyecekti.</p>

  <p>Düşüncelere dalmış olan Mişel Strogof fazla konuşmadan ilerliyordu. Nadya’nın elini tutmuştu, ikisinin arasında kesintisiz bir iletişim vardı. Onlara öyle geliyordu ki, düşüncelerini birbirlerine anlatmak için artık kelimelere ihtiyaçları yoktu. Zaman zaman Mişel Strogof ona şöyle diyordu:</p>

  <p>“Konuş benimle Nadya.”</p>

  <p>“Ne gereği var Mişel? Birlikte düşünüyoruz ya!” diye cevap veriyordu genç kız, sesinde hiçbir yorgunluk belirtisi olmamasına dikkat ederek.</p>

  <p>Ama bazen, kalbi sanki bir anlığına durmuş gibi, bacakları titriyor, adımı yavaşlıyor, kolu geriliyor ve geride kalıyordu. O zaman Mişel Strogof duruyor, kendisiyle beraber taşıdığı karanlığın ardındakini fark etmeye çalışır gibi, gözlerini zavallı kızın üzerine dikiyordu. Göğsü şişiyor, sonra arkadaşına en güçlü şekilde destek olarak ileriye doğru yürümeye devam ediyordu.</p>

  <p>Bununla birlikte, bu ardı arkası kesilmez felaketlerin ortasında, her ikisini de yorgunluktan kurtaracak mutlu bir olay gerçekleşecekti.</p>

  <p>Semilovskoe’den ayrılmalarının üzerinden yaklaşık iki saat geçmişti ki Mişel Strogof durdu.</p>

  <p>“Yol boş mu?” diye sordu.</p>

  <p>“Tamamıyla boş,” diye cevap verdi Nadya.</p>

  <p>“Arka taraftan gelen bir gürültü duymuyor musun?”</p>

  <p>“Gerçekten de.”</p>

  <p>“Eğer bu gelenler Tatarsa saklanmamız gerek. İyi bak.”</p>

  <p>“Bekle Mişel!” diye cevap verdi Nadya ve birkaç adım ötede sağa doğru kıvrılan yola tırmandı.</p>

  <p>Bir an için yalnız kalan Mişel Strogof kulak kabarttı.</p>

  <p>Nadya hemen geri döndü ve şöyle dedi:</p>

  <p>“Bir yük arabası, genç bir adam kullanıyor.”</p>

  <p>“Yalnız mı?”</p>

  <p>“Yalnız.”</p>

  <p>Mişel Strogof bir an tereddüt etti. Saklanmalı mıydı? Yoksa tam aksine, kendisi için değilse bile Nadya için bu araçta bir yer bulma şansını mı denemeliydi? Ona kalsa, yük arabasına bir eliyle dayanmakla yetinir, hatta gereğinde onu itebilirdi, zira bacakları hâlâ güçlüydü, ama Obi geçidinden beri yani sekiz gündür yürüyen Nadya’nın, gücünün sonuna geldiğini hissediyordu.</p>

  <p>Bekledi.</p>

  <p>Yük arabası biraz sonra yolun dönemecinden göründü. Bu, epeyce harap ama üç kişiyi alabilecek kadar sağlam -bu ülkedeki adıyla- bir kibitkaydı.</p>

  <p>Kibitkalara genellikle üç at koşulduğu halde bu yalnızca, uzun tüylü, uzun kuyruklu, taşıdığı Moğol kanı gücünün ve cesaretinin teminatı olan tek bir at tarafından çekiliyordu.</p>

  <p>Arabayı, yanında köpek olan bir delikanlı kullanıyordu.</p>

  <p>Nadya bu delikanlının Rus olduğunu anladı, güven telkin eden tatlı ve soğukkanlı bir yüzü vardı. Zaten hiç de acelesi var gibi görünmüyordu. Atını fazla yormamak için sakince ilerliyordu, onun bu gidişini görenler, Tatarların her an kesebileceği bir yolu izlediğini akıllarından bile geçirmezlerdi.</p>

  <p>Nadya, Mişel Strogof'u elinden tutarak yolun kenarına çıktı.</p>

  <p>Kibitka durdu ve sürücüsü genç kıza gülümseyerek baktı. Gözlerini kocaman açarak, sevimli bir tavırla sordu:</p>

  <p>“Nereye gidiyorsunuz böyle?”</p>

  <p>Mişel Strogof, bu sesi daha önce bir yerlerde duyduğunu düşünüyordu. Ve kuşkusuz bu ses tonu, kibitkanın sürücüsünü tanımasına yetmişti zira bir anda yüzünün çizgileri gevşedi.</p>

  <p>Delikanlı bu sefer doğrudan Mişel Strogof'a seslenerek tekrar sordu:</p>

  <p>“Eee, nereye gidiyorsunuz?”</p>

  <p>“İrkutsk’a gidiyoruz,” dedi öteki.</p>

  <p>“Oooo! Dostum, İrkutsk’a daha verstler ve verstler olduğunu bilmiyor musun?” “Biliyorum.”</p>

  <p>“Ve yürüyerek gidiyorsun?”</p>

  <p>“Yürüyerek'.”</p>

  <p>“Sen tamam! Ama ya küçük hanım?..”</p>

  <p>“O benim kardeşim,” dedi Mişel Strogof, Nadya ya tekrar bu sıfatı vermenin ihtiyatlı bir hareket olduğunu düşünmüştü.</p>

  <p>“Tamam, kardeşin dostum! Ama inan bana, asla İrkutsk’a ulaşamayacak!”</p>

  <p>Mişel Strogof ona yaklaştı:</p>

  <p>“Bak arkadaşım, Tatarlar bizi soydu, sana verebilecek tek bir köpeğim bile yok; ama eğer kardeşimi yanma alırsan ben yürüyerek arabanı takip ederim, gerekirse koşarım, seni bir saat bile geciktirmem...”</p>

  <p>“Ağabey,” diye bağırdı Nadya, “istemiyorum... istemiyorum! Bayım, ağabeyim kör!” “Kör mü!” dedi delikanlı sevecen bir sesle. Nadya, merhamet dilenir gibi kollarını uzatarak cevap verdi:</p>

  <p>“Tatarlar gözlerini dağladı!”</p>

  <p>“Gözlerini mi dağladı? Ah, zavallı dostum! Ben Krasnoyarsk’a gidiyorum. Neden sen de kız kardeşinle birlikte kibitkaya binmeyesin? Biraz sıkışırsak üçümüz de sığarız. Zaten köpeğimin yürüyerek gitmeye itirazı olmaz. Yalnız, atımı yormamak için hızlı gitmeyeceğim.” “Arkadaşım, adın ne senin?” diye sordu Mişel Strogof.</p>

  <p>“Adım Nikolay Pigasof.”</p>

  <p>“Bu adı asla unutmayacağım,” dedi Mişel Strogof.</p>

  <p>“Haydi bin kör dostum. Kardeşin senin yanında, arabanın arkasında olacak, ben de kullanmak için ön taraftayım. Arkada kayın ağacı kabuğuyla arpa sapı var. Kuş yuvası gibidir orası. Haydi Şerko, bize yer aç!”</p>

  <p>Köpek fazla nazlanmadan aşağı indi. Gri tüylü, orta büyüklükte, kocaman kafalı, Sibirya ırkından bir köpekti bu ve sahibine çok bağlı görünüyordu.</p>

  <p>Mişel Strogof ve Nadya çabucak kibitkaya yerleştiler. Mişel Strogof, Nikolay Pigasof'un ellerini arar gibi ellerini uzattı.</p>

  <p>“Elimi mi sıkmak istiyorsun!” dedi Nikolay Pigasof. “İşte burada dostum! Ne kadar istersen sıkabilirsin!”</p>

  <p>Kibitka ilerlemeye başladı. Nikolay’ın asla vurmadığı at eşkin gidiyordu. Mişel Strogof fazla hız kazanamamış olsa bile en azından Nadya yeni yorgunluklardan korunmuş oluyordu.</p>

  <p>Genç kız öylesine yorgundu ki, kibitkanın tekdüze hareketiyle sallanırken, tam bir bitkinlik uykusuna daldı. Mişel Strogof ile Nikolay onu yatırdılar. Merhametli delikanlı durumdan çok etkilenmişti ve eğer Mişel Strogof un gözlerinden bir damla gözyaşı akmıyorsa bu, kızgın demir son damlayı da kuruttuğu içindi!</p>

  <p>“Çok nazik,” dedi Nikolay.</p>

  <p>“Evet,” diye cevap verdi Mişel Strogof. “Güçlü olmak istiyor dostum, cesur da ama aslında zayıf, narin! Uzaktan mı geliyorsunuz?”</p>

  <p>“Çok uzaktan.”</p>

  <p>“Zavallı gençler!.. Gözlerini dağladıkları zaman canın çok acımış olmalı!”</p>

  <p>Mişel Strogof, sanki görebilecekmiş gibi Nikolay'a döndü:</p>

  <p>“Çok acıdı.”</p>

  <p>“Ağlamadın mı?”</p>

  <p>“Ağladım.”</p>

  <p>“Ben olsam ben de ağlarım. Sevdiklerini bir daha göremeyeceğini düşünmek!.. Ama sonuçta, onlar sizi görüyor. Belki bu bir teselli olabilir!”</p>

  <p>“Evet, belki!.. Söylesene arkadaşım, daha önce beni bir yerlerde gördün mü hiç?”</p>

  <p>“Seni mi dostum? Hayır hiç görmedim.” “Ama sesin bana hiç yabancı gelmiyor.” “Bakın şu işe!” diye cevap verdi Nikolay gülümseyerek. “Benim sesimi tanıyor! Belki de bunu nereden geldiğimi öğrenmek için soruyorsun. Sana söyleyeceğim. Ben Kolivan’dan geliyorum.”</p>

  <p>“Kolivan’dan mı?” dedi Mişel Strogof. “Öyleyse seninle orada karşılaştım. Telgrafhanede miydin?”</p>

  <p>“Olabilir,” diye cevap verdi Nikolay. “Orada kalıyordum. Telgraf memuruydum.”</p>

  <p>“Ve son âna kadar işinin başında kaldın, değil mi?”</p>

  <p>“Eh! Özellikle orada olunması gereken zamanda!”</p>

  <p>“Bir İngilizle bir Fransızın ellerinde rublelerle, senin gişenin önünde tartıştıkları gündü bu; İngiliz, Kutsal Kitap’ın ilk ayetlerini telgraflamıştı hani?”</p>

  <p>“Bu mümkün dostum, ama hatırlamıyorum!”</p>

  <p>“Nasıl! Hatırlamıyor musun?”</p>

  <p>“Çektiğim telgrafları hiçbir zaman okumam. Benim görevim onları unutmaktır, bunun en kısa yolu da hiç bilmemek.”</p>

  <p>Verdiği bu cevap Nikolay Pigasof'un kişiliğini yansıtıyordu.</p>

  <p>Bu sırada, Mişel Strogof'un içten içe, daha hızlı olmasını dilediği kibitka, kendi halinde ağır ağır ilerliyordu. Nikolay ve atı, ne biri ne diğerinin vazgeçebileceği bir yürüyüş tarzına alışıktılar. At, üç saat yürüyor, bir saat dinleniyordu; gece gündüz böyleydi bu. Molalar esnasında at otluyor, kibitkanın yolcularıysa, sadık Serko’nun eşliğinde yemek yiyorlardı. Kibitka’da en azından yirmi kişilik erzak vardı ve Nikolay elindekileri, kardeş zannettiği konuklarına cömertçe sunuyordu.</p>

  <p>Bir günlük dinlenmenin ardından Nadya, biraz olsun gücüne kavuştu. Nikolay ona mümkün olduğu kadar iyi bakmıştı. Yolculuk, katlanılabilir koşullar altında geçiyordu; yavaştı kuşkusuz ama düzenliydi. Bazı kereler, geceleri Nikolay arabayı sürerken uyuyakalıyor ve vicdanının rahatlığını ispatlayacak şekilde horulduyordu. Belki de dikkatli bakılırsa, Mişel Strogof'un ellerinin dizginleri aradığı ve Serko’nun şaşkınlık içinde ama itiraz etmeyen bakışları altında, atı daha hızlı bir yürüyüşe kaldırdığı görülebilirdi. Sonra, Nikolay uyanır uyanmaz bu tırıs derhal eşkine dönüyor ama kibitka, nizami hızına göre en az birkaç verst kazanmış oluyordu.</p>

  <p>İşimsk Irmağı, İşimskoe, Berikilskoe, Küskoe kasabaları, Mariinsk Irmağı ve aynı adı taşıyan kasaba, Bogostovlskoe ve nihayet, Batı</p>

  <p>Sibirya ile Doğu Sibirya’yı ayıran küçük bir akarsu olan Çula işte böyle geçildi. Yol kimi zaman, geniş bir tarlayı gözler önüne seren muazzam arazilerin, kimi zaman içinden hiçbir zaman çıkılamayacak zannedilen sık ve sonu gelmez çam ormanlarının arasından uzayıp gidiyordu.</p>

  <p>Her yer ıssızdı. Kasabalar neredeyse tamamen terk edilmişti. Geniş ırmağın Tatarları durdurabileceğini tahmin eden köylüler Yenisey’in ötesine kaçmışlardı.</p>

  <p>22 Ağustos’ta kibitka, Tomsk’tan üç yüz seksen verst ilerideki Atşinsk kasabasına ulaştı. Krasnoyarsk’a daha yüz yirmi verst vardı. Bu yolculuk esnasında hiçbir olay olmamıştı. Altı gündür bir arada olan Nikolay, Mişel Strogof ve Nadya aynı kalmışlardı; birisi, bozulması imkansız sükuneti içinde, diğer ikisi endişeli ve arkadaşlarının ne zaman kendilerinden ayrılmak isteyeceği düşüncesi içinde.</p>

  <p>Mişel Strogof, geçtikleri, yerleri, denebilir ki Nikolay ve genç kızın gözleriyle görüyordu. Her ikisi de sırayla kibitkanın geçtiği şehirlerin görünüşünü anlatıyorlardı. Ormanda mı ovada mı olduğunu, bozkırın üzerinde bir kulübe bulunup bulunmadığını, birkaç Sibiryalının ufukta belirip belirmediğini biliyordu Mişel Strogof. Nikolay’ın anlatacakları tükenmiyordu, sohbet etmeyi seviyordu ve olayları ne yönden ele alırsa alsın onu dinlemek hoş oluyordu.</p>

  <p>Bir gün Mişel Strogof ona havanın nasıl olduğunu sordu.</p>

  <p>“Oldukça iyi dostum,” diye cevap verdi Nikolay, “ama bunlar yazın son günleri. Sibirya’da sonbahar kısa olur, yakında kışın ilk soğuklarını hissedeceğiz. Belki de Tatarlar bu zorlu mevsim boyunca konaklamayı düşünürler, kim bilir?”</p>

  <p>Mişel Strogof, şüpheli bir tavırla başını salladı.</p>

  <p>“Buna inanmıyor musun dostum,” diye cevapladı Nikolay, “İrkutsk’a yürüyeceklerini mi düşünüyorsun?”</p>

  <p>“Bundan kaygı duyuyorum,” dedi Mişel Strogof.</p>

  <p>“Evet... Haklısın. Yolda arayı soğutmalarına izin vermeyecek kötü bir adam var yanlarında. İvan Ogaref'ten söz edildiğini duydun mu hiç?”</p>

  <p>“Evet.”</p>

  <p>“Biliyor musun, vatana ihanet etmek iyi bir şey değil!”</p>

  <p>“Hayır... iyi bir şey değil...” diye cevap verdi tepki vermemeye çalışan Mişel Strogof.</p>

  <p>“Dostum, bana öyle geliyor ki senin yanında İvan Ogaref'ten söz edildiğinde yeterince öfke duymuyorsun! Bu isim telaffuz edildiğinde bütün Rus yürekler yerinden fırlamak!” “İnan bana arkadaşım, ondan, senin asla nefret edemeyeceğin kadar nefret ediyorum,” dedi Mişel Strogof.</p>

  <p>“Bu mümkün değil,” diye cevap verdi Nikolay, “hayır, mümkün değil! İvan Ogaref ne zaman aklıma gelse, ne zaman onun kutsal Rusyamıza yaptığı kötülük aklıma gelse içimi öfke kaplıyor, eğer onu elime geçirirsem...” “Eğer eline geçirirsen, arkadaşım?..” “Zannediyorum onu öldürürüm.”</p>

  <p>“Ben ise bundan eminim,” diye cevap verdi Mişel Strogof sakince.</p>
</body>
</html>
