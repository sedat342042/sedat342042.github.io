<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h2>9</h2>
  <hr style="width:50%" />

  <h2 id="sigil_toc_id_10">GECE GÜNDÜZ ARABADA</h2>
  <hr style="width:50%" />

  <p>Ertesi gün, 19 Temmuz’da Kafkas, Kama üzerindeki son durağı olan Perm iskelesinde durdu. Merkezi Perm olan ve Ural Dağları’nı aşıp Sibirya topraklarına kadar ulaşan bu eyalet, Rus İmparatorluğu’nun en geniş eyaletlerinden biridir. Burada büyük ölçekli mermer ocakları, tuzlalar, platin ve altın yatakları, kömür ocakları işletilmektedir. Perm’in, konumu itibarıyla birinci sınıf bir şehir olması beklenir ama pek de çekici bir yer değildir; çok pis, çok çamurludur ve hiçbir imkan sunmaz. Rusya’dan Sibirya’ya gidenler için şehrin bu yetersizlikleri o kadar da önemli değildir çünkü iç bölgelerden gelmiş olanlar gerekli her şeye sahiptirler, ancak Orta Asya’dan, uzun ve yorucu bir yolculuğun ardından gelenler, hiç şüphe yok ki Asya sınırında bulunan, imparatorluğun bu ilk Avrupa şehrinin biraz daha iyi donanımlı olmasını tercih ederler.</p>

  <p>Yolcular, Sibirya düzlüklerinin ortasından geçen uzun yolculuklarında kullandıkları, az veya çok zarar görmüş olan araçlarını Perm’de satarlar. Avrupa’dan Asya’ya geçecek olanlar, bozkırın ortasında aylar sürecek olan yollarına çıkmadan önce yine burada, yazın at arabası, kışın kızak satın alırlar.</p>

  <p>Mişel Strogof yolculuk programını hazırlamıştı, iş, sadece bunu uygulamaya kalmıştı.</p>

  <p>Ural Sıradağlarını oldukça hızlı geçen bir posta arabası hizmeti vardı fakat mevcut şartlar sebebiyle bu hizmetin düzeni altüst olmuştu. Hiç kimseye bağımlı olmadan hızla gitmek isteyen Mişel Strogof bu posta arabalarına binemezdi. Haklı olarak, bir araba satın alıp yemşik denen arabacıları fazladan “na vodku”larla<a href="../Text/DiPNOTLAR.xhtml#a7" id="k7"><sup>[→]</sup></a> gayrete getirip menzilden menzile koşmayı tercih ediyordu.</p>

  <p>Maalesef, Asya kökenli yabancılara karşı alman tedbirlerin ardından çok sayıda yolcu Perm’den ayrılmış ve bunun sonucunda ulaşım vasıtası bulmak çok zorlaşmıştı. Dolayısıyla Mişel Strogof, başkalarının beğenmeyip bıraktıklarıyla yetinmek zorunda kalacaktı. At meselesine gelince, çarın ulağının, Sibirya’ya geçene kadar podaroşnasını ibraz etmesinde sakınca yoktu, böylece posta merkezi sahipleri onun arabasının koşumuna öncelik vereceklerdi. Fakat daha sonra, Avrupa Rusyası’ndan bir kere çıktı mı, artık yalnızca rublenin gücüne güvenebilirdi.</p>

  <p>Fakat bu atları nasıl bir arabaya koşacaktı, bir talikaya mı, bir arazi arabasına mı?</p>

  <p>Talika denen dört tekerlekli, üstü açık arabalar yalnızca ağaç kullanılarak yapılırdı. Tekerlekleri, dingilleri, cıvataları, okları hep civardaki ağaçlardan yapılır ve talikayı oluşturan aksam, kaba kordonlarla birbirine bağlanırdı. Hiçbir şey bu kadar ilkel, bu kadar rahatsız ama aynı zamanda, yolda meydana gelebilecek bir kaza sonrasında tamir edilmesi bu kadar kolay olamazdı. Rus sınırında çam ağaçları eksik olmaz, yani ormanlarda dingiller kendiliğinden biter. “Perekladnoy” denen olağanüstü posta talikalar aracılığıyla yürütülür ve bu alet için bütün yollar uygundur. Şunu da söylemek gerekir ki bazen, arabayı birleştiren bağlantılar kopar ve arabanın arka kısmı bir bataklığa saplanmış olarak kalırken, ön kısmı iki tekerlek üzerinde posta menziline ulaşır; ama bu bile tatmin edici bir sonuç kabul edilir.</p>

  <p>Mişel Strogof, bir arazi arabası bulacak kadar şanslı olmasaydı talika kullanmak zorunda kalacaktı.</p>

  <p>Bu araba da karoser sanayiinin gelişimindeki son nokta değildi. Talikadaki gibi bunda da yay yoktu, demir yerine ahşap kullanılmıştı, ama her dingilin ucuna sekiz dokuz ayak mesafede bulunan tekerlekler, sarsıcı ve çoğu zaman seviyesi bozuk yollarda belirli bir dengeyi temin ediyordu. Çamurluk, yolcuları yolun çamurundan koruyor, gereğinde indirilebilen ya da neredeyse sımsıkı kapanabilen kalın meşin körük, yazın kavurucu sıcakları ve şiddetli kasırgalarında arabayı biraz daha kullanışlı hale getiriyordu. Zaten bu araba da talika kadar sağlam ve tamir edilmesi kolaydı, diğer yandan da, arka kısmını yol üzerinde bırakma ihtimali daha azdı.</p>

  <p>Kaldı ki Mişel Strogof bunu ancak titiz bir araştırma sonucu bulabilmişti ve bütün Perm şehrinde bir İkincisinin bulunamaması gayet muhtemeldi. Strogof buna rağmen, İrkutsklu basit tüccar Nikolay Korpanof rolünü iyi oynamak için, arabanın fiyatı üzerinde sıkı bir pazarlık yapmıştı.</p>

  <p>Mişel Strogof araç bulabilmek için koşuştururken Nadya da onu izlemişti. Her ne kadar ulaşmak istedikleri hedef farklı olsa da, oraya varmak, dolayısıyla da yola çıkabilmek için aynı derecede acele ediyorlardı. Onları aynı istek harekete geçiriyor gibiydi.</p>

  <p>“Kardeşim,” dedi Mişel Strogof, “senin için daha rahat bir araba bulabilmek isterdim.”</p>

  <p>“Bunu bana mı söylüyorsun ağabey, babama kavuşabilmek için gerekirse yürüyerek bile gidebilecek olan bana!”</p>

  <p>“Cesaretinden kuşkum yok Nadya ama bir kadının katlanamayacağı bedensel yorgunluklar vardır.”</p>

  <p>“Bunlar ne olursa olsun katlanacağım,” diye cevap verdi genç kız. “Dudaklarımın arasından tek bir şikayet çıktığını duyarsan beni yolun üzerinde bırak ve yolculuğuna yalnız devam et!”</p>

  <p>Yarım saat sonra, podaroşnanın ibraz edilmesiyle üç at arabaya koşuldu. Uzun tüylerle kaplı bu hayvanlar, uzun bacaklı ayılara benziyorlardı. Sibirya ırkından oldukları için, küçük ama çeviktiler.</p>

  <p>Arabacı, yani yemşik, koşumu şu şekilde hazırlamıştı: Atlardan en büyüğü, arka uçlarında, püskül ve çıngırakların asılı olduğu “durga” denen çemberler bulunan iki uzun okun arasındaydı, diğer ikisi arabanın basamaklarına iple bağlanmıştı sadece. Bunun haricinde koşum takımı yoktu, dizgin olarak da basit bir ip kullanılıyordu.</p>

  <p>Mişel Strogof da, Livonyalı genç kız da eşya taşımıyorlardı. Birinin, yolculuğunu hızla gerçekleştirmesini gerektiren koşullar; diğerinin, fazlasıyla mütevazı maddi imkanları eşya taşımakla uğraşmalarına engel olmuştu. Bu şartlar altında, bu sevindirici bir durumdu çünkü bu araba ya yolcuları alabilirdi ya da eşyaları. Araba iki kişilikti ve bir denge mucizesiyle kendi daracık oturma yerinde durmayı başaran yemşik bu hesaba dahil değildi.</p>

  <p>Zaten yemşik her posta menzilinde değişiyordu. Yolun ilk bölümünde arabayı kullanan yemşik, atları gibi SibiryalI ve onlar kadar da tüylüydü, uzun saçları alnının üzerinde kare şeklinde kesilmişti, şapkasının kenarlarını kaldırmış, kırmızı bir kuşak takmış, imparatorluk arması taşıyan düğmelerle süslü bir kaput giymişti.</p>

  <p>Koşum hayvanlarıyla birlikte gelen yemşik, yolculara meraklı bir bakış attı. Valizleri yoktu! -Nereye koymuş olabilirlerdi valizlerini?- Yani görünüşe bakılırsa pek de paralı değillerdi. Bariz bir şekilde surat astı.</p>

  <p>“Kargalar,” dedi arabacı duyulup duyulmadığını dert etmeden, “kargalar verst başına altı kopek verecek!”</p>

  <p>Yemşiklerin argosunu çok iyi anlayan Mişel Strogof cevap verdi:</p>

  <p>“Hayır, kartallar! Kartallar anlıyor musun, verst başına dokuz kopek, bahşiş hariç!” Strogof'un bu sözlerine neşeli bir kırbaç şaklaması cevap verdi. Rus arabacılarının dilinde “karga”, köylülerin posta menzillerinde, atlar için verst başına ancak iki üç kopek ödeyen cimri ya da fakir yolcu anlamına geliyordu. “Kartal” ise yüksek ücretlerden kaçmayan ve cömertçe bahşiş veren yolcu dernekti. Aynı şekilde karganın, göklerin hâkiminden daha hızlı uçmak gibi bir iddiası olamazdı.</p>

  <p>Nadya ve Mişel Strogof derhal arabaya bindiler. Devlet gözetimi altında, gayet konforlu bir biçimde düzenlenmiş posta evlerine ulaşmakta geciktikleri takdirde ihtiyaçlarını karşılayacak ve fazla yük olmayacak kadar yiyecek alıp küçük sandığa koydular. Körük indirildi,</p>

  <p>zira sıcak dayanılmazdı. Ve saat on ikide, üç atın çektiği araba, bir toz bulutunun içinde Perm’den ayrıldı.</p>

  <p>Yemşiğin koşum hayvanlarını idare şekli, böyle bir hareket tarzına alışmamış, Rus ya da SibiryalI olmayan yolcuların muhakkak ki dikkatlerini çekerdi. Hemcinslerinden biraz daha büyük, oka bağlı olan at, yürüyüşün düzenini ayarlıyordu ve yolun eğimi ne olursa olsun, çok uzun tırısta ama mükemmel bir uygun adımla gidiyordu. Diğer iki at ise dörtnaldan başka yürüyüş bilmiyor gibiydiler ve hevesle çırpınmaları gerçekten eğlenceliydi. Yemşik atlara vurmuyor ama kırbacını şaklatarak onları gayrete getiriyordu. Ama itaatkar ve akıllı hayvanlar gibi yol aldıkları zaman, onları gülünç hale getiren aziz isimleri bir yana, çeşit çeşit vasıflar sayıp döküyordu atlara! Dizgin yerine kullandığı ipin neredeyse sürüklenerek giden hayvanlar üzerinde hiçbir etkisi yoktu ama, “na pravo” sağa, “na levo” sola gibi gırtlaktan gelen bir sesle söylenen kelimeler, gemden ve dizginden daha etkiliydi.</p>

  <p>Arabacı, duruma göre atlara sevimli hitaplarla sesleniyordu!</p>

  <p>“Haydi güvercinlerim!” diyordu yemşik,</p>

  <p>“Haydi asil kırlangıçlarım! Uçun küçük güvercinlerim! Ha gayret soldaki kuzenim! Asıl, sağdaki babam!”</p>

  <p>Ama araba yavaşladığında bunların yerini, alıngan hayvanların ne dernek olduğunu anlıyor gibi göründüğü hakaretamiz deyimler alıyordu!</p>

  <p>“Yürüsenize lanet salyangozlar! Allah belanı versin sümüklüböcek! Diri diri kabuklarını soyacağım kaplumbağa, tahtalı köyü boylayacaksın!”</p>

  <p>Yemşiğin kol kuvvetinden çok gırtlak sağlamlığı gerektiren sürüş tarzı, nasıl olursa olsun, araba uçarak ilerliyor ve saatte on iki on dört verst yol alıyordu.</p>

  <p>Mişel Strogof bu tarz araçlara ve bu ulaşım şekline alışıktı. Ne arabanın ani sıçramaları ne yolun sarsıntıları onu rahatsız edebilirdi. Rus arabalarının taşlardan, çukurlardan, bataklıklardan, devrilmiş ağaçlardan, yolu çukurlaştıran hendeklerden sakınmadıklarını biliyordu. Buna hazırdı. Arkadaşı arabanın darbeleriyle yaralanabilirdi ama şikayet etmiyordu.</p>

  <p>Nadya, yolculuğun ilk dakikalarında, hızla giden arabanın içinde sessizce oturdu. Sonra hep aynı saplantının, gidilecek yere ulaşmak sabit fikrinin etkisiyle sordu:</p>

  <p>“Perm ile Ekaterinburg arasında üç yüz verst olduğunu tahmin ediyorum ağabey,” dedi. “Yanılıyor muyum?”</p>

  <p>“Yanılmıyorsun Nadya,” diye cevap verdi Mişel Strogof, “Ekaterinburg’a vardığımızda Ural Dağları’nın, arka yamacının eteklerinde olacağız.”</p>

  <p>“Dağlan geçmek ne kadar sürer?”</p>

  <p>“Kırk sekiz saatte geçeriz çünkü gece gündüz yol alacağız. Gece gündüz diyorum Nadya, zira bir saniye bile duramam, hiç mola vermeden İrkutsk’a gitmeliyim.”</p>

  <p>“Seni bir saat bile geciktirmeyeceğim ağabey, gece gündüz ilerleyeceğiz.”</p>

  <p>“O halde Nadya, eğer Tatar istilası yolumuza engel olmazsa, yirmi güne kalmadan oraya varmış oluruz!”</p>

  <p>“Sen daha önce böyle bir yolculuk yaptın mı?” diye sordu Nadya.</p>

  <p>“Birçok kez.”</p>

  <p>“Kışın olsaydı hem daha hızlı hem de daha güvenli bir yolculuk yapardık, değil mi?” “Evet, özellikle de çok hızlı giderdik, ama o zaman soğuk ve kar yüzünden çok sıkıntı çekerdin!”</p>

  <p>“Ne önemi var! Kış Rusun dostudur.”</p>

  <p>“Evet Nadya ama böyle bir dostluğa katlanmak için, nasıl her şeye dayanıklı bir mizaca sahip olmak gerekir bir düşünsene! Sibirya bozkırlarında ısının eksi kırk derecenin altına düştüğüne çok şahit oldum! Rengeyiği derisinden kıyafetime<a href="../Text/DiPNOTLAR.xhtml#a8" id="k8"><sup>[→]</sup></a> rağmen, kalbimin donduğunu, organlarımın büzüldüğünü, üç kat yün çorabın içinde ayaklarımın buz tuttuğunu hissettim! Kızağımdaki atların buzdan bir kabukla kaplandığını, nefeslerinin daha burun deliklerinde donup kaldığını gördüm! Mataramdaki likörün, bıçak saplanmayacak kadar sert bir taşa dönüştüğünü gördüm!.. Ama kızağım fırtına gibi kayıyordu! Göz alabildiğine karla kaplı, bembeyaz düzlükte tek bir engel yoktu! Geçilebilecek uygun bir yerini aramak zorunda kaldığım tek bir akarsu yoktu! Vapurla geçilmesi gereken tek bir göl yoktu! Her taraf taş gibi buzla kaplıydı, yol açık ve emindi! Ama ne acılar pahasına Nadya! Bunların ne olduğunu ancak geri dönmeyenler söyleyebilir, cesetleri çığlar altında gömülenler!”</p>

  <p>“Fakat sen geri döndün ağabey,” dedi Nadya.</p>

  <p>“Evet ama ben SibiryalIyım, hem de daha çok küçükken babamın peşinde ava giderdim, o yüzden bu zor şartlara alışkınım. Ama sen Nadya, kışın seni durduramayacağını, Sibirya ikliminin tehlikeli, değişken havasına karşı tek başına mücadeleye hazır olduğunu söylediğinde, seni karların içinde bir daha ayağa kalkmamak üzere düşerken görür gibi oldum!”</p>

  <p>“Bozkırı kışın kaç kere geçtin?” diye sordu Livonyalı genç kız.</p>

  <p>“Üç kere Nadya, Omska giderken.”</p>

  <p>“Ne yapmaya gidiyordun Omsk’a?”</p>

  <p>“Beni bekleyen annemi görmeye!”</p>

  <p>“Ben de İrkutska, beni bekleyen babama gidiyorum! Ona annemin son sözlerini götürüyorum! Senin anlayacağın ağabey, hiçbir şey beni oraya gitmekten alıkoyamaz!”</p>

  <p>“Sen cesur bir çocuksun Nadya, Tanrı sana yardım edecektir!”</p>

  <p>O gün boyunca, her posta menzilinde değişen yemşiklerin kullandığı araba hızla yol aldı. Dağların kartalları, bu yol “kartalları” tarafından isimlerinin lekelendiğini düşünmeyeceklerdi. Her bir at için ödenen yüksek ücret ve bol bol ihsan edilen bahşişler yolculara önemli bir ayrıcalık sağlıyordu. Belki de posta menzili sahipleri, tebligatın yayımlanmasının ardından, Rus oldukları aşikar genç bir adam ve kız kardeşinin, diğer Ruslara kapalı olan Sibirya’da böyle serbestçe dolaşmalarını tuhaf buluyorlardı ama evrakları kurallara uygundu ve geçiş hakkına sahiptiler. Böylece, kilometre işaret direkleri hızla arabanın ardında kalıyordu.</p>

  <p>Kaldı ki Perm-Ekaterinburg yolunu takip edenler sadece Mişel Strogof ve Nadya değildi. Çarın ulağı, ilk posta menzillerinden itibaren önlerinden giden bir araba olduğunu anlamıştı ama at bulmakta zorlanmadığı için bununla fazla ilgilenmemişti.</p>

  <p>O gün içerisinde yalnızca yemek yemek için mola verildi ve bu sırada da araba ve atlar dinlendi. Posta merkezlerinde yiyecek ve kalacak yer bulunabiliyordu. Zaten merkezin olmadığı yerlerde Rus köylüsünün misafirperverliği bunun yerini tutuyordu. Beyaz duvarlı ve yeşil çatılı şapelleriyle, neredeyse hepsi birbirinin aynı olan bu köylerde bir yolcu bütün kapıları çalabilirdi. Ona bütün kapılar açıktı. Mujik güler yüzle gelip misafirinin elini sıkacaktı. Ona ekmek ve tuz vererek, semaveri ateşin üzerine koyacak ve misafir kendi evindeymiş gibi rahat edecekti. Aile, ona yer açmak için neredeyse taşınacaktı. Bir yabancı geldiği zaman, herkesin akrabası sayılırdı. O “Tanrı misafiriydi.</p>

  <p>Akşam olurken, Mişel Strogof bir içgüdünün etkisiyle, posta merkezi sahibine, önden giden arabanın kaç saat önce menzilden geçtiğini sordu.</p>

  <p>“iki saat oldu,” diye cevap verdi posta merkezinin sahibi.</p>

  <p>“Berlin<a href="../Text/DiPNOTLAR.xhtml#a9" id="k9"><sup>[→]</sup></a> tipi bir araba mıydı?”</p>

  <p>“Hayır talika.”</p>

  <p>“Kaç yolcu vardı?”</p>

  <p>“İki.”</p>

  <p>“Hızlı mı gidiyorlardı?”</p>

  <p>“Kartallar gibi!”</p>

  <p>“Atlar hemen hazırlansın.”</p>

  <p>Mişel Strogof ve Nadya, bir saat bile durmadan bütün gece yol almaya karar verdiler.</p>

  <p>Hava hâlâ güzeldi ama atmosferin ağırlaşmaya ve elektrik yüklenmeye başladığı hissediliyordu. Gökyüzünde yıldızların ışığını kesen tek bir bulut yoktu, toprağın üzerinden sıcak bir buğu yükseliyor gibiydi. Dağlardan korkunç bir fırtına kopmasından korkutabilirdi. Gökyüzündeki belirtileri iyi tanıyan Mişel Strogof, yakında ortalığın karışacağını hissediyor, bu da onun zihnini meşgul ediyordu.</p>

  <p>Gece olaysız geçti. Nadya, arabanın sarsıntılarına rağmen birkaç saat uyuyabildi. Yarı açık olan körük, bu boğucu atmosferde havaya aç ciğerlerin biraz nefes almasını sağlıyordu. Mişel Strogof, çoğu zaman oturdukları yerde uyuyakalan yemşiklerden kuşkulandığı için, bütün gece boyunca uyanık kalarak posta menzillerinde ve yolda bir saat bile zaman kaybedilmemesini sağladı.</p>

  <p>Ertesi gün, 20 Temmuz’da, sabah saat sekize doğru, Ural Dağları’nın ilk çizgileri doğuda belirdi. Bununla beraber, Avrupa Rusyası’nı Sibirya’dan ayıran bu önemli dağ sırası hâlâ oldukça uzaktaydı ve günbatımından önce oraya ulaşılması mümkün değildi. Bu durumda dağların geçilmesi mecburen bir sonraki geceye kalıyordu.</p>

  <p>Bütün gün boyunca güneş bulutların ardındaydı ve dolayısıyla sıcaklık biraz daha katlanılabilir durumdaydı ama gökyüzünde tam bir fırtına havası hâkimdi.</p>

  <p>Belki de hal böyleyken, gece vakti dağ yollarına girmemek daha tedbirli bir davranış olacaktı, eğer bekleyebilecek durumda olsaydı onun da yapacağı buydu. Ama uğradıkları son posta menzilinde, yemşik ona dağ sırasının derinliklerinde çakan birkaç şimşeği gösterdiğinde ona şöyle sordu:</p>

  <p>“Talika hâlâ bizim önümüzden mi gidiyor?”</p>

  <p>“Evet.”</p>

  <p>“Bizden ne kadar ileride?”</p>

  <p>“Aşağı yukarı bir saat.”</p>

  <p>“Devam edelim. Eğer yarın sabah Ekaterinburga varmış olursak bahşişin üç katına çıkar!”</p>
</body>
</html>
