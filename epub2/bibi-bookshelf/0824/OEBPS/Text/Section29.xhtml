<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h2>9</h2>
  <hr style="width:50%" />

  <h2 id="sigil_toc_id_28">BOZKIRDA</h2>
  <hr style="width:50%" />

  <p>Mişel Strogof ve Nadya, Perm’den İrtiş kıyılarına ulaşan yolda olduğu gibi, bir kere daha özgürdüler. Ama yolculuk koşulları ne kadar da değişmişti! O zamanlar rahat bir araba, sık sık değiştirilen atlar ve bağımlı posta menzilleri yolculuğun süratini temin ediyordu. Şimdiyse herhangi bir ulaşım aracı edinmenin imkansızlığı içinde yayaydılar, çaresizdiler, asgari yaşamsal ihtiyaçlarını nasıl karşılayacaklarını dahi bilmiyorlardı ve önlerinde daha dört yüz verst vardı! Üstelik Mişel Strogof, ancak Nadya’nın gözleriyle görebiliyordu.</p>

  <p>Tesadüfün kendilerine armağan ettiği dostlarınıysa en acıklı şekilde kaybetmişlerdi.</p>

  <p>Mişel Strogof yolun kenarındaki meyile attı kendini. Ayakta duran Nadya, yeniden yola koyulmak için onun ağzından çıkacak bir kelimeyi bekliyordu.</p>

  <p>Saat gecenin onuydu. Güneş ufkun ardında kaybolalı üç buçuk saat olmuştu. Görünürde tek bir ev, tek bir kulübe yoktu. Son Tatarlar da uzaklarda gözden kayboluyorlardı. Mişel Strogof ve Nadya tamamıyla yalnızdılar.</p>

  <p>“Arkadaşımıza ne yapacaklar?” diye bağırdı genç kız. “Zavallı Nikolay! Bizimle karşılaşmak onun felaketi oldu!”</p>

  <p>Mişel Strogof cevap vermedi.</p>

  <p>Nadya yeniden söze başladı:</p>

  <p>“Mişel, sen Tatarların elinde oyuncak olduğun zaman seni nasıl savunduğunu, benim için hayatını tehlikeye attığını bilmiyor musun?”</p>

  <p>Mişel Strogof hâlâ susuyordu. Böyle hiç kımıldamadan, başını ellerinin arasına almış kim bilir ne düşünüyordu? Ona cevap vermediği halde acaba onu duyuyor muydu?</p>

  <p>Evet! Duyuyordu, zira genç kız, “Seni nereye götüreyim Mişel?” dediği anda cevap verdi.</p>

  <p>“İrkutsk’a!”</p>

  <p>“Anayoldan mı?”</p>

  <p>“Evet, Nadya.”</p>

  <p>Mişel Strogof her şeye rağmen, amacına ulaşmaya ant içmiş adamdı yine. Anayoldan gitmek, oraya en kısa yoldan gitmek dernekti. Eğer Feofar Han’ın öncü birlikleri ortaya çıkarsa, yolun dışına çıkmaları gerekecekti.</p>

  <p>Nadya yeniden Mişel Strogof’un elini tuttu ve yola koyuldular.</p>

  <p>Ertesi gün, 12 Eylül sabahı, yirmi verst ilerideki Tulunovskoe kasabasında kısa bir mola verdiler. Yanmış yıkılmış olan kasaba ıssızdı. Nadya bütün gece boyunca, Nikolay’ın yol üzerine bırakılmış olabilecek cesedini aradı. Ama yıkıntıları kolaçan etmesi, ölülerin arasında onu bulmaya çalışması boş bir çabadan öteye gitmedi. Buraya kadar, Nikolay ölümden kurtulmuş gibi görünüyordu. Ama kim bilir onu, hangi zalim işkence için İrkutsk ordugahına saklıyorlardı?</p>

  <p>Arkadaşının da muzdarip olduğu açlıktan bitkin düşen Nadya, kasabadaki evlerden birinde, gıda değerini korumuş olabilecek bir miktar kurutulmuş et ve buharlaştırma usulüyle kurutulmuş ekmek parçaları olan “sukhari’ler bulunca mutlu oldu. Mişel Strogof ve genç kız, bunlardan taşıyabildikleri kadar aldılar. Böyleyce, günlerce yiyecek sıkıntıları olmayacaktı. Angara’nın binlerce küçük kolunun aktığı bir bölgede suları zaten eksik olmazdı.</p>

  <p>Yeniden yola koyuldular. Mişel Strogof' emin adımlarla yürüyor ve adımlarını ancak arkadaşı için yavaşlatıyordu. Arkada kalmak istemeyen Nadya kendini yürümeye zorluyordu. Neyse ki arkadaşı, yorgunluğun onu nasıl sefil bir vaziyete düşürdüğünü görmüyordu.</p>

  <p>Bununla birlikte, Mişel Strogof bunu hissetmekteydi.</p>

  <p>“Gücünün sonuna geldin, zavallı çocuk,” diyordu ona bazen.</p>

  <p>“Hayır,” diye cevap veriyordu Nadya.</p>

  <p>“Yürüyemeyecek duruma geldiğin zaman ben seni taşırım Nadya.”</p>

  <p>“Tamam Mişel.”</p>

  <p>O gün, küçük Oka akarsuyunu geçmeleri gerekti, ama bu akarsudan geçiş çok kolay olduğundan hiçbir zorlukla karşılaşmadılar.</p>

  <p>Hava kapalı, sıcaklık dayanılabilir durumdaydı. Ama havanın yağmura dönmesinden endişe duyulabilirdi, ki bu da sefaletlerini bir kat daha artırırdı. Hatta birkaç kez sağnak yağış oldu ama devam etmedi.</p>

  <p>Hep böyle el ele, az konuşarak ilerliyorlar, Nadya, geriye ve ileriye bakıyordu.</p>

  <p>Günde iki kere mola veriyorlar, geceleri altı saat dinleniyorlardı. Nadya bazı kulübelerin içinde, bu memlekette çok bol bulunan ve libresi iki buçuk kopekten fazla etmeyen, az miktarda koyun eti buldu.</p>

  <p>Ama Mişel Strogof'un belki de ümit etmiş olabileceğinin aksine, bu bölgede tek bir yük hayvanı yoktu. At, deve namına her şey ya katledilmiş ya da götürülmüştü. Dolayısıyla bu uçsuz bucaksız bozkırda yayan devam etmesi gerekecekti.</p>

  <p>Buralarda, İrkutsk üzerine yürüyen üçüncü Tatar kolunun izleri görülüyordu. Sağda solda ölü atlar, terk edilmiş yük arabaları vardı. Yol üzerinde, özellikle köylerin girişinde bahtsız SibiryalIların cesetleri diziliydi. Nadya, içindeki tiksintiyi bastırarak bu cesetlere bakıyordu!..</p>

  <p>Kısacası tehlike önde değil arkadaydı. Emirin, İvan Ogaref tarafından idare edilen asıl ordusunun öncü birlikleri her an ortaya çıkabilirdi. Aşağı Yenisey’den gönderilen kayıklar Krasnoyarska ulaşmış ve hemen, ırmağı geçmek için hizmete sokulmuş olmalıydı. Yani istilacılar için yol açıktı. Hiçbir Rus birliği, Krasnoyarsk ile Baykal Gölü arasındaki yolu kapatamazdı. Dolayısıyla Mişel Strogof, Tatar keşif kollarının her an gelebileceğini düşünüyordu.</p>

  <p>Nadya her molada yüksek bir yere çıkıp dikkatle batı yönüne bakıyordu, ama henüz atlı bir birliğin geldiğini haber veren en ufak bir toz bulutu görünmüyordu.</p>

  <p>Sonra tekrar yola koyuluyorlardı ve Mişel Strogof, zavallı Nadya’yı sürüklediğini hissettiği zaman adımlarını yavaşlatıyordu. Çok az konuşuyorlar ve yalnızca Nikolay’dan söz ediyorlardı. Genç kız, bu birkaç günlük arkadaşın kendileri için ne çok şey olduğunu hatırlıyordu.</p>

  <p>Mişel Strogof, Nadya’ya cevap verirken, ona umut aşılamaya çalışıyordu; ama kendisinde umudun zerresi yoktu, çünkü talihsiz Nikolay’ın ölümden kurtulamayacağını çok iyi biliyordu.</p>

  <p>Mişel Strogof bir gün genç kıza şöyle dedi:</p>

  <p>“Bana hiç annemden söz etmiyorsun Nadya?”</p>

  <p>Annesi! Nadya ondan söz etmek istememişti. Neden onun acılarını tazelesindi ki? İhtiyar Sibiryalı ölmemiş miydi? Oğlu, Tomsk yaylasında serilip kalmış bu cesede son bir öpücük vermemiş miydi?</p>

  <p>“Bana ondan söz et Nadya,” dedi yine de Mişel Strogof, “haydi konuş! Beni memnun edersin!”</p>

  <p>Nadya bunun üzerine o âna kadar yapmamış olduğu şeyi yaptı. Birbirlerini ilk defa gördükleri Omsk’taki karşılaşma anından itibaren Marfa ile aralarında geçen her şeyi anlattı. Onu hiç tanımadığı halde, açıklanması imkansız bir içgüdünün kendisini nasıl ihtiyar esire doğru ittiğini; onun nasıl üzerine titrediğini ve ondan nasıl cesaret aldığını anlattı. O sırada Mişel Strogof, onun için Nikolay Korpanoftu.</p>

  <p>Mişel Strogof kederli bir yüzle cevap verdi: “Hep Nikolay Korpanof olarak kalmalıydım!”</p>

  <p>Biraz sonra devam etti:</p>

  <p>“Yeminimi tutmadım Nadya. Annemi görmeyeceğime yemin etmiştim!”</p>

  <p>“Ama sen onu görmek için uğraşmadın ki Mişel!” dedi Nadya. “Tesadüf onu senin karşına çıkardı!”</p>

  <p>“Yemin ettim, ne olursa olsun yeminime ihanet etmemeliydim!”</p>

  <p>“Mişel, Mişel! Marfa Strogof un üzerinde kalkan kırbacı gördüğünde yerinde durabilir miydin? Hayır! Bir oğulu anasına yardım etmekten alıkoyacak bir yemin olamaz!”</p>

  <p>“Yeminimi tutamadım Nadya,” diye cevap verdi Mişel Strogof, “Tanrı ve Baba beni affetsin!”</p>

  <p>“Mişel,” dedi, bunun üzerine genç kız, “sana bir soru soracağım. Eğer bana cevap vermen gerekmediğini düşünüyorsan cevap verme. Senden gelen hiçbir şey beni kırmaz.” “Söyle Nadya.”</p>

  <p>“Artık çarın mektubunu senden aldıkları halde, İrkutsk’a gitmekte neden bu kadar acelecisin?”</p>

  <p>Mişel Strogof arkadaşının elini daha kuvvetli sıktı, ama cevap vermedi.</p>

  <p>Nadya devam etti:</p>

  <p>“Moskova’dan ayrılmadan önce mektupta ne yazdığını biliyor muydun?”</p>

  <p>“Hayır, bilmiyordum.”</p>

  <p>“Mişel, seni İrkutsk’a götüren tek sebebin, beni babamın ellerine teslim etmek arzusu olduğunu mu düşünmeliyim yoksa?”</p>

  <p>“Hayır Nadya,” diye cevap verdi Mişel Strogof ciddi bir şekilde, “bunun böyle olduğunu düşünmene izin verirsem seni yanıltmış olurum. Görevimin gitmemi emrettiği yere gidiyorum! Seni İrkutsk’a götürmek meselesine gelince Nadya, şimdi asıl beni oraya götüren sen değil misin? Benim görmemi sağlayan senin gözlerin değil mi, bana kılavuzluk eden senin ellerin değil mi? Benim daha önce senin için yapabildiklerimin yüz katım sen benim için yapmadın mı? Kader bizi yerden yere vurmaktan vazgeçecek mi bilmiyorum ama, seni babanın ellerine teslim ettiğim için bana teşekkür ettiğin gün, ben de sana beni İrkutska getirdiğin için teşekkür edeceğim!”</p>

  <p>Nadya çok etkilenmişti:</p>

  <p>“Zavallı Mişel! Böyle konuşma! Sana sorduğum sorunun cevabı değil bu. Mişel, şu anda İrkutska gitmek için neden bu kadar acele ediyorsun?”</p>

  <p>“Çünkü İvan Ogareften önce orda olmam lazım!” diye bağırdı Mişel Strogof.</p>

  <p>“Hâlâ mı?”</p>

  <p>“Hâlâ... Ve olacağım da!”</p>

  <p>Mişel Strogof bu son sözleri yalnızca haine duyduğu kinle söylememişti. Nadya, arkadaşının kendisine her şeyi söylemediğini, söylemeyeceğini anlamıştı.</p>

  <p>Üç gün sonra, 15 Eylül’de, Tulunovskoe’ye yetmiş verst uzaklıktaki Kuitunskoe kasabasına ulaştılar. Genç kız artık yürürken müthiş acılar çekiyordu. Acı içindeki ayaklarının üstünde zorlukla durmaktaydı. Ama direniyor, yorgunlukla mücadele ediyordu ve tek düşüncesi şuydu: “Nasıl olsa benim halimi göremiyor, düşüp kalacağım âna kadar yürüyeceğim!”</p>

  <p>Zaten, Tatarların gidişinden beri, yolun bu kısmında hiçbir engel, yolculuğun bu aşamasında hiçbir tehlike yoktu. Yalnızca fazlasıyla yorgundular.</p>

  <p>Üç gün boyunca bu böyle devam etti, istilacıların üçüncü kolunun hızla doğuya doğru ilerlediği gayet açıktı. Arkalarında bıraktıkları viranelerden, dumanı tütmeyen küllerden, yerde uzanan, çürümeye başlamış cesetlerden anlaşılıyordu bu.</p>

  <p>Batı tarafında bir şey yoktu. Emirin öncü birlikleri görünmüyordu. Mişel Strogof, bu gecikmeyi açıklayabilmek için en inanılmaz varsayımları kafasında evirip çeviriyordu. Acaba Ruslar, yeterli bir kuvvetle doğrudan doğruya Tomsk’u ya da Krasnoyarsk’ı mı tehdit ediyorlardı? Acaba, diğer ikisinden ayrı olan üçüncü kolun önü kesiliyor muydu? Eğer durum böyleyse, İrkutsk’un savunması grandük için kolay olacak, istilayı geri püskürtmek için zaman kazanılacaktı.</p>

  <p>Mişel Strogof zaman zaman bu umutlara kapılıyor, ama kısa süre içinde bütün bunların hayali olduğunu anlıyor ve grandükün selameti yalnızca onun ellerindeymiş gibi, yalnızca kendine güveniyordu!</p>

  <p>Angara’nın kollarından Dinka ya yakın bir mesafede bulunan ve küçük bir kasaba olan Kimilteiskoe ile Kuitunskoe arasında altmış verst vardı. Mişel Strogof, önemli sayılabilecek bu akarsuyun, yollarının üzerinde oluşturduğu engeli düşünürken hiç kaygılanmıyor değildi. Sal ya da kayık bulmak söz konusu bile olamazdı. Eski, daha mutlu zamanlarda burayı geçmişti ve geçişin epeyi zor olduğunu hatırlıyordu. Ama bu akarsuyu bir kere geçtikten sonra, bir daha hiçbir ırmak, hiçbir akarsu, buradan İrkutska ulaşan iki yüz otuz verstlik yolu kesmeyecekti.</p>

  <p>Kimilteiskoe’ye ulaşmak için en az üç güne ihtiyaçları vardı. Nadya kendini zorla sürüklüyordu. Manevi gücü ne olursa olsun, fiziksel gücü tükenmek üzereydi. Mişel Strogof bunu çok iyi biliyordu.</p>

  <p>Eğer kör olmasaydı, kuşkusuz Nadya ona şöyle diyecekti:</p>

  <p>“Git, Mişel, beni bir kulübede bırak! İrkutsk’a ulaş! Görevini tamamla! Babamı bul! Ona benim nerede olduğumu söyle! Onu beklediğimi söyle, ikiniz gelip beni bulursunuz! Git! Korkmuyorum! Tatarlardan gizlenirim! Onun için ve senin için kendimi korurum! Git Mişel! Ben artık yürüyemeyeceğim.,,</p>

  <p>Nadya çok kereler durmak zorunda kalmıştı. Böyle olunca Mişel Strogof onu kollarına alıyor ve genç kızı taşırken, onun yorgunluğunu düşünmek zorunda kalmadan, kendi yorulmak bilmez bacakları sayesinde daha da hızlı yürüyordu.</p>

  <p>18 Eylül’de, gece saat onda nihayet Kimilteiskoe’ye ulaştılar. Nadya bir tepenin üzerinden, ufukta karaltı halinde bir hat fark etti. Dinka idi bu. Birkaç şimşeğin ışığı sularına vuruyordu, gökgürültüsü olmaksızın etrafı aydınlatan şimşeklerdi bunlar.</p>

  <p>Nadya, arkadaşını viraneye dönmüş kasabanın içine götürdü. Yangının külleri soğumuştu. Son Tatarlar buradan geçeli en az beş altı gün olmuştu.</p>

  <p>Kasabanın son evlerine geldiklerinde Nadya kendini taş bir sıra üzerine bırakıverdi.</p>

  <p>“Mola mı veriyoruz?” diye sordu Mişel Strogof.</p>

  <p>“Gece oldu Mişel,” diye cevapladı Nadya. “Birkaç saat dinlenmek istemiyor musun?”</p>

  <p>“Dinka’yı geçmiş olmak isterdim Nadya,” diye cevap verdi Mişel Strogof, “ırmak emirin öncü birlikleriyle aramızda olsun isterdim. Ama sen artık kendini bile taşıyamıyorsun zavallı Nadya.”</p>

  <p>“Gel Mişel,” diye cevap verdi Nadya ve arkadaşının elinden tutup onu sürükledi.</p>

  <p>Dinka’nın İrkutsk yolunu kestiği yer buradan iki ya da üç verst ilerideydi. Genç kız, arkadaşının kendisinden istediği bu son gayreti göstermeyi arzulamıştı. Şimşeklerin soluk aydınlığında ikisi birlikte yürüyorlardı. Küçük ırmağın ortasında kaybolduğu uçsuz bucaksız bir çölden geçiyorlardı. Sibirya bozkırının yeniden başladığı bu geniş düzlükte, çıkıntı oluşturan tek bir ağaç, tek bir tepecik yoktu. Hafif bir rüzgar bile esmiyor ve bu durgunluk, en ufak sesin bile sonsuz bir mesafeye kadar yayılmasına izin veriyordu.</p>

  <p>Mişel Strogof ve Nadya, sanki ayakları toprakta bir çukura girmiş gibi birdenbire durdular.</p>

  <p>Bozkırdan bir havlama sesi geliyordu.</p>

  <p>“Duyuyor musun?” dedi Nadya.</p>

  <p>Bunu acıklı bir haykırış, ölmek üzere olan bir insanın son çağrısına benzeyen umutsuz bir çığlık takip etti.</p>

  <p>Genç kız, uğursuz bir sezginin etkisiyle bağırdı:</p>

  <p>“Nikolay! Nikolay!”</p>

  <p>Etrafı dinleyen Mişel Strogof başını salladı.</p>

  <p>“Gel Mişel, gel!” dedi Nadya.</p>

  <p>Ve biraz önce kendini zorlukla sürükleyen genç kız, aşırı bir heyecanın etkisiyle, bütün gücüne yeniden kavuştu.</p>

  <p>Tozlu bir toprağın değil, kısa çimenlerin üzerine basmakta olduğunu hisseden Mişel Strogof sordu:</p>

  <p>“Yoldan ayrıldık mı?”</p>

  <p>“Evet... Öyle gerekiyor!..” diye cevap verdi Nadya. “Çığlık şuradan, sağ taraftan geldi!”</p>

  <p>Birkaç dakika sonra her ikisi, ırmağa ancak yarım verstlik bir mesafedeydiler.</p>

  <p>ikinci bir havlama daha duyuldu, daha zayıf olmakla beraber, kesinlikle daha yakından geliyordu.</p>

  <p>Nadya durdu.</p>

  <p>“Evet!” dedi Mişel. “Bu havlayan Serko!..</p>

  <p>Sahibini takip etmiş!”</p>

  <p>“Nikolay!” diye bağırdı genç kız.</p>

  <p>Çağrısı cevapsız kaldı.</p>

  <p>Yalnızca birkaç yırtıcı kuş havalandı ve gökyüzünün derinliklerinde kayboldu.</p>

  <p>Mişel Strogof kulak kesilmişti. Nadya, bir ayna gibi akisler yapan ışıklara gömülmüş düzlüğe bakıyor, ama hiçbir şey göremiyordu.</p>

  <p>O sırada, bu defa iniltili bir tonda hafif bir ses duyuldu: “Mişel!..”</p>

  <p>Sonra, kanlar içindeki bir köpek Nadya’nın üzerine atladı. Serko idi bu.</p>

  <p>Nikolay uzakta olamazdı! Mişel adını mırıldanan yalnızca o olabilirdi! Neredeydi? Nadya’nın ona seslenecek kadar dahi gücü yoktu.</p>

  <p>Mişel Strogof yerde sürünerek el yordamıyla onu arıyordu.</p>

  <p>Aniden Serko yeniden havlayarak, yere teğet geçen dev bir kuşun üzerine atladı.</p>

  <p>Bu bir akbabaydı. Serko onun üzerine doğru atılınca havalandı ama tekrar inerek köpeğe saldırdı. Beriki yeniden akbabaya doğru atıldı!.. Kafasına müthiş bir gaga darbesi yiyen Serko bu defa cansız yere yığıldı.</p>

  <p>Aynı anda Nadya, dehşet dolu bir çığlık kopardı!</p>

  <p>“Orada... Orada!”</p>

  <p>Topraktan bir baş çıkmıştı. Gökyüzünden bozkıra yayılan yetersiz ışık altında Nadya’nın ayağı ona takılabilirdi.</p>

  <p>Nadya, bu başın yanı başında dizlerinin üzerine çöktü.</p>

  <p>Nikolay, gaddar Tatar âdetlerine uygun olarak boynuna kadar toprağa gömülmüş, açlıktan, susuzluktan, belki de kurtların dişleri ya da yırtıcı kuşların gagaları altında, can vermesi için terk edilmişti. Yerin hapsettiği, içinden çıkamadığı bu toprağın sıkıştırdığı, bir tabutun içindeki ceset gibi kolları vücuduna yapışık bu kurban için ne korkunç bir işkenceydi bu! Kırmaya gücünün yetmediği bu kilden kalıbın içine diri diri gömülmüş olan mahkumun, çok yavaş gelen ölümü dilemekten başka çaresi yoktu!</p>

  <p>Tatarlar esirlerini üç gün önce buraya gömmüşlerdi!.. Üç günden beri Nikolay, bu çok geç gelen yardımı bekliyordu!</p>

  <p>Akbabalar topraktan çıkan bu başı fark etmişlerdi. Köpek birkaç saattir sahibini bu yırtıcı kuşlara karşı savunuyordu!</p>

  <p>Mişel Strogof, bu diriyi mezarından çıkarmak için bıçağıyla toprağı kazmaya başladı!</p>

  <p>Nikolay’ın o âna kadar kapalı olan gözleri yeniden açıldı.</p>

  <p>Mişel ve Nadya’yı tanıdı. Sonra şöyle mırıldandı:</p>

  <p>“Elveda dostlarım. Sizi bir kere daha görebildiğime memnunum! Benim için dua edin!.."</p>

  <p>Ve bunlar, onun son sözleri oldu.</p>

  <p>Mişel Strogof, bir kaya sertliğindeki toprağı kazmaya devam etti ve sonunda bahtsız adamın bedenini çıkarmayı başardı. Hâlâ atıyor mu diye kalbini dinledi!.. Kalbli artık atmıyordu.</p>

  <p>Mişel Strogof, bozkır üzerinde açıkta kalmaması için onu gömmek istedi ve Nikolay’ın diri diri gömüldüğü bu deliği, ölüyü yatıracak şekilde büyüttü, genişletti! Sadık Serko da sahibinin yakınma gömülmeliydi!</p>

  <p>Bu sırada yolun üzerinde, en fazla yarım verst uzaklıkta büyük bir gürültü koptu.</p>

  <p>Mişel Strogof sesleri dinledi. Gürültülerden, bir süvari müfrezesinin Dinka’ya doğru ilerlediğini anladı:</p>

  <p>“Nadya! Nadya!” dedi alçak sesle.</p>

  <p>Dua etmekte olan Nadya bu sesle doğruldu.</p>

  <p>“Bak! Bak!” dedi Mişel Strogof ona.</p>

  <p>“Tatarlar!” diye mırıldandı genç kız.</p>

  <p>Gerçekten de, İrkutsk yolundan hızla geçenler emirin öncü birlikleriydi.</p>

  <p>“Onu gömmeme engel olamayacaklar!” dedi Mişel Strogof.</p>

  <p>Ve işine devam etti.</p>

  <p>Biraz sonra, Nikolay’ın elleri göğsünün üzerinde birleştirilmiş cesedi bu mezara yerleştirildi. Mişel Strogof ve Nadya diz çöküp son bir kez kendilerine olan bağlılığını hayatıyla ödeyen bu iyi ve kimseye zararı olmayan, zavallı varlık için dua ettiler.</p>

  <p>“Artık,” dedi Mişel Strogof, mezarın üzerine toprak atarken, “bozkır kurtları onu yiyemeyecek!”</p>

  <p>Sonra yumruğunu tehditkar bir şekilde yoldan geçmekte olan süvari birliğine doğru uzattı.</p>

  <p>“Yola çıkalım Nadya!” dedi.</p>

  <p>Mişel' Strogof artık Tatarların geçtiği bu yolu takip edemezdi. Bozkıra dalmak ve İrkutskYm çevresinden dolaşmak gerekiyordu. Dolayısıyla Dinka’yı nasıl geçeceğini düşünmesine gerek yoktu.</p>

  <p>Nadya artık yürüyemiyordu ama arkadaşının gözleri yerine görebiliyordu. Mişel Strogof onu kollarına aldı ve eyaletin güneybatısına doğru ilerlemeye başladı.</p>

  <p>Gidilmesi gereken daha iki yüz verst vardı. Bunu nasıl yaptılar? Bunca yorgunluğa nasıl katlandılar? Yolda karınlarını nasıl doyurdular? Hangi insanüstü güçle Sayansk Dağlarının ilk yokuşlarını aştılar? Bunu ne Nadya ne de Mişel Strogof söyleyebilirdi!</p>

  <p>Bununla birlikte, on iki gün sonra, 2 Ekim’de, akşam saat altıda, ayaklarının dibinde uzanan muazzam bir su kütlesinin önüne gelmişlerdi.</p>

  <p>Bu, Baykal Gölü’ydü.</p>
</body>
</html>
