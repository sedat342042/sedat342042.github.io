<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h2>11</h2>
  <hr style="width:50%" />

  <h2 id="sigil_toc_id_30">İKİ KIYI ARASINDA</h2>
  <hr style="width:50%" />

  <p>Akşam saat sekizde, gökyüzünün durumunun daha önceden hissettirdiği gibi, bütün bölgeyi koyu bir karanlık kapladı. Yeni olduğu için, ayın ufkun üzerinde yükselmeyeceği belliydi. Irmağın ortasından kıyılar görünmüyordu. Falezler, az bir yükseklikte, zar zor yer değiştiren ağır bulutlara karışıyordu. Ara ara doğudan esen rüzgarlar, bu daracık Angara vadisinin soluk almasını sağlıyordu sanki.</p>

  <p>Karanlık, kaçakların planını büyük ölçüde kolaylaştırmaya yarayabilirdi ancak. Her ne kadar Tatar ileri karakolları iki kıyı üzerine dizilmiş olsa da sal, fark edilmeden geçmek konusunda büyük bir şansa sahipti. Rusların, eyaletin güneyindeki bölgelerden herhangi bir yardım beklemelerinin mümkün olmadığını bildikleri için; kuşatmacıların, ırmağı İrkutsk'un yukarı tarafından kesmiş olmaları muhtemel görünmüyordu. Zaten çok kısa bir süre içinde, iki kıyı arasındaki buz parçalarını soğuğun etkisiyle birleştirmek suretiyle bu barajı doğanın kendisi kuracaktı.</p>

  <p>Artık salın üzerinde mutlak bir sessizlik hüküm sürüyordu. Sal, ırmağın akıntısıyla aşağıya inmeye başladığından beri hacıların sesi duyulmaz olmuştu. Hâlâ dua ediyorlardı ama duaları artık kıyıya ulaşması mümkün olmayan bir mırıltıdan ibaretti. Salın üzerine uzanmış olan kaçaklar, ancak bedenlerinin çıkıntısı sayesinde suyun mecrasını değiştirebiliyorlardı. Ön tarafa, adamlarının yanma uzanmış olan ihtiyar denizci yalnızca, buz parçalarını sessiz hareketlerle uzaklaştırmakla meşguldü.</p>

  <p>Eğer daha sonra salın geçişi karşısında aşılmaz bir engel oluşturmayacaksa, bu buz parçalarının yer değiştirmesi elverişli bir durumdu. Aslında, ırmağın özgür suları üzerinde tek başına olan bu sal, her boy ve her şekildeki bu hareketli kütlelerin arasına karıştığı halde, koyu karanlıkta bile fark edilme tehlikesiyle karşı karşıya kalabilirdi; üstelik, kütlelerin birbirlerine çarpmalarıyla çıkan çatırtı bütün diğer şüpheli gürültüleri bastırıyordu.</p>

  <p>Etrafı çok sert bir soğuk kaplamıştı. Birkaç kayın dalından başka sığınakları olmayan kaçaklar, o gece boyunca sıfırın altında on dereceyi bulacak olan ısı düşüşüne dayanabilmek için birbirlerine sokuluyorlardı. Doğudaki dağları sıyırıp geçtikten sonra, karla birlikte gelen rüzgar, şiddetli olmamasına rağmen fena halde ısırıyordu.</p>

  <p>Arka tarafa uzanmış olan Mişel Strogof ve Nadya, giderek artan bu acıya hiç şikayet etmeden katlanıyorlardı. Onların yanma yerleşmiş olan Alcide Jolivet ve Harry Blount, Sibirya kışının bu ilk ataklarına ellerinden geldiği kadar dayanmaya çalışıyorlardı. Ne onlar ne de diğerleri, şimdi kimse kısık sesle bile konuşmuyordu. Zaten mevcut durum onları tamamıyla meşgul etmekteydi. Her an, zararsız atlatamayacakları bir olay, bir tehlike, bir felaket meydana gelebilirdi.</p>

  <p>Çok yakında hedefine ulaşmayı bekleyen bir adam için, Mişel Strogof tuhaf bir biçimde sakin görünüyordu. Zaten çok daha vahim koşullar altında bile gücünü hiçbir zaman kaybetmemişti. Daha şimdiden, annesini, Nadya’yı ve kendisini düşünmekte sonunda serbest olacağı ânı görür gibi oluyordu. Onu kaygılandıran tek şey son bir kötü tesadüf ihtimaliydi: İrkutsk'a varmadan önce buz parçalarından oluşan bir engelin salı tamamen durdurması. Düşündüğü tek şey buydu, zaten kararlıydı, eğer gerekirse tamamıyla gözükara bir hareketten çekinmeyecekti.</p>

  <p>Nadya, sefaletin, manevi gücünü asla sarsmadan bazı kereler yok ettiği maddi gücüne birkaç saatlik dinlenmeyle yeniden kavuşmuştu. Aynı zamanda Mişel Strogof'un amacına ulaşmak için yeni bir çaba göstermesi durumunda, ona rehberlik etmek için yanında olması gerektiğini düşünüyordu. Ama İrkutsk’a yaklaştıkça babasının hayali zihninde daha net çizgilerle beliriyordu. Onu kuşatma altındaki şehirde, sevdiklerinden uzak ama hiç kuşku yok ki, vatanseverliğinin bütün atılganlığıyla istilacılara karşı mücadele ederken görür gibi oluyordu. Eğer sonunda Tanrı onlara yardım ederse, birkaç saate kadar babasının kollarında, ona annesinin son sözlerini aktarıyor olacaktı ve bir daha hiçbir şey onları ayıramayacaktı. Eğer Vasili Fedor’un sürgün hayatı son bulmayacaksa, kızı da onunla birlikte sürgün kalacaktı. Sonra doğal bir eğilimle düşünceleri yeniden, babasını tekrar görme mutluluğunu borçlu olacağı bu cömert arkadaşa; Tatarlar kovulduktan sonra yeniden Moskova yolunu tutacak olan ve belki de bir daha hiç görmeyeceği bu “agabey”e dönüyordu...</p>

  <p>Alcide Jolivet ve Harry Blount’a gelince, ikisinin de tek bir düşüncesi vardı; durum son derece dramatikti ve eğer iyi yazılırsa en ilgi çekici haberlerden birine kaynak oluşturabilirdi. İngiliz’in aklında Daily Telegraph’m, Fransız’ın aklında ise kuzini Madeleine’in okuyucuları vardı. Her ikisi de içlerinde biraz heyecan duymuyor değillerdi.</p>

  <p>“Olsun! Daha iyi!” diye düşünüyordu Alcide Jolivet. “Heyecan vermek için heyecanlı olmak gerek! Hatta sanıyorum bu konuda meşhur bir şiir vardı, ama kahretsin! Bir bilsem..”</p>

  <p>Ve keskin gözleriyle ırmağı örten koyu karanlığı delmeye çalışıyordu.</p>

  <p>Bu sırada, parlak ışıklar karanlığı yırtıyor ve kıyılardaki bazı tepelere düşsel bir görüntü kazandırıyordu. Birkaç orman yangını ve hâlâ yanmakta olan birkaç köyün aydınlığıydı bu; gündüzki tabloların, gecenin yarattığı tezat içerisinde uğursuz bir tekrarı. Böyle anlarda, Angara bir kıyıdan diğerine aydınlanıyordu.</p>

  <p>Akıntının keyfine uyarak hareket eden buz parçaları, alevleri her açıdan ve her renkte yansıtan aynalar gibiydi. Bu yüzen kütlelerin arasına karışmış olan sal fark edilmeden geçiyordu.</p>

  <p>Dolayısıyla burada hâlâ tehlike yoktu.</p>

  <p>Fakat farklı bir tehlike kaçakları tehdit etmekteydi. Bu, öngöremeyecekleri, daha da önemlisi kaçamayacakları bir tehlikeydi. Bu durumu tesadüfen Alcide Jolivet, işte şu şartlar altında fark etti:</p>

  <p>Salın sağ tarafına uzanmış olan Alcide Jolivet, elini suya daldırmıştı. Elinin, yüzeydeki akıntıyla temasının yarattığı etkiyle birdenbire şaşırmıştı. Petrol gibi, yapışkan madde kıvamında bir şeye dokunmuştu sanki.</p>

  <p>Alcide Jolivet dokunduğu şeyi koklayarak kontrol etti, yanılıyor olamazdı. Bu, Angara’nın üst katmanında yüzen ve onunla birlikte akan sıvı neft tabakasıydı!</p>

  <p>Sal gerçekten de bu son derece yanıcı maddenin üzerinde mi yüzüyordu? Bu neft nereden geliyordu? Bir doğa olayı sonucu mu Angara’nın yüzeyine yayılmıştı, yoksa yıkıcı bir silah olarak kullanılmak üzere Tatarlar tarafından kasten mi dökülmüştü? Bu adamlar,</p>

  <p>medeni milletler arasında savaş hukukunun asla onaylamayacağı yöntemlerle yangını İrkutsk’a kadar taşımak mı istiyorlardı?</p>

  <p>işte Alcide Jolivet’nin kendi kendine sorduğu sorular bunlardı. Ancak bu olay hakkında yalnızca Harry Blount’a bilgi vermesi gerektiğini düşündü ve her ikisi de, bu yeni tehlikeyi açıklayarak arkadaşlarını telaşa düşürmemek konusunda anlaştılar. Bilindiği gibi Orta Asya toprakları, doyma noktasına kadar sıvı hidrojen karbonu emmiş bir sünger gibidir. Bakü limanı, İran sınırı, Abseron Yarımadası, Hazar Denizi üzerinde, Küçük Asya’da, Çin’de, Youg-Hyan’da, Birmanya’da petrol kaynakları binlerce noktadan toprağın yüzeyine çıkar. Burası, şimdi Kuzey Amerika’da aynı adı taşıyan yer gibi “petrol ülkesi”dir.</p>

  <p>Özellikle Bakü limanında, bazı dini bayramlarda, ateşe tapan yerliler denize, yoğunluğu sudan az olduğu için yüzeyde kalan sıvı neft atarlar. Sonra, gece olup da petrol tabakası Hazar Denizi üzerinde iyice yayılınca bunu ateşe verirler ve rüzgarın altında dalgalanan, yükselen, ateşten bir okyanusun eşsiz gösterisini seyrederler.</p>

  <p>Bakü’de bir eğlenceden ibaret olan şey Angara suları üzerinde bir felaket olabilirdi. Kötü niyet ya da dikkatsizlikle ateş yakılacak olursa, alevler göz açıp kapayıncaya kadar İrkutsk’a ulaşabilirdi.</p>

  <p>Bununla birlikte, sal üzerinde, kaygı duyulacak hiçbir tedbirsizlik söz konusu değildi; asıl korkulması gereken, Angara’nın iki kıyısındaki yangınlardı, zira ırmağa düşecek olan tek bir yanan çalı parçası, tek bir kıvılcım bu neft akıntısının alev alması için yeterli olacaktı.</p>

  <p>Alcide Jolivet ve Harry Blount’un endişelerini anlamak anlatmaktan daha kolay olacaktır. Bu yeni tehlike karşısında kıyılardan birine yanaşmak, karaya çıkmak, orada beklemek daha iyi değil miydi? Kendilerine bunu soruyorlardı.</p>

  <p>“Her halükarda,” dedi Alcide Jolivet, “tehlike ne olursa olsun, kıyıya asla çıkmayacak birini tanıyorum!”</p>

  <p>Mişel Strogof'u ima ediyordu.</p>

  <p>Bu sırada sal, sıraları gitgide sıklaşan buz parçaları arasında hızla kayıyordu.</p>

  <p>O âna kadar Angara’nın kıyıları üzerinde hiçbir Tatar müfrezesi görünmemişti, ki bu da salın henüz Tatarların ileri karakolları hizasına gelmemiş olduğunu gösteriyordu. Bununla birlikte, gece saat ona doğru Harry Blount, buz parçalarının üzerinde hareket eden çok sayıda siyah cisim görür gibi oldu. Birinden ötekine atlayan bu gölgeler hızla yaklaşıyordu.</p>

  <p>“Tatarlar!” diye düşündü Blount.</p>

  <p>Ve ön tarafta bulunan ihtiyar denizcinin yanma süzülerek ona bu şüpheli hareketi gösterdi.</p>

  <p>İhtiyar denizci dikkatle baktı.</p>

  <p>“Kurt bunlar,” dedi, “Tatarlardansa bunları tercih ederim, ama kendimizi savunmamız lazım, hem de gürültü yapmadan!”</p>

  <p>Gerçekten de kaçaklar, açlık ve soğuk yüzünden eyaletin iç bölgelerine inen bu vahşi etoburlarla mücadele etmek durumundaydılar. Salın farkına varan kurtlar, çok geçmeden saldırdılar. Dolayısıyla kaçakların mücadeleye girmesi gerekiyordu, ama ateşli silah kullanmaları mümkün değildi, zira Tatar karakolları uzak olamazdı. Kadınlar ve çocuklar salın ortasında toplandılar. Erkeklerse ellerinde sopalar ve bıçaklarla, saldırganları püskürtmek üzere vaziyet aldılar. Ağızlarından tek bir haykırış bile çıkmıyordu ama kurtların uluyuşu etrafı inletiyordu.</p>

  <p>Mişel Strogof boş durmak istememişti. Salın, etobur sürüsü tarafından saldırılan yanma uzanmıştı. Bıçağını çekmişti ve menzili içinden her kurt geçtiğinde, elindeki bıçak hayvanın boğazına saplanıyordu. Harry Blount ve Alcide Jolivet de boş durmuyor, çetin bir mücadele veriyorlardı. Arkadaşları da cesurca onlara yardım ediyordu. Bütün bu katliam sessizlik içinde yapılıyordu ama kaçaklardan çoğu ciddi ısırıklardan kurtulmayı başaramamışlardı.</p>

  <p>Bu arada, mücadele hemen bitecek gibi görünmüyordu. Kurt sürüsünün ardı arkası kesilmiyordu, Angara’nın sağ kıyısı bunlarla dolu olsa gerekti.</p>

  <p>“Bunlar hiç tükenecek gibi değil!” dedi Alcide Jolivet kan içindeki hançerini saplarken.</p>

  <p>Gerçekten de, saldırının başlamasından yarım saat sonra bile, buzların üzerinde hâlâ yüzlerce kurt koşuşuyordu.</p>

  <p>Bitkin düşmüş kaçakların güçlerini kaybettikleri açıkça görülüyordu. Mücadele onların aleyhine dönmüştü. Bu sırada, öfke ve açlıktan iyice vahşileşmiş, gözleri karanlıkta kor gibi parlayan, kocaman on kurt salın üzerine çıktı. Alcide Jolivet ve arkadaşı bu korkunç hayvanların ortasına atıldılar, Mişel Strogof da onlara doğru sürünüyordu ki, birdenbire bir değişiklik oldu.</p>

  <p>Birkaç saniye içinde kurtlar yalnızca salı değil, ırmağın üzerine dağılmış olan buz parçalarını bile terk ettiler. Bütün bu kara vücutlar ortadan yok oldu, biraz sonra, aceleyle yeniden ırmağın sağ kıyısına çıkmış oldukları görüldü.</p>

  <p>Bu kurtların harekete geçmek için karanlığa ihtiyaçları vardı, ama o sırada yoğun bir aydınlık bütün Angara’yı aydınlatıyordu.</p>

  <p>Bu, muazzam bir yangının aydınlığıydı. Poşkavsk kasabası bütünüyle alevler içindeydi. Bu sefer, işlerini tamamına erdiren Tatarlar buradaydılar. Bu noktadan itibaren İrkutsk’a kadar ırmağın her iki yakasını işgal etmişlerdi. Artık kaçaklar tehlikeli bölgeye giriyorlardı ve merkeze hâlâ otuz verst mesafedeydiler.</p>

  <p>Saat, gecenin on bir buçuğuydu. Buz parçalarının arasına karışmış olan sal, karanlığın içinde süzülmeye devam ediyor, ama zaman zaman geniş ışık dalgaları ona kadar uzanıyordu. Salın üzerine uzanmış olan kaçaklar, kendilerini ele verebilecek en ufak bir hareketten bile kaçmıyorlardı.</p>

  <p>Kasabadaki yangın müthiş bir şiddetle devam ediyordu. Çam ağacından yapılmış olan evler çıra gibi tutuşmuştu. Yüz ellisi birden yanıyordu. Tatarların haykırışları yangının çatırtılarına karışıyordu. İhtiyar denizci, salın yanındaki buz parçalarında bir dayanak noktası bularak, salı sağ kıyıya doğru kaydırmayı başardı; artık, Poşkavsk’ın alevler içindeki kıyılarıyla aralarında üç yüz dört yüz ayaklık bir mesafe vardı.</p>

  <p>Bununla birlikte, eğer kundakçılar kasabanın tahribiyle çok meşgul olmasalardı, zaman zaman aydınlıkta kalan kaçaklar muhakkak ki fark edileceklerdi. Bu anlarda, Alcide Jolivet ve Harry Blount’un, salın üzerinde yüzdüğü yanabilir sıvıyı düşünerek, ne büyük kaygı yaşadıklarım tahmin etmek mümkün.</p>

  <p>Gerçekten de, dev boyutlardaki harlı fırınları andıran evlerden kıvılcım demetleri saçılıyordu. Bu kıvılcımlar duman kıvrımlarının arasında, beş altı yüz ayak yüksekliğe çıkıyordu. Bu yangının tam karşısında yer alan sağ kıyıda, ağaçlar ve falezler alev almış gibi görünüyordu. Yangının sulara yayılıp felaketi karşı tarafa taşıması için Angara’nın yüzeyine tek bir kıvılcımın düşmesi yeterdi. Bu da kısa süre içinde salın ve salın üzerindeki herkesin mahvolması dernekti.</p>

  <p>Ama ne mutlu ki, hafif gece rüzgarı o taraftan esmiyordu. Hâlâ doğudan esen rüzgar alevleri sola doğru sürüklüyordu. Dolayısıyla kaçakların bu yeni tehlikeden kurtulmaları mümkündü.</p>

  <p>Ve gerçekten de, alevler içindeki kasaba nihayet geçildi. Yavaş yavaş yangının yol açtığı aydınlık zayıfladı, çatırtıları azaldı ve son ışıklar, Angara’ya dik bir açıyla uzanan yüksek falezlerin ardında kayboldu.</p>

  <p>Neredeyse gece yarısı olmuştu. Yeniden koyulaşan karanlık, salı tekrar korumaya başlamıştı. iki kıyı üzerinde gidip gelen Tatarlar hâlâ oradaydılar, görünmüyorlardı ama sesleri duyuluyordu, ileri karakolların ateşleri olağanüstü bir parlaklıktaydı.</p>

  <p>Bu arada, giderek sıklaşan buzların arasında daha da dikkatli hareket etmek gerekli hale geliyordu.</p>

  <p>İhtiyar denizci ayağa kalktı, mujikler kancalarını yeniden ellerine aldılar. Hepsine de çok iş düşüyordu ve salın idaresi giderek daha da güçleşiyordu, çünkü ırmak yatağı gözle görülür bir biçimde tıkanıyordu.</p>

  <p>Mişel Strogof ön tarafa kadar kaymıştı.</p>

  <p>Alcide Jolivet de onu takip etmişti.</p>

  <p>Her ikisi de, ihtiyar denizci ve adamlarının neler konuştuklarını dinliyorlardı.</p>

  <p>“Sağ tarafa dikkat et!”</p>

  <p>“Buz parçaları sol tarafa takılıyor!”</p>

  <p>“Uzaklaştır! Kancanla uzaklaştır!”</p>

  <p>“Bir saate kalmadan ilerleyemez hale geleceğiz!..”</p>

  <p>“Tanrı bilir!” dedi ihtiyar denizci. Bir şeyler yapmak istiyor ama elinden hiçbir şey gelmiyordu.</p>

  <p>“Duyuyor musunuz,” dedi Alcide Jolivet.</p>

  <p>“Evet,” diye cevap verdi Mişel Strogof, “ama Tanrı bizimle!”</p>

  <p>Bu sırada, durum giderek daha da vahimleşiyordu. Eğer sal, gerekli yön değişikliklerini yapmakta gecikseydi, kaçaklar İrkutsk’a ulaşamayacakları gibi, buzların parçalayacağı ve sulara gömülmekte gecikmeyecek olan sallarını da terk etmek zorunda kalacaklardı. Böyle bir durumda sazdan halatlar kopacak, çam kütükleri şiddetle birbirlerinden ayrılarak buzların altına girecek ve talihsiz yolcular bu buz parçalarından başka sığınacak yer bulamayacaklardı. Ve sabah olduğunda Tatarlar tarafından fark edilip acımasızca katledileceklerdi!</p>

  <p>Mişel Strogof arka tarafa, Nadya'nın onu beklediği yere geri döndü. Genç kıza yaklaştı, onun elini tuttu ve şu değişmez soruyu sordu:</p>

  <p>“Nadya, hazır mısın?”</p>

  <p>Genç kız her zamanki gibi cevap verdi:</p>

  <p>“Hazırım!”</p>

  <p>Sal, birkaç verst daha, yüzen buz parçalarının ortasında ilerlemeye devam etti. Angara daralırsa bir baraj oluşacak, bunun sonucunda da akıntıyı takip etmek imkansız hale gelecekti. Daha şimdiden yön değiştirme çok ağır hareketlerle gerçekleşmekteydi. Sal her saniye ya bir darbe alıyor ya da dönüş yapmak zorunda kalıyordu. Şurada kaçılması gereken bir çarpışma, orada geçilmesi gereken bir geçit vardı. Gecikmeler kaygı vericiydi.</p>

  <p>Gerçekten de, gecenin son bulmasına en fazla birkaç saat kalmıştı. Eğer kaçaklar İrkutsk’a sabah beşten önce ulaşamazlarsa şehre girme umudunu tamamıyla kaybedeceklerdi.</p>

  <p>Saat bir buçukta, bütün çabalara rağmen, sal kalın bir engele dayandı ve tamamen durdu. Irmağın kaynak tarafından gelen buz parçaları, salı önündeki engele doğru sıkıştırıp hareketsiz hale getirdi; sal, bir sualtı kayalığı üzerinde karaya oturmuş gibiydi.</p>

  <p>Bu bölgede Angara daralıyor ve ırmak yatağı normal genişliğinin yarısına düşüyordu. Burada, kayda değer bir basınç ve iki katına çıkan soğuğun çifte etkisiyle birbirlerine yavaş yavaş kaynayan buz kütleleri toplanmıştı. Irmağın aşağı tarafına beş yüz adım kala yatak yeniden genişliyor ve buz parçaları aşağı taraftan yavaş yavaş ayrılarak İrkutsk’a doğru ilerlemeye devam ediyorlardı. Dolayısıyla, kıyılardaki bu daralma olmasaydı muhtemelen bu set oluşmayacak ve sal, akıntıyla birlikte inmeye devam edebilecekti. Ama bu, telafi edilemez bir felaketti, kaçaklar, amaçlarına ulaşmak konusundaki bütün umutlarından vazgeçmek zorundaydılar.</p>

  <p>Eğer yanlarında, balina gemilerinin olağan şartlarda bu buz tarlalarına kanal açmak için kullandıkları aletler olsaydı ve ırmağın genişlediği yere kadar buzu kesebilselerdi belki de fazla zaman kaybetmiş olmayacaklardı? Fakat ne bir testere ne bir kazma, aşırı soğuğun granit gibi sertleştirdiği bu kabuğu kesmeye yarayacak bir şey vardı.</p>

  <p>Ne yapmalıydı?</p>

  <p>Bu sırada, Angara'nın sağ kıyısında tüfekler patlıyordu. Salın üzerine doğru bir kurşun yağmuru başlamıştı. Zavallılar sonunda (ark edilmişler miydi? Elbette, zira sol kıyıdan da patlamalar duyuluyordu, iki ateş arasında kalan kaçaklar, Tatar nişancılarının hedef tahtası haline gelmişlerdi. Aralarından bazıları, karanlığın içinde tesadüfen isabet eden kurşunlarla yaralandılar.</p>

  <p>“Gel Nadya,” diye fısıldadı Mişel Strogof, genç kızın kulağına.</p>

  <p>“Her şeye hazır” olan Nadya, hiçbir şey düşünmeksizin Mişel Strogof un elini tuttu.</p>

  <p>“Bu seti aşmak gerek,” dedi Mişel Strogof alçak sesle, “bana yol göster, ama kimse saldan ayrıldığımızı görmesin!”</p>

  <p>Nadya itaat etti. Mişel Strogof ile birlikte, yer yer silah ateşlerinin yırttığı koyu karanlığın ortasında, hızla buzun üzerine süzüldüler.</p>

  <p>Nadya, Mişel Strogof un önünden sürünüyordu. Çevrelerine şiddetli bir dolu yağmuru gibi kurşunlar düşüyor, buzun üzerinde çatırtılar çıkarıyordu. Buz tarlasının yüzeyi girintili çıkıntılı ve keskin köşelerle dolu olduğundan elleri kan içinde kalmıştı ama hep ilerliyorlardı.</p>

  <p>On dakika sonra setin alt ucuna ulaşmışlardı. Angara’nın suları buradan itibaren yeniden serbestlik kazanmıştı. Yavaş yavaş ayrılan bazı buz parçaları yeniden akıntıya kapılıyor ve şehre doğru iniyordu.</p>

  <p>Nadya, Mişel Strogof'un ne yapmak istediğini anlamıştı. Yalnızca dar bir dille bağlı olan bir buz parçası gördü.</p>

  <p>“Gel,” dedi Nadya.</p>

  <p>ikisi birlikte, hafif bir sallantıyla setten kurtulan bu buz parçasının üzerine uzandılar.</p>

  <p>Buz parçası kaymaya başladı. Irmak yatağı genişliyordu, yol serbestti.</p>

  <p>Mişel Strogof ve Nadya, ateş seslerini, ızdırap çığlıklarını, Tatarların kaynak tarafından gelen haykırışlarını dinliyorlardı... Sonra yavaş yavaş, bu derin kaygı ve vahşi sevinç gürültüleri uzaklarda kayboldu.</p>

  <p>“Zavallı arkadaşlar!” diye mırıldandı Nadya.</p>

  <p>Akıntı, Mişel Strogof ve Nadya’yı taşıyan buz parçasını yarım saat boyunca hızla sürükledi. Nadya ve Mişel Strogof, buzun her an altlarında parçalanabileceğinden kaygılanıyorlardı. Suların akıntısıyla ırmağın ortasından ilerleyen buz parçasına, İrkutsk rıhtımına yanaşacağı zaman kavisli bir yön vermek gerekecekti.</p>

  <p>Mişel Strogof dişlerini sıkmış, kulağı kirişte, tek kelime bile etmiyordu. Hedefine hiç bu kadar yakın olmamıştı, ona ulaşacağını hissediyordu!..</p>

  <p>Sabah saat ikiye doğru, çifte bir ışık dizisi, Angara’nın iki kıyısının birbirine karıştığı karanlık ufku yıldızlı bir gökyüzü gibi aydınlattı.</p>

  <p>Sağdakiler İrkutsk’un ışıkları, soldakiler Tatar ordugahının ateşleriydi.</p>

  <p>Mişel Strogof şehre yalnızca yarım verst uzaklıktaydı.</p>

  <p>“Nihayet!” diye mırıldandı.</p>

  <p>Fakat ansızın Nadya bir çığlık kopardı.</p>

  <p>Bu çığlık üzerine Mişel Strogof, sallanmakta olan buz parçasının üzerinde doğruldu. Eli Angara’nın yukarı kısmına doğru uzandı. Mavimsi yansımalarla aydınlanan yüzü korkunç bir hal aldı ve sanki gözleri yeniden ışığa kavuşmuş gibi haykırdı:</p>

  <p>“Ah! Tanrı bile bize karşı demek!”</p>
</body>
</html>
