<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h2>7</h2>
  <hr style="width:50%" />

  <h2 id="sigil_toc_id_26">YENİSEY’DEN GEÇİŞ</h2>
  <hr style="width:50%" />

  <p>25 Ağustos’ta, gün batarken kibitka, Krasnoyarsk’ın görünebildiği bir mesafeye ulaştı. Tomsk’tan buraya kadar yolculuk sekiz gün sürmüştü. Mişel Strogof'un elinden geleni yapmasına rağmen daha kısa sürede bitmediyse bu, her şeyden çok Nikolay az uyuduğu içindi. Başka ellerde aynı mesafeyi aşmak için yalnızca altmış saat harcayacak olan atını harekete geçirmenin imkansızlığı buradaydı.</p>

  <p>Ama neyse ki Tatarlar henüz sorun yaratmamıştı. Kibitkanın izlediği yol üzerinde hiçbir keşif kolu görülmemişti. Bu durumun açıklanması zor görünüyordu. Mutlaka, emirin birliklerini, zaman kaybetmeden İrkutsk üzerine yürümekten alıkoyacak ciddi bir şeyler olmuş olmalıydı.</p>

  <p>Gerçekten de böyle bir durum vardı. Yeniseisk’te aceleyle toplanan yeni bir Rus kuvveti, şehri geri almak üzere Tomsk üzerine yürümüştü. Ancak, emirin birlikleri karşısında çok zayıf kaldığından toplanıp geri çekilmek zorunda kalmıştı. Feofar Han’ın emri altında, kendi askerleri ve Flokand ve Kunduz hanlıklarının askerleri de dahil olmak üzere, toplam iki yüz elli bin adam vardı ki Rus hükümeti buna henüz yeterli kuvvetle karşı koyacak durumda değildi. Dolayısıyla istila, bu kadar çabuk durdurulabilecek gibi görünmüyordu ve Tatar güruhu İrkutsk üzerine yürüyebilirdi.</p>

  <p>Tomsk muharebesi 22 Ağustos’ta yapılmıştı. Mişel Strogof'un bundan haberi yoktu, ama bu, emirin öncü birliklerinin ayın 25’inde neden hâlâ Krasnoyarsk’ta görülmediklerini açıklıyordu.</p>

  <p>Mişel Strogof, yola çıkışından sonra yaşanan bu son olayları bilemeyecek durumda olsa da, yine de bildiği bir şey vardı, o da Tatarların günlerce önünde olduğu, hâlâ sekiz yüz elli verst (900 km.) uzaklıkta olsa da İrkutsk’a onlardan önce ulaşmak konusunda umutsuzluğa kapılmaması gerektiğiydi.</p>

  <p>Zaten, nüfusu yaklaşık on iki bin olan Krasnoyarsk’ta ulaşım aracı bulmak zor olmayacak gibi görünüyordu. Nikolay Pigasof burada durmak zorunda olduğuna göre, onun yerine bir başka rehber, kibitkanın yerine de daha hızlı bir başka araç bulmak gerekecekti. Mişel Strogof, şehrin valisine başvurarak kendisini tanıttıktan ve çarın ulağı olduğunu açıkladıktan -ki bu onun için kolay olacaktı- sonra, en kısa sürede İrkutsk’a ulaştırılacağından kuşku duymuyordu. Bu durumda, cesur Nikolay Pigasof'a teşekkür etmekten başka yapacak bir şey kalmıyordu, ardından da Nadya ile birlikte derhal yola çıkmaları gerekiyordu, zira Mişel Strogof onu babasının ellerine teslim etmeden bırakmak istemiyordu.</p>

  <p>Bununla birlikte Nikolay, Krasnoyarsk’ta kalmaya karar verdiyse de, bu kendisinin de söylediği gibi, “orada iş bulmak şartına bağlı” idi.</p>

  <p>Gerçekten de son dakikaya kadar Kolivan postanesinde işinin başında durduktan sonra bu örnek memur, kendini yeniden idarenin hizmetine sunmak istiyordu.</p>

  <p>“Hak etmediğim aylıkları neden alayım?” diye tekrarlayıp duruyordu.</p>

  <p>Ayrıca, eğer hâlâ İrkutsk ile arasında telgraf bağlantısının devam ediyor olması gereken Krasnoyarsk’ta hizmetinden yararlanılması mümkün olmazsa, ya Udinsk postanesine ya da Sibirya’nın merkezine bile gitmeyi teklif edecekti. Bu durumda, iki kardeşle birlikte yolculuğa devam edecekti ki, onlar da ondan daha güvenilir bir kılavuz, daha sadık bir arkadaş bulamazlardı.</p>

  <p>Kibitka, Krasnoyarsk’a en fazla yarım verst uzaklıktaydı. $ehrin yakınlarında, sağda solda, yol üzerine dikilmiş sayısız tahta haç göze çarpıyordu. Saat akşamın yedisiydi. Açık gökyüzünde kiliselerin silueti, Yenisey’in yüksek falezleri üzerine kurulmuş evlerin profili belirmişti. Irmağın suları havadaki son dağınık ışıklar altında parıldamaktaydı.</p>

  <p>Kibitka durmuştu.</p>

  <p>“Neredeyiz kardeşim?” diye sordu Mişel Strogof.</p>

  <p>“İlk evlere en fazla yarım verst uzaklıktayız,” diye cevap verdi Nadya.</p>

  <p>“Uyuyan bir şehir mi bu?” dedi Mişel Strogof. “Kulağıma hiçbir ses gelmiyor.”</p>

  <p>“Ben de ne karanlıkta parlayan bir ışık görüyorum ne de yukarıya yükselen bir duman,” diye ekledi Nadya.</p>

  <p>“Tuhaf şehir!” dedi Nikolay. “Gürültü yapmıyorlar ve erken saatte yatıyorlar!”</p>

  <p>Mişel Strogof kötü bir şeyler sezinledi. Yolculuğunu güvenli bir biçimde tamamlayacak bir ulaşım yolu bulacağını zannettiği Krasnoyarsk’a bağladığı umutlardan Nadya’ya hiç söz etmemişti. Bir kere daha umudunun kırılacağından endişe ediyordu! Ama Nadya, artık imparatorluk mektubunu taşımadığına göre, arkadaşının İrkutsk’a gitmekte neden acele ettiğini anlayamamış olduğu halde, onun ne düşündüğünü sezmişti. Hatta bir gün bu düşüncesini ona hissettirmişti.</p>

  <p>“İrkutsk’a gitmeye yemin ettim,” diyerek cevaplamakla yetinmişti Mişel Strogof.</p>

  <p>Ama görevini tamamlamak için hâlâ Krasnoyarsk’ta hızlı bir ulaşım aracı bulması gerekiyordu.</p>

  <p>“Eeee, arkadaşım,” dedi Nikolay’a, “neden ilerlemiyoruz?”</p>

  <p>“Arabamın gürültüsüyle şehir sakinlerini uyandırmaktan korkuyorum da ondan!”</p>

  <p>Ve hafif bir kırbaç darbesiyle Nikolay, atını harekete geçirdi. Serko birkaç kere havladı ve kibitka, Krasnoyarsk’a giden yolu hafif tırısla inmeye başladı. On dakika sonra anayola girmişti.</p>

  <p>Krasnoyarsk tamamıyla ıssızdı. Madam de</p>

  <p>Bourboulonun deyimiyle “Kuzeyin Atması” olan bu şehirde tek bit Atinalı yoktu. Temiz ve geniş sokaklarında dolaşan, parlak koşumlu arabalarından tek bir tanesi yoktu. Anıtsal bir görünüme sahip muhteşem ahşap evlerinin önündeki kaldırımlardan geçen tek bir kişi yoktu! Yenisey kıyılarına kadar uzanan kayın ormanlarıyla birleşen bu nefis parkın ortasında gezen, en son Fransız modasına uygun giyinmiş tek bir zarif SibiryalI kadın yoktu! Katedralin büyük çanı sessizdi, kiliselerin ahenkli çan sesleri susmuştu ve bir Rus şehrinin çan sesleriyle dolu olmaması az görülür bir durumdu. Ama burada mutlak bir terk ediş vardı. Daha önce öylesine canlı olan bu şehirde tek bir canlı varlık kalmamıştı!</p>

  <p>Hattın kesilmesinden önce çarın kabinesi tarafından yollanan son telgraf; valiye, garnizona, her kim olursa olsun, şehir halkına, Krasnoyarsk’ı terk etmeleri, az ya da çok değerli olan veya Tatarların işine yarayabilecek bütün eşyaları yanlarında götürmeleri ve İrkutsk’a sığınmaları emrini vermişti. Aynı emir, eyaletin bütün kasabalarının ahalisine de gitmişti. Moskova hükümeti istilacıların karşısına ıssız bir çöl çıkarmak istiyordu. Rostopçin<a href="../Text/DiPNOTLAR.xhtml#a14" id="k14"><sup>[→]</sup></a> tarzı emirleri tartışmak bir an bile akıllardan geçmedi. İşte bu emirler uygulandığı için Krasnoyarsk’ta tek bir canlı varlık kalmamıştı.</p>

  <p>Mişel Strogof, Nadya ve Nikolay şehrin sokaklarından sessizce geçtiler, ister istemez bir dehşet duygusuna kapılıyorlardı. Bu ölü şehirdeki tek gürültüyü çıkaran onlardı. Mişel Strogof dışarıya hiçbir şey belli etmiyordu ama kendisini izleyen bu kötü şansa karşı büyük bir öfke duyuyor olmalıydı, umutları bir kere daha boşa çıkmıştı.</p>

  <p>“Hey Tanrım!” diye bağırdı Nikolay, “bu ıssız çölde aylıklarımı almama imkan yok!”</p>

  <p>“Arkadaşım,” dedi Nadya, “bizimle birlikte İrkutsk yoluna devam etmelisin.”</p>

  <p>“Gerçekten de, öyle yapmalıyım!” diye cevap verdi Nikolay. “Udinsk ile İrkutsk arasında hat hâlâ çalışıyor olmalı, ve orada... Gidelim mi dostum?”</p>

  <p>“Yarını bekleyelim,” diye cevap verdi Mişel Strogof.</p>

  <p>“Haklısın,” dedi Nikolay, Yenisey’i geçeceğiz ve geçerken orayı görmemiz şart!..”</p>

  <p>“Orayı görmek!” diye mırıldandı Nadya kör arkadaşını düşünerek.</p>

  <p>Nikolay onu duymuştu ve Mişel Strogof'a dönerek şöyle dedi:</p>

  <p>“Affedersin dostum, ne yazık ki gece ve gündüz senin için bir!”</p>

  <p>“Kendini suçlama arkadaşım,” diye cevap verdi Mişel Strogof, elini gözlerinin önünden geçirerek, “senin gibi bir kılavuzum varken hâlâ faal olabilirim. Birkaç saat dinlen. Nadya da dinlensin. Yarın, sabah olacak!”</p>

  <p>Mişel Strogof, Nadya ve Nikolay dinlenecek bir yer bulmakta fazla zorlanmadılar. Kapısını ittikleri ilk ev, diğer bütün evler gibi boştu. Evin içinde yalnızca birkaç demet yaprak bulabildiler. Daha iyisi olmadığı için at, bu zayıf gıdayla yetinmek zorunda kaldı. Kibitkadaki erzaklar ise henüz tükenmemişti, herkes payına düşeni aldı. Sonra, Nikolay ve genç kız, bir lambanın son alevlerinin aydınlattığı, duvarda asılı mütevazı bir Panaghia resminin önünde diz çöküp, ardından uykuya daldılar, oysa ki bu sırada, gözüne uyku girmesi mümkün olmayan Mişel Strogof uyanıktı.</p>

  <p>Ertesi gün, 26 Ağustos’ta, şafak sökmeden yeniden at koşulan kibitka, Yenisey’in kıyısına ulaşmak üzere, kayın ağaçlarından oluşan parkın içinden geçti.</p>

  <p>Mişel Strogof'un zihni fazlasıyla meşguldü. Eğer Tatarların ilerleyişini geciktirmek için bütün sandallar ve sallar parçalandıysa -ki bu ihtimal dahilindeydi- ırmağı nasıl geçecekti? Yenisey’i iyi tanıyordu, oradan daha önce birçok kez geçmişti. Genişliğinin fazla, adalar arasında kazdığı çifte yataktaki akıntının şiddetli olduğunu biliyordu. Olağan şartlarda, yolcu, araba ve at taşımak için özel olarak yapılmış bu sallar aracılığıyla Yenisey’in geçişi üç saatlik bir süre gerektiriyordu, üstelik bu sallar, büyük zorluklar pahasına sağ kıyıya ulaşabiliyorlardı. Hiçbir teknenin bulunamadığı durumda, kibitka bir kıyıdan diğerine nasıl ulaşacaktı?</p>

  <p>“Yine de geçeceğim!” diye tekrarladı Mişel Strogof.</p>

  <p>Kibitka, parkın büyük yollarından birinin noktalandığı sol kıyıya ulaştığında güneş yükselmeye başlamıştı. Bu bölgede kıyılar, Yenisey’in akıntısına yaklaşık yüz ayaklık bir mesafeden hâkimdi.</p>

  <p>Mişel Strogof, hiç kuşku yok ki mekanik bir alışkanlıkla, sanki kendisi görebilirmiş gibi, gözlerini bir kıyıdan diğerine hırsla gezdirdi.</p>

  <p>“Bir sal görebiliyor musunuz?” diye sordu.</p>

  <p>“Daha yeni gün doğuyor ağabey,” diye cevap verdi Nadya, “ırmağın üstündeki sis hâlâ çok kaim, sular seçilmiyor.”</p>

  <p>“Ama ben onların gürültülerini duyuyorum,” diye cevapladı Mişel Strogof.</p>

  <p>Gerçekten de, bu sisin alt katmanlarından, birbirlerine çarpan akıntı ve karşı akıntının boğuk gürültüsü geliyordu. Yılın bu döneminde seviyesi çok yüksek olan sular bir sel şiddetiyle akıyor olmalıydı. Sis perdesinin kalkmasını beklerken üçü de bu sesleri dinliyordu. Güneş hızla ufkun üstünde yükseliyordu ve ilk ışıkları bu buharı dağıtmakta gecikmeyecekti.</p>

  <p>“Nedir durum?” diye sordu Mişel Strogof.</p>

  <p>“Sis dağılmaya başladı ağabey,” diye cevap verdi Nadya, “güneş ışınları sisin arasından süzülüyor.”</p>

  <p>“Hâlâ ırmağın seviyesini görmüyor musun kardeşim?”</p>

  <p>“Henüz değil.”</p>

  <p>“Biraz sabır dostum,” dedi Nikolay, “bütün bunlar eriyip gidecek! Bak! Rüzgar esiyor! Sisi dağıtmaya başladı bile. Sağ kıyının yüksek tepeleri, ağaç sıralarını gösterdi şimdiden! Her şey gidiyor! Her şey uçuyor! Güneşin güzel ışınları, bu sis yığınlarını yoğunlaştırdı! Ah, ne kadar güzel, benim zavallı kör dostum ve senin böyle bir gösteriyi seyredememen ne yazık!”</p>

  <p>“Hiç vapur görüyor musun?” diye sordu Mişel Strogof.</p>

  <p>“Bir tane bile görmüyorum,” diye cevap verdi Nikolay.</p>

  <p>“İyi bak arkadaşım, bu kıyıya ve gözünün alabildiğine karşı kıyıya! Bir vapur, bir sandal, bir küçük kayık!..”</p>

  <p>Nikolay ve Nadya, falezin son kayın ağaçlarına tutunarak ırmağın üzerine eğildiler. Gözlerinin önünde muazzam bir alan uzanıyordu. Yenisey bu mevkide en az bir buçuk verstti ve suları hızla akan, eşit derecede önemli olmayan iki kol oluşturuyordu. İki kol arasında; üzerinde, aççaağaçlar, söğütler, kavaklar yükselen, ırmağın ortasına demir atmış yeşil gemileri andıran çok sayıda ada bulunuyordu. Doğu kıyısının daha ötesinde, güneş ışığıyla kızıllaşmış dorukları ormanlarla kaplı yüksek tepeler sıralanıyordu. Yenisey’in, yukarı ve aşağı kısımları göz alabildiğine uzanıyordu. Bütün bu enfes manzara, elli verstlik bir mesafe boyunca gözler önüne serilmişti.</p>

  <p>Fakat ne sol kıyıda ne sağ kıyıda ne de adaların kıyılarında tek bir sandal vardı. Hepsi de emir üzerine ya götürülmüş ya parçalanmıştı. Eğer Tatarlar bir dubalı köprünün kurulması için gerekli olan malzemeyi güneyden getirmezlerse, İrkutsk üzerine yürüyüşleri bu Yenisey engeli karşısında, belirli bir süre için kesinlikle duracaktı.</p>

  <p>“Daha yukarıda, Krasnoyarsk’ın son evlerine yakın küçük bir liman olduğunu hatırlıyorum,” dedi Mişel Strogof, “sallar oraya yanaşırdı. Arkadaşım, ırmağın akıntısı boyunca yukarı çıkalım, bak bakalım hiç kıyıda unutulmuş bir sandal kalmış mı.”</p>

  <p>Nikolay gösterilen yöne doğru ilerledi. Mişel Strogof un elini tutmuş olan Nadya ona hızlı adımlarla yol gösteriyordu. Bir tekne, kibitkayı, ya da kibitkayı olmasa bile içindekileri taşıyabilecek büyüklükte basit bir kayık olsa, Mişel Strogof geçişi denemek konusunda tereddüt etmeyecekti!</p>

  <p>Yirmi dakika sonra, üçü birlikte, son evlerin ırmak seviyesine kadar indiği yerde bulunan küçük limana ulaşmışlardı. Burası, Krasnoyarsk’ın aşağısına kurulmuş bir köy gibiydi.</p>

  <p>Fakat kumsalda tek bir tekne, iskele olarak kullanılan sette tek bir kayık, hatta üç kişilik bir sal yapmaya yarayabilecek hiçbir şey yoktu.</p>

  <p>Mişel Strogof Nikolay’a durumu sordu, o da, ırmaktan geçişin mutlak surette imkansız göründüğü yolunda cesaret kırıcı bir cevap verdi.</p>

  <p>“Geçeceğiz,” diye cevap verdi Mişel Strogof.</p>

  <p>Ve araştırmalar devam etti. Krasnoyarsk’ın bütün evleri gibi terk edilmiş kıyıdaki evleri aradılar. Kapıları itmekten başka yapılacak bir şey yoktu. Bunlar, fakir insanların tamamıyla boş kulübeleriydi. Nikolay birine bakıyor, Nadya diğerini dolaşıyordu. Mişel Strogof dahi oraya buraya giriyor, el yordamıyla işine yarayacak bir şeyler olup olmadığını anlamaya çalışıyordu.</p>

  <p>Nikolay ile genç kız, her biri kendi tarafında bu kulübeleri boşuna araştırmışlardı, çağırıldıklarını duyunca arayışlarını bıraktılar.</p>

  <p>ikisi de kıyıya geri döndüler ve Mişel Strogof'un bir kapının eşiğinde olduğunu fark ettiler.</p>

  <p>“Buraya gelin!” diye bağırdı onlara Mişel Strogof.</p>

  <p>Nikolay ile Nadya derhal ona doğru koştular ve onun peşinden kulübeye girdiler.</p>

  <p>Mişel Strogof, kilerin dibine yığılmış çeşitli eşyalara dokunarak sordu:</p>

  <p>“Nedir bunlar?”</p>

  <p>“Bunlar tulum,” diye cevapladı Nikolay, “ve yarım düzine kadar var!”</p>

  <p>“İçleri dolu mu?..”</p>

  <p>“Evet, kımız dolu ve işte tam vaktinde gelen bir erzak ikmali!”</p>

  <p>Kımız, kısrak ya da deve sütünden yapılan,' kuvvet verici, hatta sarhoş edici bir içkidir. Nikolay’ın bu keşif için sevinmekten başka bir şey gelmiyordu elinden.</p>

  <p>“Bir tanesini bir kenara bırak,” dedi Mişel Strogof, “ama diğer hepsini boşalt.”</p>

  <p>“Derhal, dostum.”</p>

  <p>“Yenisey’i geçmek için işte bunlardan yararlanacağız.”</p>

  <p>“Peki ya sal?”</p>

  <p>“Yüzmek için yeterince hafif olan kibitkanın kendisi sal olacak. Zaten biz de atla birlikte, bu tulumlar aracılığıyla ona ve ata destek olacağız.”</p>

  <p>“iyi düşünmüşsün dostum,” diye bağırdı Nikolay. “Tanrı yardım ederse kazasız belasız karşıya ulaşırız... ama belki düz bir hat üzerinden olmaz, çünkü akıntı çok hızlı!”</p>

  <p>“Önemli değil!” diye cevapladı Mişel Strogof. “Hele bir karşı tarafa geçelim, ırmağın ötesinde İrkutsk yolunu yeniden buluruz.”</p>

  <p>“Iş başına!” dedi Nikolay ve tulumları boşaltıp kibitkaya taşımaya başladı.</p>

  <p>Kımız dolu tulumlardan biri saklandı, diğerleri, yüzen araç olarak kullanılmak üzere havayla doldurulup kapatıldı. Bu tulumlardan, atın yanlarına bağlanan ikisi onun su yüzeyinde kalmasına yardım edecekti. Diğer ikisi, arabanın sala dönüşecek olan kasasının su kesimi çizgisini güvence altına almak için tekerleklerin arasına, kibitkanın oklarına yerleştirilecekti.</p>

  <p>Bu iş biraz sonra tamamlandı.</p>

  <p>“Korkmayacaksın değil mi Nadya?” diye sordu Mişel Strogof.</p>

  <p>“Hayır ağabey,” diye cevapladı genç kız.</p>

  <p>“Ya sen arkadaşım?”</p>

  <p>“Ben mi!” diye bağırdı Nikolay. “Sonunda hayallerimden birini gerçekleştirdim: Yüzen araba!”</p>

  <p>Bu bölgedeki kıyı yeterince yokuş olduğundan kibitkayı suya indirmeye uygundu. At arabayı suların kıyısına kadar getirmişti, biraz sonra ise alet, ırmağın üzerinde yüzüyordu. Serkoya gelince, cesurca yüzmeye başlamıştı bile.</p>

  <p>Arabada ayakta duran üç yolcu tedbiren ayakkabılarını çıkarmışlardı ama tulumlar sayesinde topukları bile ıslanmadı.</p>

  <p>Atm dizginlerini Mişel Strogof tutuyor ve Nikolayn'ı verdiği bilgiler doğrultusunda hayvanı kavisli olarak yönlendiriyordu ama akıntıya karşı mücadele ederek yorulmasını istemediğinden onu da kokuyordu. Kibitka suların akış yönünü takip ettiği sürece her şey iyi gitti, birkaç dakika sonunda Krasnoyarsk rıhtımlarını geçmişti. Kuzeye doğru yönünü değiştiriyordu, daha şimdiden şehrin oldukça aşağısında karşı kıyıya yanaşacağı belliydi. Ama bunun fazla önemi yoktu.</p>

  <p>Eğer akıntı düzenli bir şekilde devam ederse bu pek de mükemmel olmayan aletin üzerinde bile Yenisey’den geçiş büyük zorluklar çıkarmayacaktı. Fakat çok yazık ki bu gürültülü suların yüzeyinde sayısız hortum dönüp duruyordu ve Mişel Strogof'un yönünü değiştirmek için bütün gücünü kullanmasına rağmen kibitka biraz sonra, karşı konulamaz bir biçimde bu hunilerden birine doğru sürüklendi.</p>

  <p>Burada tehlike çok büyüktü. Kibitka artık doğudaki kıyıya doğru gitmiyor, yönünü değiştiremiyordu. Sirk pistindeki bir binici gibi, anaforun merkezine doğru eğilerek müthiş bir hızla dönüyordu. Hızı çok yüksekti. At başını zar zor suyun üzerinde tutabiliyordu ve boğulma tehlikesiyle karşı karşıyaydı. Serko, kibitkanın üzerinde bir yere dayanmak zorunda kalmıştı.</p>

  <p>Mişel Strogof neler olduğunu anlamıştı. İçinden asla çıkamayacağı, gitgide daralan dairesel bir hat üzerinde sürüklendiğini hissediyordu. Gözleri, ondan daha iyi kaçabilmek için tehlikeyi görmeyi arzuluyordu... ama artık, mümkün değildi!</p>

  <p>Nadya da susuyordu. Çukurun merkezine doğru giderek daha fazla eğilen aletin düzensiz hareketlerine karşı destek almak için arabanın korkuluklarına tutunmuştu.</p>

  <p>Nikolay’a gelince, acaba durumun vahametini anlamıyor muydu? Tehlikeye karşı bir soğukkanlılık mı yoksa hor görme miydi ondaki, cesaret mi yoksa kayıtsızlık mı? Onun gözünde hayatın değeri yok muydu ve Şarklıların dediği gibi, “beş günlük bir misafirhane” olan dünyayı, altıncı gün ister istemez terk etmek mi gerekiyordu? Her ne olursa olsun, hep gülen yüzü, bir an bile kendisini yalanlamadı.</p>

  <p>Sonuçta kibitka bu hortuma kapılmıştı ve at da gücünün son haddine gelmişti. Mişel Strogof birdenbire, kendisini engelleyebilecek kıyafetleri üzerinden çıkararak suya atladı, sonra ürkmüş olan atın dizginlerini kuvvetle yakalayarak ona öyle bir hareket verdi ki, atı çekim alanının dışına çıkarmayı başarabildi ve anında, güçlü akıntının yardımıyla kibitka yeni bir hız kazanarak yönünü değiştirdi.</p>

  <p>“Yaşasın!” diye bağırdı Nikolay.</p>

  <p>Kibitka, limandan ayrıldıktan yalnızca iki saat sonra, ırmağın büyük kolunu aşmış, hareket noktasından altı verst aşağıda, bir adanın kıyısına yanaşmıştı.</p>

  <p>Burada, at, arabayı kıyıya çıkardı ve cesur hayvan bir saat dinlendirildi. Sonra, muhteşem kayın ağaçlarıyla kaplı ada boydan boya kat edildi ve kibitka, Yenisey’in küçük kolunun kıyısına ulaştı.</p>

  <p>Bu geçiş daha kolay oldu, ikinci yatakta ırmağın akıntısını kesen tek bir anafor yoktu ama akıntı öylesine hızlıydı ki, kibitka, sağ kıyıya ancak beş verst kadar aşağıda ulaşabildi. Toplam olarak yönünü on bir verst değiştirmişti.</p>

  <p>Sibirya topraklarının, üzerlerinde henüz tek bir köprü bile bulunmayan bu geniş su akıntıları, iletişim imkanlarının önünde ciddi engeller oluşturur. Bunların hepsi, az veya çok, Mişel Strogof'a uğursuzluk getirmişti, İrtiş üzerinde, Nadya ile birlikte bindikleri sal Tatarlar tarafından saldırıya uğramıştı. Obi üzerinde, atı bir kurşunla vurulduktan sonra peşine düşen süvarilerden mucize eseri kurtulmuştu. Aslında yine de, en az zararla kapatılmış olanı bu Yenisey geçişiydi.</p>

  <p>Nikolay ırmağın sağ kıyısına çıktıktan sonra ellerini ovuşturarak şöyle dedi:</p>

  <p>“Eğer bu geçiş bu kadar zor olmasaydı, bu kadar eğlenceli de olmayacaktı!”</p>

  <p>“Bizim için yalnızca zor olan, arkadaşım,” diye cevap verdi Mişel Strogof, “Tatarlar için belki de imkansız olacak!”</p>
</body>
</html>
