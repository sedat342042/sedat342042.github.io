<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/STYLE.css" rel="stylesheet" type="text/css" />
</head>

<body>
  <h2>13</h2>
  <hr style="width:50%" />

  <h2 id="sigil_toc_id_32">BİR ÇAR ULAĞI</h2>
  <hr style="width:50%" />

  <p>Bütün kurul üyeleri aynı anda aralık duran kapıya doğru yöneldi. İrkutska bir çar ulağı gelmişti. Eğer subaylar böyle bir şeyin ihtimal dahilinde olmadığını bir an için durup düşünselerdi, muhakkak ki bunun imkansız olduğuna karar vereceklerdi.</p>

  <p>Grandük yaverine doğru hızla yürüdü.</p>

  <p>“Ulak gelsin!”</p>

  <p>Bir adam içeri girdi. Yorgunluktan tükenmiş gibi bir hali vardı. Eskimiş, hatta yırtılmış ve üzerinde birkaç kurşun deliği olan bir Sibirya köylüsü kıyafeti taşıyordu. Başında Moskova tarzı bir kalpak vardı, iyi kapanmamış bir yaranın izi duruyordu yüzünde. Bu adamın uzun ve zahmetli bir yoldan geldiği açıktı. Çok kötü durumda olan ayakkabıları, yolculuğunun bir kısmını yürüyerek yapmak zorunda kaldığını kanıtlıyordu.</p>

  <p>“Grandük Altes Hazretleri?” diye bağırdı içeri girerken.</p>

  <p>Grandük ona doğru yürüdü:</p>

  <p>“Sen çarın ulağı mısın?” diye sordu.</p>

  <p>“Evet, Altes Hazretleri.”</p>

  <p>“Nereden geliyorsun?..”</p>

  <p>“Moskova’dan.”</p>

  <p>“Moskova’dan ne zaman ayrıldın?”</p>

  <p>“15 Temmuz’da.”</p>

  <p>“Adın?..”</p>

  <p>“Mişel Strogof.”</p>

  <p>Bu İvan Ogaref idi. Aciz bir duruma getirdiğini sandığı kişinin adını ve unvanını almıştı. Ne grandük ne de İrkutsk’ta herhangi biri tanıyordu onu, öyle ki, görünüşünü değiştirmek ihtiyacı bile duymamıştı. Sözde kimliğini kanıtlayabilecek durumda olduğuna göre hiç kimse ondan kuşkulanamazdı. Demirden bir iradenin desteğiyle, istila dramının sonunu ihanet ve cinayetle hızlandırmak üzere geliyordu.</p>

  <p>İvan Ogaref'in cevabından sonra grandük bir işaret yaptı ve bütün subayları çekildiler.</p>

  <p>Sahte Mişel Strogof ve grandük salonda yalnız kaldılar.</p>

  <p>Grandük birkaç saniye boyunca büyük bir dikkatle İvan Ogarefe baktı. Sonra sordu:</p>

  <p>“15 Temmuz’da Moskova’da miydin?” “Evet Altes Hazretleri, ayın 14’ünü 15’ine bağlayan gece, Yeni Saray’da Majesteleri Çar Hazretlerini gördüm.”</p>

  <p>“Çardan bir mektup mu getirdin?”</p>

  <p>“İşte efendim.”</p>

  <p>Ve İvan Ogaref; neredeyse mikroskobik boyutlara indirgenmiş imparatorluk mektubunu grandüke teslim etti.</p>

  <p>“Bu mektup sana bu durumda mı verildi?” diye sordu grandük.</p>

  <p>“Hayır Altes Hazretleri, ama emirin askerlerinden daha iyi gizleyebilmek için zarfını yırtmak zorunda kaldım.”</p>

  <p>“Yani, Tatarlara esir mi düştün?”</p>

  <p>“Evet Altes Hazretleri, birkaç gün boyunca,” diye cevapladı İvan Ogaref. “İşte bu yüzdendir ki, bu mektubun tarihinden de anlaşılabileceği gibi 15 Temmuz’da Moskova’dan yola çıktığım halde ancak 2 Ekim’de, yetmiş dokuz günlük bir yolculuktan sonra İrkutsk’a varabildim.”</p>

  <p>Grandük mektubu aldı. Açtı ve çarın kendi elleriyle yazılmış kutsayıcı bitiriş cümlesinin altındaki imzasını tanıdı. Dolayısıyla ne bu mektubun gerçekliği ne de ulağın kimliği hakkında hiçbir şüphe olamazdı. Vahşi görünüşü ilk bakışta, grandükte hissettirmediği bir güvensizlik yaranıysa da bu, tamamen ortadan kalkmıştı şimdi.</p>

  <p>Grandük birkaç saniye hiçbir şey söylemeden durdu. Anlamını daha iyi kavramak için mektubu ağır ağır okuyordu.</p>

  <p>Sonra söze devam etti:</p>

  <p>“Mişel Strogof, bu mektubun içeriğini biliyor musun?” diye sordu.</p>

  <p>“Evet Altes Hazretleri, Tatarların eline geçmemesi için mektubu imha etmek zorunda kalabilirdim, böyle bir durumda mektubun metnini eksiksiz olarak Altes Hazretlerine aktarmak istedim.”</p>

  <p>“Bu mektubun bize, şehri terk etmektense İrkutsk’ta ölmeyi emrettiğini biliyor musun?”</p>

  <p>“Biliyorum.”</p>

  <p>“İstilayı durdurmak için bir araya gelen birliklerin faaliyetlerinden söz ettiğini de biliyor musun?”</p>

  <p>“Evet Altes Hazretleri, ama bu faaliyetler başarıya ulaşamadı.”</p>

  <p>“Ne dernek istiyorsun?”</p>

  <p>“Dernek istiyorum ki, her iki Sibirya’nın yalnızca önemli şehirlerinden söz etmek gerekirse İşim, Omsk, Tomsk ardı ardına Feofar Han’ın askerleri tarafından işgal edildi.”</p>

  <p>“Ama çarpışma olmadı mı? Kazaklarımız Tatarlarla karşı karşıya gelmedi mi?”</p>

  <p>“Birçok kere Altes.”</p>

  <p>“Ve geri püskürtüldüler öyle mi?”</p>

  <p>“Yeterli kuvvete sahip değildiler.”</p>

  <p>“Bu söz ettiğin çarpışmalar nerede oldu?” “Kolivan’da, Tomsk’ta...”</p>

  <p>İvan Ogaref buraya kadar yalnızca gerçekleri söylemişti, ama İrkutsk’u savunanların cesaretini kırmak için emirin birlikleri tarafından elde edilen avantajları abartarak şunları ekledi:</p>

  <p>“Ve üçüncüsü de Krasnoyarsk önlerinde.” “Bu son çarpışma mıydı?” diye sordu grandük, gergin dudaklarının arasından kelimeler zor dökülüyordu.</p>

  <p>“Bu, bir çarpışmadan çok daha fazlaydı Altes Hazretleri,” diye cevap verdi İvan Ogaref, “bu bir muharebeydi.”</p>

  <p>“Muhaberebe mi?”</p>

  <p>“Sınır eyaletlerinden ve Tobolsk hükümetinden gelen yirmi bin Rus, yüz elli bin Tatarla karşı karşıya geldi ama bütün cesaretlerine rağmen bozguna uğradılar.”</p>

  <p>“Yalan söylüyorsun!” diye bağırdı grandük, boş yere öfkesine hâkim olmaya çalışıyordu.</p>

  <p>“Gerçeği söylüyorum Altes Hazretleri,” diye cevap verdi İvan Ogaref soğukkanlılıkla. “Krasnoyarsk muharebesi sırasında ben de oradaydım, orada esir düştüm!”</p>

  <p>Grandük sakinleşti ve bir işaretle, İvan Ogaref'in, onun anlattıklarının gerçekliğinden kuşku duymadığını anlamasını sağladı.</p>

  <p>“Hangi gün oldu bu Krasnoyarsk muharebesi?”</p>

  <p>“2 Eylül'de.”</p>

  <p>“Ve şimdi, Tatar birliklerinin hepsi İrkutsk çevresinde toplandı öyle mi?”</p>

  <p>“Hepsi.”</p>

  <p>“Sence kaç kişiler?”</p>

  <p>“Dört yüz bin.”</p>

  <p>İvan Ogaref'in, Tatar ordusunun adam sayısı hakkındaki bu yeni mübalağası yine aynı amaca yönelikti.</p>

  <p>“Ve batı eyaletlerinden hiçbir yardım beklememem mi gerekiyor?” diye sordu grandük.</p>

  <p>“Hiçbir yardım beklemeyin Altes Hazretleri, en azından kış sonuna kadar.”</p>

  <p>“Peki, şunu iyi bil Mişel Strogof, he batıdan ne doğudan hiçbir zaman yardım gelmeyecek de olsa, bu barbarlar altı yüz bin kişi de olsa İrkutsk’u teslim etmeyeceğim!”</p>

  <p>İvan Ogaref'in hain gözleri hafifçe kısıldı. Çarın kardeşinin ihaneti hesaba katmadığını söylemek ister gibiydi.</p>

  <p>Sinirli bir yapıya sahip olan grandük, bu felaket haberlerini öğrendikten sonra sükunetini korumakta çok zorlanır olmuştu. İvan Ogaref'in, onu kendi intikamı için ayırılmış bir av gibi izleyen bakışları altında, salonda bir aşağı bir yukarı gidip geliyordu. Pencerelerin önünde duruyor, Tatar ordugahındaki ateşlere bakıyor, çoğu Angara’nın akıntısıyla sürüklenen buz parçalarının birbirine çarpmasıyla çıkan gürültülere anlam vermeye çalışıyordu.</p>

  <p>Grandük başka hiçbir soru sormadan on beş dakika geçirdi. Sonra yeniden mektubu alıp bir bölümünü okudu ve şöyle dedi: “Biliyorsun Mişel Strogof, bu mektupta kendimi sakınmam gereken bir hainden söz ediliyor.”</p>

  <p>“Evet Altes Hazretleri.”</p>

  <p>“Kılık değiştirip İrkutsk’a girmeyi, benim güvenimi kazanmayı, sonra da zamanı geldiğinde şehri Tatarlara teslim etmeyi deneyecek olmalı.”</p>

  <p>“Bütün bunları biliyorum Altes Hazretleri, İvan Ogaref'in, çarın kardeşinden kişisel olarak intikam almaya yemin ettiğini de biliyorum.”</p>

  <p>“Neden?”</p>

  <p>“Söylenene göre, grandük, aşağılayıcı bir şekilde rütbelerinin sökülmesini emretmiş.” “Evet... hatırlıyorum... Ama daha sonra ülkesi aleyhine çalışacak ve bir barbar istilasını kışkırtacak olan bu sefil bunu hak ediyordu!” “Majesteleri çar hazretleri en çok, İvan Ogaref'in şahsınıza yönelik cinai planlarından haberdar olmanız gerekliliği üzerinde duruyorlardı,” diye cevap verdi İvan Ogaref.</p>

  <p>“Evet... mektup bu konuda bilgi veriyor...” “Ve Majesteleri beni uyararak Sibirya’daki yolculuğum boyunca her şeyden çok bu hainden çekinmem gerektiğini söylediler.” “Onunla karşılaştın mı?”</p>

  <p>“Evet Altes Hazretleri, Krasnoyarsk muhaberebesinden sonra. Eğer benim Altes Hazretlerine iletilmek üzere onun gizli planlarını açıklayan bir mektup taşıdığımdan şüphelenseydi bana acımazdı.”</p>

  <p>“Evet, ölmüş olurdun!” diye cevap verdi grandük. “Nasıl kaçabildin?”</p>

  <p>“Kendimi İrtiş’e atarak.”</p>

  <p>“Peki İrkutsk’a nasıl girdin?”</p>

  <p>“Bir Tatar müfrezesini püskürtmek için bu akşam gerçekleştirilen bir saldırı sayesinde. Şehri savunanların arasına karıştım, kendimi tanıttım ve beni hemen Altes Hazretlerinin huzuruna çıkardılar.”</p>

  <p>“Güzel, Mişel Strogof,” diye cevap verdi grandük. “Bu zor görev boyunca büyük bir cesaret ve gayret gösterdin. Seni unutmayacağım. Benden istediğin bir şey var mı?”</p>

  <p>“Altes Hazretlerinin yanında savaşmaktan başka hiçbir isteğim yok,” diye cevap verdi İvan Ogaref.</p>

  <p>“Öyle olsun Mişel Strogof. Bugünden itibaren doğrudan bana bağlısın ve bu sarayda kalacaksın.”</p>

  <p>“Ya eğer İvan Ogaref, kendisine atfedilen niyet doğrultusunda sahte bir isimle kendini Altes Hazretlerine tanıtırsa?..”</p>

  <p>“Sen onu tanıyorsun, senin sayende maskesini düşürürüz, onu kırbaçlatarak öldürtürüm. Şimdi git.”</p>

  <p>İvan Ogaref, çarın ulakları birliğinde yüzbaşı olduğunu unutmayarak grandüke bir asker selamı verdi ve çekildi.</p>

  <p>İvan Ogaref iğrenç rolünü başarıyla oynamıştı. Grandük ona tam bir güven duymuştu. Yeri ve zamanı geldiğinde bu güveni istismar edebilirdi. Üstelik bir de sarayda kalacaktı. Savunma operasyonlarının bütün sırlarını biliyor olacaktı. Dolayısıyla duruma hâkimdir, İrkutsk’ta hiç kimse onu tanımıyordu, hiç kimse maskesini düşüremezdi. Vakit geçirmeden işe koyulmaya karar verdi.</p>

  <p>Gerçekten de zaman azalıyordu. Kuzeydeki ve doğudaki Rusların gelişinden önce şehrin teslim alınmış olması gerekiyordu ki bu birkaç günlük bir işti. Hele Tatarlar İrkutsk’a hâkim olsunlar, şehri onlardan geri olmak kolay olmayacaktı. Her halükarda, eğer daha sonra boşaltmak zorunda kalsalar bile bunu, şehri baştan başa yakıp yıkmadan, grandükün kellesi Feofar Han’ın ayakları dibine düşmeden yapmayacaklardı.</p>

  <p>Görmek, incelemek, faaliyette bulunmak konusunda her türlü kolaylığa sahip olan İvan Ogaref, ertesi günden itibaren surları gezmeye başladı. Her yerde subaylar, askerler ve halk tarafından içten tebriklerle karşılandı. Çarın ulağı onlar için, kendilerini imparatorluğa bağlayan bir bağ gibiydi. İvan Ogaref, asla kendi kendini yalanlamayan bir özgüvenle yolculuğunun sahte maceralarını anlattı. Sonra ustalıkla, önce üzerinde fazla durmadan, aynen grandükün karşısında yaptığı gibi abartarak durumun vahametinden, Tatarların başarılarından, barbarların ellerinde bulunan güçten söz etti. Onu duyanlar, beklenen yardım gelse bile bunun yetersiz olacağını ve İrkutsk surları dibinde girişilecek bir muharebenin, Kolivan, Tomsk, Krasnoyarsk muhaberelerindeki kadar büyük bir felaketle sonuçlanacağından kaygı duymak gerektiğini öğreniyorlardı.</p>

  <p>İvan Ogaref, bu esef verici imaları bol keseden dağıtmıyordu. Bunları, İrkutsk’u savunanların kafalarına yavaş yavaş sokmak için temkinli davranıyordu. Yalnızca çok sorulduğu zaman, üzülerek cevap veriyor gibi görünüyordu. Ne olursa olsun, tek bir kişi kalana kadar, daima kendilerini savunmak gerektiğini ve şehri teslim etmektense havaya uçurmanın daha iyi olduğunu ekliyordu!</p>

  <p>Eğer yapabilseydi, onlara bu kötülüğü yapacaktı. Ama İrkutsk garnizonu ve halkı, böyle kolayca altüst için fazla vatanseverdi. Asya kıtasının ucunda tecrit edilmiş bir şehirde kapalı kalmış askerlerden, bu yurttaşlardan bir teki bile teslim olmaktan söz etmeyi aklından geçirmemişti. Rusların, bu barbarlara karşı duyduğu tiksintinin haddi hesabı yoktu.</p>

  <p>Bununla birlikte hiç kimse, İvan Ogaref'in oynadığı iğrenç rolden kuşkulanmıyordu, hiç kimse sözde çar ulağının yalnızca bir hain olduğunu bilemezdi.</p>

  <p>İrkutsk’a geldiği andan itibaren, İvan Ogaref ile şehrin en cesur savunucularından biri, Vasili Fedor arasında, çok doğal bir durum gereği, sıkı bir ilişki başladı.</p>

  <p>Bu zavallı babayı hangi kaygıların yiyip bitirdiği malum. Eğer kızı Nadya Fedor, Riga’dan aldığı son mektupta belirtilen tarihte Rusya’dan ayrıldıysa, acaba başına neler gelmişti? Şimdi hâlâ istila altındaki eyaletlerden geçmeye mi çalışıyordu, yoksa uzun zamandan beridir esir miydi? Vasili Fedor, Tâtarlara karşı vuruşmak fırsatını yakaladığında acılarına biraz olsun teselli bulmuştu, böyle fırsatlar onun arzuladığından çok daha nadir çıkıyordu.</p>

  <p>İşte Vasili Fedor, bir çar ulağının bu hiç beklenmeyen gelişini öğrendiği zaman, sanki bu ulak kendisine kızından haber verebilirmiş gibi bir duyguya kapılmıştı. Bu muhtemelen, yalnızca hayali bir umuttan ibaretti, ama o bu umuda sarıldı. Bu ulak esir düşmemiş miydi, belki Nadya da esirdi, öyleyse!..</p>

  <p>Vasili Fedor, bu fırsatı komutanla her gün ilişki içine girmek için kullanan İvan Ogaref'i buldu. Bu dönek, bu durumdan yararlanmayı mı düşünüyordu yoksa? Herkesi kendisi gibi mi görüyordu? Bir Rusun, siyasi sürgün bile olsa, ülkesine ihanet edecek kadar sefil olabileceğini mi sanıyordu?</p>

  <p>Her ne olursa olsun İvan Ogaref, Nadya’nın babasının kendisine yaklaşmasına ustaca bir nezaketle karşılık verdi. Vasili Fedor, sözde ulağın gelişinin ertesi günü genel valinin sarayına gitmişti. Burada İvan Ogaref e, kızının hangi koşullar altında Avrupa Rusyası'ın terk etmek zorunda kaldığını anlatmış ve onun hakkındaki kaygılarından söz etmişti.</p>

  <p>İvan Ogaref, Mişel Strogof ile birlikte İşim posta menzilinde bulunduğu gün onunla karşılaşmış olduğu halde Nadya’yı tanımıyordu. Ona da, o sırada posta menzilinde bulunan iki gazeteciye de hiç dikkat etmemişti. Dolayısıyla Vasili Fedor’a kızı hakkında hiçbir haber veremezdi.</p>

  <p>“Ama kızınız Rus topraklarından ne zaman çıkmış olabilir?” diye sordu İvan Ogaref.</p>

  <p>“Hemen hemen sizinle aynı zamanda,” diye cevapladı Vasili Fedor.</p>

  <p>“Ben 15 Temmuz’da Moskova’dan ayrıldım.”</p>

  <p>“Nadya da Moskova’dan aynı tarihlerde ayrılmış olmalı. Mektubundan bu açıkça anlaşılıyordu.”</p>

  <p>“15 Temmuz’da Moskova’da mıydı?” diye sordu İvan Ogaref.</p>

  <p>“Evet, o tarihte, kesinlikle.”</p>

  <p>“O halde!..” dedi İvan Ogaref.</p>

  <p>Sonra kendini tutarak:</p>

  <p>“Hayır, yanılıyorum... Tarihleri karıştırıyorum galiba...” diye ekledi. “Maalesef, çok büyük ihtimalle kızınız sınırı geçmiş olmalı, tek bir ümidiniz olabilir, o da kızınızın Tatar istilası haberlerini öğrenerek durmuş olması!”</p>

  <p>Vasili Fedor başını eğdi! Nadya’yı tanıyor ve hiçbir şeyin onu yolundan alıkoyamayacağım iyi biliyordu.</p>

  <p>İvan Ogaref bunu söyleyerek, sebepsiz yere gerçekten zalimce bir tavır sergilemişti. Oysa ki tek bir kelimeyle Vasili Fedor’un içini rahatlatabilirdi. Nadya, malum şartlar altında Sibirya sınırını geçmiş olsa da, Vasili Fedor, kızının Nijni-Novgorod’da bulunduğu tarihle bu şehirden çıkmayı yasaklayan tebligatın tarihini karşılaştırarak kuşku yok ki şu sonuca ulaşacaktı: Nadya istilanın yarattığı tehlikelerin göbeğinde değildi ve kendine rağmen hâlâ imparatorluğun Avrupa’daki topraklamadaydı.</p>

  <p>Başkalarının acılarını derinleştirmekten başka şey bilmeyen bir adam olan İvan Ogaref bu kelimeyi söyleyebilirdi... Ama doğasına uygun davrandı ve söylemedi.</p>

  <p>Vasili Fedor, yüreği parçalanmış bir halde çekip gitti. Bu konuşmadan sonra son umudu da yok olmuştu.</p>

  <p>Bunu izleyen iki gün boyunca, yani 3 ve 4 Ekim’de grandük birçok kereler sözde Mişel Strogof'u çağırttı ve Yeni Saray’da, imparatorun odasında duyduğu her şeyi ona tekrarlattı. Bütün bu sorulara hazırlanmış olan İvan Ogaref, hiçbir tereddüt göstermeden cevap verdi. Çar hükümetinin istilayla tam anlamıyla gafil avlandığını, ayaklanmanın büyük bir gizlilik içinde hazırlanmış olduğunu, haberler</p>

  <p>Moskova’ya ulaştığında Tatarların çoktan Obi hattını ele geçirmiş olduğunu ve nihayet, istilacıları geri püskürtmek için gerekli birlikleri Sibirya’ya göndermek üzere Rus eyaletlerinde hiçbir hazırlığın olmadığını kasten saklamadı.</p>

  <p>Sonra, hareketlerinde tamamıyla serbest olan İvan Ogaref İrkutsk’u incelemeye başladı, ilerde, ihanet girişiminin başarısını engelleyecek bir durum olduğu takdirde bu gözlemlerden yararlanmak üzere tahkimatın durumunu, zayıf noktalarını inceledi. Teslim etmek istediği Bolşaya kapısının üzerinde özellikle durdu.</p>

  <p>Gece iki kere bu kapı tarafındaki surlara çıktı. İlk birlikleri surlara bir verstten daha yakın olan kuşatmacıların kurşunlarına hedef olmak gibi bir kaygı duymaksızın dolaşıyordu. Hedef olmayacağını ve hatta tanındığını çok iyi biliyordu. Bir gölgenin toprak yığınının dibine kadar süzüldüğünü görür gibi oldu.</p>

  <p>Sangarre hayatını tehlikeye atarak, İvan Ogaref ile ilişki kurmayı denemek istemişti.</p>

  <p>Zaten iki günden beri kuşatma altındakiler, kuşatmanın başından itibaren Tatarların hiç de alışık olmadıkları bir sükunet içindeydiler.</p>

  <p>Bu İvan Ogaref'in emriyle olmuştu. Feofar Han’ın yardımcısı, şehri kaba kuvvetle almaya yönelik bütün girişimlerin askıya alınmasını istemişti. Toplar da, o İrkutsk’a geldiğinden beri tam bir suskunluk içindeydi. Belki de bu sayede, kuşatma altındakiler gözetimi gevşetirlerdi, en azından o böyle umuyordu. Her ne olursa olsun, ileri karakollarda, İvan Ogaref onlara harekete geçmek için işaret verdiğinde, açılmış olan kapıya atılmak üzere hazır bekleyen binlerce Tatar vardı.</p>

  <p>Bununla birlikte fazla beklemeye gelmezdi. Rus kuvvetler İrkutsk önlerinde görünmeden bu işin bitmesi gerekiyordu. İvan Ogaref ne yapacağına karar vermişti ve o gece, surların tepesinden Sangarre’nin ellerine bir pusula düştü.</p>

  <p>İvan Ogaref, ertesi gün, 5 Ekim’i 6 Ekim’e bağlayan gece, saat ikide İrkutsk’u teslim etme kararı almıştı.</p>
</body>
</html>
