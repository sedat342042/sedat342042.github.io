<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kaos Lordu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="27. Armağanlar">27<br />
    Armağanlar</h1>

    <p>Egwene yaygın çadır kampına yürürken kendine hâkim olmaya çalıştı, ama ayaklarının yere bastığından emin değildi. Eh, bastıklarını biliyordu. Sıcak rüzgârın kaldırdığı toz dalgalarına küçük bir katkıda bulunuyorlardı; öksürürken, Bilgelerin de peçe takıyor olmasını diledi. Başınıza şal sarmak aynı şey değildi, ayrıca ter çadırı taşımaktan farkı yoktu. Ama havada yürüyormuş gibi hissediyordu. Başı dönüyordu ve bunun sebebi sıcak değildi.</p>

    <p>Başta Gawyn’in onunla buluşmaya gelmeyeceğini sanmıştı, ama sonra, Egwene kalabalıkların arasında yürürken aniden yanı başında bitmişti. Bütün sabahı Uzun Adam’ın özel yemek odasında el ele tutuşarak ve çay içip sohbet ederek geçirmişlerdi. Egwene kesinlikle yüzsüz davranmış, kapı kapanır kapanmaz, daha Gawyn onu öpmek için bir hamle yapamadan o Gawyn’i öpmüştü, hatta bir kez dizine oturmuştu, ama bu fazla uzun sürmemişti. Egwene’in aklına düşleri gelmişti, o düşlere yine dalmayı, edepli bir kadının asla düşünmemesi gereken şeyleri düşünmüştü! En azından bekâr kadınların düşünmemesi gereken şeyleri. Ürkmüş geyik gibi ayağa fırlamış, Gawyn’i fena şaşırtmıştı.</p>

    <p>Egwene telaşla çevresine bakındı. Daha çadırlara sekiz yüz metre vardı ve yakında kimse yoktu. Olsa da, kızardığını görmezlerdi. Şalın arkasında aptal aptal sırıttığını fark etti ve gülümsemesini yok etti. Işık, kendini dizginlemesi gerekiyordu. Gawyn’in güçlü kollarının verdiği hissi unutması, neden Uzun Adam’da bu kadar çok zaman geçirdiklerini hatırlaması gerekiyordu.</p>

    <p><em>Kalabalığın içinde dolanırken çevreye bakındı ve güçlükle kayıtsız bir tavır takınarak Gawyn’i aradı; Gawyn’in onun hevesli olduğunu düşünmesini hiç istemiyordu. Aniden bir adam ona doğru eğildi ve sertçe fısıldadı. “Uzun Adam’a kadar takip et beni.”</em></p>

    <p><em>Egwene yerinde sıçradı; elinde değildi. Gawyn’i hemen tanımadı. Üzerinde sade kahverengi ceket vardı ve sırtından ince bir toz pelerini sarkıyordu, başlığını kaldırmış, yüzünü neredeyse tamamen gizlemişti. Pelerin giymiş tek adam o değildi –Aieller dışında herkes şehir duvarlarının dışında giyiyordu onlardan– ama o fırın gibi sıcakta başlığını takmış çok kişi yoktu.</em></p>

    <p><em>Egwene, Gawyn öne geçmeye çalışırken onun kolunu sıkı sıkı yakaladı. “Seninle bir hana gideceğimi sana düşündüren nedir, Gawyn Trakand?” diye sordu, gözleri kısılarak. Ama sesini yükseltmedi; dikkatleri bir tartışmaya çekmenin gereği yoktu. “Yürüyecektik. Bir an durup düşünürsen, çok fazla şeyin olacağını kabulleniyorsun...”</em></p>

    <p><em>Delikanlı yüzünü buruşturdu ve telaşla fısıldadı. “Yanında geldiğim kadınlar birini arıyor. Sana benzeyen birini. Benim yanımda pek az konuşuyorlar, ama orada burada birkaç laf yakaladım. Şimdi beni izle.” Arkasına bakmadan uzun adımlarla sokakta uzaklaştı ve Egwene’i kasılan bir mide ile takip etmeye bıraktı.</em></p>

    <p>Anı ayaklarının sıkı sıkı yere basmasını sağladı. Yumuşak çizmelerinin altındaki kavrulmuş toprak neredeyse şehrin sokak taşları kadar sıcaktı. Hızla düşünerek tozların içinde yürüdü. Gawyn, o ilk konuşmada söylediklerinden daha fazlasını bilmiyordu. Aradıklarının o olamayacağını savunmuştu; yönlendirirken dikkat etmesi ve olabildiğince gözlerden uzak durması yeterli olacaktı. Yalnız, kendisi de pek ikna olmuş görünmüyordu, kılık değiştirmişken değil. Egwene onun giysilerinden bahsetmekten kaçındı; bu Aes Sedailer onu bulursa Egwene’in başının belaya gireceğinden öylesine endişeleniyordu, onları ona götürmekten öylesine korkuyordu, kendisi önermiş olsa bile onu görmekten vazgeçmeye öylesine gönülsüzdü. Ve Egwene’in bir şekilde gizlice Tar Valon’a ve Kule’ye dönmesinin yeterli olacağına öylesine ikna olmuştu. Bu, bir de Coiren ve diğerleri ile barışması, onlarla geri dönmesi. Işık, Egwene ona kızmalıydı, onun için neyin en iyisi olduğunu bildiğini düşünüyordu, ama bir sebepten şimdi bile hoşgörüyle gülümsemek istiyordu. Bir sebepten, onun hakkında doğru düzgün düşünemiyordu ve Gawyn her düşüncesine sızar gibiydi.</p>

    <p>Dudağını çiğneyerek asıl soruna odaklandı. Kule Aes Sedaileri. Kendini Gawyn’i sorgulamaya bir ikna edebilse; Ajahları, nereye gittikleri hakkında birkaç küçük soru ona ihanet etmek sayılmazdı ya da... Hayır! Kendi kendine söz vermişti, ama sözünü bozmak Gawyn’in onurunu kırardı. Soru yok. Yalnızca onun kendiliğinden söyledikleri.</p>

    <p>Gawyn ne demiş olursa olsun, Egwene al’Vere’i aradıklarını düşünmek için sebep yoktu. Ve, diye itiraf etti gönülsüzce, aramadıklarını düşünmek için de gerçek bir sebep yoktu, yalnızca bir sürü varsayım ve umut. Bir Kule ajanının Aiel kılığı içindeki Egwene al’Vere’i tanımaması demek, o ajanın ismini, hatta Yeşil Ajah’tan Egwene Sedai lafını işitmediği anlamına gelmezdi. Egwene irkildi. Bundan sonra, şehirde çok dikkatli olmalıydı. Dikkatliden de öte.</p>

    <p>Çadırların kıyısına ulaşmıştı. Kamp kilometrelerce uzanıyor, şehrin doğusundaki ağaçlık ve çıplak tepeleri kaplıyordu. Alçak çadırların arasında Aieller dolanıyordu, ama yakında yalnızca bir avuç <em>gai’shain</em> vardı. Bilgelerin hiçbiri görünürde yoktu. Egwene onlara verdiği sözü tutmamıştı. Amys’e söz vermişti aslında, ama hepsine vermiş sayılırdı. Aldatmacasını destekleyen gereklilik, gittikçe incelen bir ot gibi görünüyordu.</p>

    <p>“Bize katılsana, Egwene,” diye seslendi bir kadın sesi. Başı örtülmüş olmasına rağmen, henüz tam olarak büyümemiş kızlarca çevrili olmadığı sürece Egwene’i seçmek zor değildi. Sorilea’nın çırağı Surandha, koyu altın rengi saçlı kafasını bir çadırdan çıkarmış, ona el sallıyordu. “Bilgeler çadırların orada toplandı, hepsi birden ve bize bütün gün izin verdiler. Bütün gün.” Bu nadiren sunulan bir lükstü, Egwene’in kaçırmayacağı bir lüks.</p>

    <p>İçeride kadınlar minderlerin üzerine yayılmış, yağ lambalarının ışığında okuyor –çadır toza karşı ve dolayısıyla ışığa karşı kapatılmıştı–, dikiş dikiyor, örgü örüyor, nakış işliyorlardı. İkisi kedi beşiği oynuyordu. Çadır bir sohbet mırıltısı ile dolmuştu ve pek çok kadın gülümseyerek selamladı onu. Hepsi çırak değildi –ziyarete gelmiş iki anne ve pek çok birincil-kardeş vardı– ve yaşlı kadınlar tüm Bilgeler kadar çok takı takmıştı. Hepsinin bluzlarının bağları yarı yarıya çözülmüş, şallar bellere dolanmıştı, ama içeride kısılı kalan sıcaktan rahatsız olmuyor gibiydiler.</p>

    <p>Bir <em>gai’shain</em> çay fincanlarını doldurarak dolanıyordu. Adamın hareket etme tarzında bir şey, <em>algai’d’siswai</em> değil bir zanaatkâr olduğunu söylüyordu; yine de sert yüzlüydü, ama görece olarak birazcık yumuşamıştı ve uysal tavırlarını korumak için çok fazla mücadele etmesi gerekmiyor gibiydi. Başında <em>siswai’aman</em> olduğunu belli eden o baş bantlarından biri vardı. Bir <em>gai’shain</em>’in beyazdan başka bir şey giymiyor olması gerekirken, kadınlar dönüp bir daha bakmıyordu ona.</p>

    <p>Egwene şalını beline doladı ve ellerini, yüzünü yıkaması için sunulan suyu minnetle kabul etti, sonra bluzunun bağcıklarını biraz gevşetti ve Surandha ile, Aeron’un kızıl saçlı çırağı Estair arasındaki püsküllü kırmızı mindere yerleşti. “Bilgeler ne konuda toplantı yapıyor?” Aklı Bilgelerde değildi. Şehirden tamamen kaçınmaya niyeti yoktu –her sabah Uzun Adam’a gitmeyi ve Gawyn’in gelip gelmediğine bakmayı kabul etmişti, ama tombul hancının yüzündeki sırıtma yanaklarını kızartmıştı; Işık bilir kadın ne düşünüyordu!– ama Leydi Arilyn’in malikânesini dinleme çabaları sürecekti. Gawyn’den ayrıldıktan sonra, evdeki yönlendirmenin sürdüğünü görecek kadar yaklaşmıştı, ama köşeden çabucak bakıp ayrılmıştı. O kadar yakında durmak bile, Nesune’nin arkasında biteceği hissini vermişti. “Bilen var mı?”</p>

    <p>“Senin Aes Sedailer, elbette,” diye kahkaha attı Surandha. İri, mavi gözleri olan, düzgün hatlı bir kadındı ve kahkaha atmak onu güzelleştiriyordu. Egwene’den beş yaş büyüktü, pek çok Aes Sedai kadar kuvvetle yönlendirebiliyordu ve hevesle kendine ait bir mezraya atanmayı bekliyordu. Bu arada, Sorilea sıçramasını <em>düşünürken</em> sıçrıyordu, elbette. “<em>Segade</em> dikenlerine oturmuşlar gibi sıçramalarına başka ne sebep olabilir ki?”</p>

    <p>“Sorilea’yı onlarla konuşmak üzere göndermeliyiz,” dedi Egwene, <em>gai’shain</em>’den yeşil çizgili bir çay fincanı alarak. Komutası altındaki Delikanlıların Aes Sedailerin tutmadığı odaların hepsini doldurduğunu, hatta bazılarının ahırlarda kaldığını anlatırken Gawyn ağzından tek bir bulaşıkçı kadın için oda kalmadığını ve Aes Sedailerin yeni oda hazırlatmadığını kaçırmıştı. Bu iyi haberdi. “Kaç Aes Sedai olursa olsun, Sorilea dik oturmalarını sağlar.” Surandha başını arkaya devirip kahkahayı patlattı.</p>

    <p>Estair’in kahkahası daha hafifti ve epey utanç doluydu. Ciddi, gri gözleri olan ince bir genç kadındı ve hep bir Bilge onu izliyormuş gibi davranırdı. Sorilea’nın eğlenmeyi seven bir çömezinin olması, ama hep hoş, hep gülümseyen, asla ters laf etmeyen Aeron’un çömezinin itaat edecek kural arar görünmesi Egwene’i hep şaşırtıyordu. “Sanırım konu <em>Car’a’carn,</em>” dedi Estair ciddi bir sesle.</p>

    <p>“Neden?” diye sordu Egwene dalgın dalgın. Şehirden kaçınması gerekecekti. Gawyn dışında, elbette; itiraf etmesi utanç verici olsa da, Nesune’nin Uzun Adam’da beklediği kesin olmadığı sürece onunla buluşmaktan vazgeçemezdi. Bu, onca toz içinde şehir duvarlarının çevresinde yürüyüş yapmaya geri dönmek demekti. Bu sabah istisnaydı, ama Bilgelere onun <em>Tel’aran’rhiod</em>’a girmesini ertelemek için bahane vermeyecekti. Bu gece Salidar Aes Sedaileri ile yalnız görüşeceklerdi, ama yedi gece sonra, Egwene de katılacaktı onlara. “Şimdi ne var?”</p>

    <p>“Duymadın mı?” diye bağırdı Surandha.</p>

    <p>İki üç gün sonra Nynaeve ile Elayne’e yaklaşacak, onlarla yine düşlerde konuşacaktı. En azından konuşmaya çalışacaktı; diğer kişinin sizin bir düşten fazlası olduğunuzu bildiğinden emin olmanın yolu yoktu, o şekilde iletişim kurmaya alışık değillerse değil, ki Nynaeve ile Elayne değildi. Şimdiye dek onlarla bu şekilde yalnızca bir kez konuşmuştu. Her durumda, onlara yaklaşma fikri bile huzursuz ediyordu Egwene’i. Bu konuda puslu, kâbusa yakın bir deneyim yaşamıştı; ne zaman içlerinden biri tek kelime etse, takılıp yüzlerinin üzerine düşüyorlar ya da bir fincan ya da tabak düşürüyorlar, bir vazo deviriyorlar, her seferinde bir şey kırıyorlardı. Gawyn’in Muhafızı olması düşünü yorumladığından beri, hepsi ile ilgili olarak deniyordu bunu. Şimdiye dek etkili olmamıştı, ama o düşün bir anlamı olduğundan emindi. Belki onlarla konuşmak için bir sonraki buluşmayı beklemek en iyisi olacaktı. Dahası, yine Gawyn’in düşlerine rastlama ve içine çekilme olasılığı vardı. Düşünce yanaklarının kızarmasına sebep oldu.</p>

    <p>“<em>Car’a’carn</em> döndü,” dedi Estair. “Bu akşam senin Aes Sedailerle görüşecek.”</p>

    <p>Gawyn ve düşler hakkındaki tüm düşünceler kayboldu ve Egwene fincanının içine bakarak kaşlarını çattı. On gün içinde iki kez. Bu kadar çabuk dönmesi sıradışıydı. Neden dönmüştü? Bir şekilde Kule Aes Sedailerini mi öğrenmişti? Nasıl? Ve her zamanki gibi, Rand’ın yolculuklarının kendisi kendi sorularını getiriyordu. Bunu <em>nasıl</em> yapıyordu?</p>

    <p>“Neyi nasıl yapıyor?” diye sordu Estair ve Egwene yüksek sesle konuştuğunu fark ederek gözlerini kırpıştırdı.</p>

    <p>“Rand midemi nasıl bu kadar kolay altüst ediyor?”</p>

    <p>Surandha duygudaşlıkla başını iki yana salladı, ama aynı zamanda sırıtıyordu. “O bir erkek, Egwene.”</p>

    <p>“O <em>Car’a’carn,</em>” dedi Estair vurgulayarak ve epey saygıyla. Egwene kadının başına o aptalca kumaş parçasını sardığını görse şaşmazdı.</p>

    <p>Surandha, sırf yöneticilik yapıyor diye bir erkeğin erkek olmayı bırakmadığını fark etmeden, değil bir boy ya da klan şefi, bir mezra şefi ile bile nasıl başa çıkacağını sorarak hemen takıldı Estair’e. Estair ise kararlılıkla, <em>Car’a’carn</em>’ın farklı olduğunu savundu. Daha yaşlı kadınlardan biri olan ve kızını görmeye gelen Mera onlara doğru eğildi ve herhangi bir şefi –mezra, boy, klan şefi, hatta <em>Car’a’carn</em> dahi olsa– idare etmenin bir kocayı idare etmekten farklı olmadığını söyledi. Bu yorum, kızını ziyarete gelmiş bir başka kadın olan Baerin’den bir kahkaha çekti. Kadın, bir çatıhanımının hançerini ayaklarının dibine bırakmasını ve kan davası ilan etmesini sağlamanın en iyi yolunun bu olacağı yorumunu yaptı. Baerin evlenmeden önce Mızrağın Kızı’ydı, ama Bilge ya da demirci olmadığı sürece herkes birilerine kan davası ilan edebilirdi. Daha Mera’nın sözleri ağzından çıkmadan <em>gai’shain</em> dışında herkes konuşmaya katıldı ve zavallı Estair’i bastırdılar –<em>Car’a’carn</em> şefler arasında şefti, o kadar; bu kadarı kesindi– tartıştıkları konu bir şefe doğrudan mı, yoksa eşi olan çatıhanımı aracılığıyla mı yaklaşmanın daha iyi olduğu idi.</p>

    <p>Egwene dinlemiyordu. Kuşkusuz Rand aptalca bir şey yapmazdı. Elaida’nın mektubuna, gerektiği gibi şüpheyle yaklaşmıştı, ama Alviarin’in daha içten, hatta yaltaklanır tarzda yazdığı mektuba inanmıştı. Rand Kule’de dostları, hatta takipçileri olduğuna inanıyordu. Egwene inanmıyordu. Üç Yemin olsa da olmasa da, Elaida ile Alviarin’in, “onun parlaklığı önünde diz çökmek” gibi aptalca şeylerden bahseden ikinci mektubu birlikte hazırladığını düşünüyordu. Hepsi Rand’ı Kule’ye gitmeye ikna etmek için bir entrikaydı.</p>

    <p>Üzüntüyle ellerine bakarak içini çekti ve fincanını yere bıraktı. Daha fincanı bırakmadan <em>gai’shain</em> kaptı onu.</p>

    <p>“Gitmeliyim,” dedi iki çırağa. “Yapmam gerektiğini hatırladığım bir şey var.” Surandha ile Estair onunla gelmek hakkında bazı sesler çıkardılar –eh, seslerden fazlası vardı; bir Aiel bir şey söylerse, kastederdi– ama tartışmaya dalmışlardı ve Egwene kalmaları için ısrar ettiğinde itiraz etmediler. Egwene şalını yine başına sardı ve gittikçe yükselen sesleri arkada bıraktı –Mera Estair’e kararlı bir sesle, sonunda bir Bilge olabileceğini, ama Bilge olana dek, bir koca idare eden ve bir karı-kardeşin yardımı olmadan üç kız ve iki oğlan yetiştiren birini dinleyebileceğini söylüyordu– ve rüzgârla savrulan toz bulutlarına daldı.</p>

    <p>Şehre geldiğinde, kalabalık sokaklarda gizlice ilerlemeye çalışıyormuş gibi görünmeden gizlice ilerlemeye çalıştı, yalnızca gittiği yere bakıyormuş gibi görünmeye çalışarak aynı anda her tarafa bakmaya çalıştı. Nesune’ye rastlama olasılığı küçüktü, ama... Önünde ciddi elbiseler ve titiz önlükler içinde iki kadın bir başka kadının önüne geçmek için yana kaydılar, ama ikisi de aynı tarafa döndüklerinden burun buruna geldiler. Kadınlar özürler mırıldanarak tekrar yana kaydılar, ama yine aynı yöne gittiler. Tekrar özür dileyerek, dans edermiş gibi, yine aynı anda, aynı yöne kaydılar. Egwene yanlarından geçerken ikisi hâlâ mükemmel bir uyum içinde bir yandan diğerine kayıyordu ve birbirine bastırılmış dudakların arkasında boğulan özürlerle, yüzleri kızarmaya başlamıştı. Bunun ne kadar süreceğini tahmin edemiyordu, ama Rand’ın şehirde olduğunu hatırlamak iyi olacaktı. Işık, o buralardayken, tam rüzgâr şalı başından koparırken altı Aes Sedai’nin hepsiyle birden karşılaşması, üç kişinin adını bağırması ve aynı zamanda ona Aes Sedai demesi inanılmayacak şey olmazdı. O buralardayken, bizzat Elaida’ya rastlamak bile inanılmayacak bir şey olmazdı.</p>

    <p>Rand’ın <em>ta’veren</em> etkisine yakalanmak konusunda gittikçe daha çok endişelenerek, gittikçe daha vahşi bakarak telaşla seğirtti. Neyse ki yüzünü gizlemiş vahşi bakışlı bir Aiel görmek –şal ile peçe arasındaki farkı nereden bileceklerdi ki?– insanların yolundan çekilmesini sağladı ve bu da neredeyse koştururcasına gitmesine olanak tanıdı, ama arkadaki küçük bir hizmetkâr kapısından Güneş Sarayı’na girene kadar rahat nefes alamadı.</p>

    <p>Dar koridorda güçlü bir yemek kokusu asılıydı ve üniformalı erkekler ve kadınlar ileri geri koşturuyordu. Gömlekler içinde aylaklık eden ya da birazcık esinti yaratmak için önlükleri ile yelpazelenenler ona şaşkın şaşkın baktılar. Muhtemelen seneler içinde mutfakların yakınına hizmetkârlardan başka kimse gelmemişti. Hele bir Aiel hiç. Onun eteklerinin altından mızrak çıkarmasını beklermiş gibi bakıyorlardı.</p>

    <p>Egwene parmağını, mendili ile ensesini silmekte olan ufak tefek, şişman bir adama uzattı. “Rand al’Thor’un nerede olduğunu biliyor musun?”</p>

    <p>Adam irkildi, gözlerini arkadaşlarına doğru yuvarladı, ama arkadaşları hızla uzaklaşmaktaydı. Adam onları takip edebilmeyi dileyerek ayak değiştirdi. “Lord Ejder mi, ah... Hanımefendi? Dairesinde? Sanırım öyle.” Eğilerek yan yan uzaklaşmaya başladı. “Hanımefendi... ah... Leydim beni affederse, işime geri dönmem...”</p>

    <p>“Beni oraya götüreceksin,” dedi Egwene kararlılıkla. Bu sefer boş boş dolanmayacaktı.</p>

    <p>Adam kaybolan arkadaşlarının arkasından son bir kez baktı, iç çekmesini çabucak bastırdı, onu gücendirip gücendirmediğini görmek için endişeyle Egwene’e baktı ve ceketini almaya koşturdu. Tavşan yuvasına benzeyen saray koridorlarını iyi tanıyordu, hızla seğirtiyor, her dönüşte Egwene’e eğiliyordu, ama sonunda yaldızlı yükselen güneşler işlenmiş, bir Kız ve bir Aiel erkek tarafından korunan yüksek kapılara doğru eğildiğinde, Egwene adamı bir küçümseme hissi ile gönderdi. Neden, anlamıyordu; adam yalnızca yapmak için para aldığı işi yapıyordu.</p>

    <p>O yaklaşırken Aiel erkek doğruldu, orta yaşlarında, <em>çok</em> uzun boylu bir adamdı, boğa gibi bir göğsü ve omuzları, soğuk, gri gözleri vardı. Egwene adamı tanımıyordu ve adamın onu geri çevirmeyi düşündüğü açıktı. Neyse ki Kız’ı tanıyordu.</p>

    <p>“Bırak geçsin, Maric,” dedi Somara sırıtarak. “Bu Amys’in çırağı, onun, Bair’in ve Melaine’in. Üç Bilge’ye hizmet eden tek çırak. Ve yüzüne bakılırsa, Rand al’Thor’a güçlü sözler iletmesi için koşa koşa göndermişler onu.”</p>

    <p>“Koşa koşa mı?” Maric’in gülüşü ne yüzünü, ne gözlerini yumuşatmıştı. “Sürüne sürüne gibi görünüyor.” Koridoru izleme işine geri döndü.</p>

    <p>Egwene’in adamın ne demek istediğini sorması gerekmiyordu. Mendilini kemer kesesinden çıkararak telaşla yüzünü sildi; kirliyken kimse sizi ciddiye almazdı ve Rand’ın dinlemesi gerekiyordu.</p>

    <p>“En azından önemli sözlerim var, Somara. Umarım Rand yalnızdır. Aes Sedailer henüz gelmedi mi?” Mendil grileşti. Egwene içini çekerek kesesine tıktı onu.</p>

    <p>Somara başını iki yana salladı. “Gelmelerine daha epey var. Ona dikkatli olmasını söyler misin? Kız kardeşlerine saygısızlık etmek istemem, ama Rand al’Thor sıçradığı yere bakmıyor. Çok dikbaşlı.”</p>

    <p>“Söylerim.” Egwene sırıtmaktan alamadı kendini. Somara’nın bu şekilde konuştuğunu daha önce de duymuştu –bir annenin on yaşında, aşırı maceracı oğlu hakkında, çileden çıkmış bir gururla konuşması gibi– birkaç Kız da aynı şekilde konuşuyordu. Bir tür Aiel şakası olmalıydı ve anlamıyor olsa da, Rand’ın kafasının aşırı şişmesini engelleyecek her şeyi savunurdu. “Ona kulaklarını temizlemesini de söylerim.” Somara kendine hâkim olamadan başını salladı. Egwene derin bir nefes aldı. “Somara, Aes Sedailer benim burada olduğumu öğrenmemeli.” Maric, koridora giren her hizmetkârı izlerken, arada merakla baktı ona. Egwene’in dikkatli olması gerekiyordu. “Yakın değiliz, Somara. Aslında, kız kardeşler ne kadar uzak olabilirse o kadar uzak olduğumuz söylenebilir.”</p>

    <p>“En kötü kan birincil-kardeşler arasındadır,” dedi Somara başını sallayarak. “İçeri gir. İsmini benden duymayacaklar ve Maric dilini tutamazsa, ben bir güzel düğümlerim onu.” Kadından bir baş ve omuz boyu yüksek olan ve en az iki kat ağır çeken Maric, ona bakmadan hafifçe gülümsedi.</p>

    <p>Kızların gelişini haber vermeden onu içeri bırakması geçmişte bazı utanç verici anlar yaşanmasına sebep olmuştu, ama bu sefer Rand banyo küvetinde oturmuyordu. Dairesinin krala ait olduğu açıktı ve giriş odası minyatür bir taht odasıydı. En azından, gerçek taht odası ile karşılaştırıldığında minyatür kalıyordu. Cilalı zemin taşlarına kakılmış, bir boy genişliğindeki altın güneşin dalgalı ışınları dışında kıvrım görünmüyordu. Duvarlar boyunca, sert hatlı, altın çerçeveler içinde yüksek aynalar dizilmişti. Aynaların üzerinde geniş, düz yaldız çizgiler duvar boyunca uzanıyordu ve derin korniş balık pulu gibi üst üste binmiş altın üçgenlerden oluşuyordu. Yükselen güneşin iki yanında bol yaldızlı sandalyelerden, yüksek sırtları kadar dümdüz iki sıra vardı. Rand kendisi de yaldız kaplı küçük bir kürsü üzerinde, iki kat fazla yaldıza sahip, sırtı iki kat yüksek bir başka sandalyede oturuyordu. Altın iplikle işlenmiş kırmızı, ipek bir ceket giymiş, o oymalı Seanchan mızrak parçasını koluna almıştı ve karanlık karanlık kaşlarını çatmıştı. Bir kral gibi görünüyordu, cinayet işlemeye hazır bir kral gibi.</p>

    <p>Egwene yumruklarını kalçalarına dayadı. “Somara kulaklarını hemen, şu anda yıkaman gerektiğini söylüyor, genç adam,” dedi ve Rand başını hızla kaldırdı.</p>

    <p>Şaşkınlık ve biraz da öfke yalnızca bir an sürdü. Rand sırıtarak kürsüden indi, mızrağı sandalyeye fırlattı. “Işık aşkına, ne yaptın sen?” Oda boyunca yürüyerek Egwene’in omuzlarını yakaladı ve yüzünü en yakın aynaya çevirdi.</p>

    <p>Egwene elinde olmadan irkildi. Görülecek manzaraydı. Şaldan içeri işlemiş toz –hayır; ter de eklenince çamur olmuştu– yanaklarında çizgiler, silmeye çalıştığı alnında yuvarlaklar oluşturmuştu.</p>

    <p>“Somara’ya biraz su istemesini söyleyeceğim,” dedi Rand kuru kuru. “Belki benim kulaklarım için olduğunu düşünür.” O sırıtma çekilmezdi!</p>

    <p>“Gerek yok,” dedi Egwene, toplayabildiğince vakarla. Onun orada durup yıkanmasını izlemesine izin verecek değildi. Zaten kirlenmiş olan mendilini çıkararak, telaşla en kötüsünü temizlemeye çalıştı. “Kısa süre sonra Coiren ve diğerleri ile görüşeceksin. Tehlikeli olduklarına dair seni uyarmama gerek yok, değil mi?”</p>

    <p>“Sanırım şimdi uyarmış oldun. Hepsi birden gelmiyor. Üçten fazlası gelmeyecek dedim, bu yüzden üç kişi gönderiyorlar.” Aynada, dinliyormuş gibi başını yana eğdi, sonra başını sallayarak sesini bir mırıltıya alçalttı. “Evet, çok güçlü değillerse üç tanesini idare edebilirim.” Aniden Egwene’in izlemekte olduğunu fark etti. “Elbette, içlerinden biri peruk takmış Moghedien’se ya da Semirhage ise, başım belada olabilir.”</p>

    <p>“Rand, bunu ciddiye almalısın.” Mendil fazla işe yaramıyordu. Egwene büyük gönülsüzlükle mendiline tükürdü; bir mendile tükürmenin vakur yolu yoktu. “Ne kadar güçlü olduğunu biliyorum, ama bunlar Aes Sedai. Köyden kadınlarmış gibi davranamazsın. Alviarin’in ve onunla birlikte tüm arkadaşlarının gerçekten ayaklarının dibinde diz çökeceğini düşünsen bile, onları gönderen Elaida. Onun sana tasma takmaktan başka herhangi bir şey düşündüğüne inanamazsın. Doğrusu şu ki, onları göndermelisin.”</p>

    <p>“Ve senin gizli dostlarına güvenmeliyim, öyle mi?” diye sordu Rand yumuşak sesle. Çok yumuşak bir sesle.</p>

    <p>Egwene’in yüzü için yapılacak şey yoktu; Rand’ın su istetmesine izin vermeliydi. Ama bir kez reddettikten sonra, artık bunu isteyemezdi. “Elaida’ya güvenemeyeceğini biliyorsun,” dedi dikkatle, ona dönerek. Son seferde neler olduğunu hatırladığı için, Salidar’daki Aes Sedailerden bahsetmek bile istemiyordu. “Bunu biliyorsun.”</p>

    <p>“Hiçbir Aes Sedai’ye güvenmiyorum. Onlar,” sesinde, bir başka sözcük kullanacakmış gibi bir tereddüt vardı, ama ne sözcük kullanabileceğini hayal edemiyordu Egwene, “beni kullanmaya çalışacak ve ben de onları kullanmaya çalışacağım. Güzel bir çember, sence de öyle değil mi?” Rand’ın Salidar Aes Sedailerine yaklaşmasına izin verilebileceğini düşünmüşse bile, bakışları vazgeçirirdi onu, öyle sert, öyle soğuktular ki Egwene içten içe ürperdi.</p>

    <p>Belki yeterince öfkelense, Coiren ile görüşürken öyle kıvılcımlar çıkarsa ki, elçilik heyeti Kule’ye boş ellerle, yalnız başlarına dönse... “Sen güzel olduğunu düşünüyorsan öyledir herhalde; sen gerçekten Yenidendoğan Ejder’sin. Eh, madem bu işi yapmaya kararlısın, doğru yapsan da olur. Onların Aes Sedai olduklarını hatırlasan yeter. Bir kral bile Aes Sedaileri saygıyla dinler. Fikirlerine katılmasa bile. Ve çağrıldığını öğrenir öğrenmez Tar Valon’a doğru yola çıkar. Tear’ın Yüksek Lordları bile yapar bunu, Pedron Niall bile yapar.” Aptal adam ona yine sırıttı ya da en azından dişlerini gösterdi; yüzünün kalanı ırmak taşları kadar boştu. “Umarım dikkatle dinliyorsundur. Sana yardım etmeye çalışıyorum.” Yalnız, Rand’ın düşündüğü şekilde değildi. “Onları kullanmayı düşünüyorsan, ıslatılmış kediler gibi tüylerini kabartmalarını istemezdin. Süslü ceketleri, tahtları ve o aptal asa ile, Yenidendoğan Ejder onları beni etkilediğinden daha fazla etkilemez.” Püsküllü mızrak başına küçümsemeyle baktı; Işık, o şey tüylerini diken diken ediyordu! “Seni gördükleri zaman dizlerinin üzerine çökmeyecekler ve çökmemeleri seni öldürmez. Nazik davranmak da öyle. İnatçı boynunu biraz eğ. Gerekli saygıyı göstermek, biraz alçakgönüllü olmak yaltaklanmak değildir.”</p>

    <p>“Gerekli saygı,” dedi Rand düşünceli düşünceli. İçini çekti, başını hüzünle iki yana salladı ve elini saçlarından geçirdi. “Herhalde bir Aes Sedai ile, sırtımı döndüğümde entrika çeviren bir lordla konuştuğum gibi konuşabilirim. İyi bir tavsiyeydi, Egwene. Denerim. Bir fare kadar alçakgönüllü olurum.”</p>

    <p>Egwene gözlerinin iri iri açıldığını belli etmemek için, telaşlı görünmemeye çalışarak mendilini yine yüzünden geçirdi. Gözlerinin yuvalarından fırladığından kuşkuluydu aslında, yalnızca öyle geliyordu. Bütün hayatı boyunca, ne zaman Rand’a daha sağa gitmenin daha iyi olduğunu işaret etse, o çenesini çıkarır, sola giderdi! Neden şimdi dinlemeye karar veriyordu ki?</p>

    <p>Bu durumda iyi gidecek bir şey var mıydı? En azından, biraz saygı göstermesi kötü olmazdı. Kadınlar Elaida’yı takip ediyor olsa da, herhangi birinin Aes Sedailere inatçılık etmesi fikri Egwene’i gerçekten rahatsız ediyordu. Yalnız, bu sefer onun inatçı olmasını <em>istiyordu,</em> onun her zamanki kadar kibirli olmasını istiyordu. Artık geri dönmenin yolu yoktu; Rand aptal değildi. Yalnızca çileden çıkarıcıydı.</p>

    <p>“Yalnızca bunun için mi geldin?” diye sordu Rand.</p>

    <p>Egwene henüz gidemezdi. İşleri yoluna koymanın ya da en azından onun Tar Valon’a gidecek yün kafalılığı göstermemesini sağlamanın bir yolu olmalıydı. “Irmaktaki bir gemide bir Dalgahanımı olduğunu biliyor musun? <em>Beyaz Serpinti</em>’de.” Tüm diğer konular kadar iyi bir konuydu. “Seni görmeye gelmiş ve sabırsızlandığını duydum.” Bunu Gawyn’den öğrenmişti. Deniz Halkı’nın denizden bu kadar içeride ne aradığını öğrenmek için Erian kayıkla gitmiş, ama gemiye binme izni verilmemişti. Aes Sedailer dışında herhangi bir kadında kızgın kedi öfkesi denebilecek bir ruh hali içinde geri dönmüştü. Egwene neden burada olduklarını tahmin edebiliyordu, ama Rand’a söyleyecek değildi; bırak bu sefer eğileceklerini beklemediği birileri ile karşı karşıya gelsin.</p>

    <p>“Atha’an Miere her yerde gibi.” Rand sandalyelerden birine oturdu; bir sebepten eğleniyor gibiydi, ama Egwene Deniz Halkı ile bir ilgisi olmadığını yemin edebilirdi. “Berelain bu Harine din Togara İki Rüzgâr ile görüşmem gerektiğini söylüyor, ama mizacı Berelain’in anlattığı gibiyse, bekleyebilir. Şimdilik bana kızan yeterince kadın var çevremde.”</p>

    <p>Bu konuyu açması için neredeyse yeterliydi, ama tam olarak değil. “Neden, anlayamıyorum. Her zaman gönülleri fethedersin halbuki.” O anda sözlerini geri alabilmeyi diledi; yapmasını <em>istemediği</em> şeyi güçlendirmekten başka işe yaramayacaktı.</p>

    <p>Rand kaşlarını çatmıştı, işitmemiş gibiydi. “Egwene, Berelain’den hoşlanmadığını biliyorum, ama bunun ötesine gitmedi, değil mi? Demek istediğim, Aielcilik oynamakta öyle başarılısın ki, senin ona mızrak dansı önermeni hayal edebiliyorum. Bir konu rahatsız etmişti onu, huzursuzdu, ama ne olduğunu söylemedi.”</p>

    <p>Muhtemelen kadın ona hayır diyen bir erkek bulmuştu; bu Berelain’in dünyasını temellerinden sarsmaya yeterdi. “Tear Taşı’ndan ayrıldığımızdan beri bir düzine laf etmemişimdir ona, orada da fazla konuşmadım. Rand, herhalde düşündüğün...”</p>

    <p>Kapılardan biri Somara’nın girmesine yetecek kadar aralandı, kadın kapıyı hemen arkasından kapattı. “Aes Sedailer geldi, <em>Car’a’carn.</em>”</p>

    <p>Rand taş gibi bir suratla kapıya döndü. “Daha gelmelerine!.. Beni hazırlıksız yakalamak istediler, öyle mi? Burada kuralları kimin koyduğunu öğrenmeleri gerek.”</p>

    <p>O sırada Egwene Aes Sedailerin Rand’ı iç çamaşırları içinde yakalamaya çalışmasına bile aldırmazdı. Berelain hakkındaki bütün düşünceleri uçup gitti. Somara, duygudaşlık olabilecek küçük bir jest yaptı. O da aldırmıyordu. İstese Rand Aes Sedailerin Egwene’i yakalamasını engelleyebilirdi. Tek gereken ona kalkan koyup, burnunu sokağa çıkarır çıkarmaz alıp götürmemeleri için Rand’ın yakınında kalmasıydı. Tek gereken, istemek, kendini onun korumasına bırakmaktı. Buna izin vermekle çuvala tıkılıp Kule’ye götürülmesi arasında öyle az fark vardı ki onun için, midesi acıyordu. Her şeyden önce, Rand’ın arkasına saklanarak Aes Sedai olamazdı asla, ayrıca, herhangi birinin arkasına saklanma fikri sinirlerini bozuyordu. Yalnız, gelmişlerdi, kapının hemen dışındaydılar ve bir saat içinde çuvala tıkılmış olabilirdi. Derin derin nefes almak seğiren sinirlerini sakinleştirmedi.</p>

    <p>“Rand, buradan çıkmanın başka yolu var mı? Eğer yoksa, diğer odalardan birine saklanırım. Burada olduğumu bilmemeliler. Rand? Rand! Beni dinliyor musun?”</p>

    <p>Rand konuştu, ama kesinlikle onunla değil. <em>“Oradasın,”</em> diye fısıldadı boğuk bir sesle. “Artık bunu düşünemeyeceğin kadar büyük bir tesadüf bu.” Öfkeyle ve belki korkuyla boşluğa bakıyordu. “Kavrulası, yanıt ver bana! Orada olduğunu biliyorum!”</p>

    <p>Egwene kendine engel olamadan dudaklarını yaladı. Somara Rand’a, anaç bir endişe ifadesi olduğu söylenebilecek bir şekilde bakıyor olabilirdi –ve Rand espriyi fark etmezdi bile– ama Egwene’in midesi ağır ağır takla atmaktaydı. Rand böyle aniden delirmiş olamazdı. Olamazdı. Ama kısa bir süre önce gizli bir sesi dinler gibi görünmüştü ve belki o sırada onunla konuşmuştu.</p>

    <p>Egwene aradaki mesafeyi aştığını hatırlamıyordu, ama aniden elini Rand’ın alnına bastırdı. Nynaeve hep ilk önce ateşi kontrol et derdi, ama şimdi ne işe yarayacağını bilemiyordu... Birazcık daha Şifa bilseydi. Ama bunun da bir faydası olmazdı. Eğer Rand... “Rand, sen?.. İyi hissediyor musun?”</p>

    <p>Rand kendine geldi, onun elinden kaçındı ve kuşkuyla ona baktı. Bir sonraki an ayağa fırlamış, Egwene’i kolundan yakalamış, öyle hızlı sürüklüyordu ki, Egwene yetişmeye çalışırken neredeyse eteklerine takılacaktı. “Tam burada dur,” diye emretti Rand sertçe, onu kürsünün arkasına yerleştirerek. Sonra geriledi.</p>

    <p>Egwene Rand’a göstere göstere kolunu ovalayarak takip edecek oldu. Erkekler ne kadar güçlü olduklarını asla fark etmezdi, Gawyn bile her zaman fark etmiyordu, ama Gawyn olunca aldırmıyordu Egwene. “Sen ne yaptığını?..”</p>

    <p>“Hareket etme!” Tiksinti dolu bir sesle ekledi. “Kavrulası, hareket ettiğinde dalgalanıyor gibi. Yere tutturacağım, ama yine de ortalarda dolanamazsın. Ne kadar büyük yapabileceğimi bilmiyorum ve öğrenilecek zaman değil bu.” Somara’nın ağzı açık kalmıştı, ama çabucak kapadı onu.</p>

    <p>Neyi yere tutturacaktı? Neyden bahsediyordu?.. Öyle aniden anladı ki, konuştuğu diğer kişinin kim olduğunu merak etmeyi unuttu. Rand çevresine <em>saidin</em> örmüştü. Egwene’in gözleri irileşti; çok hızlı nefes alıyordu, ama duramıyordu. Ne kadar yakınındaydı? Mantığı lekenin Rand’ın yönlendirdiği şeyden dışarı sızamayacağını söylüyordu; <em>saidin</em>’le daha önce de dokunmuştu ona, ama bu her şeyi daha da kötüleştiriyordu. Egwene içgüdüyle omuzlarını kaldırdı ve eteklerini önünde kavradı.</p>

    <p>“Ne?.. Ne yaptın?” Birazcık titrese de sesiyle gurur duyuyordu, çünkü atmak istediği çığlığa hiç benzemiyordu.</p>

    <p>“Şu aynaya bak,” diye kahkaha attı Rand. Kahkaha attı!</p>

    <p>Egwene aksi aksi itaat etti. Gümüşlenmiş camda kürsü üzerindeki yaldızlı sandalye görünüyordu. Odanın bir kısmı da. Ama kendisi görünmüyordu. “Ben... görünmez oldum,” diye nefes verdi. Moraine bir kez hepsini bir <em>saidar</em> perdesi arkasında saklamıştı, ama Rand nasıl öğrenmişti bunu?</p>

    <p>“Yatağımın altına saklanmaktan çok daha iyi,” dedi Rand, Egwene’in başının bir el sağına hitaben. Sanki Egwene’in aklındaki <em>buymuş</em> gibi! “Ne kadar saygılı davranabileceğimi görmeni istiyorum. Dahası,” sesi ciddileşti, “belki sen benim kaçırdığım bir şey görürsün. Belki bana söylersin bile.” Havlarcasına kahkaha attı, kürsüye sıçradı, püsküllü mızrağı aldı ve oturdu. “Onları içeri yolla, Somara. Beyaz Kule elçileri Yenidendoğan Ejder’in huzuruna gelsin.” Çarpık gülümsemesi Egwene’i, ördüğü <em>saidin</em>’in yakınlığı kadar huzursuz etmişti neredeyse. Lanet şey ne kadar yakınındaydı gerçekten?</p>

    <p>Somara kayboldu ve birkaç dakika sonra kapılar ardına dek açıldı.</p>

    <p>Ancak Coiren olabilecek, koyu mavi elbise giymiş tombul, azametli bir kadın başı çekiyordu. Bir adım arkasından bir yanında sade, kahverengi yünlüler içinde Nesune, diğer yanında yuvarlak yüzlü, tombul, talepkâr bir ağzı olan, yeşil ipekler içinde, kuzgun saçlı, güzel bir Aes Sedai geliyordu. Egwene Aes Sedailerin her zaman Ajah renkleri giyiyor olmasını diledi –Beyazlar her fırsatta yapardı bunu– çünkü kadın hangi Ajah’tansa, Yeşil olduğunu sanmıyordu; odaya ilk adım attığı andan itibaren Rand’a fırlattığı sert bakışlarla değil. Soğuk dinginliği horgörüsünü zar zor maskeliyordu, belki Aes Sedailere alışık olmayan biri için maskeliyor olabilirdi. Rand bunu görecek miydi? Belki hayır; o, kesinlikle okunmaz bir yüzü olan Coiren’e odaklanıyor gibiydi. Elbette Nesune her şeyi görüyor, kuş gibi gözleri oraya buraya kayıyordu.</p>

    <p>O sırada Egwene Rand’ın onun için ördüğü pelerinden çok memnundu. Hâlâ elinde tuttuğu mendille yüzünü silecek oldu, sonra yerinde dondu. Rand yere tutturacağını söylemişti. Tutturmuş muydu? Işık, orada çırılçıplak duruyor olsa bile haberi olmazdı. Yalnız, Nesune’nin gözleri durmadan üzerinden kayıp geçmişti. Egwene’in yüzünden ter sızıyordu. Dökülüyordu. Kavrulası adam! Yatağın altına saklanmak pekâlâ mutlu ederdi onu.</p>

    <p>Aes Sedailerin arkasından sade elbiseler içinde, sırtlarından kaba, keten toz pelerinleri sarkan bir düzine kadın geliyordu. Çoğu tıknaz kadınlardı, ama hiç de küçük olmayan iki sandığın ağırlığı altında çabalıyorlardı. Sandıkların cilalı pirinçten kayışlarına Tar Valon Alevi işlenmişti. Hizmetkâr kadınlar sandıkları yere bırakırken işitilir bir şekilde, rahat birer nefes aldılar, gizli gizli kollarını esnettiler, yumruklarını bellerine bastırdılar. Kapılar kapandı ve Coiren ile diğer ikisi mükemmel bir uyum içinde, ama pek de gösterişli olmayan reveranslar yaptılar.</p>

    <p>Daha onlar doğrulamadan Rand sandalyesinden kalkmıştı. Üç Aes Sedai de <em>saidar</em> parıltısına sarınmıştı; zincir kurmuşlardı. Egwene gördüklerini, nasıl zincir kurduklarını hatırlamaya çalıştı; parıltıya rağmen, Rand onlardan hizmetkâr kadınlara yürür, sırayla her yüzü incelerken sakin görünümlerini hiçbir şey bozmadı.</p>

    <p>Rand ne?.. Elbette; hiçbirinin Aes Sedailerin yaşı belirsiz yüzüne sahip olmadığından emin oluyordu. Egwene başını iki yana salladı ve yine yerinde dondu. Rand bunun yeterli olacağını sanıyorsa aptalın tekiydi. İki kadının yaşı epey ileriydi –yaşlı değil, ama yaşlarını tahmin edebiliyordunuz– ama iki tanesi yeni Aes Sedai olmuş olabilecek kadar gençti. Aes Sedai değildiler –Egwene yeteneği yalnızca üç Aes Sedai’de sezebiliyordu ve sezecek kadar yakında duruyordu– ama Rand kesinlikle bakarak anlayamazdı.</p>

    <p>Rand sağlam yapılı genç bir kadının çenesini kaldırarak kadının gözlerine gülümsedi. “Korkma,” dedi yumuşak sesle. Kadın bayılacakmış gibi sallandı. Rand içini çekerek topuğu üzerinde döndü. Önlerinden geçerken Aes Sedailere bakmadı. “Benim yanımda yönlendirmeyeceksiniz,” dedi kararlılıkla. “Salıverin.” Nesune’nin yüzünden kısa bir tartma ifadesi geçti, ama diğer ikisi dinginlik içinde Rand’ın sandalyesine oturmasını izledi. Rand kolunu ovalayarak –o karıncalanmayı öğrendiğinde Egwene yanındaydı– daha sert bir sesle konuştu. “Size benim yanımda yönlendirmeyeceksiniz dedim. <em>Saidar</em>’a kucak bile açmayacaksınız.”</p>

    <p>Uzun bir an boyunca Egwene sessiz sessiz dua etti. Kaynak’a tutunmaya devam ederlerse ne yapardı? Bağlantılarını kesmeye mi çalışırdı? <em>Saidar</em>’a kucak açmış bir kadını kesmek, önceden kalkan koymaktan çok daha zordu. Egwene bunu, sıkı sıkı zincir kurmuş üç kadın karşısında yapabileceğinden emin değildi. Daha da kötüsü, Rand herhangi bir şey deneyecek olursa kadınlar ne yapardı? Parıltı kayboldu ve Egwene derin bir nefes alacakken kendini engelledi. Rand her ne yapmışsa, onu görünmez kılmıştı, ama sesleri kesmediği açıktı.</p>

    <p>“Çok daha iyi.” Rand’ın gülümsemesi herkesi içine alıyordu, ama asla gözlerine ulaşmıyordu. “En baştan başlayalım. Saygın misafirlerimsiniz ve odaya şimdi girdiniz.”</p>

    <p>Anladılar, elbette. Tahmin yürütmüyordu. Coiren hafifçe gerildi ve kuzgun saçlı kadının gözleri irileşti. Nesune kendi kendine başını sallamak, aklına yeni bir not almakla yetindi. Egwene çılgınca, Rand’ın dikkatli davranacağını umuyordu. Nesune’nin gözünden hiçbir şey kaçmazdı.</p>

    <p>Coiren gözle görülür bir çabayla kendini toparladı, elbisesini düzeltti ve üzerinde olmayan şalını düzeltmeye yeltendi. Çınlayan bir sesle konuşmaya başladı. “Ben Coiren Saeldain Aes Sedai olma şerefine nailim. Beyaz Kule Büyükelçisiyim. Mühürlerin Gözetmeni, Tar Valon Alevi, Amyrlin Makamı Elaida do Avriny a’Roihan’ın görevlisiyim.” Diğer ikisi daha az süslü sözlerle, ama Aes Sedai unvanı kullanılarak tanıtıldı. Sert bakışlı kadın Galina Casban’dı.</p>

    <p>“Ben de Rand al’Thor.” Sözlerinin sadeliği zıtlığa dikkat çekti. Kadınlar Yenidendoğan Ejder’den bahsetmemişti, Rand da bahsetmemişti, ama bir şekilde bahsedilmemesi unvan odada fısıldanmış gibi gelmesine sebep oldu.</p>

    <p>Coiren derin bir nefes aldı, başını o fısıltıyı işitmiş gibi çevirdi. “Yenidendoğan Ejder için latif bir davet getirdik. Amyrlin Makamı verilen işaretlerin ve gerçekleşen kehanetlerin tamamen farkında ve...” O derin, yuvarlak tınıların, Rand’ın “hak edilen tüm şerefle” onlarla birlikte Beyaz Kule’ye gitmesi konusuna varması için pek az zaman gerekti ve Rand bu daveti kabul ederse, Elaida yalnızca Kule’nin korumasını değil, yetkesinin tüm ağırlığı ve etkisi ile onu desteklemeyi öneriyordu. Süslü konuşmalar biraz daha sürdü ve sonra şu şekilde sona erdi: “...ve bunun simgesi olarak Amyrlin Makamı bu önemsiz armağanı gönderdi.”</p>

    <p>Elini kaldırarak sandıklara döndü, sonra yüzünü hafifçe buruşturarak duraksadı. Hizmetkârların anlaması ve pirinç kayışlı kapakları kaldırması için iki kez işaret etmesi gerekti; sandıkları <em>saidar</em> kullanarak açmayı planladığı açıktı. Sandıklar deri çuvallarla doluydu. Bir başka ve daha keskin bir jest üzerine, hizmetkâr kadınlar çuvalların bağcıklarını açmaya başladı.</p>

    <p>Egwene inlemesini bastırdı. Bu kadınların o kadar zahmet çekmesine şaşmamak gerekirdi! Açılan çuvallardan boy boy altın paralar, ışıltılı yüzükler, parıl parıl parlayan kolyeler, herhangi bir mücevhere kakılmamış mücevherler döküldü. Alttaki çuvallarda çer çöp olsa bile, yine de bir servet ederlerdi.</p>

    <p>Rand tahta benzeyen sandalyesinde arkasına yaslanarak, gülümsemeye yakın bir ifade ile sandıklara bakıyordu. Aes Sedailer, kendine hâkimiyet maskeleri arkasında onu inceliyordu, ama Egwene Coiren’in gözlerinde bir kendinden memnunluk izi, Galina’nın dolgun dudaklarındaki horgörüde hafif bir artış gördüğünü düşündü. Nesune... Asıl tehlike Nesune idi.</p>

    <p>Aniden sandık kapakları hiçbir el dokunmadığı halde hızla kapandı ve hizmetkâr kadınlar ciyaklamalarını bastırmaya zahmet etmeden geriye sıçradılar. Aes Sedailer gerildi ve Egwene onların terledikleri hararetle dua etti. Rand’ın kibirli ve biraz da küstah olmasını istemişti, ama yalnızca kadınları sinirlendirecek kadar, onu oracıkta ehlileştirmeye karar vermelerine yetecek kadar değil.</p>

    <p>Aniden aklına, Rand’ın şimdiye dek “fare kadar alçakgönüllü” olma işareti göstermediği geldi. Bunu hiç düşünmemişti zaten. Adam onunla oynuyordu! Dizlerinin tutmayacağını bilecek kadar korkmuş olmasa, gider kulaklarını yumruklardı.</p>

    <p>“Bir sürü altın,” dedi Rand. Gevşemiş görünüyordu, gülümsemesi tüm yüzüne yayılmıştı. “Altını kullanacak yer her zaman bulurum.” Egwene gözlerini kırpıştırdı. Neredeyse açgözlü bir tavırla konuşuyordu!</p>

    <p>Coiren gülümseyerek yanıt verdi. Şimdi tam bir tatmin timsali idi. “Elbette Amyrlin Makamı çok cömerttir. Beyaz Kule’ye vardığınızda...”</p>

    <p>“Beyaz Kule’ye vardığımda,” diye araya girdi Rand, yüksek sesle düşünür gibi. “Evet, Kule’de duracağım günü iple çekiyorum.” Dirseğini dizine dayayarak, Ejder Asası’nı sarkıtarak öne eğildi. “Biraz zaman alacak, anlamalısınız. İlk önce burada, başka yerlerde yerine getirmem gereken sözler var.”</p>

    <p>Coiren’in ağzı bir anlığına gerildi. Ama sesi her zamanki kadar rahat ve yuvarlak kaldı. “Kuşkusuz Tar Valon’a dönüş yolculuğuna başlamadan önce birkaç gün dinlenmeye itirazımız olmaz. Bu arada, dilediğiniz zaman danışabilmeniz için aramızdan birinin yakınınızda kalmasını önerebilir miyim? Moiraine’in talihsiz vefatını işittik, elbette. Kendimi öneremem, ama Nesune ya da Galina gönüllü olur.”</p>

    <p>Rand adı verilen iki kadını kaşlarını çatarak inceledi ve Egwene nefesini tuttu. Rand yine birini ya da bir şeyi dinler gibiydi. Onun Nesune’yi incelediği açıklıkla, Nesune de onu incelemekteydi. Galina’nın parmakları bilinçsizce eteklerini sıvazlıyordu.</p>

    <p>“Hayır,” dedi Rand sonunda, kollarını sandalyenin kolçaklarına dayayıp arkasına yaslanarak. Bu hareketle, sandalye öncekinden daha da çok tahta benzemişti. “Güvenli olmayabilir. İçinizden birinin kaburgalarına kazayla bir mızrak saplanmasını istemem.” Coiren ağzını açtı, ama Rand onu dinlemeden devam etti. “Kendi güvenliğiniz için, hiçbiriniz izin almadan bana bir buçuk kilometreden daha fazla yaklaşmayacaksınız. İzin almadığınız sürece saraydan uzak durmanız en iyisi olur. Sizinle gelmeye hazır olduğumda haber alacaksınız. Söz veriyorum.” Aniden ayağa kalktı. Kürsünün üzerinde öyle uzun duruyordu ki, Aes Sedailerin başlarını iyice arkaya devirmeleri gerekiyordu ve ne bu durumdan, ne de kısıtlamalarından hiç memnun olmadıkları açıktı. Taşa oyulmuş gibi görünen üç yüz ona dönmüştü. “Şimdi dinlenmenize dönmenize izin veriyorum. Bazı şeyleri ne kadar çabuk halledersem, Kule’ye o kadar çabuk gidebilirim. Sizi tekrar görebilecek durumda olduğumda haber gönderirim.”</p>

    <p>Böyle aniden gönderilmekten memnun kalmamışlardı, muhtemelen herhangi bir şekilde gönderilmekten memnun kalmamışlardı –bir görüşmenin ne zaman sona ereceğine Aes Sedailer karar verirdi– ama yapacak bir şey yoktu. Aes Sedai sükûnetini bozmalarına ramak kalmış bir hoşnutsuzlukla küçücük reveranslar yaptılar.</p>

    <p>Gitmek üzere döndüklerinde, Rand kayıtsızca konuştu. “Sormayı unutuyordum. Alviarin nasıl?”</p>

    <p>“İyi.” Galina’nın ağzı bir an açık kaldı, gözleri irileşti. Konuşmasına şaşırmış görünüyordu.</p>

    <p>Coiren, bu açıklığı kullanarak daha fazla konuşmak üzere duraksadı, ama Rand sabırsızca durmuş, ayağını hafifçe yere vurmaya başlamak üzere gibi görünüyordu. Kadınlar gittikten sonra kürsüden indi, o mızrak ucunu kaldırdı ve gözlerini kadınların arkasından kapanan kapılara dikti.</p>

    <p>Egwene zaman kaybetmeden ona yaklaştı. “Ne oyun oynuyorsun, Rand al’Thor?” Altı adım atmadan, aynadaki yansımalarına bakarak <em>saidin</em> örgüsünden çıktığını gördü. En azından ona dokunduğunu fark etmemişti. “Ee?”</p>

    <p>“Alviarin’in ekibinden,” dedi Rand düşünceli düşünceli. “Galina. Alviarin’in dostlarından. İddiaya girebilirim.”</p>

    <p>Egwene onun tam önünde dikilerek burnunu çekti. “Paranı kaybedersin ve üzerine bir de yabayı ayağına saplarsın. Galina bir Kızıl ya da ben hiç Kızıl görmedim.”</p>

    <p>“Benden hoşlanmadığı için mi?” Rand şimdi ona bakıyordu ve Egwene neredeyse bakmamasını dileyecekti. “Benden korktuğu için mi?” Rand yüzünü buruşturmuyor, dik dik bakmıyordu, hatta özellikle sert bile bakmıyordu, ama gözleri Egwene’in bilmediği şeyler bilir gibiydi. Egwene bundan <em>nefret</em> ediyordu. Rand öyle aniden gülümsedi ki, Egwene gözlerini kırpıştırdı. “Egwene, yüzüne bakarak bir kadının Ajahını anlayabildiğine inanmamı mı bekliyorsun?”</p>

    <p>“Hayır, ama...”</p>

    <p>“Her neyse, Kızıllar bile sonunda beni takip edebilir. Kehanetleri herkes kadar iyi biliyorlar. ‘Lekesiz kule unutulmuş işaretin önünde kırılır ve diz kırar.’ Bir Beyaz Kule olmadan önce yazılmış, ama ‘lekesiz kule’ başka ne anlama gelebilir? Ya unutulmuş işaret? Sancağım, Egwene, kadim Aes Sedai simgesini taşıyan sancağım.”</p>

    <p>“Kavrul, Rand al’Thor!” Küfür dilediğinden daha beceriksizce çıktı ağzından; bu tür şeyler söylemeye alışık değildi. “Işık yaksın seni! Onlarla gitmeyi düşünüyor olamazsın. Yapamazsın!”</p>

    <p>Rand eğlenerek dişlerini gösterdi. Eğlenerek! “İstediğin şeyi yapmadım mı? Yapmamı söylediğin <em>ve</em> istediğin şeyi.”</p>

    <p>Egwene kızgınlıkla dudaklarını birbirine bastırdı. Anlaması yeterince kötüydü, ama yüzüne vurması düpedüz kabaydı. “Rand, lütfen beni dinle. Elaida...”</p>

    <p>“Mesele, onlar senin burada olduğunu öğrenmeden seni çadırlara nasıl götüreceğimiz. Sarayda göz ve kulaklarının olduğunu düşünüyorum.”</p>

    <p>“Rand, beni!..”</p>

    <p>“O büyük çamaşır sepetlerinden birinin içinde gitmeye ne dersin? İki Kız’a taşıtabilirim.”</p>

    <p>Egwene neredeyse ellerini havaya fırlatacaktı. Rand, Aes Sedailer gibi ondan da kurtulmaya can atıyordu. “Kendi ayaklarım yeterli olur, teşekkür ederim.” Çamaşır sepetiymiş! “Her dilediğinde Caemlyn’den buraya nasıl geldiğini söylesen endişelenmeme gerek olmazdı.” Bunu sormanın neden canını bu kadar sıktığını anlamıyordu, ama sıkıyordu işte. “Bana öğretemeyeceğini biliyorum, ama nasıl yaptığını söylersen, belki <em>saidar</em>’la nasıl yapılacağını çıkartabilirim.”</p>

    <p>Egwene’in yarı beklediği gibi, ona gülmek yerine, Rand onun şalının ucunu iki eline aldı. “Desen,” dedi. “Caemlyn,” sol elinde bir parmak yünden çadır yaptı, “ve Cairhien.” Diğer elindeki parmak bir başka çadır yaptı ve Rand iki çadırı bir araya getirdi. “Desen’i büküyorum ve birinden diğerine bir delik açıyorum. Nasıl açtığımı bilmiyorum, ama deliğin bir ucu ile diğeri arasında mesafe yok.” Şalı bıraktı. “Bunun faydası oldu mu?”</p>

    <p>Egwene dudağını çiğneyerek ekşi ekşi şala kaşlarını çattı. Hiç de faydası olmamıştı. Desen’de bir delik açma düşüncesi bile midesini bulandırmaya yetmişti. <em>Tel’aran’rhiod</em> ile ilgili şeylere benzeyeceğini düşünmüştü. Kullanmaya niyeti olduğundan değil, elbette, ama ellerinde onca zaman vardı ve Bilgeler Aes Sedailerin Düşler Dünyası’na bedenle girmek konusunda soru sorması hakkında homurdanıp duruyordu. Egwene bunun gerçek dünya ile Düşler Dünyası’ndaki yansıması arasında bir benzerlik –başka şekilde tarif edemiyordu– yaratarak yapılabileceğini düşünüyordu. Bu şekilde, birinden diğerine adım atılabilecek bir mekân yaratılmış olurdu. Rand’ın yolculuk yöntemi birazcık bile aynı görünse denemeye gönüllü olurdu, ama bu... <em>Saidar</em> ne isterseniz onu yapardı, ama onun sizden sonsuz kat daha güçlü olduğunu ve nazikçe yol gösterilmesi gerektiğini her zaman hatırlamalıydınız; yanlış şeyi dayatmaya çalışırsanız daha çığlık atmaya zaman bulamadan ölür, yanardınız.</p>

    <p>“Rand, iki şeyi aynı kılmanın daha akla yakın gelmediğinden emin misin... ya da...” Nasıl ifade edebileceğini bilmiyordu, ama her durumda, daha o susmadan Rand başını iki yana sallamıştı.</p>

    <p>“Bu Desen’in örgüsünü değiştirmeye benziyor, değil mi? Deneyecek olsam beni paramparça eder, sanırım. Ben delik deliyorum.” Göstermek için parmağını ona uzattı.</p>

    <p>Eh, bunun peşinden gitmenin anlamı yoktu. Egwene sinirle şalını düzeltti. “Rand, Deniz Halkı hakkında. Okuduklarımdan daha fazlasını bilmiyorum” –biliyordu, ama yine de ona söylemeyecekti– “ama seni görmek için bu kadar uzaklara gelmişlerse, önemli bir şey olmalı.”</p>

    <p>“Işık,” diye mırıldandı Rand dalgın dalgın, “kızgın tavadaki su damlası gibi sıçrıyorsun. Zaman bulduğumda göreceğim onları.” Bir an alnını ovaladı ve gözleri boşluğa dikilir gibi oldu. Gözlerini kırpıştırarak yine Egwene’i gördü. “Onlar tekrar gelene kadar beklemeyi mi düşünüyorsun?” Gerçekten ondan kurtulmak istiyordu.</p>

    <p>Egwene kapıda durdu, ama Rand şimdiden ellerini arkasından kavuşturmuş, kendi kendine konuşarak odayı adımlamaya başlamıştı. Alçak sesle konuşuyordu, ama Egwene bir kısmını çıkartabiliyordu. “Nerede saklanıyorsun, kavrulası? Orada olduğunu biliyorum!”</p>

    <p>Egwene ürperdi ve dışarı çıktı. Gerçekten delirmeye başlamışsa, geri dönüşü yoktu. Çark dilediği gibi dokurdu ve dokuduğunun kabullenilmesi gerekirdi.</p>

    <p>Koridordan geçen hizmetkârlara baktığını ve hangisinin Aes Sedai ajanı olduğunu merak ettiğini fark ederek kendini engelledi. Çark dilediği gibi dokurdu. Somara’ya başını salladı, omuzlarını dikleştirdi ve en yakın hizmetkâr kapısına koşturmamak için kendisiyle mücadele etti.</p>

    <p class="paragraf">Arilyn’in en iyi arabası sallanarak, sandıkları taşımış olan hizmetkâr kadınlar ile sürücüden başka yükü kalmayan arabanın önünde Güneş Sarayı’ndan uzaklaşırken pek az konuşma geçti. Nesune parmaklarını birbirine yaslayıp çadır yapmış, düşünceli düşünceli dudaklarına vuruyordu. Büyüleyici bir genç adam. Büyüleyici bir inceleme konusu. Ayağı koltuğun altındaki örnek kutularından birine dokundu; gerekli örnek kutularını almadan hiçbir yere gitmezdi. İnsan dünyanın uzun süre önce kataloglanmış olduğunu düşünürdü, ama Tar Valon’dan ayrıldığından beri, hiçbir kayıtta bulunmadığından emin olduğu elli bitki, iki kat fazla böcek, bir tilkinin postu ve kemikleri, üç tür tarlakuşu ve beş tür yer sincabı tıkmıştı o kutulara.</p>

    <p>“Alviarin’le arkadaş olduğunu bilmiyordum,” dedi Coiren bir süre sonra.</p>

    <p>Galina burnunu çekti. “Biz yola çıkarken iyi olduğunu bilmek için arkadaş olmak gerekmiyor.” Nesune kadının surat astığını bilip bilmediğini merak etti. Belki yalnızca dudaklarının şekli yüzünden öyle görünüyordu, ama insanın kendi yüzüyle yaşamayı öğrenmesi gerekirdi. “Gerçekten biliyor muydu sizce?” diye devam etti Galina. “Bizim... İmkânsız bu. Tahmin yürütmüş olmalı.”</p>

    <p>Nesune’nin kulakları dikildi, ama parmaklarını dudaklarına vurmaya devam etti. Bunun, konuyu değiştirmek için bir çaba olduğu açıktı ve ayrıca Galina’nın sinirli olduğunu gösteriyordu. Sessizlik uzun süre devam etmişti, çünkü kimse al’Thor’dan bahsetmek istemiyordu ve başka konu yok gibi görünüyordu. Galina neden Alviarin’den bahsetmek istemiyordu? İkisinin arkadaş olmadığı kesindi; bir Kızıl nadiren bir başka Ajah’tan arkadaş edinirdi. Nesune soruyu zihninde bir köşede sakladı.</p>

    <p>“Tahmin yürütmüşse, panayırlarda bir servet kazanabilir.” Coiren aptal değildi. Mantıksız düşecek ölçüde tumturaklı davranırdı, ama kesinlikle aptal değildi. “Ne kadar saçma görünürse görünsün, bir kadında <em>saidar</em> sezebildiğini varsaymalıyız.”</p>

    <p>“Bu felaket olabilir,” diye mırıldandı Galina. “Hayır. Olamaz. Tahmin etmiş olmalı. Yönlendirebilen her erkek bizim <em>saidar</em>’a kucak açtığımızı varsayardı.”</p>

    <p>Kadının dudaklarını çıkarması Nesune’nin sinirlerini bozuyordu. Bu görev gezisi sinirlerini bozuyordu. Sorulsa memnunlukla katılırdı, ama Jesse Bilal sormamıştı; Jesse onu yakalayıp atın üzerine atmıştı. Diğer Ajahlarda nasıl olursa olsun, Kahverengi kurulunun başının bu şekilde davranmaması gerekirdi. Ama en kötüsü, Nesune’nin yol arkadaşlarının genç al’Thor’a, başka her şeye gözlerini kapatacak ölçüde odaklanmış olmalarıydı.</p>

    <p>“Görüşmemize katılan kardeşimizin kim olduğu konusunda fikriniz var mı?” dedi yüksek sesle.</p>

    <p>Bir Aes Sedai olmayabilirdi –Kraliyet Kütüphanesi’ne her gittiğinde üç Aiel kadın görmüştü ve ikisi yönlendirebiliyordu– ama tepkilerini görmek istemişti. Hayal kırıklığına uğramadı ya da daha doğrusu, hayal kırıklığına uğradı. Coiren dimdik oturmakla yetindi, ama Galina bakakaldı. Nesune içini çekmekten zor aldı kendini. Gerçekten kördüler. Yönlendirebilen bir kadından birkaç adım ötede durmuşlardı ve sırf göremedikleri için sezememişlerdi onu.</p>

    <p>“Nasıl saklandığını bilmiyorum,” diye devam etti Nesune, “ama öğrenmek ilginç olacak.” Al’Thor’un işi olmalıydı; bir <em>saidar</em> örgüsü olsa görürlerdi. Emin olup olmadığını sormadılar; tahmin yürütmüş olsa söyleyeceğini biliyorlardı.</p>

    <p>“Moiraine’in hayatta olduğunun kanıtı.” Galina sert bir gülümseme ile arkasına yaslandı. “Beldeine’i onu bulmakla görevlendirmemizi öneririm. Sonra onu alırız, paketleyip bodruma kapatırız. Böylece al’Thor’un yanına yaklaşamaz ve onu da al’Thor ile birlikte Tar Valon’a götürürüz. Burnunun dibine yeterince altın yığarsak fark edeceğinden bile kuşkuluyum.”</p>

    <p>Coiren hararetle başını iki yana salladı. “Moiraine hakkında, öncekinden daha fazla kanıt yok elimizde. Şu gizemli Yeşil olabilir. Kim olduğunu öğrenmeye gelince, katılıyorum, ama kalan konuları da dikkatle düşünmeliyiz. Böyle dikkatle planlanmış her şeyi riske atmam. Al’Thor’un bu Aes Sedai ile –her kimse– bağlantılı olduğunun ve zaman istemesinin yalnızca bir strateji olduğunun farkında olmalıyız. Neyse ki zamanımız var.” Galina gönülsüzce başını salladı; planları riske atmaktansa evlenip bir çiftliğe yerleşmeyi tercih ederdi.</p>

    <p>Nesune hafifçe içini çekme izni verdi kendine. Kurumlu tavırlara ek olarak, Coiren’in tek gerçek kusuru zaten açık olan şeyleri ifade etmeye bayılmasıydı. Kullandığı zaman, iyi bir beyni vardı. Ve gerçekten zamanları vardı. Ayağı o örnek kutularından birine dokundu. Olaylar nasıl çözümlenirse çözümlensin, al’Thor üzerine yazacağı tez hayatının zirvesi olacaktı.</p>
  </div>
</body>
</html>
