<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kaos Lordu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="51. Kaçırma">51<br />
    Kaçırma</h1>

    <p>Rand Sulin’in ceketini tutmasına yardım etti, çünkü aksini yapmak için ceketi kadının ellerinden koparması gerekecekti. Her zamanki gibi, kadın Rand’ın kollarının nerede durduğuna aldırmadan ceketi üzerine geçirdi. Sonuçta yatak odasının ortasında küçük bir dans gösterisi sergilemek zorunda kaldılar. Lews Therin, ancak işitilir bir sesle, delice bir sevinçle kıkırdıyordu. <em>Sammael, ah, evet, ama ilk önce Demandred. Hepsinden önce ondan kurtulacağım, sonra da Sammael’den. Ah, evet.</em> Adamın elleri olsa, neşeyle ovuşturuyor olurdu. Rand onu duymazdan geldi.</p>

    <p>“Saygılı ol,” diye mırıldandı Sulin alçak sesle. “Caemlyn’deki Aes Sedailere saygı göstermedin. Bak, sonucu ne oldu. Bilgeler... Bilgelerin bazı şeyler söylediğini duydum... Saygılı olmalısın. Lord Ejder,” diye ekledi sonradan aklına gelmiş gibi.</p>

    <p>Sonunda Rand ceketi üzerine geçirmeyi başardı. “Min daha gelmedi mi?”</p>

    <p>“Onu görüyor musun? Lord Ejder.” Sulin kırmızı ipeğin üzerinden hayali bir iplik aldı ve düğmelerini iliklemeye başladı. Rand için ellerini indirip kadının işine devam etmesine izin vermek daha kolaydı. “Min geldiği zaman gelmiş olacak. Sorilea’nın çadırlarda onunla işi bittiğinde bitmiş olacak.” Aniden başını kaldırıp keskin gözlerle baktı ona. “Ondan ne istiyorsun? Aes Sedailer buradayken poponun çimdiklenmesini istemiyorsundur.” Bu akşam gizli gülümsemeler yoktu. “Lord Ejder.”</p>

    <p>Kaş çatmamak çok zordu. Her şey o kadar iyi giderken, şimdi bu. Sorilea bugün Min’i önceki görüşmelerde istediğinden daha fazla istediğini biliyordu. Coiren ile Elaida’nın diğer iki elçisine görü uygulatma şansını kaçırmamak gerekirdi. Sorilea kızı geri göndermeye söz vermişti. Rand yine uzaklaştı, ama Sulin takip ederek düğmeler üzerinde çalışmaya devam etti. “Sulin, Sorilea’nın çadırına gitmeni istiyorum. Min’i bul ve buraya getir. Soru yok, Sulin. Git, yeter.”</p>

    <p>Kadın aynı anda hem gülümsemeyi, hem de diş gıcırdatmayı başardı. Olağanüstü bir manzaraydı. “Lord Ejder nasıl emrederse.” Rahat bir reveransla kırmızı beyaz eteğini açtı ve yüzünü iyice eğdi.</p>

    <p>“Daha ne kadar?” diye sordu Rand, kadın gitmek üzere dönerken. Neyden bahsettiğini söylemesine gerek yoktu; kadının duraksaması anladığını gösteriyordu.</p>

    <p>Sonunda sakinlikle, kararlılıkla, hiç homurdanmadan konuştu. “Utancım onlarınkine denk olana kadar.” Bir an, daha uzun saçlı, ama eski Sulin gibi doğrudan Rand’ın gözlerine baktı, ama maskesi aynı anilikle geri döndü. “Lord Ejder bana izin verirse, emrine itaat etmek için koşmam gerek.” Eteğini dizlerine kadar çekti ve odadan fırlayarak dediğini yaptı. Rand başını iki yana sallayarak son düğmeleri ilikledi.</p>

    <p>Aslında iyi hissediyordu. Min dışında, elbette. Sorilea söz vermişti. Min söz vermişti. Coiren’in, onunla birlikte Tar Valon’a dönmeye karar verip vermediği sorularını geçiştirdikten sonra, Min’i oturtacaktı ve... Ne yapacağından emin değildi. Ama Alanna bir gün daha yaklaşmıştı. Coiren’i kısa bir süre dinleyecek, sonra bir saat kılıç çalışacaktı.</p>

    <p><em>Demandred,</em> diye hırladı Lews Therin. <em>Ilyena’yı istiyordu!</em> Her zamanki gibi, Ilyena’yı düşününce ağlayarak, inleyerek uzaklara gitti. <em>Ilyena! Ah, Işık, Ilyena!</em></p>

    <p>Rand Ejder Asası’nı giriş odasına götürdü. Coiren’in kimi getireceğini merak ederek, ileri geri adımlamamak için kürsünün üzerindeki yüksek sandalyeye oturdu. Aes Sedailer yüzünden değil. Min yüzünden. Kız ona ihtiyacı olduğunu biliyordu. Bunu biliyordu.</p>

    <p>Sonunda kapılardan biri açıldı, ama içeri Min değil Chiad girdi. “Aes Sedailer geldi, <em>Car’a’carn.</em>” Unvanı katı katı, bir ıslaktopraklının şeflerin şefi olması konusunda hâlâ kararsızmış gibi söyledi. Aynı zamanda, onu bir Kız’ın oğlu olarak görmek konusunda da kararsızdı.</p>

    <p>Rand başını salladı, sandalyede doğruldu ve Ejder Asası’nı dizinin üzerinde dik tuttu. “İçeri gönder.” Bu konuda Min ile sertçe konuşacaktı. Bütün zamanını Bilgelere adaması!</p>

    <p>Coiren tombul, kendini önemli sayan bir kuğu gibi içeri süzüldü. Ardından Galina ile bir başka kuzgun saçlı, sert bakışlı, Aes Sedai yüzlü kadın girdi. Bugün hepsi gri tonlarına bürünmüştü. Tozu göstermediği için olduğunu tahmin etti Rand. Şaşkınlık içinde, bir kez daha hafif toz pelerinli hizmetkâr kadınların Aes Sedailerin arkasından içeri girdiklerini gördü. İki pirinç destekli sandığın ağırlığı altında zorlanıyorlardı. Sandıkların ikisi de küçük değildi. Genç kadınların bazıları ona baktı, ama çoğu, ya yüklerine odaklanarak ya da korku ile başlarını indirmişlerdi.</p>

    <p>Rand’ın dudağı neredeyse kıvrılacaktı, ama durdurdu. Gerçekten de onu satın alabileceklerini düşünüyorlardı.</p>

    <p>“<em>Yeşil</em> Aes Sedai’nin bugün burada olmaması yazık,” dedi Galina.</p>

    <p>Rand’ın gözleri hizmetkâr kadınlardan hızla ona döndü. Üç Aes Sedai hep birden, dikkatle ona bakıyorlardı. Alanna’yı nereden biliyor olabilirlerdi?</p>

    <p>Ama merak etmeye zaman yoktu; o anda derisi karıncalanmaya başladı.</p>

    <p>İçinde bir öfke kabardı, Lews Therin’in de. Rand <em>saidin</em>’i neredeyse Lews Therin’in dişlerinin arasından çekip aldı. Coiren, Galina ve üçüncüsü her kimse, ona bakarken kor beyaz öfke ve horgörü Boşluk’un sınırlarında kaynadı. Coiren’in yumuşak, yuvarlak çenesi kararlılıkla kaldırılmıştı; diğer ikisi hevesle, hiç de hoş olmayan bir şekilde gülümsediler. Merana ve onun grubu kadar aptaldılar.</p>

    <p>Rand ile Gerçek Kaynak arasına kayan kalkan kanal kapağı gibiydi; <em>saidin</em> akışı kesildi, geriye yalnızca lekenin pis tortusu kaldı. Bunun yanında, onu ayak bileklerinden kafasına kadar sararak katılaşan hava hiçbir şeydi. O kalkan Rand’ın gözlerinin yuvalarından fırlayacak gibi olmasına sebep oldu; bu imkânsızdı. Bir kez <em>saidin</em>’i kavradıktan sonra üç kadın ona kalkan koyamazdı. Bunu yapmak için güçleri Semirhage ya da Mesaana ya da... Kaynak’a uzandı, görünmez taş duvarı dövdü, dövdü. Lews Therin hayvan gibi hırlıyor, yumrukluyor, çılgınca pençeliyordu. İçlerinden biri <em>saidin</em>’e ulaşabilmeliydi; içlerinden biri yalnızca üç kadının koruduğu kalkanı kırabilmeliydi.</p>

    <p>Kalkan yerine kaydıktan hemen sonra hizmetkâr kadınlardan biri Galina’nın yanına geldi ve Rand yüzündeki kanın çekildiğini hissetti. Dört yaşı belirsiz yüzde dört çift göz ona dikildi.</p>

    <p>“İşin buna varması yazık oldu.” O sakin, yuvarlanırcasına akan sesle Coiren, bir adama değil büyük bir topluluğa hitap ediyor gibiydi. “Tar Valon’a kendi isteğinle gelmeni çok istedim, ama bizi oyalamaktan başka niyetin olmadığı açıktı. Herhalde Sanche denen kadın yalıtıldıktan sonra kaçan o zavallı aptallarla bağlantı kurdun. Onların sana herhangi bir şey sunabileceğine gerçekten inandın mı? Beyaz Kule’ye karşı?” Hayal kırıklığına uğramış gibi konuşuyordu.</p>

    <p>Rand gözlerinden başka yerini kıpırdatamıyordu; gözleri sandıklardan biri ile uğraşan hizmetkâr kadınlara kaydı. Sandık açık duruyordu ve içinden sığ bir tepsi çıkarıyorlardı. O yüzlerden bazıları genç görünüyordu, ama diğerleri... Hepsi Aes Sedai’ydi, bundan emindi, henüz yaşı belirsiz hatlara erişmiş olamayacak kadar genç beş kadın, ona bakacak, diğerleri yüzlerini gizlerken kuşkularını dindirecek beş kadın. On beş Aes Sedai. Bağ kuracak ve hiçbir erkeğin kıramayacağı bir kalkan örecek on üç, onu bağlayacak iki kadın. On üç... Lews Therin çığlıklar atarak kaçtı.</p>

    <p>Galina Ejder Asası’nı Rand’ın elinden çekip aldı ve ona bakarak başını iki yana salladı. “Artık kontrol bende, Coiren.” Rand’a bakmamıştı bile; sandalyenin bir parçasından farksızdı sanki. “İş buna gelirse kontrolü Kızıl Ajah’ın alacağı konusunda anlaşılmıştı.” Ejder Asası’nı griler içindeki diğer siyah saçlı kadına uzattı, “Bunu bir yere koy, Katerine. Amyrlin için ilginç bir andaç olabilir.”</p>

    <p>Kızıl Ajah. Rand’ın yüzünden ter akıyordu. Dışarıdaki Kızlar içeri girse, Bilgeler, Sulin, bir uyarı çığlığı atabilecek, sarayı ayaklandıracak herhangi biri. On üç Aes Sedai ve başlarında Kızıl Ajah. Ağzını açabilse ulumaya başlardı.</p>

    <p class="paragraf">Kapılar açıldığı zaman Bain şaşkınlık içinde başını kaldırıp baktı –Rand al’Thor Aes Sedaileri kabul edeli fazla olmamıştı– ve sandıkları çıkaran hizmetkâr kadınları görünce düşünmeden bakışlarını kaçırdı. Siyah saçlı Aes Sedailerden biri önüne dikildi ve Bain telaşla kapının yanında çöktüğü yerden doğruldu. Caemlyn’de diğer Kızların ona anlattığı, eskiden yalnızca şeflerin ve Bilgelerin bildiği şeylerden ne çıkaracağına hâlâ karar verememişti, ama bu kadının kara gözleri Aiellerin uzun zaman önce nasıl başarısız olduklarını çok iyi biliyor gibiydi. O gözler Bain’i öyle sıkı yakaladı ki, diğer gece saçlı Aes Sedai’nin Chiad’ın önünde durduğunun ancak farkındaydı. Kurumlu Aes Sedai sandıkları taşıyan diğer kadınların başını çekiyordu. Bain, Aes Sedailerin bu şekilde dikilmesinin, Aiellerin başarısızlıkları yüzünden onu öldürmeyi düşündükleri anlamına mı geldiğini merak etti. Kuşkusuz niyetleri bu olsa şimdiye dek çoktan öldürmeye başlarlardı –biliyorlardı kuşkusuz– ama bu kadının kara gözleri ölüm habercisi bir sertlik ile ışıldıyordu. Bain ölmekten korkmuyordu; yalnızca, ilk önce peçesini takmaya zaman bulacağını umuyordu.</p>

    <p>“Görünüşe göre genç al’Thor dilediği zaman Cairhien’e gelip gitmeye alışmış,” dedi Aes Sedai ona, taş gibi bir sesle. “Kabaca bizden kaçanlara alışık değiliz. Önümüzdeki günlerde saraya dönerse, biz de döneceğiz. Dönmezse... Sabrımız sonsuz değil.” O ve diğer kadın, sandıkları taşıyanların arkasından süzülerek uzaklaştı.</p>

    <p>Bain ve Chiad bakıştılar ve çabucak Rand al’Thor’un dairesine girdiler.</p>

    <p class="paragraf">“Ne demek gitti?” diye sordu Perrin. Loial’in kulakları ona doğru seğirdi, ama Ogier gözlerini Faile kadar kararlılıkla taş tahtasında tutuyordu. Faile’in kokusu... öyle bir kokular karmaşasıydı ki, Perrin hiçbir şey çıkartamıyordu; o karmaşa ellerini ısırmak istemesine sebep oluyordu.</p>

    <p>Nandera omuzlarını silkmekle yetindi. “Bazen yapar bunu.” Kollarını kavuşturmuş, duygusuz yüzü ile yeterince sakin görünüyordu, ama sinirlenmiş gibi kokuyordu, minik dikenler gibi bir koku. “Sırtını kollayan tek bir Kız olmadan çekip gidiyor, bazen yarım gün ortalarda görünmüyor. Bilmediğimizi sanıyor. Nereye gittiğini senin bilebileceğini sanmıştım.” Kadının sesinde bir şey, öğrenebilirse arkasından gideceğini anlatıyordu.</p>

    <p>“Hayır,” diye içini çekti Perrin. “En ufak fikrim yok.”</p>

    <p>“Oyuna dikkat et, Loial,” diye mırıldandı Faile. “Oraya taş koymak istemiyorsundur, herhalde.”</p>

    <p>Perrin yine içini çekti. Bugün Faile’in yanından bir an bile ayrılmamaya karar vermişti. Eninde sonunda onunla konuşacaktı Faile, dahası, karısının yanında olursa Berelain onu rahat bırakırdı kuşkusuz. Eh, en azından Berelain onu gerçekten rahat bırakmıştı, ama Faile onun yine ava gitmediğini fark eder etmez, Loial’i kütüphaneye kaçamadan yakalamıştı ve o zamandan bu yana bitmek tükenmek bilmez taş oyunları oynuyorlardı. Perrin Rand’ın olduğu yerde olmayı diledi.</p>

    <p class="paragraf">Rand sırtüstü yatakta uzanarak kalın bodrum kat kirişlerine baktı, ama onları görmedi. Yatak büyük değildi, ama iki tüy şiltesi, kaz tüyü yastıkları ve iyi cinsten keten örtüleri vardı. Sağlam bir sandalye, küçük bir masa vardı; sade, ama iyi yapılmışlardı. O sandıklardan birinde buraya nakledilmekten hâlâ kasları ağrıyordu. Güç kullanarak, başı dizlerinin arasında, rahatlıkla ikiye katlamışlardı onu; basit bağlar onu paketlemek için yeterli olmuştu.</p>

    <p>Metale sürtünen metal sesi üzerine başını çevirdi. Galina yatak, masa ve sandalyeyi çevreleyen demir kafesin kapağını açmak için büyük, demir bir anahtar kullanmıştı. Kırışık yüzlü, saçları aklaşmaya yüz tutmuş bir kadın kollarını kafesin içine uzatarak masanın üzerine örtü kaplı bir tepsi bıraktı, sonra sıçrarcasına geriledi.</p>

    <p>“Seni Kule’ye sağlıklı durumda teslim etmek istiyorum,” dedi Galina soğuk soğuk, kapağı yine kilitlerken. “Ye, yoksa yedirileceksin.”</p>

    <p>Rand gözlerini kirişlere çevirdi yine. Kafesin çevresindeki sandalyelerde altı Aes Sedai oturuyor, çevresindeki kalkanları sürdürüyorlardı. Kadınların hata yapması ihtimaline karşı Boşluk’u koruyordu Rand, ama kalkana saldırmıyordu. Onu kafese ilk attıklarında saldırmıştı; bazıları, fark edenler, gülmüştü. Şimdi <em>saidin</em>’in öfkesine, göz ucuyla görebileceği bir yerde, göremediği ateş ve buz fırtınasına doğru atılmaktansa çekinerek uzanıyordu. Uzandı ve onu Kaynak’tan kesen görünmez duvarı hissetti, kenarını bulmaya çalışırcasına duvar boyunca kaydı. Duvarın altı noktaya dönüştüğü bir yer buldu; onu durduruyorlardı, ama altı taneydiler, bir değil ve kesinlikle noktaydılar.</p>

    <p>Kaç zamandır buradaydı? Üzerine gri bir kasvet çökmüş, zamanı perdelemiş, onu uyuşukluğa sarmıştı. Acıkacak kadar uzun zamandır buradaydı, ama Boşluk duyguları uzaklaştırıyordu ve tepsiden yayılan sıcak yahni, ılık ekmek kokusu bile ilgisini çekmiyordu. Ayağa kalkmak çok fazla çaba gerektiriyor gibi geliyordu. Şimdiye dek kafesin çevresinde on iki Aes Sedai nöbetleşe beklemişti ve hiçbiri bodruma kapatılmadan önce gördüğü kadınlardan değildi. Evde kaç Aes Sedai vardı? Daha sonra önemli olabilirdi bu. Ev neredeydi? O sandığı ne kadar uzağa taşıdıklarına ilişkin en ufak fikri yoktu. Yolun çoğunu bir arabada sarsılarak aşmıştı. Moiraine’in tavsiyesini neden unutmuştu? Hiçbir Aes Sedai’ye güvenme, tek santim bile, kıl payı kadar bile. O kalkanı koruyacak kadar çok yönlendiren altı Aes Sedai, yönlendirebilen bir kadın tarafından dışarıdan hissedilebiliyor olmalıydı. Tek ihtiyacı Amys, Bair ya da bir başkasının sokaktan geçmesi ve merak etmesiydi. Coiren saraydan ayrıldıktan sonra kaybolduğunu görünce düşünmeye başlamış olmalıydılar. Dışarıda bir sokak varsa. Tek gereken...</p>

    <p>Hissetmesinler diye yavaşça yokladı kalkanı. Altı nokta. Bir şekilde, altı <em>yumuşak</em> nokta. Bunun bir anlamı olmalıydı. Lews Therin’in yine konuşmasını diliyordu, ama kafasının içindeki tek ses Boşluk boyunca kayan kendi düşünceleriydi. Altı nokta.</p>

    <p class="paragraf">Sorilea Aes Sedailerin kaldığı büyük, taş evin yanında uzanan alacakaranlığa bürünmüş sokakta seğirtirken, içerideki yönlendirmeyi zar zor sezebildi. Birazcık yönlendirebilmesi sayesinde sezebilmişti, ama görmezden gelmesinin sebebi bu değildi. Geldiklerinden beri gece gündüz yönlendiriyorlardı; artık Bilgelerin hiçbiri düşünmüyordu bunun üzerine. Soriela’nın şu anda düşünecek kesinlikle daha önemli meseleleri vardı. Ağaçkatillerinin sarayında, Kızlar Rand al’Thor üzerine kaşınmaya, bu sefer geri döndüğünde <em>Car’a’carn</em>’ın birkaç şeyi açıklayacağını homurdanmaya başlamışlardı. Sorilea, Güç’te zayıf ya da değil, o Kızların hepsinden fazla yaşamıştı, diğer Bilgelerden daha fazla ve huzursuzdu. Çoğu erkek gibi, Rand al’Thor da dilediği zaman, dilediği yere gidiyordu –bu konuda erkekler kediler gibiydi– ama bu sefer, o ortadan kaybolduğunda, Min de çadırlar ile saray arasında bir yerde kaybolmuştu. <em>Car’a’carn</em>’ı kaç tanesi çevreliyor olursa olsun, Sorilea tesadüflerden hoşlanmazdı. Aniden iliklerinde hissettiği bir ürperti ile şalına sarındı ve çadırlara doğru seğirtti.</p>
  </div>
</body>
</html>
