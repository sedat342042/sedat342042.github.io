<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kaos Lordu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="48. Hançere Yaslanmak">48<br />
    Hançere Yaslanmak</h1>

    <p>Nynaeve büyük, bakır küvetten başına sardığı beyaz havlu ile çıktı ve ağır ağır kurulandı. Tombul, gri saçlı hizmetkâr kadın onu giydirmeye çalıştı, ama Nynaeve kadının şaşkın bakışlarını ve itirazlarını görmezden gelerek gönderdi onu ve büyük özenle giyinerek, beyaz Merada dantelli açık yakası ile koyu yeşil elbiseyi yüksek boy aynasında uzun uzun inceledi. Lan’in –onu düşünmemek en iyisiydi– ağır altın yüzüğü kesesinde, çarpık <em>ter’angreal</em> yüzüğünün yanında duruyordu. Altın Büyük Yılan yüzüğü sağ elinin orta parmağında parlıyordu. Sağ elinde. Bunu da düşünmemek en iyisiydi.</p>

    <p>Yüksek tavana mavi gökyüzü ve beyaz bulutlar resmedilmişti ve mobilyalar huzursuz edici ölçüde büyük, yaldızlı aslan ayakları üzerinde dursa da, ince yatak direkleri, sandalye bacakları, dikey olan başka her şeyde onun zevkine göre çok fazla yiv, çok fazla yaldız olsa da yine de uzun süredir kaldığı en rahat odaydı. Hoş bir oda. Biraz serin. Yapmaya çalıştığı şey, kendini sakinleştirmekti.</p>

    <p>İşe yaramadı, elbette. <em>Saidar</em> örüldüğünü hissetti ve yatak odasından çıkar çıkmaz, Elayne’in gizlice dinlemeye karşı oturma odasına örüp bağladığı koruma büyüsünü gördü. Birgitte ve Aviendha gelmişti bile, ikisi de yıkanmış, giyinmişlerdi.</p>

    <p>Dört yatak odası tek bir oturma odasına açılıyordu ve onun tavanına da gökyüzü ve bulutlar resmedilmişti. Bu yerleşim düzeninin burada oldukça sıradan olduğunu iddia etmişti Birgitte. Dört yüksek, kemerli pencere beyaza boyalı ferforjeden bir balkona açılıyordu. Demir kafes öyle giriftti ki, görülmeden sarayın önündeki Mol Hara Meydanı’na bakabiliyorlardı. Pencerelerden hafif bir esinti giriyor, denizin tuz kokusunu getiriyordu ve şaşırtıcı ama, birazcık serindi. Öfke yoğunlaşmasını engelliyordu ve Nynaeve Tarasin Sarayı’na girdikten hemen sonra sıcağın etkisini hissetmeye başlamıştı.</p>

    <p>Thom ile Juilin’e, hizmetkârlar kısmında bir yerde oda vermişlerdi. Bu Elayne’i adamlardan daha fazla sinirlendirmiş gibiydi. Thom gülmüştü, ama diğer yandan, o gülebiliyordu.</p>

    <p>“Bu mükemmel çaydan biraz al, Nynaeve,” dedi Elayne, parlak mavi ipek eteğine beyaz bir peçete örterek. Oturma odasındaki başka her şey gibi, geniş sandalyenin ayakları da yaldızlı topuzlardandı ve sandalyenin yüksek sırtında, başının üzerinde daha fazlası vardı. Aviendha yanında, yerde oturmuş, açık yeşil seramiklere uyacak renkte, yüksek yakalı elbisesinin altında bacaklarını toplamıştı. Labirente benzeyen gümüş kolyesi elbiseye çok yakışmıştı. Nynaeve, Aiel kadını bir kez bile sandalyede otururken görmediğini düşündü. O iki handa insanlar ona gözlerini dikip bakmışlardı kesinlikle.</p>

    <p>“Nane ve çayüzümü,” diye ekledi Birgitte, Elayne’in önerisine, yanıt beklemeden narin, altın rengi bir porselen fincanı doldurarak. Elbette, Birgitte geniş gri pantolon ve kısa mavi ceket giymişti. Zaman zaman o da elbise giyiyordu, ama zevki nadiren Nynaeve’i memnun ediyordu. Üçü de giyinmiş, süslenmişti ve kimse onları istemiyordu.</p>

    <p>Gümüş sürahi ıslak ıslak parlıyordu ve çay serin, tazeleyiciydi. Nynaeve Elayne’in serin, kuru yüzüne hayran kaldı. Kendisi, esintiye rağmen şimdiden terlediğini hissediyordu. “Söylemeliyim ki,” diye mırıldandı, “farklı bir karşılama beklemiştim.”</p>

    <p>“Gerçekten mi?” diye sordu Elayne. “Vandene ile Adaleas’ın bize karşı tavırlarından sonra da mı?”</p>

    <p>Nynaeve içini çekti. “Pekâlâ, ummuştum, o zaman. Sonunda Aes Sedai oluyorum, gerçek Aes Sedai ve kimse buna inanmıyor gibi. Salidar’dan ayrılmanın bir fark yaratacağını ummuştum gerçekten.”</p>

    <p>Merilille Caendevin ile görüşmeleri iyi gitmemişti. Aslında, ona sunulmaları. Vandene’in tanıtımı baştan savma olmuştu ve sonra gönderilmişler, gerçek Aes Sedailer konuşurken uzaklaştırılmışlardı. Merilille yıkanmak istediklerinden emin olduğunu söylemişti, ama yine de kovulmaktı bu ve tek seçenekleri itaatkâr Kabuledilmişler gibi gitmek ya da surat asan çocuklar gibi reddetmekti. Sırf hatırlamak bile Nynaeve’in sakin olmak için gösterdiği tüm çabaları mahvediyordu; yüzünden ter akmaya başladı.</p>

    <p>Aslında en kötüsü gönderilmek değildi. Merilille ince, solgun, zarif bir Cairhienliydi. Parlak, siyah saçları ve iri, canlı gözleri vardı. Hiçbir şey onu şaşırtmamış, hiçbir şey şaşırtamazmış gibi görünen bir Gri. Yalnız, Nynaeve ile Elayne’in Aes Sedai olduğunu öğrendiği zaman o kara gözler irileşmişti, Egwene’in Amyrlin Makamı olduğunu öğrendiğinde daha da fazla. Birgitte’in Muhafız olması kadını hayretler içinde bırakmıştı, ama o zamana dek tepkilerini bir bakış ve dudakların hafifçe gerilmesi ile sınırlamayı başarmıştı. En kolay kurtulan Aviendha olmuştu; Merilille ona yalnızca, çömez olmaktan ne kadar zevk alacağını mırıldanmıştı. Sonra gönderilmişlerdi. Ve yolculuklarının <em>güçlüklerini</em> üstlerinden atmaya çalışarak birkaç gün geçirmelerini önermişti, ama bir emre daha çok benziyordu bu.</p>

    <p>Nynaeve kol yeninden mendilini çıkardı ve kare şeklindeki dantel parçası ile boş yere yüzünü yelpazeledi. “Ben hâlâ bir şey sakladıklarını düşünüyorum.”</p>

    <p>“Gerçekten, Nynaeve,” dedi Elayne, başını iki yana sallayarak. “Bize nasıl davrandıkları benim de hoşuma gitmiyor, ama fareden boğa çıkarmaya çalışıyorsun. Vandene ile Adeleas kaçak aramak istiyorlarsa, bırak arasınlar. Çanağı arama işini üstlenmelerini mi tercih ederdin?” Tüm yolculuk süresince, iki kadının tam da bunu yapmasından korkarak aradıkları <em>ter’angreal</em>’den hiç bahsetmemişlerdi.</p>

    <p>Kadınlar bunu yapsa da yapmasa da, Nynaeve bir şeyler sakladıklarını düşünüyordu. Elayne itiraf etmek istemiyordu yalnızca. Adeleas, Ebou Dar’a vardıktan sonra kaçak aramayı düşündükleri yorumunu Nynaeve’in duyduğunu fark etmemişti ve Nynaeve gerçekten kaçak bulmayı umduklarını mı sorduğunda, Vandene Kule’den kaçan genç kadınlar bulmak için gözlerini her zaman açık tuttukları yanıtını biraz fazla telaşla vermişti. Mantıklı gelmiyordu. Salidar’dan kaçan olmamıştı, ama bazen çömezler kaçardı –zor bir yaşamdı, özellikle de kendi adınıza düşünmeye başlayamadan önce itaat ederek seneler geçireceğinizi bilirken– ve zaman zaman şala ulaşacağından ümidini kesen bir Kabuledilmiş de kaçardı, ama pek azının Tar Valon adasından ayrılabildiğini, hemen hemen tamamının sürüklene sürüklene geri getirildiğini Nynaeve bile biliyordu. Devam edecek kadar güçlü değilseniz, Kabuledilmişlik sınavını ya da o ve Elayne’in atladıkları Aes Sedailik sınavını reddederseniz ya da veremezseniz, her an Kule’den çıkartılabilirdiniz, ama şalı takıyor olmadığınız sürece, ayrılmak asla sizin kararınız olmazdı.</p>

    <p>Bu yüzden, eğer kaçmayı başaranlar nadiren görülüyorsa, Vandene ile Adeleas neden Ebou Dar’da kaçak bulabileceklerini düşünüyorlardı ve sorduğu zaman neden çeneleri midye gibi kapanmıştı? Nynaeve en azından sonuncusunun yanıtını bildiğinden korkuyordu. Örgüsünü çekmemek için büyük çaba harcaması gerekiyordu. Bu konuda gittikçe daha başarılı olduğunu düşündü.</p>

    <p>“En azından Mat sonunda Aes Sedai olduğumuzu anladı,” diye hırladı. En azından artık onunla başa çıkabilirdi. Bir şey denemeye kalksın bakalım, çevresine akış sarabildiği herhangi bir şeyle vurulmak neymiş görürdü. “Anlaması iyi oldu.”</p>

    <p>“Bu yüzden mi vergi tahsildarı karşısında irkilen Cheltalı gibi kaçınıyordun ondan?” diye sordu Birgitte sırıtarak ve Nynaeve yüzünün kızardığını hissetti. Duygularını daha iyi sakladığını sanıyordu.</p>

    <p>“Bir erkek için bile çok sinir bozucu biri,” diye mırıldandı Aviendha. “Çok uzaklara yolculuk etmiş olmalısın, Birgitte. Sık sık hiç duymadığım yerlerden bahsediyorsun. Bir gün ıslaktopraklarda yolculuk etmek ve bütün o yabancı yerleri görmek isterim. Bu... Cheltalı nerede? Chelta?”</p>

    <p>Birgitte’in yüzündeki sırıtış silindi; her neresiyse, bin sene önce, bir önceki Çağ’da ölmüş olmalıydı. Birgitte ve sohbete eskide kalmış yerler, eskide kalmış şeyler sıkıştırması. Nynaeve orada olup kadının Egwene’e, Egwene’in zaten bildiği şeyleri itiraf etmesini izlemek isterdi. Aiellerle geçirdiği süre içinde Egwene etkileyici ölçüde ısrarcı olmuştu ve saçmalık saydığı şeylere tahammülü pek azdı. Birgitte döndüğünde terbiye olmuş görünüyordu.</p>

    <p>Buna rağmen Nynaeve Birgitte’i Aviendha’dan daha fazla seviyordu. Aiel kadının sert bakışları ve kana aç konuşmaları zaman zaman çok huzursuz ediyordu onu. Ve Birgitte ne kadar sinir bozucu olursa olsun, Nynaeve sırrını korumaya söz vermişti.</p>

    <p>“Mat... beni tehdit etti,” dedi çabuk çabuk. Aviendha’nın dikkatini dağıtmak için aklına gelen ilk, diğerlerinin bilmesini istediği son şeydi bu. Yanakları yine kızardı. Elayne gülümsedi, ama gülümsemesini çay fincanının arkasına saklama zarafetini gösterdi. “Öyle değil,” diye ekledi Nynaeve, Aviendha kaşlarını çatıp kemer bıçağını yoklayınca. Aiel kadın her şeye verilecek doğru tepkinin şiddetli bir tepki olduğunu düşünür gibiydi. “Yalnızca...” Aviendha ile Birgitte kulak kesilerek, ilgiyle baktılar ona. “O yalnızca dedi ki...” Nynaeve’in Birgitte’i kurtarması gibi, Elayne de onu kurtardı.</p>

    <p>“Cauthon Efendi’den bahsettiğimiz yeter bence,” dedi Elayne kararlılıkla. “O sırf Egwene’in başından almak istediğimiz için burada ve <em>ter’angreal</em> hakkında ne yapacağımızı daha sonra düşünebilirim.” Bir an dudaklarını birbirine bastırdı. Vandene ile Adeleas’ın Mat’e, bir izin bile almadan yönlendirmeye başlaması mutlu etmemişti onu, Mat’in o hana kaçması hiç. Yapabileceği hiçbir şey yoktu, elbette. Başlangıçta, zaten yapacağı işi yapmasını söyleyerek, söyleneni yapma alışkanlığı edinmesini sağlayabileceğini iddia etmişti. Eh, ona iyi şanslar. “Bu yolculukta, en az önemli kısım o,” dedi Elayne, daha büyük kararlılıkla.</p>

    <p>“Evet.” Nynaeve rahatladığını belli etmedi. “Evet, en önemli olan çanak.”</p>

    <p>“İlk önce benim keşfe çıkmamı öneriyorum,” dedi Birgitte. “Ebou Dar hatırladığımdan daha zorlu bir yere benziyor ve tarif ettiğiniz bölge daha da zorlu...” Aviendha’ya baktığı söylenemezdi, “...şehrin kalanından daha zorlu görünüyor,” diye bitirdi içini çekerek.</p>

    <p>“Yapılacak keşif varsa,” diye araya girdi Aviendha hevesle, “ben de katılmak isterim. <em>Cadin’sor</em>’um var.”</p>

    <p>“Keşfe çıkarken kalabalığa karışmak gerekir,” dedi Elayne nazikçe. “Sanırım <em>hepimiz</em> için Ebou Dar elbiseleri bulmalıyız; o zaman en baştan itibaren hep beraber ararız ve hiçbirimiz göze çarpmayız. Ama bunu en iyi yapacak Nynaeve olacak,” diye ekledi, Birgitte ile Aviendha’ya gülümseyerek. Şimdiye dek gördükleri Ebou Darlılar siyah saçlara sahiptiler ve çoğu hemen hemen siyah gözlüydü.</p>

    <p>Aviendha surat asarak nefes verdi ve Nynaeve, o açık yakaları düşünerek, onu yankılamak istedi. Dar, ama çok açık yakalardı. Birgitte sırıttı; kadında hiç utanma yoktu.</p>

    <p>Tartışma uzamadan, kısa, siyah saçlı, Mitsobar Evi üniforması giymiş bir kadın kapıyı çalmadan girdi. Elayne hizmetkârlar açısından doğru olduğunu söylese de, Nynaeve’e çok kaba bir davranış gibi geliyordu. Kadının elbisesi beyazdı, eteğinin sol yanı dizine kadar dikilmiş, yeşil iç etekliğini teşhir ediyordu. Dar korsesinin sol göğsüne yeşil bir Çapa ve Kılıç işlenmişti. Üniformanın dar yakası bile Nynaeve’in gördüğü en derin yakaydı. Tombul, orta yaşlarında bir kadın olan hizmetkâr duraksadı, sonra diz kırdı ve herkese hitaben konuştu. “Kraliçe Tylin, dilerlerse, üç Aes Sedai’yi görmek istiyor.”</p>

    <p>Nynaeve Elayne ve diğerleri ile şaşkın şaşkın bakıştı.</p>

    <p>“Burada yalnızca iki Aes Sedai var,” dedi Elayne bir an sonra. “Belki Merilille’e gitmen gerekiyordu?”</p>

    <p>“Bu daireye gönderildim... Aes Sedai.” Duraksama ancak fark edilecek kadar uzundu ve kadın unvanı bir soruya dönüştürmekten kıl payı farkla kaçınmıştı</p>

    <p>Elayne eteğini düzelterek doğruldu; o pürüzsüz yüzün öfke sakladığından hiçbir yabancı şüphelenmezdi, ama gözlerinin ve ağzının kenarlarında bir gerginlik izi vardı. “Gidelim mi o zaman? Nynaeve? Aviendha? Birgitte?”</p>

    <p>“Ben Aes Sedai değilim, Elayne,” dedi Aviendha ve hizmetkâr kadın telaşla araya girdi, “yalnızca Aes Sedailer dendi.”</p>

    <p>“Siz Kraliçe ile görüşürken, Aviendha ve ben şehirde bir bakınabiliriz,” dedi Birgitte, daha Elayne ağzını açmadan. Aviendha’nın yüzü aydınlandı.</p>

    <p>Elayne ikisine keskin bir bakış fırlattı, sonra içini çekti. “Eh, en azından dikkatli ol. Nynaeve, geliyor musun, yoksa sen de mi şehri görmek istiyorsun?” Sonuncusunu Birgitte’e bir bakış fırlatarak, kuru bir ses tonu ile söylemişti.</p>

    <p>“Ah, hayatta kaçırmam,” dedi Nynaeve ona. “Sonunda şey olduğunu düşünen biri ile görüşmek iyi olacak...” Hizmetkâr oradayken cümlesini tamamlayamazdı. “Kraliçe’yi bekletmemeliyiz.”</p>

    <p>“Ah, hayır,” dedi üniformalı kadın. “Kulaklarımın ederinden fazla olur.”</p>

    <p>Kadının kulaklarının ederi ne olursa olsun, saray koridorlarında yürümeleri epey zaman aldı. Dışarıdaki onca beyazı telafi etmek istemiş gibi, saray renklerle doluydu. Bir koridorda tavan yeşile, koridorlar beyaza boyanmıştı; bir başkasında duvarlar sarı, tavan açık pembeydi. Yer seramikleri kırmızı siyah beyaz ya da mavi sarı ya da başka renk kombinasyonlarında elmas şekillerinden oluşuyordu. Pek az duvar halısı vardı ve onlarda da normalde deniz manzaraları betimlenmişti, ama kemerli nişlerde bir sürü altın rengi Deniz Halkı porseleni sergileniyordu. Elayne ve Nynaeve’in gözlerine büyük, oyma kristaller, küçük heykeller, vazolar, çanaklar da çarptı.</p>

    <p>Elbette, her yerde hizmetkârlar koşturuyordu, erkeklerin üniformaları beyaz pantolon, geniş, pilili gömlekler üzerine uzun, yeşil yelekten oluşuyordu, ama fazla uzağa gidemeden Nynaeve onlara doğru yürüyen birini gördü, durdu ve Elayne’in kolunu yakaladı. Gelen Jaichim Carridin’di. Beyaz pelerinini savura savura yanlarından geçerken gözlerini uzun boylu, saçları grileşmeye yüz tutmuş adamdan ayırmadı. O zalim, derine gömülü gözler onlara dönmedi. Adamın yüzü terle kaplıydı, ama onları görmezden geldiği gibi, terlediği gerçeğini de görmezden geliyordu.</p>

    <p>“Burada ne işi var?” diye sordu Nynaeve. O adam Tanchico’da ve Işık bilir başka nerelerde katliam başlatmıştı.</p>

    <p>Hizmetkâr kadın şaşkın şaşkın baktı ona. “Neden, aylar önce Işığın Evlatları da elçi gönderdi. Kraliçe’ye... Aes Sedai?” Yine aynı duraksama.</p>

    <p>Elayne zarafetle başını sallamayı başardı, ama Nynaeve sesindeki sertliği silemedi. “O zaman onu bekletmemeliyiz.” Bu Tylin hakkında Merilille’in ağzından kaçırdığı bir şey, son derece resmi, titiz bir kadın olduğuydu. Ama o da onların Aes Sedai olduklarından kuşku etmeye başlarsa, Nynaeve tam da kanıtlayacak ruh hali içindeydi.</p>

    <p>Açık mavi tavanı, sarı duvarları olan, bir dizi üç kemerli pencerenin uzun, ferforje balkona açıldığı ve içeriye rahatlatıcı, tuz kokulu bir esinti getirdiği geniş bir odada bıraktı onları hizmetkâr kadın ve Nynaeve ile Elayne Kraliçe’nin önünde, bir Aes Sedai’nin bir hükümdara yapması gereken reveranslarla, hafifçe diz kırarak ve başlarını azıcık eğerek selam verdiler.</p>

    <p>Tylin son derece etkileyici bir kadındı. Nynaeve’den daha uzun değildi ve Elayne’in en iyi gününde bile boy ölçüşemeyeceği bir ihtişamla duruyordu. Selamlarına aynı şekilde yanıt vermeliydi, ama vermedi. Bunun yerine, iri kara gözleri azametli bir yoğunlukla inceledi onları.</p>

    <p>Nynaeve bakışlara becerebildiğince yanıt verdi. Şakakları kırlaşmış, siyah saçları dalga dalga omuzlarından aşağı dökülüyor, çizgisiz olmayan, ama düzgün hatları çerçeveliyordu. Şaşırtıcı şekilde, kadının yanağında iki yara izi vardı, inceydiler ve öyle eskiydiler ki hemen hemen kaybolmuşlardı. Elbette, onun belindeki altın örgü kemerden de kıvrık, kabzasına ve kınına mücevherler kakılmış bir hançer sarkıyordu. Nynaeve gösteriş için taşıdığından emindi. Tylin’in mavi ipek elbisesi kesinlikle bir düelloda giyilecek cinsten değildi. Ellerini indirse parmaklarını saklayacak kadar uzun, kar beyazı dantellerle süslüydü ve arkada bir adım kadar uzanan eteğinin önü dizlerin üstüne kadar çekilmiş, yeşil beyaz iç etekliği teşhir ediyordu. Aynı dantelle çevrilmiş korse öyle dardı ki, Nynaeve otururken mi daha fazla rahatsızlık verirdi, yoksa ayakta mı, emin olamıyordu. Kadının uzun boynuna örgü altından bir tasma kolye takılmıştı ve kolye daha fazla danteli destekliyor, kabza aşağı oval kesimli yakaya sarkan evlilik hançerini taşıyordu. Önceki derin yakalarla rahatlıkla boy ölçüşebilirdi o yaka.</p>

    <p>“Siz ikiniz Elayne ve Nynaeve olmalısınız.” Tylin bambuya benzeyecek şekilde oyulmuş, ama yaldızlı bir sandalyeye oturdu ve gözlerini onlardan ayırmadan dikkatle eteklerini düzeltti. Sesi derin, ezgili ve hükümrandı. “Bir üçüncüsü olduğunu anlıyorum. Aviendha mıydı?”</p>

    <p>Nynaeve Elayne ile bakıştı. Kadın oturmaya davet etmemişti onları, gözleri bir sandalyeye bile kaymamıştı. “O Aes Sedai değil,” diye başladı Elayne sakin sakin.</p>

    <p>O daha fazlasını söyleyemeden Tylin konuştu. “Ya siz? En fazla on sekiz kış görmüş olabilirsin, Elayne. Ve sen, bana kuyruğundan yakalanmış bir kedi gibi bakan Nynaeve, sen kaç kış görmüş olabilirsin? Yirmi iki mi? Belki yirmi üç? Karaciğerimden hançerleneyim! Bir kez Tar Valon’u ve Beyaz Kule’yi ziyaret ettim. O yüzüğü sağ eline takan, senin yaşında bir kadın çıktığından kuşkuluyum.”</p>

    <p>“Yirmi altı!” diye terslendi Nynaeve. Emond Meydanı’ndaki Kadın Kurulu’nun büyük kısmı Hikmet olamayacak kadar genç olduğunu düşünürken, her isim gününü teşhir etmek alışkanlık olmuştu. “Yirmi altı yaşındayım ve Sarı Ajah’tan bir Aes Sedai’yim.” Bunu söylerken heyecanlı bir gurur duydu. “Elayne on sekiz yaşında olabilir, ama o da Yeşil Ajah’tan bir Aes Sedai. Merilille ya da Vandene’in şaka olsun diye bu yüzükleri takmamıza izin verdiğini mi düşünüyorsunuz? Çok şey değişti, Tylin. Amyrlin Makamı olan Egwene al’Vere Elayne’den daha büyük değil.”</p>

    <p>“Öyle mi?” dedi Tylin ifadesiz bir sesle. “Bunu bilmiyordum. Tahta geçtiğimden beri bana ve benden önce de babama danışmanlık eden Aes Sedai aniden, açıklama yapmadan Kule’ye gitmek üzere buradan ayrıldıktan sonra ve ardından Kule’nin bölündüğü söylentilerinin doğru olduğunu öğrendikten sonra; Ejderyeminliler yerden biter gibi görünürken, Elaida’ya karşı çıkmak için bir Amyrlin seçildiğini ve benim haberim olmadan Altara’nın içinde, büyük kumandanlardan birinin emrinde bir ordu toplandığını öğrendikten sonra –bütün bunlardan sonra– sürprizlere bayılmamı bekleyemezsiniz.”</p>

    <p>Nynaeve yüzünün hissettiği kadar hastalıklı görünmediğini umdu. Neden zaman zaman dilini tutmayı öğrenemiyordu ki? Aniden artık Gerçek Kaynak’ı sezemediğini fark etti; öfke ve utanç birbirlerine pek uymuyordu. Muhtemelen böylesi daha iyiydi. Yönlendirebilse, kendini daha da büyük bir aptal yerine koyabilirdi</p>

    <p>Elayne duraksamadan, işleri düzeltmek üzere konuştu. “Bunu daha önce duyduğunuzu biliyorum,” dedi Tylin’e, “ama Merilille ile diğerlerinin özürlerine kendiminkileri eklememe izin verin. Sınırlarınız dahilinde, sizden izinsiz bir ordu toplamak makul bir davranış değildi. Mazeret olarak sunabileceğim tek şey, olayların çok hızlı ilerlediği ve Salidar’daki bizlerin de olayların akışına kapıldığı, ama bu bahane değil. Yemin ederim, Altara’ya zarar vermek aklımıza bile gelmedi ve Rüzgârlar Tahtı’na hakaret etmek istemedik. Biz konuşurken, Gareth Bryne orduyu kuzeye, Altara sınırının dışına çıkartıyor.”</p>

    <p>Tylin gözünü kırpmadan baktı ona. “Sizinkilerden özür ya da bahane duymadım. Ama Altara’nın her hükümdarı, daha büyük güçlerin hakaretlerini tuzsuz yutmayı öğrenmelidir.” Derin bir nefes aldı ve dantellerini savurarak işaret etti. “Oturun, oturun. İkiniz de oturun. Sırtınızı bıçağınıza yaslayın ve bırakın diliniz serbest kalsın.” Ani gülümsemesi bir sırıtmaya çok yakındı. “Andor’da nasıl diyorsunuz bilmiyorum. Rahat olun, aklınızdan geçeni, dilediğiniz gibi söyleyin.”</p>

    <p>Nynaeve, Elayne’in mavi gözlerinin şaşkınlıkla irileşmesine memnun oldu, çünkü kendisi inlemişti. Merilille’in cilalı mermerden oyma tören istediğini söylediği kadın mıydı bu? Nynaeve oturma fırsatı bulduğuna memnun oldu. Salidar’daki onca gizli akımı düşünerek, Tylin’in şey yapmaya çalışıp çalışmadığını merak etti... ne yapmaya çalışacak? Yakın dostu olmayan herkesin onu kullanmaya çalışmasını bekliyordu artık. Elayne sandalyenin önüne, gergin gergin ilişti.</p>

    <p>“Söylediğimde içtendim,” diye ısrar etti Tylin. “Ne derseniz deyin, hakaret işitmeyeceğim.” Ama kadının parmaklarının belindeki mücevherli kabzaya vurmasına bakılırsa, sessizlik bile hakaret kabul edilebilirdi.</p>

    <p>“Nereden başlayacağımı bilemiyorum,” dedi Nynaeve dikkatle. Elayne’in ona başını sallamamış olmasını diliyordu; kralları ve kraliçeleri idare etmeyi Elayne’in biliyor olması gerekiyordu. Neden bir şeyler söylemiyordu?</p>

    <p>“Nedenle başlayalım,” dedi Kraliçe sabırla. “Neden Ebou Dar’a Salidar’dan dört Aes Sedai daha geldi? Elaida’nın elçilerini gölgede bırakmak için olamaz –Teslyn elçi bile demiyor kendine ve yalnızca o ve Joline var... Bilmiyor muydunuz?” Kahkaha atarak arkasına yaslandı ve bir elini dudaklarına bastırdı. “Beyazpelerinleri biliyor musunuz? Evet mi?” Serbest eliyle bir kesme hareketi yaptı ve neşesi dalga dalga dinmeye başladı. “Bu Beyazpelerinler için! Ama bana gelen herkesle görüşmeliyim ve Lord Engizisyoncu Carridin de bunlardan biri.”</p>

    <p>“Ama neden?” diye sordu Nynaeve. “Beyazpelerinlerden hoşlanmadığınıza memnun oldum, ama bu durumda, neden Carridin’in söylediği tek kelimeyi bile dinleyesiniz? Adam kasabın teki.” Bir hata daha yaptığını fark etti. Elayne’in aniden, derin rafına yüksek dalgalar oyulmuş geniş, mermer şömineyi incelemeye başlaması, Tylin’in neşesinin son kırıntıları da mum gibi sönmeden önce anlattı bunu.</p>

    <p>“Sözüme uydun,” dedi Kraliçe sessizce. “Dilinizi serbest bırakın dedim ve...” O kara gözler yer seramiklerine gitti ve kadın kendini toparlamaya çalışır gibi göründü.</p>

    <p>Nynaeve, neyi yanlış yaptığını ya da daha iyisi, durumu nasıl düzelteceğini anlamayı umarak Elayne’e baktı, ama Elayne yalnızca yan yan baktı ona ve başını belli belirsiz iki yana salladıktan sonra dönüp mermer dalgaları incelemeye başladı. Yoksa o da mı Tylin’e bakmaktan kaçınmalıydı? Ama yere bakan kadın dikkatini çekiyordu. Tylin bir eliyle kıvrık hançerinin kabzasını okşuyor, diğeriyle göğüslerinin arasındaki daha küçük kabzayı elliyordu.</p>

    <p>Evlilik hançeri Tylin hakkında çok şey anlatıyordu; Vandene ile Adeleas Ebou Dar’la ilgili bazı şeyleri açıklamakta epey hevesli davranmışlardı, özellikle de şehri bir düzine zırhlı koruma olmadan gezmeye kalkanlar için güvensiz gösterecek türden şeyleri. Beyaz kın, Kraliçe’nin dul olduğunu ve bir daha evlenmeyi düşünmediğini anlatıyordu. Altın kaplama kabzaya kakılmış dört inci ve bir ateş damlası, dört oğul ve bir kız doğurduğunu belli ediyordu; ateş damlasının beyaz mineden, üç incinin kırmızı mineden yuvalara oturtulmuş olması, çocuklarından yalnızca bir oğlunun hayatta kaldığını söylüyordu. Öldüklerinde hepsi on altı yaşındaydı ve düellolarda hayatlarını yitirmişlerdi, yoksa yuvalar siyah olurdu. Her an böyle bir hatırlatıcı taşımak neye benziyordu acaba? Vandene’e göre, kakılan taşlar inci de olsa, ateş damlası ya da renkli cam da, kadınlar kırmızı ya da beyaz yuvayı bir gurur kaynağı olarak görüyorlardı. Vandene pek çok kadının, on altı yaşını geçtiği halde düello yapmayı reddeden çocuklarının taşlarını kabzalarından çıkardıklarını ve onları tanımayı reddettiklerini söylemişti.</p>

    <p>Sonunda Tylin başını kaldırdı. Yüzü hoştu ve eli kemerindeki hançeri bıraktı, ama dalgın dalgın evlilik bıçağına ellemeye devam etti. “Rüzgârlar Tahtı’na benden sonra oğlumun çıkmasını istiyorum,” dedi ılımlı bir tavırla. “Beslan senin yaşında, Elayne. Bu Andor’da doğal olurdu –ama orada olsa Beslan’ın kadın olması gerekirdi...” kadın gerçek bir eğlenti ile sırıttı, “ya da Murandy dışında herhangi bir ülkede. Orada durum Altara’dakine çok benziyor. Artur Şahinkanadı’ndan sonra geçen bin sene içinde, yalnızca bir Ev beş nesil boyunca tahtı elinde tuttu ve Anarina’nın düşüşü öyle hızlı oldu ki, bugüne dek Todande Evi onları isteyen herkesin kucak köpeği oldu. Şimdiye dek hiçbir ev art arda iki hükümdardan fazlasını çıkaramadı.</p>

    <p>“Babam tahta geçtiğinde, şehir Mitsobarlardan çok diğer Evlerin elindeydi. Babam koruma almadan bu sarayın dışına adımını atacak olsa, taş dolu bir çuvala tıkılır, ırmağa atılırdı. O öldüğünde, şimdi sahip olduğum şeyi verdi bana. Diğer hükümdarlarınki ile karşılaştırıldığında küçük. Sağlam bir ata binmiş bir adam, bir günlük yolculuk sonunda hükümranlık alanımın sınırına ulaşabilir. Ama boş durmadım. Yenidendoğan Ejder’in haberi geldiğinde, Beslan’a benim elimde tuttuğum arazinin iki katını ve ayrıca müttefikler verebileceğimden emin oldum. Tear Taşı ve <em>Callandor</em> her şeyi değiştirdi. Şimdi, Illian Altara’yı tamamen işgal etmek yerine yüz elli kilometrelik bir bölümünü aldığı zaman Pedron Niall’a teşekkür ediyorum. Jaichim Carridin’i dinliyorum ve Beyazpelerin Savaşı’nda kaç Altaralı ölmüş olursa olsun, adamın gözüne tükürmüyorum. Carridin’i, Teslyn’i, Merilille’i dinliyorum ve Beslan’ın avlanırken kazaya kurban gittiği gün banyomda boğulmuş bulunmak yerine, ona miras bırakacak bir şeylerin kalması için dua ediyorum.”</p>

    <p>Tylin derin bir nefes aldı. Hoş ifade geri döndü, ama sesinde kesin bir tını vardı. “Şimdi. Sizin için balık pazarında bağrımı açtım. Benim soruma yanıt verin. Neden dört Aes Sedai daha ağırlama şerefine nail oldum?”</p>

    <p>“Buraya bir <em>ter’angreal</em> bulmaya geldik,” dedi Elayne ve Nynaeve şaşkınlık içinde bakarken, <em>Tel’aran’rhiod</em>’dan çanağın bulunduğu odadaki toza kadar her şeyi anlattı.</p>

    <p>“Hava durumunu iyileştirmek mucizevi bir nimet olurdu,” dedi Tylin yavaşça, “ama tarif ettiğin mahalle ırmağın karşısındaki Rahad gibi geliyor kulağa. Orada Şehir Bekçileri bile ayakuçlarına basarak yürür. Beni affet –Aes Sedai olduğunu anlıyorum– ama Rahad’da, farkına varmadan sırtında bir hançerle bulabilirsin kendini. Giysilerin güzelse, daha az kan aksın diye ince bir hançer kullanırlar. Belki de bu aramayı Vandene ve Adeleas’a bırakmalısınız. Bu tür yerlere gitmek için, sizden daha deneyimli görünüyorlar.”</p>

    <p>“Size çanaktan bahsettiler mi?” dedi Nynaeve kaşlarını çatarak, ama Kraliçe başını iki yana salladı.</p>

    <p>“Yalnızca bir şey aramak için geldiklerini söylediler. Aes Sedailer kesinlikle gerektiğinden bir kelime fazlasını söylemez.” Aniden sırıttı yine; neredeyse neşeli görünüyordu, ama yanaklarındaki yara izlerinin ince kırışıklar gibi görünmesine sebep oluyordu. “En azından, siz ikiniz gelene kadar öyleydi. Umarım seneler sizi çok fazla değiştirmez. Sık sık Cavandra’nın Kule’ye dönmemiş olmasını diliyorum; onunla bu şekilde konuşabiliyordum.” Ayağa kalktı ve onlara yerlerinde kalmalarını işaret etti. Oda boyunca kayarak, fildişi bir çekiçle gümüş bir gongu çaldı; öyle küçük bir silindir için oldukça yüksek bir çınlama getirdi. “Serin nane çayı isteyeceğim, sonra konuşuruz. Bana nasıl yardımcı olabileceğimi söylersiniz –Rahad’a asker gönderirsem, Şarap İsyanları en başından başlar. Belki limanın ne rıhtıma yanaşan, ne de ticaret yapan Deniz Halkı gemileri ile neden dolu olduğunu da açıklarsınız...”</p>

    <p>Çay içerek ve konuşarak hoşça vakit geçirdiler. Daha çok Rahad’ın tehlikeleri, Tylin’in ne yapamayacağı hakkında konuştular. Beslan çağrıldı. Yumuşak başlı bir gençti, saygıyla eğildi ve güzel, kara gözleri annesi gidebileceğini söylediğinde belki biraz rahatladı. Onların Aes Sedai olduğunu kesinlikle tahmin etmemişti. Ama sonunda ikisi, parlak renklere boyanmış koridorlardan geçerek dairelerine döndüler.</p>

    <p>“Demek arama işini de kendi üstlerine almayı düşünüyorlar,” diye mırıldandı Nynaeve, üniformalı hizmetkârların işitebilecek kadar yakında olmadıklarından emin olmak için çevresine bakınarak. Tylin, kısa sürede çok şey öğrenmişti onlar hakkında. Ve nasıl sırıtırsa sırıtsın, Salidar Aes Sedaileri karşısında altüst olduğu açıktı. “Elayne, ona her şeyi anlatmak akıllıca mıydı sence? Oğlanın tahtı ele geçirmesinin en iyi yolunun, bizim çanağı bulmamıza izin vermek, sonra Teslyn’e söylemek olduğuna karar verebilir.” Teslyn’i biraz hatırlıyordu; bir Kızıl’dı ve nahoş bir kadındı.</p>

    <p>“Andor’da yolculuk eden ve ne yaptıklarını ona anlatmayan Aes Sedailer hakkında annemin nasıl hissettiğini biliyorum. Ben olsam ne hissedeceğimi biliyorum. Dahası, sonunda o deyiş hakkında bana öğretilenleri hatırladım –hançerine yaslan ve dinlen. Bunu sana söyleyen birine hakaret etmenin tek yolu, yalan söylemektir.” Elayne’in çenesi hafifçe kalktı. “Vandene ile Adeleas’a gelince, onlar yalnızca kontrolü ele aldıklarını sanıyor. Bu Rahad tehlikeli olabilir, ama Tanchico’dan daha kötü olacağını düşünemiyorum ve endişelenmemiz gereken bir Kara Ajah yok. İddiaya girerim on gün içinde çanağı buluruz, Mat’in <em>ter’angreal</em>’inin yapmaması gereken neyi yaptığını anlarım, Egwene’e katılmak üzere yola çıkmış oluruz, Mat de Vanin Efendi kadar hevesle yumruğunu alnına götürüyor olur ve Vandene ile Adeleas burada Merilille <em>ve</em> Teslyn ile oturmuş, neler olduğunu anlamaya çalışıyor olur.”</p>

    <p>Nynaeve’in elinde değildi; bir kahkaha attı. Altın rengi porselenden büyük bir vazoyu kıpırdatmakta olan leylek gibi bir hizmetkâr adam ona baktı ve Nynaeve ona dilini çıkardı. Adam neredeyse vazoyu düşürecekti. “Mat dışındakiler üzerine iddiaya girmiyorum. On gün.”</p>
  </div>
</body>
</html>
