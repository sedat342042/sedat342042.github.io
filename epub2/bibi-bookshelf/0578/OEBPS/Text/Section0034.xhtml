<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kaos Lordu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="25. Şimşek ve Yağmur Gibi">25<br />
    Şimşek ve Yağmur Gibi</h1>

    <p>Bir sebepten, şafak öncesi griliğinde Cowinde onu uyandırmaya geldiğinde, düşlerine rağmen tazelenmiş hissediyordu Egwene. Tazelenmiş ve şehirde neler öğrenebileceğine bakmaya hazır. Uzun bir esneme ve gerinmeden sonra kalktı, mırıldanarak yıkandı ve telaşla giyindi, saçlarını doğru düzgün fırçalamak için bile zor oyalandı. Kahvaltı zamanını beklemeden yola çıkacaktı, ama Sorilea onu gördü ve onun görmesi bu fikre son verdi. Ki böylesinin daha iyi olduğu ortaya çıktı.</p>

    <p>“Çadırdan o kadar erken çıkmamalıydın,” dedi Amys ona, Rodera’dan bir çanak lapa ve kurutulmuş meyve alarak. Amys’in çadırının çevresine iki düzineye yakın Bilge toplanmıştı ve Rodera, Cowinde ve Doilan adlı beyaz cüppeli bir adam hepsine hizmet edebilmek için koşturuyordu. “Rhuarc’ın kardeşlerin hakkında söyleyecek çok şeyi vardı. Belki sen daha fazlasını ekleyebilirsin.”</p>

    <p>Aylar boyunca rol yaptıktan sonra, Kule’nin heyetinden bahsettiğini bilmek için düşünmesi gerekmiyordu Egwene’in. “Ne anlatabilirsem anlatırım. Rhuarc ne dedi?”</p>

    <p>Her şeyden önce altı Aes Sedai vardı ve bir değil iki tanesi Kızıl’dı –Egwene Elaida’nın Kızıl Aes Sedai gönderecek kadar kibirli ya da belki aptal olduğuna inanamıyordu– ama en azından başlarında bir Gri vardı. Çoğu bir tekerleğin çubukları gibi uzanmakta olan, bazıları aralarda kalan boşluklarda ayakta ya da dizleri üzerinde durmakta olan Bilgeler, isimlerin üzerinden geçilir geçilmez bakışlarını Egwene’e çevirdiler.</p>

    <p>“Korkarım yalnızca iki tanesini tanıyorum,” dedi Egwene dikkatle. “Pek çok Aes Sedai vardır ve ben çoğu ile tanışacak kadar uzun süredir Aes Sedai değilim.” Başlar sallandı; bunu kabul ettiler. “Nesune Bihara adil fikirlidir –bir sonuca varmadan önce bütün tarafları dinler– ama söylediklerinizdeki en ufak hatayı bile bulabilir. Her şeyi görür, her şeyi hatırlar; bir sayfaya bir kez bakıp, kelimesi kelimesine tekrarlayabilir. Bir sene önce işittiği bir sohbet için de yapabilir aynısını. Ama bazen kendi kendine konuşur, kafasından geçen her şeyi fark etmeden söyler.”</p>

    <p>“Rhuarc onun Kraliyet Kütüphanesi ile ilgilendiğini söyledi.” Bair Egwene’i izleyerek lapasını karıştırdı. “Kadının mühürler hakkında bir şeyler mırıldandığını duyduğunu söyledi.” Diğer kadınlardan bir mırıltı geçti, ama Sorilea yüksek sesle boğazını temizleyince kesildi.</p>

    <p>Egwene lapasını kaşıklayarak düşündü –içinde kuru erik dilimleri ve bir tür tatlı böğürtlen vardı. Elaida Siuan’ı idam ettirmeden önce sorgulamışsa, o zaman mühürlerin üçünün kırıldığını biliyordu. Rand iki tanesini saklamıştı –Egwene nereye sakladığını bilmeyi diliyordu; Rand son zamanlarda kimseye güvenmiyor gibiydi–; Nynaeve ile Elayne de Tanchico’da bir tane bulmuş, Salidar’a götürmüşlerdi, ama Elaida’nın bunları bilmesinin yolu yoktu. Elbette, Salidar’da casusları yoksa. Hayır. Bu başka zaman yapılması gereken bir spekülasyondu, şimdi faydasızdı. Elaida çılgınca kalanları arıyor olmalıydı. Nesune’yi Beyaz Kule’ninkinden sonra dünyanın en büyük ikinci kütüphanesine göndermek mantıklıydı ve kuru erikleri yutarken Bilgelere böyle söyledi.</p>

    <p>“Dün gece ben de aynısını söyledim,” diye hırladı Sorilea. “Aeron, Colinda, Edarra, siz üçünüz kütüphaneye gidin. Bulunacak ne varsa, üç Bilge bir Aes Sedai’den önce bulabilir.” Üç surat asıldı; Kraliyet Kütüphanesi dev gibiydi. Yine de, Sorilea Sorilea’ydı ve ismi sayılan kadınlar içlerini çekseler, mırıldansalar da, lapa çanaklarını bıraktılar ve hemen gittiler. “İki tanesini tanıdığını söyledin,” diye devam etti Sorilea, daha kadınlar çadırdan çıkmadan. “Nesune Bihara ve kim?”</p>

    <p>“Sarene Nemdahl,” dedi Egwene. “Anlamalısınız, ikisini de çok iyi tanımıyorum. Sarene çoğu Beyaz gibidir –her şeyi mantığa vurur ve bazen biri yürekten davrandığı zaman şaşırmış görünür– ama çabuk öfkelenir. Çoğu zaman sıkı kontrol altında tutar, ama yanlış zamanda, adımını yanlış atarsan... sen gözünü açıp kapayamadan burnunu kopartabilir. Ama söyleyeceklerini dinler ve öfkeden gözü kararmış bile olsa, yanılmışsa bunu kabullenir. Eh, en azından kontrolünü yeniden kazandıktan sonra.”</p>

    <p>Ağzına bir kaşık dolusu böğürtlen ve lapa atarken, belli etmeden Bilgeleri incelemeye çalıştı; hiçbiri tereddüdünü fark etmiş görünmüyordu. Neredeyse, gözünüzü açıp kapayana dek Sarene’in sizi yer silmeye göndereceğini söyleyecekti. İki kadını çömezken aldığı derslerden tanıyordu. Kuş gibi gözleri olan ince bir Kandorlu olan Nesune, sırtı dönükken bile dikkatinizin dağıldığını anlayabilirdi; Egwene’in katıldığı pek çok sınıfa ders vermişti. Egwene Sarene’den yalnızca, gerçekliğin doğası üzerine iki ders almıştı, ama her erkeği döndürüp baktıracak bir yüze sahipken, büyük ciddilik içinde güzelliğin ve çirkinliğin yanılsama olduğunu söyleyen bir kadını unutmak kolay değildi.</p>

    <p>“Umarım daha fazlasını hatırlayabilirsin,” dedi Bair, dirseğine dayanıp ona doğru eğilerek. “Tek bilgi kaynağımız sen gibisin.”</p>

    <p>Egwene’in bu cümleyi çözmesi biraz zamanını aldı. Evet, elbette. Bair ve Amys dün gece Aes Sedailerin düşlerine bakmaya çalışmış olmalıydı ve Aes Sedailer düşlerini korurdu. Kule’den ayrılmadan önce öğrenmediğine üzüldüğü bir beceriydi. “Yapabilirsem. Saraydaki odaları nerede?” Geldiği zaman Rand’ın yanına gidecekse, yolunu bulmaya çalışırken Aes Sedailerin dairelerine rastlamaması iyi olacaktı. Özellikle de Nesune’ninkine. Sarene belli bir çömezi hatırlamayabilirdi, ama Nesune kesinlikle hatırlardı. Tanımadıklarından biri de hatırlayabilirdi; Kule’deyken Egwene al’Vere epey konuşulmuştu.</p>

    <p>“Berelain’in, tek bir gecelik gölge teklifini bile reddettiler.” Amys kaşlarını çattı. Aieller arasında, konukseverlik önerileri her zaman kabul edilirdi; kan düşmanları arasında bile olsa, reddetmek utanç vericiydi.</p>

    <p>“Ağaçkatilleri arasında asil biri olan, Arilyn adlı bir kadının yanında kalıyorlar. Rhuarc, Coiren Saeldain’in bu Arilyn’i dünden önce de tanıdığını düşünüyor.”</p>

    <p>“Coiren’in casuslarından biri,” dedi Egwene kendinden emin bir tavırla. “Ya da Gri Ajah’ın casuslarından biri.”</p>

    <p>Pek çok Aiel öfkeyle kendi kendine homurdandı; Sorilea tiksintiyle, yüksek sesle hıhladı ve Amys kızgınlıkla derin derin içini çekti. Diğerlerinin görüşü farklıydı. Düz saçları epey kırlaşmış, yeşil gözlü, şahin gibi bir kadın olan Corelna kuşkuyla başını iki yana salladı; keskin burunlu, ince, kızıl saçlı bir kadın olan Tialin açık inanmazlıkla Egwene’e baktı.</p>

    <p>Casusluk <em>ji’e’toh</em>’a aykırıydı, ama düşgezginlerinin her istediklerinde insanların düşlerine bakmaları bu kurala nasıl uyuyordu, anlayamıyordu Egwene. Aes Sedailerin <em>ji’e’toh</em>’a göre yaşamadıklarını söylemenin bir faydası yoktu. Bunu biliyorlardı zaten; Aes Sedai de olsalar başka biri de, inanmayı ya da anlamayı güç buluyorlardı.</p>

    <p>Ne düşünürlerse düşünsünler, haklı olduğuna dair her şeyin üzerine iddiaya girebilirdi Egwene. Cairhien’in son kralı olan Galldrian, suikasta kurban gitmeden önce bir Aes Sedai danışman bulunduruyordu. Niande Moowryn Galldrian’ın ölümünden sonra ortadan kaybolmadan önce neredeyse görünmezdi, ama Egwene kadının zaman zaman Leydi Arilyn’in kır evlerini ziyaret ettiğini öğrenmişti. Niande bir Gri’ydi.</p>

    <p>“Anlaşıldığı kadarıyla o çatının altına yüz koruma yerleştirmişler,” dedi Bair bir süre sonra. Sesi ılımlılık kazandı. “Şehrin hâlâ karışık olduğunu söylüyorlar, ama bence Aiellerden korkuyorlar.” Bir dizi yüzde, rahatsız edici ölçüde ilgi dolu ifadeler belirdi.</p>

    <p>“Yüz koruma!” dedi Egwene. “Yüz adam mı getirmişler?”</p>

    <p>Amys başını iki yana salladı. “Beş yüzden fazla. Timolan’ın izcileri çoğunu şehirden yarım gün kuzeyde kamp kurmuş olarak buldu. Rhuarc bundan bahsetti ve Coiren Saeldain adamların şeref kıtası olduğunu söyledi, ama bizi <em>korkutmamak</em> için çoğunu şehrin dışında bırakmışlar.”</p>

    <p>“Tar Valon’a kadar <em>Car’a’carn</em>’a eşlik edeceklerini düşünüyorlar.” Sorilea’nın sesi taş kırabilirdi ve yüz ifadesinin yanında sesi yumuşak kalıyordu. Egwene Elaida’nın Rand’a yazdığı mektubun içeriğini saklamamıştı. Bilgeler her işittiklerinde daha az hoşlanıyordu ondan.</p>

    <p>“Rand bu öneriyi kabul edecek kadar aptal değildir,” dedi Egwene, ama aklı bunda değildi. Beş yüz adam şeref kıtası olabilirdi. Elaida Yenidendoğan Ejder’in böyle bir şey bekleyeceğini, hatta memnun olacağını düşünmüş olabilirdi. Aklına bir dizi öneri geldi, ama dikkatli olmalıydı. Yanlış sözcük Amys ve Bair’in –daha da kötüsü Sorilea’nın; Sorilea’nın emirlerinden kaçınmak dikenli çalılardan çıkmaya çalışmak gibiydi– itaat edemeyeceği emirler vermesine sebep olabilirdi. O emirler, yalnızca kendisinin yapabileceği ya da en azından yapacağı şeyleri yasaklayabilirdi. “Herhalde şefler şehrin dışındaki askerlerden gözlerini ayırmıyordur?” Yarım gün kuzeyde –Aiel olmadıkları için, kendilerine göre bir tam gün uzakta olmalıydılar– iken tehlikeli olamayacak kadar uzaktalar demekti, ama birazcık ihtiyatın zararı olmazdı. Amys başını salladı; Sorilea Egwene’e, öğlen güneş gökyüzünde mi diye sormuş gibi baktı. Egwene boğazını temizledi. “Evet.” Şefler öyle bir hata yapmazdı. “Şey. Önerilerim şunlar. Aes Sedailer saraya gidecek olursa, sizlerden yönlendirebilen bazıları arkalarından gidebilir ve geriye bir tür tuzak bırakmadıklarından emin olabilir.” Başlarını salladılar. Buradaki kadınların üçte biri <em>saidar</em> kullanabiliyordu, bazıları Sorilea’dan fazla güçlü sayılmazdı, diğerleri Egwene’in karşılaştığı çoğu Aes Sedai’den güçlü olan Amys’e denkti; toplamda, Bilgeler Aes Sedailere denk sayılırdı. Becerileri Aes Sedailerinkinden farklıydı –bazı yerlerde daha az, bazılarında daha fazla, ama genel olarak yalnızca farklı– ama nahoş armağanların kokusunu alabilmeliydiler. “Ve yalnızca altı tanesinin gideceğinden emin olmalıyız.”</p>

    <p>Açıklaması gerekti. Islaktopraklıların kitaplarını okumuşlardı, ama yönlendirebilenler bile, <em>saidin</em>’i bulmuş erkeklerle başa çıkan Aes Sedailerin çevresinde oluşmuş törenleri gerçekten bilmiyordu. Aieller arasında, yönlendirebildiğini öğrenen erkek seçildiğini düşünür, Karanlık Varlık’ı avlamak için kuzeye, Afet’e giderdi; hiçbiri geri dönmezdi. Egwene de Kule’ye gidene dek bilmiyordu törenleri; önceden duyduğu hikâyelerin gerçekle hiçbir ilgisi yoktu.</p>

    <p>“Rand aynı anda iki kadını idare edebilir,” diye bitirdi. Bunun gerçek olduğunu biliyordu. “Altı tanesini bile idare edebilir, ama kendi söylediklerinden daha kalabalık gelirlerse, bir şeyden bahsetmeyerek bile olsa yalan söylediklerinin kanıtı olur.” Kadınların kaş çatmaları karşısında irkilecekti neredeyse; yalan söylerseniz, yalan söylediğiniz kişiye karşı <em>toh</em> altına girerdiniz. Ama Egwene’in durumunda bu gerekliydi. <em>Gerekliydi.</em></p>

    <p>Kahvaltının kalanı Bilgelerin bugün saraydan kimin geçeceğine, hangi şeflere daha fazla Aes Sedai’ye karşı gözünü açık tutacak erkek ve Kız seçmekte güvenilebileceğine karar vermeleri ile geçti. Bazıları herhangi bir şekilde Aes Sedailere karşı durmaya gönülsüz olabilirdi; Bilgeler bunu açık açık söylemedi, ama genellikle ekşi ekşi bahsettiklerinden, yeterince açıktı. Diğerleri, Aes Sedailerden bile kaynaklansa, <em>Car’a’carn</em>’a karşı her tehdidin ancak mızraklarla halledilebileceğini düşünebilirdi. Bilgelerin birkaçı da bu fikre eğilim duyar gibiydi; Sorilea, Aes Sedailer artık orada olmazsa güçlüğün çözüleceği yolunda birden fazla öneriyi kuvvetle bastırdı. Sonuçta, Rhuarc ile Darynelerden Mandelain üzerinde karar kılabildiler.</p>

    <p>“<em>Siswai’aman</em> seçmeyeceklerinden emin olun,” dedi Egwene. Onlar en ufak tehdit imasında kesinlikle mızrağa başvururlardı. Yorum, dümdüz bakışlardan alaylı bakışlara, pek çok bakış çekti. Bilgelerin hiçbiri aptal değildi. Bir şey Egwene’i rahatsız ediyordu. Aiellerden ne zaman bahsedilse söyledikleri bir şeyi hiçbiri dillendirmemişti: Aiellerin bir zamanlar Aes Sedaileri hayal kırıklığına uğrattığını ve bunu bir kez daha yaparlarsa yok olacaklarını.</p>

    <p>O tek yorum dışında, Egwene tartışmaların dışında kaldı ve içinde kuru eriklere ek olarak kuru armut bulunan ikinci lapa çanağı ile ilgilendi. Bu Sorilea’dan onay dolu bir baş sallama kazandı. Egwene Sorilea’nın onayının peşinde değildi. Açtı, ama daha çok onun orada olduğunu unutacaklarını umuyordu. İşe yarıyor gibiydi.</p>

    <p>Kahvaltı ve tartışma işi sona erdikten sonra çadırına gitti, kapısının hemen içinde diz çöktü ve küçük bir Bilge grubunun Amys önderliğinde şehre yürümesini izledi. Onlar en yakın kapıda kaybolduğu zaman hemen dışarı çıktı. Her yerde Aieller vardı, <em>gai’shain</em>’ler ve diğerleri, ama Bilgelerin hepsi içerideydi ve acele etmemeye çalışarak şehir kapısına yürürken hiç kimse bakmadı ona. Biri onu fark edecek olursa, yalnızca sabah egzersizini yaptığını düşünürdü. Rüzgâr yükseldi, toz dalgaları ve Önkapı’dan eski küller kaldırdı, ama Egwene hızını korudu. Yalnızca egzersiz için çıkmış gibi.</p>

    <p>Şehirde sorduğu ilk kişi, el arabasında fahiş fiyata buruşuk elmalar satan leylek gibi bir kadın, Leydi Arilyn’in sarayının yerini bilmiyordu, bir Aiel kadının dükkânına dalması karşısında gözleri iri iri açılan tombul terzi kadın da öyle, hançerleri ile daha fazla ilgileneceğini düşünen kel kafalı bıçakçı da. Sonunda, dükkânında olduğu sürece kısık gözlerle devamlı onu izleyen bir gümüş işlemecisi istediği bilgiyi verdi ona. Kalabalığın içinde uzun adımlarla uzaklaşırken Egwene başını iki yana sallıyordu. Bazen Cairhien gibi bir şehrin ne kadar büyük olduğunu, herkesin her şeyin nerede olduğunu bilmediğini unutuyordu.</p>

    <p>Üç kez kayboldu ve iki kez daha yol sormak zorunda kaldı, sonunda kendini kiralık bir ahırın duvarına yaslanmış, köşeden uzanmış, bir dar pencereler, köşeli balkonlar, basamaklı kuleler yığınına bakarken buldu. Ev olmak için fazla büyük, küçük bir saraydı; Egwene doğru hatırlıyorsa, Arilyn Cairhien asil sınıfının orta-üst düzeyinde bir yerdeydi. Yeşil ceketli, göğüs zırhlı ve miğferli askerler ön merdivende ve görebildiği her kapıda, hatta balkonlarda nöbet tutuyordu. Tuhaf şekilde, hepsi genç görünüyordu. Yine de, Egwene’i ilgilendiren bu değildi. O binanın içinde kadınlar yönlendiriyordu ve o ta sokaktan hissettiğine göre, böylesine kuvvetle hissettiğine göre, kullandıkları <em>saidar</em> miktarı pek küçük değildi. Miktar aniden azaldı, ama hâlâ büyüktü.</p>

    <p>Egwene dudağını çiğnedi. Ne yaptıklarını akışları görmeden çıkartamıyordu, ama aynı şekilde onların da örmek için akışları görmesi gerekirdi. Pencerede bile olsalar, Egwene’in görmemesi için malikâneden dışarı yöneltilen akışların güneye, Güneş Sarayı’nın aksi yönüne, her şeyin aksi yönüne gitmesi gerekirdi. Ne yapıyorlardı ki?</p>

    <p>Kapılardan biri açıldı ve altı kırmızı kahverengi attan oluşan bir grup, lake kaplı kapısına kırmızı yeşil çizgili fon üzerine iki gümüş yıldızdan oluşan bir arma resmedilmiş siyah bir araba çekerek çıktı. Üniformalı arabacısının kırbacını atları cesaretlendirmek kadar insanları kenara kaçırtmak için de kullandığı araba kalabalığın arasından geçerek kuzeye yollandı. Leydi Arilyn mi bir yerlere gidiyordu, yoksa elçilik heyetinden biri mi?</p>

    <p>Eh, buraya durup bakmak için gelmemişti. Tek gözüyle gözetleyecek, ancak büyük evi görebilecek şekilde yanaşarak kemer kesesinden küçük, kırmızı bir taş çıkardı, derin bir nefes aldı ve yönlendirmeye başladı. İçlerinden biri bu tarafa baksa akışları görürdü, ama Egwene’i göremezdi. Bu riske girilmesi gerekiyordu.</p>

    <p>Pürüzsüz taş tam da buydu, bir derenin pürüzsüzce cilaladığı bir taş, ama Egwene bu numarayı Moiraine’den öğrenmişti ve Moiraine odak olarak bir taş kullanırdı –onunki bir mücevherdi, ama taşın türü önemli değildi– bu yüzden Egwene de taş kullanıyordu. Daha çok Hava ördü, biraz da Ateş dokundurdu. Bu örgü gizlice dinlemenizi sağlıyordu. Casusluk, derdi Bilgeler duysa. Kule Aes Sedailerinin niyetlerini öğrendiği sürece, ne dendiği Egwene’in umurunda değildi.</p>

    <p>Örgüsünü dikkatle, özenle bir pencere açıklığına dokundurdu, sonra bir başkasına, bir başkasına. Sessizlik. Sonra...</p>

    <p>“...ben de ona dedim ki,” dedi bir kadın sesi kulağına, “yatakların yapılmasını istiyorsan çenemi gıdıklamayı bırak, Alwin Rael.”</p>

    <p>Bir başka kadın kıkırdadı. “Ah, demiş olamazsın.”</p>

    <p>Egwene yüzünü buruşturdu. Hizmetçiler.</p>

    <p>Omzunda bir sepet ekmekle geçmekte olan tombul bir kadın Egwene’e şaşkın şaşkın baktı. Eh, bakmakta haklıydı, orada yalnızca Egwene varken ve dudakları da kıpırdamazken, iki kadının sesini duyuyordu. Egwene sorunu bildiği en hızlı yöntemle çözdü. Dik dik öyle fena baktı ki kadın ciyakladı, kalabalığın içine dalarken neredeyse sepetini düşürüyordu.</p>

    <p>Egwene gönülsüzce örgüsünün gücünü azalttı; çok iyi duyamayabilirdi, ama ilgi çekmekten daha iyiydi. Bu haliyle bile insanlar duvara yaslanmış duran Aiel kadına bakıyorlardı, ama hepsi duraksamadan geçip gidiyordu, kimse başının Aiellerle belaya girmesini istemiyordu. Egwene onları aklından çıkardı. Deliler gibi terleyerek örgüyü pencere pencere dolaştırdı. Terlemesinin tek sebebi yükselen ısı değildi. Bir Aes Sedai akışlarını görse, ne olduklarını anlamasa bile, birinin onlara doğru yönlendirdiğini anlardı. Amacını tahmin edebilirlerdi. Egwene gerileyerek, yarım gözden başka görülecek bir şey bırakmadı.</p>

    <p>Sessizlik. Sessizlik. Bir tür hışırtı. Hareket eden biri mi? Halı üzerinde terlikler mi? Ama söz yoktu. Sessizlik. Anlaşıldığı kadarıyla lazımlık boşaltan ve homurdanırken sesi hiç de memnun çıkmayan bir adam. Kulakları kızaran Egwene telaşla geçti. Sessizlik. Sessizlik. Sessizlik.</p>

    <p>“...bunun gerekli olduğuna gerçekten inanıyor musun?” Fısıldıyor olmasına rağmen kadının sesi gür ve kendi önemi ile dolu geliyordu.</p>

    <p>“Her duruma hazırlıklı olmalıyız, Coiren,” diye yanıt verdi bir başka kadın, demir çubuk kadar sert bir sesle. “Tutuklama söylentisi duydum...” Bir kapı kararlılıkla kapanarak sesi kesti.</p>

    <p>Egwene ahırın taş duvarına yaslanarak çöktü. Kızgınlıktan haykırabilirdi. Grubun başında olan Gri Aes Sedai ve diğeri de Aes Sedai olmalıydı, yoksa asla Aes Sedai olan Coiren’le bu şekilde konuşamazdı. Duymak istediklerini söylemeden yürüyüp gitmeleri gerekiyordu, değil mi? Hangi tutuklama söylentisi? Nasıl her tür durum? Nasıl hazırlanmayı düşünüyorlardı? Malikânenin içindeki yönlendirme miktarı yine değişti ve arttı. Neyin peşindeydiler? Derin bir nefes aldı ve inatla baştan başladı.</p>

    <p>Güneş daha da yükselirken, çoğu anlaşılmaz pek çok ses duydu; büyük kısmı hizmetkârların dedikoduları ve gevezelikleriydi. Ceri adından biri bir bebek daha doğuracaktı ve Aes Sedailer öğle yemeklerinde Arindim’den gelen şarabı içeceklerdi, orası da neresiyse. En ilgi çekici haber arabadakinin gerçekten Arilyn olmasıydı, kır evinde kocası ile buluşmaya gidiyordu. Bunu bilmek ne işe yarayacaksa. Koca bir sabah boşa harcanmıştı.</p>

    <p>Malikânenin ön kapıları açıldı, üniformalı hizmetkârlar eğildi. Askerler gerilmedi, ama daha dikkatli görünmeye başladılar. Nesune Bihara, peşinde kayadan oyulmuş gibi görünen uzun boylu, genç bir adam ile dışarı çıktı.</p>

    <p>Egwene örgüsünü telaşla bıraktı, <em>saidar</em>’ı salıverdi ve sakinleşmek için derin bir nefes aldı; paniğe kapılmanın zamanı değildi. Nesune ve Muhafızı konuştular; sonra siyah saçlı Kahverengi Aes Sedai sokağın önce bir yanına, sonra diğer yanına baktı. Kesinlikle bir şey arıyordu.</p>

    <p>Egwene paniğe kapılmanın zamanı olduğuna karar verdi. Nesune’nin keskin gözlerine takılmamak için yavaşça geriledi ve kadının görüş alanından çıkar çıkmaz hızla döndü, eteklerini topladı ve kalabalığı ite kaka koşmaya başladı. Üç adım koşabildi, sonra bir taş duvara çarptı, sekti ve sokağa öyle hızla oturakaldı ki, sıcak kaldırım taşlarından sıçradı.</p>

    <p>Sersem sersem başını kaldırıp baktı ve bir yürek atımı süre içinde daha da sersemledi. Taş duvar Gawyn’di, onun kadar sersemlemiş bir ifade ile ona bakıyordu. Gözleri parlak maviydi. Ve o kızıl altın bukleler. Egwene o bukleleri yine parmağına dolamak istedi. Yüzünün kıpkırmızı olduğunu hissetti. <em>Bunu hiç yapmadın,</em> diye düşündü kararlılıkla. <em>Yalnızca düştü!</em></p>

    <p>“Seni incittim mi?” dedi delikanlı endişeyle, yanında diz çökecekmiş gibi yaparak.</p>

    <p>Egwene çabucak ayağa kalktı, telaşla üstünü başını silkeledi; o sırada bir dileği gerçekleşecek olsa, bir daha asla kızarmamayı dilerdi. Şimdiden bir meraklı kalabalığı çekmişlerdi bile. Kolunu Gawyn’in koluna dolayarak delikanlıyı sokakta, gitmekte olduğu yöne çekti. Omzunun üzerinden arkaya baktığında yalnızca hareketli kalabalığı gördü. Nesune o köşeden çıksa bile daha fazlasını göremezdi. Egwene yine de yavaşlamadı; kalabalık bir Aiel kadına ve Aiel olabilecek kadar uzun boylu, ama kılıç taşıyan adama yol verdi. Adamın hareket etme tarzı o kılıcı nasıl kullanacağını bildiğini anlatıyordu; bir Muhafız gibi hareket ediyordu.</p>

    <p>Bir düzine adım sonra Egwene kolunu gönülsüzce çekti. Ama o çekemeden Gawyn elini yakaladı ve yürürlerken elini tutmasına izin verdi Egwene. “Herhalde,” dedi Gawyn bir süre sonra, “Aiel gibi giyinmiş olduğun gerçeğini görmezden gelmem gerekiyor. En son Illian’da olduğunu işittim. Ve herhalde altı Aes Sedai’nin kaldığı bir saraydan kaçıyor olman konusunda da yorum yapmamalıyım. Bir Kabuledilmiş için tuhaf bir davranış tarzı.”</p>

    <p>“Ben Illian’a hiç gitmedim,” dedi Egwene, yakında işitmiş olabilecek Aiel var mı diye telaşla çevresine bakınarak. Pek çoğu ona doğru bakıyordu, ama hiçbiri işitme mesafesinde değildi. Aniden Gawyn’in söyledikleri kafasına dank etti. Askerlerin üzerindeki ile aynı yeşil tonundaki ceketine baktı. “Onlarla geldin. Kule Aes Sedaileri ile.” Işık, onu görür görmez fark etmeyecek kadar aptaldı.</p>

    <p>Gawyn’in yüzü yumuşadı; bir an çok sertleşmişti. “Aes Sedailerin Yenidendoğan Ejder’e Tar Valon’a kadar eşlik etmesi için getirdiği şeref kıtasına komuta ediyorum.” Sesi tuhaf bir alay, öfke ve bitkinlik karışımıydı. “En azından gitmeyi seçerse. Ve buradaysa. Onun... bir görünüp bir kaybolduğunu anlıyorum. Coiren çok sinirlendi.”</p>

    <p>Egwene’in yüreği ağzına geldi. “Ben... ben senden bir iyilik istemeliyim, Gawyn.”</p>

    <p>“Şunlar hariç her şeyi yaparım,” dedi delikanlı basitçe. “Elayne ya da Andor’a zarar vermem, Ejderyeminli olmam. Gücümün yettiği her şey senindir.”</p>

    <p>Başlar onlara dönüyordu. Ejderyeminli lafı kulaklarına çalınmıştı. Omuzlarına kangal yapılmış arabacı kırbacı asmış dört sert yüzlü adam, dövüşmeden önce erkeklerin yaptığı gibi parmaklarını çıtırdatarak dik dik Gawyn’e baktı. Gawyn bakışlarına karşılık vermekle yetindi. Ufak tefek adamlar değillerdi, ama delikanlının bakışları altında adamların kavga arzuları solup gitti. Hatta ikisi yumruklarını alınlarına götürerek onu selamladılar ve sonra insan kalabalığına karıştılar. Ama hâlâ bakan çok fazla kişi vardı, çok fazla kişi dinlemiyormuş gibi yapmaya çalışıyordu. O elbiseyle, Egwene tek kelime etmese bile dikkatleri çekiyordu. Normalden uzun, Muhafız’a benzeyen, kızıl altın saçlı bir adam da eklenince, insanların gözlerine çarpmaktan kurtulamıyorlardı.</p>

    <p>“Seninle yalnız konuşmalıyım,” dedi Egwene. <em>Gawyn ile Muhafız bağı kurmuş kadın varsa onu...</em> Tuhaftır, düşünce gerçek hararet taşımıyordu.</p>

    <p>Gawyn tek kelime etmeden onu yakındaki bir hana götürdü. Uzun Adam hanında, şişman hancıya bir altın kron fırlatınca kadın saygıyla reverans yaptı ve onları koyu renk ahşap panelli, cilalı ağır bir masası, sandalyeleri ve ocağının üzerinde içine kuru çiçekler yerleştirilmiş mavi bir vazosu bulunan küçük bir özel yemek odasına götürdü. Gawyn kapıyı kapattı ve baş başa kalınca aniden üstlerine bir çekingenlik çöktü. Işık, adam muhteşemdi, Galad kadar muhteşem ve saçlarının kulaklarının çevresinde kıvrılması...</p>

    <p>Gawyn boğazını temizledi. “Her geçen gün sıcak daha da kötüleşiyor gibi.” Mendilini çıkarıp yüzünü sildi, sonra Egwene’e uzattı. Aniden mendilin kullanılmış olduğunu hatırladı ve yine boğazını temizledi. “Bir tane daha vardı, sanırım.”</p>

    <p>O ceplerini ararken Egwene kendi mendilini çıkardı. “Gawyn, yaptığı onca şeyden sonra Elaida’ya nasıl hizmet edersin?”</p>

    <p>“Delikanlılar Kule’ye hizmet ediyor,” diye gergin gergin yanıt verdi Gawyn, ama başını huzursuzca çevirdi. “Biz... Siuan Sanche...” Bir an gözleri buz gibi soğudu. Yalnızca bir an için. “Egwene, annem hep şöyle derdi, ‘Bir kraliçe bile kendi yaptığı yasaya uymalı, yoksa yasa kalmaz.’” Öfkeyle başını iki yana salladı. “Seni burada bulduğuma şaşırmamalıydım. Al’Thor neredeyse orada olacağını bilmeliydim.”</p>

    <p>“Ondan neden nefret ediyorsun?” Gawyn’in sesinde nefret vardı ya da Egwene nefret nedir duymamıştı. “Gawyn, o gerçekten Yenidendoğan Ejder. Tear’da olanları duymuş olmalısın. O...”</p>

    <p>“Yaratıcı’nın ete bürünmüş hali de olsa umurumda değil,” diye gıcırdadı Gawyn. “Al’Thor annemi öldürdü!”</p>

    <p>Egwene’in gözleri neredeyse yuvalarından fırlayacaktı. “Gawyn, hayır! Hayır, öldürmedi!”</p>

    <p>“Yemin eder misin? Annem öldüğü zaman yanında mıydın? Herkes bunu konuşuyor. Yenidendoğan Ejder Caemlyn’i ele geçirdi ve Morgase’i öldürdü. Muhtemelen Elayne’i de öldürdü. Ondan haber alamıyorum.” Tüm öfkesi kayboldu. Durduğu yerde çöktü, başını öne eğdi, yumruklarını sıktı ve gözlerini kapattı. “Hiçbir şey bulamıyorum,” diye fısıldadı.</p>

    <p>“Elayne zarar görmedi,” dedi Egwene, kendini onun tam önünde bulup şaşırarak. Uzandı ve parmaklarını saçlarına geçirip başını kaldırarak kendini bir kez daha şaşırttı. Tam da hatırladığı gibiydi. Ellerini yanmış gibi geri çekti. Yüzü öyle kızardı ki yanacağını sandı, yalnız... Gawyn’in de yanakları kızarmıştı. Elbette. O da hatırlıyordu, ama yalnızca kendi düşü olarak. Bu gerçekten Egwene’in yüzünü ateşe vermeliydi, ama bir şekilde tam tersi oldu. Gawyn’in kızarması sakinleşmesine sebep oldu, hatta içinden gülümsemek geçti. “Elayne güvende, Gawyn. Buna yemin edebilirim.”</p>

    <p>“Nerede?” Delikanlının sesi acılıydı. “Nerelerdeydi? Onun yeri artık Caemlyn. Eh, Caemlyn değil –al’Thor orada olduğu sürece değil– ama Andor’da. Nerede o, Egwene?”</p>

    <p>“Ben... sana söyleyemem. Yapamam, Gawyn.”</p>

    <p>Gawyn ifadesiz bir yüzle Egwene’in yüzünü inceledi, sonra içini çekti. “Seni her gördüğümde daha fazla Aes Sedai oluyorsun.” Kahkahası zorlama gibiydi. “Eskiden senin Muhafızın olmayı düşünürdüm, biliyor musun? Ne kadar aptalca, değil mi?”</p>

    <p>“Benim Muhafızım olacaksın.” Sözler ağzından çıkana kadar fark etmedi, ama bir kez çıkınca, doğru olduklarını anladı. O düş. Gawyn’in önünde diz çökmesi ve onun başını tutması. Yüz farklı anlama da gelebilirdi, hiç gelmeyebilirdi de, ama biliyordu.</p>

    <p>Gawyn ona sırıttı. Ahmak adam şaka yaptığını sanmıştı! “Ben değil, kuşkusuz. Galad, sanırım. Ama diğer Aes Sedaileri sopayla kaçırtman gerek. Aes Sedailer, hizmetkâr kızlar, kraliçeler, oda hizmetçileri, tüccarlar, çiftçi karıları... Hepsinin ona nasıl baktığını gördüm. Onu düşünmediğini iddia etmeye kalkma...”</p>

    <p>Egwene’in bütün bu saçmalıkları durdurmasının tek yolu elini onun ağzına kapatmaktı. “Ben Galad’ı sevmiyorum. Seni seviyorum.”</p>

    <p>Adam hâlâ şakaymış gibi davranmaya çalışıyordu, parmaklarının arkasında gülümsüyordu. “Ben Muhafız olamam. Ben Elayne’in Kılıcın İlk Prensi olacağım.”</p>

    <p>“Andor Kraliçesi Aes Sedai olabiliyorsa, bir Prens de Muhafız olabilir. Ve sen benim olacaksın. Bunu kalın kafana sok; ben ciddiyim. Ve seni seviyorum.” Gawyn ona bakakaldı. En azından artık gülümsemiyordu. Ama hiçbir şey söylemedi, yalnızca baktı. Egwene elini çekti. “Ee? Hiçbir şey söylemeyecek misin?”</p>

    <p>“Bir şeyi duymayı bunca süre arzuladıktan sonra,” dedi yavaşça, “aniden, herhangi bir uyarı olmadan duyunca, aynı anda hem kafana yıldırım düşmüş gibi, hem de kurak toprağa yağmur yağmış gibi geliyor. Sersemliyorsun, ama ne kadar duysan yetmiyor.”</p>

    <p>“Seni seviyorum, seni seviyorum, seni seviyorum,” dedi Egwene ona, gülümseyerek. “Ee?”</p>

    <p>Yanıt olarak Gawyn onu kaldırıp öptü. Her anı düşler, kadar güzeldi. Böylesi daha iyiydi. Böylesi... Sonunda onu yere bıraktığında, kollarına tutundu Egwene; dizleri doğru düzgün çalışmıyor gibiydi. “Leydi Aiel Egwene Aes Sedai,” dedi Gawyn, “seni seviyorum ve benimle bağ kurmanı dört gözle bekliyorum.” Sahte ciddiyeti bir kenara bıraktı ve daha yumuşak sesle devam etti, “Seni seviyorum, Egwene al’Vere. Benden iyilik istediğini söyledin. Nedir? Gökyüzündeki ayı kolye yapıp boynuna asmam mı? Bir saat içinde bir altın işlemecisi işe koyulur. Saçlarına takmak için yıldızları mı? Ben...”</p>

    <p>“Coiren ya da diğerlerine burada olduğumu söyleme. Benden onlara hiç bahsetme.”</p>

    <p>Egwene bir tereddüt bekledi, ama o yalnızca, “Seni benden öğrenmeyecekler,” dedi. “Ya da elimden gelirse bir başkasından.” Bir an durdu, sonra onun omuzlarını tuttu. “Egwene, neden burada olduğunu sormayacağım. Hayır, yalnızca dinle. Siuan’ın seni entrikalarına bulaştırdığını biliyorum. Kendi köyünden gelen bir adama sadık olmanı da anlıyorum. Fark etmez. Sen Beyaz Kule’de olmalısın, çalışmalarına devam ediyor olmalısın; hepsinin senin bir gün güçlü bir Aes Sedai olacağını söylediğini hatırlıyorum. Dönmek için bir planın var mı... ceza görmeden dönmek için?” Egwene konuşmadan başını iki yana salladı ve Gawyn hızla devam etti. “Belki, senin aklına gelmezse benim aklıma bir şey gelebilir. O sırada Siuan’a itaat etmekten başka seçeneğin olmadığını biliyorum, ama Elaida’nın buna fazla ağırlık vereceğinden kuşkuluyum. Bir şekilde bir yolunu bulurum. Yemin ederim. Ama bana söz ver, ben yolunu bulana dek sen... aptalca bir şey yapmayacaksın.” Elleri bir an acı verecek kadar gerildi. “Dikkatli olacağına söz ver.”</p>

    <p>Işık, tam da turşu fıçısına düşmüştü. Ona, Elaida Amyrlin Makamı’nda oturduğu sürece Kule’ye dönmeye en ufak niyeti olmadığını söyleyemezdi. Ve aptalca bir şey demekle, hemen hemen kesin olarak Rand’la ilgili bir şey demek istiyordu. Çok endişeli görünüyordu. Onun için endişeleniyordu. “Dikkatli olurum, Gawyn. Söz veriyorum.” <em>Elimden geldiğince dikkatli olurum,</em> diye değiştirdi içinden; küçük bir değişiklikti, ama bir şekilde söyleyeceği bir sonraki şeyi daha da güçleştirdi. “Bir iyilik daha isteyeceğim. Rand anneni öldürmedi.” Onu fazla germeyecek şekilde nasıl dile getirebilirdi bunu? Gergin ya da değil, söylemek zorundaydı. “Ben bunu kantlayabilene kadar Rand’a el kaldırmayacağına söz ver.”</p>

    <p>“Yemin ederim.” Yine tereddüt etmemişti, ama sesi kabaydı ve elleri Egwene’in omuzlarını bir kez daha, kısaca, öncekinden daha sertçe sıktı. Egwene irkilmedi; hafif acı, onun Gawyn’e verdiği acının karşılığı gibiydi.</p>

    <p>“Bu şekilde olmak zorunda Gawyn. O anneni öldürmedi, ama bunu kanıtlamak zaman alacak.” Işık aşkına, nasıl kanıtlayacaktı? Rand’ın sözü yeterli olmayabilirdi. Her şey karman çorman olmuştu. Her seferinde bir şeye yoğunlaşmalıydı. O Aes Sedailer neyin peşindeydi?</p>

    <p>Gawyn perişan bir nefes alarak şaşırttı onu. “Senin için her şeyden vazgeçerim, her şeye ihanet ederim. Benimle gel, Egwene. Her şeyi arkada bırakırız. Beyazköprü’nün güneyinde biraz mülküm var, bir bağ ve bir köy, kırlarda öyle uzakta ki güneş bile iki gün geç doğuyor. Orada dünya bize dokunamaz. Yolda evlenebiliriz. Ne kadar zamanımız olacağını bilmiyorum –al’Thor; Tarmon Gai’don– bilmiyorum, ama her şeyi birlikte karşılarız.”</p>

    <p>Egwene hayretler içinde bakıyordu ona. Sonra son düşüncesini yüksek sesle söylediğini fark etti –Aes Sedailer neyin peşinde?– ve anahtar sözcük –ihanet– yerli yerine oturdu. Gawyn onun Aes Sedaileri gözetlemesini istediğini sanmıştı. Ve yapardı da. Yapmamak için çılgınca yol arıyordu, ama Egwene istese yine de yapardı. Her şeyi yaparım demişti ve kendisi için bedeli ne olursa olsun her şeyi yapardı. Egwene kendi kendine bir söz verdi; aslında ona verdiği bir sözdü, ama yüksek sesle söylenecek cinsten bir söz değildi. Gawyn ağzından bir şey kaçırırsa kullanırdı –kullanmak zorundaydı– ama en ufak bilgi kırıntısı bile sormayacaktı. Bedeli ne olursa olsun. Sarene Nemdahl asla anlamazdı, ama Gawyn’in ayaklarının dibine serdiği şeylerin karşılığını vermesi için tek yol buydu.</p>

    <p>“Yapamam,” dedi Egwene yumuşak sesle. “Ne kadar istediğimi asla bilemezsin, ama yapamam.” Aniden, gözlerinde yaşlar hissederek güldü. “Sen de yapamazsın. İhanet mi? Gawyn Trakand, bu sözcük sana, ancak karanlık güneşe ne kadar yakışıyorsa o kadar yakışıyor.” Söylenmemiş sözler iyiydi, güzeldi, ama bu kadarla bırakamazdı. Onun verdiklerini kullanacaktı, onun inandığı şeyler aleyhine kullanacaktı. Bir karşılık olmalıydı. “Çadırlarda uyuyorum, ama her sabah şehre yürüyorum. Ejderduvarı Kapısı’ndan giriyorum, gün doğumundan kısa süre sonra.”</p>

    <p>Gawyn anladı, elbette. Onun sözüne karşı, kendi özgürlüğünü sunuyordu ona. Egwene’in iki elini aldı, çevirerek nazikçe avuçlarını öptü. “Bana saklamam için kıymetli bir şey verdin. Her sabah Ejderduvarı Kapısı’na gidersem mutlaka biri fark eder ve her sabah gelemeyebilirim, ama çoğu gün sen şehre girdikten kısa süre sonra yanında belirirsem çok şaşırma.”</p>

    <p>Egwene sonunda şehirden çıktığında güneş öğleden sonranın en sıcak zamanına gelmişti ve kalabalık epey azalmıştı. Veda etmek düşündüğünden daha uzun sürmüştü; Gawyn’i öpmek Bilgelerin düşündüğü türden bir egzersiz olmayabilirdi, ama uzun uzun koşmuş gibi atıyordu kalbi hâlâ.</p>

    <p>Gawyn’i kararlılıkla aklından çıkararak –eh, bir çabayla geriye iterek; aklından tamamen çıkarmak elinden gelmiyordu– ahırın yanındaki gözetleme noktasına döndü. Malikânenin içinde hâlâ biri yönlendiriyordu; tek kişi büyük bir şey örmüyorsa, muhtemelen birden fazla kişi; verdiği his öncekinden azdı, ama yine de büyüktü. Eve Egwene’in tanımadığı, siyah saçlı bir kadın giriyordu, ama o sert yüzdeki yaşı belirsizlik kim olduğunu belli ediyordu. Egwene dinlemeye çalışmadı ve fazla kalmadı –içeri girip çıkıyorlarsa, giysilerine rağmen görülüp tanınması olasılığı büyüktü– ama hızla uzaklaşırken bir düşünce kafasında tekrarlanıp duruyordu. Neyin peşindeydiler?</p>

    <p class="paragraf">“Tar Valon’a kadar eşlik etmeyi önereceğiz ona,” dedi Katerine Alruddin, hafifçe kıpırdanarak. Cairhien koltukları göründükleri kadar rahat mı, yoksa yalnızca rahat göründükleri için mi rahat geliyordu, bir türlü karar veremiyordu. “Tar Valon’a gitmek üzere Cairhien’den çıktığında... burada bir boşluk olacak.”</p>

    <p>Karşısındaki yaldızlı koltukta gülümsemeden oturan Leydi Colavaere hafifçe öne eğildi. “İlgimi çekiyorsun, Katerine Sedai. Bizi yalnız bırakın,” diye tersledi hizmetkârları.</p>

    <p>Katerine gülümsedi.</p>

    <p class="paragraf">“Tar Valon’a kadar eşlik etmeyi önereceğiz ona,” dedi Nesune titizlikle, ama küçük bir sinir çakması hissetti. İfadesiz yüzüne rağmen Tearlı ayak değiştirip duruyordu, bir Aes Sedai’nin karşısında huzursuzdu, belki kadının yönlendirmesinden korkuyordu. Ancak bir Amadicialı bundan daha kötü olabilirdi. “Bir kez Güneş Sarayı’ndan ayrılınca, Cairhien’de güce ihtiyaç duyulacak.”</p>

    <p>Yüksek Lord Meilan dudaklarını yaladı. “Bunu bana neden söylüyorsunuz?”</p>

    <p>Nesune’nin gülümsemesi her anlama gelebilirdi.</p>

    <p class="paragraf">Sarene oturma odasına girdiğinde yalnızca Coiren ile Erian oradaydı, çay yudumluyorlardı. Bir de çay doldurmak üzere bekleyen bir hizmetkâr vardı, elbette. Sarene adama çıkmasını işaret etti. “Berelain güçlük çıkarabilir,” dedi kapı kapandığı zaman. “O kadın konusunda havuç mu daha çok işe yarar, sopa mı, bilemiyorum. Yarın Aracome’yi göreceğim, değil mi, ama Berelain için daha fazla zaman gerekir diye düşünüyorum.”</p>

    <p>“Havuç ya da sopa,” dedi Erian gergin bir sesle. “Hangisi gerekirse.” Yüzü kuzgun kanatları ile çevrilmiş beyaz mermerden gibiydi. Sarene’in gizli ilgi alanı şiirdi, ama bu kadar... duygusal... bir şeyle ilgilendiğini kimsenin bilmesine izin vermezdi. Muhafızı Vitalien, onu, başka zarif, güçlü ve tehlikeli hayvanlara ek olarak bir leopara benzettiği bir şiir yazdığını öğrense utançtan ölürdü kadın.</p>

    <p>“Kendini topla, Erian.” Her zamanki gibi, Coiren söylev veriyormuş gibi konuşuyordu. “Onu rahatsız eden, Sarene, Galina’nın duyduğu bir söylenti, Tear’da genç Rand al’Thor’un yanında bir Yeşil Aes Sedai olduğu ve aynı kadının burada, Cairhien’de olduğu.” Dinleyicilerine onun genç ve dolayısıyla deneyimsiz olduğunu hatırlatmak istercesine, ona <em>daima</em> “genç Rand al’Thor” diyordu.</p>

    <p>“Moiraine <em>ve</em> bir Yeşil,” dedi Sarene düşünceli düşünceli. Bu gerçekten sorun demek olabilirdi. Elaida, al’Thor’un rehbersiz kaçmasına izin vermek konusunda Moiraine ile Siuan’ın tek başlarına hareket ettiğinde ısrar etmişti, ama bir Aes Sedai daha işe karışmışsa, bu başkalarının da olduğu anlamına geliyor olabilirdi ve bu yol takip edilerek, Siuan makamından indirildiği zaman Kule’den kaçan Aes Sedailerin bazılarına, belki pek çoğuna varılabilirdi. “Yine de, yalnızca bir söylenti.”</p>

    <p>“Belki de değildir,” dedi Galina odaya girerken. “Duymadınız mı? Bu sabah biri bize yönlendirmiş. Ne için, bilemiyorum, ama yakın bir tahminde bulunabiliriz bence.”</p>

    <p>Başını iki yana sallarken Sarene’in ince, siyah örgülerindeki boncuklar şıkırdadı. “Yeşil Aes Sedai olduğunun kanıtı değil bu, Galina. Bir Aes Sedai olduğunun kanıtı bile değil. Kabuledilmiş sınavından geçemediği için Kule’den gönderilen zavallı sefillerden biri olabilir. Hem, bu Aiel kadınlardan bazılarının yönlendirebildiğini sen de benim kadar iyi biliyorsun.”</p>

    <p>Galina, gece gözlü bir sertlik maskesi üzerinde hafifçe gülümseyerek dişlerini gösterdi. “Bence Moiraine olduğunun kanıtı. Gizlice dinlemek için bir numarası olduğunu duydum ve uygun bir biçimde öldüğü hikâyesine inanmıyorum. Ne cesedi görüldü, ne de detayları anlatabilecek biri var.”</p>

    <p>Bu Sarene’i de rahatsız ediyordu. Kısmen Moiraine’den hoşlandığı için –Moiraine Kule’ye bir sene önce girmiş olmasına rağmen çömez ve Kabuledilmiş iken arkadaştılar ve o arkadaşlık sonraki senelerde buluştukları birkaç seferde devam etmişti– kısmen de bir tutuklama emri çıkartılmışken Moiraine’in ölmesi ya da aslında kaybolması gerçekten fazla belirsiz ve uygun göründüğü için. Moiraine o koşullar altında kendine sahte bir ölüm düzenlemiş olabilirdi. “Demek uğraşacak hem Moiraine, hem de adını bilmediğimiz bir Yeşil olduğuna inanıyorsun. Bu yalnızca spekülasyon, Galina.”</p>

    <p>Galina’nın gülümsemesi değişmedi, ama gözleri ışıldadı. Mantığa bakmayacak kadar sert bir kadındı –kanıtlara rağmen neye inanmak istiyorsa ona inanırdı– ama Sarene her zaman Galina’nın derinliklerinde büyük ateşlerin kükrediğine inanırdı. “Benim inandığım,” dedi Galina, “sözde Yeşil’in Moiraine olduğu. Tutuklama emrinden kaçmanın, ölmek ve bir başka Ajah’tan, bir başka kişi olarak ortaya çıkmaktan daha iyi yolu var mı? Bu Yeşil’in kısa boylu olduğunu duydum; Moiraine’in uzun boylu bir kadın sayılmayacağını hepimiz biliyoruz.” Erian taş gibi dikilip oturmuştu, kahverengi gözleri öfkeyle yanan iri kömürler gibiydi. “Bu <em>Yeşil</em> Aes Sedai’yi ele geçirdiğimiz zaman,” dedi Galina ona, “Kule’ye dönene kadar onu senin sorumluluğun altına vermemizi öneriyorum.” Erian sertçe başını salladı, ama gözlerindeki hararet kaybolmadı.</p>

    <p>Sarene sersemlemişti. Moiraine? Kendi Ajahından başka Ajah ismi mi kullanıyordu? Mümkün değildi. Sarene hiç evlenmemişti –iki insanın bir ömür boyunca uyumlu kalmasına inanmak mantıksızdı– ama bunu karşılaştırmak için, bir başkasının kocası ile yatmaktan daha uygun bir şey bulamıyordu. Ama onu sersemleten doğru olması olasılığı değil, sorumluluk meselesiydi. Tam dünyada pek çok kısa boylu kadın olduğunu ve kısalığın da görece olduğunu söyleyecekken Coiren o gür sesle konuştu.</p>

    <p>“Sarene, yine sen ilgilenmelisin. Ne olursa olsun hazırlıklı olmalıyız.”</p>

    <p>“Bundan hoşlanmadım,” dedi Erian kararlılıkla. “Başarısızlık için hazırlanmaya çok benziyor.”</p>

    <p>“Mantıklı,” dedi Sarene ona. “Zamanı olası en ufak parçalara bölsek, bir parça ile bir sonraki parça arasında ne olacağını bilmek imkânsız. Al’Thor’u Caemlyn’e kadar takip etmek demek geldiğimizde onu burada bulacağımız anlamına geldiğine göre, sonunda geri döneceği de aynı ölçüde kesin olduğundan burada kalacağız, ama bu yarın da olabilir, bir ay sonra da. Bu süre içinde, her an olabilecek tek bir olay ya da bir olaylar dizisi bize başka seçenek bırakmayabilir. Bu yüzden hazırlık yapmak mantıklı.”</p>

    <p>“Çok güzel açıkladın,” dedi Erian kuru kuru. Kafası mantık almazdı; bazen, görebildiği kadarıyla böyle bir bağlantıda mantık olmasa da, Sarene bütün güzel kadınların mantık anlamadığını düşünürdü.</p>

    <p>“Gerektiği kadar zamanımız var,” diye bildirdi Coiren. Söylev vermezken bildirilerde bulunurdu. “Bugün Beldeine geldi ve ırmağın yakınında oda tuttu, ama Mayam daha iki gün gelmeyecek. Dikkat etmeliyiz, bu bize daha fazla zaman verir.”</p>

    <p>“Ben yine de başarısızlık için hazırlanmaktan hoşlanmıyorum,” diye mırıldandı Erian çay fincanının içine.</p>

    <p>“Moiraine’i adalet önüne çıkaracak zaman bulabilsek bir şey demezdim,” dedi Galina. “Çok fazla bekledik; al’Thor konusu o kadar acil değil.”</p>

    <p>Sarene içini çekti. Yaptıkları şeyleri çok iyi yapıyorlardı, ama anlayamıyordu; hiçbiri mantıktan anlamıyordu.</p>

    <p>Üst kattaki odalarına çekildiği zaman soğuk şöminenin önüne oturdu ve yönlendirmeye başladı. Bu Rand al’Thor gerçekten nasıl Yolculuk yapılacağını yeniden keşfetmiş olabilir miydi? İnanılmaz geliyordu, ama tek açıklaması buydu. Nasıl bir adamdı bu? Bunu onunla karşı karşıya geldiği zaman öğrenecekti, daha önce değil. Tatlılığın acıya dönüştüğü noktaya dek <em>saidar</em> çekti içine ve çömez egzersizlerini yapmaya başladı. Hazırlık yapmak mantıklıydı.</p>
  </div>
</body>
</html>
