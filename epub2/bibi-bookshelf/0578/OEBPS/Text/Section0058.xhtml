<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kaos Lordu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="49. Sisler Aynası">49<br />
    Sisler Aynası</h1>

    <p>Rand gömleği içinde oturmuş, sırtını küçük, oval avluyu çeviren ince, beyaz sütunlardan birine vermiş, tatmin içinde piposunu çekiştirerek suyun mermer çeşmeden fışkırmasını, güneş ışığında mücevher gibi parlamasını izliyordu. Sabah, avlunun bu yanını hoş bir gölge içinde bırakmıştı. Lews Therin bile sessizdi. “Tear konusunu düşünmeyeceğinden emin misin?”</p>

    <p>Yan sütuna yaslanmış, o da ceketsiz olan Perrin iki duman halkası üfürdü, sonra oyma kurt kafaları ile süslü piposunu ağzına götürdü. “Ya Min’in gördükleri?”</p>

    <p>Rand’ın halka yapma çabası ekşi bir homurtu üzerine bozuldu ve yalnızca bir duman bulutu çıktı ağzından. Min’in bu konuyu, Perrin’in duyabileceği bir yerde açmaya hakkı yoktu. “Gerçekten benim kemerime bağlanmak istiyor musun, Perrin?”</p>

    <p>“Emond Meydanı’nda Moiraine’i gördüğümüz günden beri benim ne istediğimin bir önemi yok gibi,” dedi Perrin kuru kuru. İçini çekti. “Sen kimsen osun, Rand. Başarısız olursan, her şey mahvolur.” Aniden öne eğildi ve soldaki sütunların arasındaki geniş kapıya bakarak kaşlarını çattı.</p>

    <p>Uzun bir an sonra Rand o yönde ayak sesleri duydu. Bir insana ait olmak için çok ağır seslerdi. Eğilerek kapıdan geçen ve avluda yürüyen geniş şekil, onun uzun adımlarına yetişmek için koşturan hizmetkâr kadından neredeyse iki kat uzundu.</p>

    <p>“Loial!” diye bağırdı Rand, ayağa kalkarak. O ve Perrin Ogier’in yanına birlikte vardılar. Loial’in geniş ağzındaki sırıtış dev yüzünü gerçekten ikiye ayırmıştı, ama kıvrılmış, diz boyu çizmelerinin üzerinde yayılan uzun ceketi hâlâ yolculuğun tozunu taşıyordu. Ceketin iri cepleri karemsi şekillerle şişmişti; Loial asla kitaplardan ayrı kalamazdı. “İyi misin, Loial?”</p>

    <p>“Yorgun görünüyorsun,” dedi Perrin, Ogier’i çeşmeye götürerek. “Kenara otur.”</p>

    <p>Loial yol gösterilmesine izin verdi, ama bir birine, bir ötekine bakarken uzun, sarkık kaşları kalktı ve tüylü kulakları seğirdi. Otururken, ayakta duran Perrin kadar uzundu. “İyi mi? Yorgun mu?” Sesi toprak kayması gibi gürlüyordu. “Elbette iyiyim. Ve eğer yorgunsam, uzun bir yol yürüdüm. Tekrar kendi ayaklarımı kullanmanın iyi geldiğini söylemeliyim. Ayaklarının seni nereye götürdüğünü her zaman bilirsin, ama söz konusu bir at olduğunda, asla emin olamıyorsun. Zaten benim ayaklarım daha hızlı.” Aniden gök gürültüsü gibi bir kahkaha patlattı. “Bana bir altın kron borçlusun, Perrin. Sen ve senin on gün. Bir kronuna daha iddiaya girerim, buraya geleli beş gün olmamıştır.”</p>

    <p>“Kronunu alırsın.” Perrin kahkaha attı. Loial’in kulaklarının kızgın kızgın titremesine sebep olacak bir ekleme yaptı, “Gaul yozlaştırdı onu. Artık zar atıyor ve bir atı diğerinden ayıramadığı halde at yarışlarında bahis oynuyor.”</p>

    <p>Rand sırıttı. Loial her zaman atlara kuşkuyla bakardı ve bacaklarının onlarınkinden uzun olduğu düşünüldüğünde, buna şaşmamak gerekirdi. “İyi olduğundan emin misin, Loial?”</p>

    <p>“O terk edilmiş <em>yurdu</em> buldun mu?” diye sordu Perrin piposunun sapının üzerinden.</p>

    <p>“Yeterince kaldın mı?”</p>

    <p>“Siz ikiniz neyden bahsediyorsunuz?” Loial’in kararsız kaş çatışı kaşlarının uçlarının yanaklarına sürtünmesine sebep oluyordu. “Yalnızca bir kez daha bir <em>yurt</em> görmek, bir <em>yurt</em> hissetmek istedim. On seneye daha hazırım.”</p>

    <p>“Annen öyle demiyor,” dedi Rand ciddi ciddi.</p>

    <p>Daha Rand cümlesini bitiremeden Loial ayağa fırlamış, çılgınca her yöne bakınıyordu. Kulakları arkaya yatmış, titriyordu. “Annem mi? Burada mı? Annem burada mı?”</p>

    <p>“Hayır, değil,” dedi Perrin ve Loial’in kulakları rahatlayarak gevşedi. “İki Nehir’e gitmiş. Bir ay önce. Rand onu ve İhtiyar Haman’ı oraya götürmek için bir tür sıçrama... Sorun ne?”</p>

    <p>Tam otururken, İhtiyar Haman’ın ismi geçince, dizleri kırılmış halde yerinde dondu Loial. Gözlerini kapattı ve kalan yolu yavaşça indi. “İhtiyar Haman,” diye mırıldandı, kalın parmaklı eli ile yüzünü ovalayarak. “İhtiyar Haman ve annem.” Perrin’e baktı. Alçak ve fazla kayıtsız bir sesle sordu, “Yanlarında başkası var mıydı?” Eh, bir Ogier için alçaktı; dev bir testideki dev bir yabanarısı gibiydi.</p>

    <p>“Erith adlı genç bir Ogier kadını,” dedi Rand ona. “Sen...” Ancak bu kadar konuşabildi.</p>

    <p>Loial inleyerek yine ayağa fırladı. Bu gürültünün ne olduğunu merak eden hizmetkârların kafaları kapılar ve pencerelerde belirdi ve Rand’ı gördüklerinde tekrar kayboldu. Loial ileri geri adımlamaya başlamıştı, kulakları ve kaşları öyle fena sarkmıştı ki, Ogier eriyor gibi görünüyordu. “Bir eş,” diye mırıldandı. “Başka hiçbir anlamı olamaz. Annem ve İhtiyar Haman birlikte gelmişken değil. Bir eş. Ben evlenemeyecek kadar gencim!” Rand gülümsemesini elinin arkasına sakladı; Loial bir Ogier için çok genç olabilirdi, ama doksan yaşından fazlaydı. “Beni sürükleye sürükleye Shangtai Yurdu’na götürecek. Seninle yolculuk etmeme izin vermeyeceğini biliyorum ve daha kitabım için yeterince not tutamadım. Ah, sen gülümseyebilirsin, Perrin. Faile sen ne dersen onu yapıyor.” Pipo dumanı Perrin’in boğazına kaçtı, delikanlı Rand sırtını şaplaklayana kadar hırıldadı. “Bizde farklı,” diye devam etti Loial. “Karının dediğini yapmamak büyük kabalık sayılıyor. Çok büyük kabalık. Sağlam ve saygın bir işe yerleşmemi sağlayacağından eminim, ağaçşarkıcılığı gibi ya da...” Aniden kaşlarını çattı ve adımlamayı bıraktı. “Erith mi dedin?” Rand başını salladı; Perrin sonunda nefes almayı başarmıştı, ama Loial’e kötücül türden bir eğlenti ile bakıyordu. “Alar kızı Iva’nın kızı Erith mi?” Rand yine başını salladı ve Loial çeşme duvarındaki yerine çöktü. “Ama onu tanıyorum. Onu hatırlarsın, Rand. Tsofu Yurdu’nda tanışmıştık.”</p>

    <p>“Ben de sana bunu anlatmaya çalışıyorum,” dedi Rand sabırla. O da epey eğleniyor gibiydi. “Senin yakışıklı olduğunu söylemişti. Ve hatırladığım kadarıyla, sana çiçek vermişti.”</p>

    <p>“Söylemiş olabilir,” diye mırıldandı Loial kendini savunurcasına. “Vermiş olabilir; hatırlamıyorum.” Ama bir eli kitap dolu cebine gitti. Rand o çiçeğin dikkatle bir kitabın arasına yerleştirilmiş olduğuna iddiaya girebilirdi. Ogier derin bir gürleme ile boğazını temizledi. “Erith çok güzel. O kadar güzel birini hiç görmemiştim. Ve zeki. Serden’in teorisini açıkladığımda dikkatle dinledi –Radlin oğlu Kolom oğlu Serden; altı yüz sene öncesi hakkında yazmış– onun Yollar teorisini açıkladığım zaman...” Diğerlerinin sırıtmalarını yeni fark etmiş gibi sustu. “Eh, dinledi işte. Dikkatle. Çok ilgilendi.”</p>

    <p>“Eminim ilgilenmiştir,” dedi Rand yorumsuzca. Yollar’dan bahsetmesi düşünmesine sebep olmuştu. Yolkapıların çoğu <em>yurtların</em> yanındaydı ve eğer Loial’in annesi ile İhtiyar Haman’a inanılırsa, Loial’in bir <em>yurda</em> ihtiyacı vardı. Elbette, Loial’i bir <em>yurdun</em> ancak sınırına kadar götürebilirdi; nasıl bir <em>yurdun</em> içinde yönlendiremiyorsa, oraya gitmek için de yönlendiremezdi. “Dinle, Loial. Tüm Yolkapılara koruma büyüleri koymak istiyorum ve onları bulabilecek ve İhtiyarlarla da konuşup izinlerini alabilecek birine ihtiyacım var.”</p>

    <p>“Işık,” diye hırladı Perrin tiksintiyle. Piposunu boşalttı ve çizmesinin topuğu ile döşeme taşlarının üzerine dökülen kıvılcımları ezdi. “Işık! Mat’i Aes Sedaileri sindirmek üzere gönderiyorsun, beni, yanımda birkaç yüz İki Nehirli ile, ki aralarından bazılarını tanıyorsun, Sammael ile yapacağın savaşın ortasında bırakmak istiyorsun ve şimdi de, henüz gelmiş olmasına rağmen Loial’i göndermek istiyorsun. Kavrul, Rand, ona bir bak! Dinlenmeye ihtiyacı var. Kullanmayacağın kimse yok mu? Belki Faile’in de Moghedien ya da Semirhage’i avlamasını istiyorsundur. Işık!”</p>

    <p>Rand’ın içinde öfke kabardı, onu baştan aşağı titreten bir fırtına. O sarı gözler sert sert bakıyordu ona, ama Rand bir gök gürültüsü gibi karşılık verdi o bakışlara. “Kullanmak zorunda olduğum herkesi kullanırım. Kendin söyledin; ben kimsem oyum. Ve kendimi tüketircesine kullanıyorum, Perrin, çünkü zorunluyum. Zorunlu olduğum herkesi kullanacağım gibi. Artık başka seçeneğimiz yok. Benim de yok, senin de yok, kimsenin yok!”</p>

    <p>“Rand, Perrin,” diye mırıldandı Loial endişeyle. “Sakin olun. Kavga etmeyin. Siz değil.” Jambon büyüklüğünde bir el ikisinin omuzlarını çekinerek okşadı. “İkiniz de bir <em>yurtta</em> dinlenmelisiniz. <em>Yurtlar</em> çok huzurlu, çok yatıştırıcıdır.”</p>

    <p>Rand gözlerini dikmiş bakmakta olan Perrin’in bakışlarına karşılık veriyordu. Öfke hâlâ içinde çakıyordu, bir fırtınadaki, tam olarak dinmemiş şimşek çakmaları gibi. Lews Therin uzaktan uzağa kesik kesik homurdanıyordu. “Özür dilerim,” diye mırıldandı, ikisine hitaben.</p>

    <p>Perrin, belki özür dileyecek bir şey olmadığını, belki özrü kabul ettiğini belli eden, kayıtsız bir jest yaptı, ama kendisi özür dilemedi. Bunun yerine, başı yine sütunların arasına, Loial’in girdiği kapıya döndü. Bir kez daha, birkaç saniye sonra Rand koşarak yaklaşan ayak sesleri duydu.</p>

    <p>Min koşarak avluya daldı. Loial ve Perrin’i görmezden gelerek Rand’ın kolunu yakaladı. “Geliyorlar,” dedi nefes nefese. “Şu anda yoldalar.”</p>

    <p>“Dur, Min,” dedi Rand. “Sakin ol. Ben de hepsinin –adı ne demiştin? Demira mı?– Demira gibi yatağa düştüğünü düşünmeye başlıyordum.” Aslında epey rahatlamıştı, ama Lews Therin’in homurtuları ve hırıltılı kahkahaları Aes Sedailerden bahsedildiğinde daha da yükselmişti. Üç gün üst üste, Merana iki diğer Aes Sedai ile birlikte, en iyi saatçinin eseri kadar dakik bir şekilde, düzenli olarak gelmişti ona, ama beş gün önce, hiçbir açıklama olmadan aniden durmuştu ziyaretler. Neden olduğuna dair Min’in en ufak fikri yoktu. Rand koyduğu kurallara çok alınmış olduklarından endişelenmeye başlamıştı.</p>

    <p>Ama Min ıstırap dolu bir yüzle bakıyordu ona. Kızın titremekte olduğunu fark etti Rand. “Beni dinle! Yedi tane geliyor, üç değil ve izin almam ya da haber vermem için onlar göndermedi beni. Onlardan önce, gizlice çıktım ve Yabangülü’nü dörtnala sürdüm. Sen onların geldiğini öğrenmeden saraya girmeyi düşünüyorlar. Merana’nın Demira ile konuşmasını duydum. Dinlediğimi bilmiyorlardı. Senden önce Büyük Salon’a ulaşmayı düşünüyorlar, böylece sen onların ayağına gitmiş olacaksın.”</p>

    <p>“Bu görünle mi ilgili dersin?” diye sordu Rand sakin sakin. Yönlendirebilen kadınların onu fena inciteceğini söylemişti Min. <em>Yedi!</em> diye fısıldadı Lews Therin boğuk bir sesle. <em>Hayır! Hayır! Hayır!</em> Rand onu duymazdan geldi; yapabileceği başka pek az şey vardı.</p>

    <p>“Bilmiyorum,” dedi Min acılı bir sesle. Rand kızın kara gözlerindeki parıltının, dökmediği yaşlardan kaynaklandığını anlayınca şaşırdı. “Bilsem söylemez miydim sanıyorsun? Tek bildiğim, geliyorlar ve...”</p>

    <p>“Ve korkacak bir şey yok,” diye araya girdi Rand kararlılıkla. Min ağlamaklı olduğuna göre, Aes Sedailer onu gerçekten korkutmuş olmalıydı. <em>Yedi,</em> diye inledi Lews Therin. <em>Aynı anda yedi tanesini idare edemem. Yedi tanesini değil.</em> Rand küçük, şişman adam <em>angreal</em>’ini düşündü ve ses solarak mırıltıya dönüştü; ama hâlâ huzursuz geliyordu. En azından Alanna onlardan biri değildi; Rand onu uzakta hissedebiliyordu, hareket etmiyordu, kesinlikle yaklaşmıyordu. Onunla bir kez daha yüz yüze gelebileceğinden emin değildi. “Boşa harcayacak zaman yok. Jalani?”</p>

    <p>Tombul yanaklı genç Mızrağın Kızı sütunun arkasından öyle aniden çıktı ki, Loial’in kulakları dimdik oldu. Min Ogier’i ve Perrin’i yeni görmüş gibiydi; o da irkildi.</p>

    <p>“Jalani,” dedi Rand, “Nandera’ya söyle, Büyük Salon’a gidiyorum ve kısa süre sonra Aes Sedailerin bana katılmasını bekliyorum.”</p>

    <p>Kız yüzünü ifadesiz tutmayı başardı, ama kendinden memnun bir sırıtış başlangıcı yanaklarının daha da tombul görünmesine sebep oldu. “Beralna Nandera’ya haber vermeye gitti bile, <em>Car’a’carn.</em>” Loial’in kulakları, unvan üzerine şaşkınlıkla titreşti.</p>

    <p>“O zaman Sulin’e ceketimi Büyük Salon’un arkasındaki giyinme odalarına getirmesini söyler misin? Ejder Asası’nı da getirsin.”</p>

    <p>Jalani’nin sırıtışı genişledi. “Sulin, ıslaktopraklı elbisesi içinde, <em>segade</em> dikenlerine oturmuş gri burunlu bir tavşan kadar hızla koşarak gitti zaten.”</p>

    <p>“Bu durumda,” dedi Rand, “atımı Büyük Salon’a getirebilirsin.” Genç Kız’ın ağzı açık kaldı, özellikle de Perrin ile Loial kahkahadan iki büklüm olunca.</p>

    <p>Min’in kaburgalarına attığı yumrukla inledi Rand. “Bu gülünecek konu değil, seni kalın kafalı koyun çobanı! Merana ve diğerleri, zırh giyermiş gibi şallarına sarınıyordu. Şimdi beni dinle. Ben bir yanda, sütunların arkasında duracağım, böylece sen beni görebileceksin, ama onlar göremeyecek ve bir şey görürsem, sana bir tür işaret veririm.”</p>

    <p>“Sen Loial ve Perrin ile burada kalacaksın,” dedi Rand ona. “Anlayabileceğim nasıl bir işaret verebilirsin, bilmiyorum ve seni görecek olurlarsa, beni uyardığını anlarlar.” Min yumruklarını kalçalarına dayadı ve kirpiklerinin arasından dik dik, asık suratlı bir inatçılıkla baktı ona. “Min?”</p>

    <p>Şaşkınlık içinde, kızın içini çektiğini ve süt kadar ılımlı bir tavırla, “Peki, Rand,” dediğini gördü. Kızın bu tavrı, Elayne ya da Aviendha’dan geldiği zamanki kadar şüphelendirdi onu, ama Merana’dan önce Büyük Salon’da olacaksa, araştırmaya zamanı yoktu. Başını salladı ve hissettiği kadar kararsız görünmediğini umdu.</p>

    <p>Perrin ile Loial’den Min’i orada tutmalarını istese –kız buna bayılırdı!– daha iyi olur muydu diye merak ederek, Büyük Salon’un arkasındaki giyinme odalarına kadar koştu. Jalani hemen peşinden geliyor, bir yandan da at meselesinin şaka olup olmadığı hakkında mırıldanıp duruyordu. Sulin altın işlemeli kırmızı ceketi ve Ejder Asası ile gelmişti bile; mızrak bir onay homurtusu aldı, ama yeşil beyaz püskülü ve oymaları olmasa ve sapı doğru uzunlukta olsa kızın daha kabul edilebilir bulacağı şüphesizdi. Rand <em>angreal</em>’in cebinde durduğundan emin olmak için yokladı. Oradaydı, Rand rahat bir nefes aldı, ama Lews Therin hâlâ endişeyle soluyor gibiydi.</p>

    <p>Rand aslan panelli giyinme odalarından Büyük Salon’a seğirttiğinde, herkesin Sulin kadar hızlı davranmış olduğunu gördü. Taht kürsüsünün bir yanında Bael kollarını kavuşturmuş dikiliyordu ve Melaine diğer yanda, sakin sakin şalını düzeltiyordu. Yüzden fazla Kız kapılardan bu yana, tek dizleri üzerinde ve Nandera’nın dikkatli bakışları altında dizilmişti. Mızrakları, kalkanları, çantaları içinde boynuz yayları ve kalçalarında dolu sadakları ile, tam teçhizatlıydılar. Kara peçelerinin üzerinden yalnızca gözleri görünüyordu. Jalani o sıralardan birine koştu. Arkalarında, kalın sütunların arasına daha fazla Aiel erkek ve kadın doluşmuştu, ama kalın çelikli bıçakları dışında silahlı görünmüyorlardı. Ama çoğunun yüzü sertti. Aes Sedailerle karşı karşıya gelme fikrinden hoşlanmış olamazlardı ve bunun sebebi Güç korkusu değildi. Melaine ve diğer Bilgeler artık onlardan nasıl bahsediyor olursa olsun, kadim başarısızlıkları çoğu Aiel’in kafasına sıkı sıkı yerleşmişti.</p>

    <p>Bashere orada değildi elbette –o ve karısı eğitim kamplarından birindeydi–, sarayda sürü sürü dolaşan Andor asilleri de yoktu. Naean, Elenia, Lir ve o grubun bu toplantıdan, hareketlenme başlar başlamaz haberdar olduklarından emindi Rand. Kovmadığı sürece görüşmeleri asla kaçırmıyorlardı. Yoklukları ancak Büyük Salon’a gelirken görüşme sebebini öğrendikleri anlamına geliyordu ve bu da Aes Sedailerin saraya girdikleri anlamına geliyordu.</p>

    <p>Gerçekten de, Rand Ejder Tahtı’na oturur, Ejder Asası’nı dizine yatırır yatırmaz, Harfor Hanım onun için son derece sıradışı bir heyecan ve şaşkınlık içinde Büyük Salon’a daldı. Hayretler içinde Rand’a ve Aiellere baktı. “Sizi bulmaları için her yere hizmetkârlar gönderdim. Aes Sedailer...” Ancak bu kadar konuşabildi, sonra geniş kapıda yedi Aes Sedai belirdi.</p>

    <p>Rand, Lews Therin’in <em>saidin</em>’e uzandığını, <em>angreal</em>’e dokunduğunu hissetti, ama kendini topladı ve o ateş ve buz, pislik ve tatlılık selini, Seanchan mızrağını kavradığı kadar kuvvetle kavradı.</p>

    <p><em>Yedi,</em> diye mırıldandı Lews Therin karanlık karanlık. <em>Onlara üç dedim, yedi kişi geldi. Tedbirli olmalıyım. Evet. Tedbirli.</em></p>

    <p>Ben <em>üç dedim,</em> diye terslendi Rand sese. <em>Ben! Rand al’Thor!</em> Lews Therin sustu, ama sonra uzak mırıltılar yine başladı.</p>

    <p>Harfor Hanım bir Rand’a, bir saçaklı şallar takmış yedi kadına baktı ve görünüşe göre durulacak yer olmadığına karar verdi. İlk önce Aes Sedailere, sonra Rand’a diz kırdı ve büyük bir sakinlik gösterisi ile kapının bir yanına yürüdü. Ama Aes Sedailer içeri girip, yan yana dizildiklerinde, telaşla arkalarına süzüldü.</p>

    <p>Merana, üç ziyaretin her birinde farklı Aes Sedailer getirmişti ve Rand bu kadınların her birini tanıyordu. Sağdaki, siyah saçlarını parlak renkli boncuklarla ince ince örmüş olan Faeldrin Harella’ydı. Soldaki, beyaz saçaklı şal takmış, beyaz elbise giymiş toplu kadın Valinde Nathenos. Hepsi Ajahlarının renklerine bürünmüştü. Rand tanımadığı kadının kim olması gerektiğini biliyordu. O bakır ten, koyu bronz rengi ipekler içindeki zarif, güzel kadının Demira Eriff, Min’in yatağa düştüğünü bildirdiği Kahverengi Aes Sedai olduğunu gösteriyordu. Ama kadın sıranın ortasında, diğerlerinden bir adım önde duruyordu. Merana, Faeldrin ile tombul, yuvarlak yüzlü Rafela Cindak arasında duruyordu. Rafela, altı gün önce Merana’nın yanında gördüğü zamankine göre çok daha ciddi görünüyordu. Hepsi çok ciddi görünüyordu.</p>

    <p>Kadınlar bir an durup, Aielleri görmezden gelerek ifadesizce baktılar ona; sonra Demira başta, Seonid, Rafela, sonra Merana ile Masuri arkada olmak üzere öne kaydılar ve Rand’a yönelik bir ok oluşturdular. <em>Saidar</em>’a kucak açtıklarını bilmek için derisindeki hafif karıncalanmayı hissetmesine gerek yoktu. Her kadın, her adımda öncekinden çok daha uzun boylu görünüyordu.</p>

    <p><em>Sisler Aynası eğirerek beni etkileyeceklerini mi düşünüyorlar?</em> Lews Therin’in inanmaz kahkahası deli kıkırtılarla boğuldu. Adamın açıklamasına ihtiyaç duymuyordu Rand; bir kez Moiraine’in böyle bir şey yaptığını görmüştü. Asmodean da Sisler Aynası diyordu buna, aynı zamanda Yanılsama adını veriyordu.</p>

    <p>Melaine sinirle şalını düzeltti ve yüksek sesle burnunu çekti, ama Bael aniden tek başına yüzlerce kişilik bir ordunun saldırısını karşılamak zorunda kalmış gibi görünmeye başladı. Direnmeye kararlıydı, ama sonucun iyi olmasını beklemiyordu. Kızlardan bazıları da kıpırdanmaya başladı, ta ki Nandera peçesinin üzerinden dik dik onlara bakana kadar ve bu, sütunların arasındaki Aieller ayak değiştirirken çıkan yumuşak hışırtıları bastırmadı.</p>

    <p>Demira konuşmaya başladı ve bunun için de yönlendirdiği açıktı. Bağırmadı, ama sesi her yönden gelir gibi, Büyük Salon’u doldurdu. “Mevcut koşullar altında, hepimiz adına benim konuşmama karar verildi. Bugün burada kimseye zarar vermeyi düşünmüyoruz, ama daha önce, güvende hissetmen için kabul ettiğimiz kuralları artık reddetmek durumundayız. Açık ki, Aes Sedailerin hakkı olan saygıyı göstermeyi hiç öğrenmemişsin. Artık öğrenmek zorundasın. Şu andan itibaren dilediğimiz gibi gelip gideceğiz; ancak kendi seçimimiz üzerine, gelecekte seninle konuşmak istediğimizde, yine de önceden haber vereceğiz. Hanımızın çevresindeki Aiel gözetçiler kaldırılacak ve kimse bizi izlemeyecek, takip etmeyecek. Gelecekte vakarımıza edilen herhangi bir hakaret cezasız kalmayacak, ama cezalandıracaklarımız çocuktan farksız olsa da, acılarından sen sorumlu olacaksın. Bu şekilde olmak zorunda ve bu şekilde olacak. Bizim Aes Sedai olduğumuz bilinsin.”</p>

    <p>Uzun ok tahtın önünde durduğunda, Rand Melaine’in ona kaşlarını çatarak baktığını fark etmişti. Kuşkusuz etkilenip etkilenmediğini merak ediyordu. Neler olduğuna dair hiç fikri olmasa etkilenebilirdi; şimdi bile etkilenmediğinden emin değildi. Yedi Aes Sedai Loial’den iki kat, hatta daha uzun görünüyorlardı, başları, vitraylı pencereleri olan tonozlu tavan ile yer arasındaki mesafenin yarısına ulaşmıştı. Demira serin ve duygusuz bir ifade ile, bir eliyle onu kaldırsa mı diye düşünürcesine, tepeden bakıyordu ona ve bunu yapabilecek kadar büyük görünüyordu.</p>

    <p>Rand kendini kayıtsızca arkaya yaslanmaya zorladı. Bunun için, çok olmasa da, çaba göstermesi gerektiğini fark edince ağzı gerildi. Lews Therin gevezeleniyor, haykırıyordu, ama sesi uzaktan geliyordu ve beklememek, hemen vurmak hakkında bir şeyler geveliyordu. Kadın, önemini anlaması gerekirmiş gibi, bazı sözcükleri vurgulamıştı. Hangi koşullar altında? Kısıtlamaları daha önce kabul etmişlerdi; neden aniden saygısızlık olmuştu bunlar? Neden aniden güven duygusu vermekten vazgeçmiş, tehditler savurmaya başlamışlardı? “Cairhien’deki, Kule’den gelen elçiler sizinkilerle aynı kısıtlamaları kabul ettiler ve alınmış görünmüyorlar.” Eh, çok değil. “Belirsiz tehditler yerine, onlar armağanlar öneriyor.”</p>

    <p>“Biz onlar değiliz. Onlar burada değil. Biz seni satın almayacağız.”</p>

    <p>Demira’nın sesindeki küçümseme canını yaktı. Rand’ın parmaklarındaki eklemler, Ejder Asası’nı sıkı sıkı kavraması yüzünden ağrıyordu. Öfkesi Lews Therin’den yankılandı ve aniden adamın yine Kaynak’a ulaşmaya çalışmakta olduğunu fark etti.</p>

    <p><em>Kavrulası!</em> diye düşündü Rand. Kadınlara kalkan koymayı düşünüyordu, ama Lews Therin paniğe yakın bir ifade ile, nefes nefese konuştu.</p>

    <p><em>Yeterince güçlü değilsin.</em> Angreal<em>’e rağmen olmayabilirsin, yedi tanesini birden tutacak kadar değil. Seni aptal! Fazla bekledin! Çok tehlikeli!</em></p>

    <p>Birine kalkan koymak epey güç gerektiriyordu. Rand <em>angreal</em>’i kullanarak, kadınlar <em>saidar</em>’a kucak açmış olsalar da, yedi kalkan yapabileceğinden emindi, ama içlerinden biri kalkanını kırarsa... Ya da birden fazlası. Gücü ile onları etkilemek istiyordu, gücünü alt etmeleri için bir şans vermek değil. Ama bir yol daha vardı. Ruh, Ateş ve Toprak ördü ve kalkan koyacakmış gibi vurdu.</p>

    <p>Sisler Aynası kırıldı. Bir an sonra, önünde sersemlemiş yüzlerle duran yedi normal kadın vardı. Ama şokları Aes Sedai dinginliğinin arkasında hemen kayboldu.</p>

    <p>“Taleplerimizi duydun,” dedi Demira normal, ama buyurgan sesiyle, hiçbir şey olmamış gibi. “Taleplerimizin karşılanmasını bekliyoruz.”</p>

    <p>Rand elinde olmadan bakakaldı. Sindirilmeyeceğini göstermek için başka ne yapması gerekiyordu? <em>Saidin</em> içinde köpürdü, öfkeyle kaynadı. Salıvermeye cesaret edemiyordu. Lews Therin şimdi manyak gibi haykırıyor, parmaklarının ucundaki Kaynak’ı pençelemeye çalışıyordu. Dayanmaktan başkası gelmiyordu elinden. Yavaşça doğruldu. Kürsünün verdiği fazladan yükseklikle, kadınlara tepeden baktı. Yedi soğukkanlı Aes Sedai yüzü ona döndü. “Kısıtlamalar kalıyor,” dedi sessizce. “Ve bir tane daha ekliyorum. Bundan sonra hak ettiğim saygıyı sizden görmeyi bekliyorum. Ben Yenidendoğan Ejder’im. Şimdi gidebilirsiniz. Görüşme sona erdi.”</p>

    <p>Belki on kalp atışı süresince, gözlerini bile kırpmadan durdular orada. Sanki onun emri ile tek bir terlik bile kıpırdatmayacaklarını göstermeye çalışıyorlardı. Sonra Demira başını bile sallamadan döndü. Seonid ile Rafela’nın yanından geçerken, ikisi arkasına takıldılar, sonra diğerleri de aynısını yaptı ve rahatça, acele etmeden, Büyük Salon’un kırmızı beyaz seramiklerinin üzerinde süzülerek çıktılar.</p>

    <p>Kadınlar koridorda kaybolurken Rand kürsüden indi.</p>

    <p>“<em>Car’a’carn</em> onları iyi idare etti,” dedi Melaine, her köşeden duyulabilecek kadar yüksek bir sesle. “Enselerinden yakalanıp, ağlayana kadar şeref öğretilmesi gerek onlara.” Bael Aes Sedailerden bu şekilde bahsedildiğini duyunca hissettiği huzursuzluğu pek iyi saklayamıyordu.</p>

    <p>“Belki Bilgeleri de bu şekilde idare etmek gerek, ha?” diye sordu Rand, gülümsemeyi başararak.</p>

    <p>Melaine şalını sert sert düzelterek sesini alçalttı. “Aptallaşma, Rand al’Thor.”</p>

    <p>Bael güldü, ama karısı dik dik baktı ona. En azından birinin gülmesini sağlamıştı. Ama Rand küçük şakasındaki mizahı hissetmiyordu ve bunun sebebi Boşluk’un tampon olması değildi. Min’in gelmesine izin vermiş olmayı dileyecekti neredeyse. Burada anlamadığı çok fazla gizli anlam vardı ve göremediği başkalarının olduğundan korkuyordu. Gerçekten, neyin peşindeydi bu kadınlar?</p>

    <p class="paragraf">Min giyinme odasının küçük kapısını kapatarak koyu, aslan oymalı duvar paneline sırtını verdi ve çok derin bir nefes aldı. Faile Perrin için gelmişti ve Loial Rand’ın Min’in burada kalmasını istediğini söyleyerek itiraz etse de, Rand’ın onu burada tutmaya hakkı olmadığı gerçeği karşısında çöküvermişti. Elbette, Loial Min’in neye niyetlendiğini bilse onu kolunun altına sıkıştırır –büyük özenle elbette– ve avluda oturup, ona kitap okurdu.</p>

    <p>Mesele şuydu ki, her şeyi duymuş, ama çok şey görememişti. Tek gördüğü Aes Sedailerin tahtın ve kürsünün tepesine dikildiği idi. Yönlendirmiş olmalıydılar ve bu imgeleri ve haleleri bulanıklaştırırdı, ama Min öyle şaşırmıştı ki, imge olsa da göremezdi. O kendine geldiğinde artık o kadar yüksek değillerdi ve artık Demira’nın sesi her köşeden gürlemiyordu.</p>

    <p>Alt dudağını çiğneyerek hızla düşündü. Görebildiği kadarıyla iki sorun vardı. İlki, her ne anlama geliyorsa, Rand ve saygı talepleri idi. Merana’nın başını yerlere sürüyecek kadar eğileceğini düşünüyorsa, daha çok beklerdi ve bu arada, Aes Sedailerin sinirlerine dokunduğu kesindi. Bunu düzeltmenin bir yolu olmalıydı; bir de ne olduğunu görebilse! İkinci sorun, Aes Sedailerdi. Rand bunun, ayağını yere vurarak durdurabileceği türden bir sinirlilik hali olduğunu düşünür gibiydi. Min Aes Sedailerin bu şekilde sinirlendiklerinden emin değildi, ama sinirleniyorlarsa da, bunun daha ciddi bir şey olduğundan emindi. Ama öğrenebileceği tek yer Gülden Taç’tı.</p>

    <p>Ön avlu ahırında Yabangülü’nü aldı ve kısrağı hana tırıs sürdü, iri kulaklı seyise teslim ederken atın güzelce silinmesini ve biraz yulaf verilmesini istedi. Saraya dörtnala gitmişti ve Merana ile diğerlerinin entrikalarına çomak sokmasına yardım ettiği için Yabangülü bir ödülü hak ediyordu. Rand’ın sesindeki soğuk öfkeye bakarak, durup dururken Büyük Salon’da onu bekleyen Aes Sedai olduğunu öğrense neler olurdu, bilemiyordu.</p>

    <p>Gülden Taç’ın salonu, daha önce mutfaklardan çıkarken göründüğü gibi görünüyordu. Masalarda Muhafızlar oturmuş, bazıları domino ya da taş oynuyor, diğerleri zar atıyordu. İçeri girdiğinde hep birden dönüp baktılar ve tanıyınca işlerine geri döndüler. Cinchonine Hanım kollarını kavuşturmuş, yüzünde ekşi bir ifade ile şarap odasının kapısında duruyordu –Gülden Taç’ın salonunun duvarlarına bira ve şarap fıçıları dizilmemişti. Masalarda Muhafızlardan başka kimse yoktu ve kural olarak Muhafızlar pek az ve nadiren içerdi. Masalarda kalay kupalar ve kadehler duruyordu, ama kimse onlara dokunmuyordu. Ona birkaç şey anlatmaya razı olabilecek bir adam gördü.</p>

    <p>Mahiro Shukosa yalnız başına bir masada oturmuş, meyhane yapbozları yapıyordu. Normalde sırtında taşıdığı iki kılıcı ulaşabileceği bir yerde, duvara dayamıştı. Kırlaşmaya yüz tutmuş şakakları ve asil bir burnu olan Mahiro haşin türden bir yakışıklılığa sahipti, ama ancak âşık bir kadın güzel bulurdu onu. Kandor’da bir lorddu. Hemen her ülkenin saraylarını ziyaret etmiş, küçük bir kütüphane ile yolculuk etmiş, kumarlarda aynı rahat gülümseme ile kazanmış ya da kaybetmişti. Şiir okuyabiliyor, arp çalabiliyor, bir düş gibi dans edebiliyordu. Kısacası, Rafela’nın Muhafızı olması dışında, Rand’la tanışmadan önce tam da Min’in hoşlandığı türden bir erkekti. Aslında, Rand’ı düşünmeyi bırakabildiği zamanlarda hâlâ hoşlanıyordu o tür erkeklerden. Neyse ki ya da ne yazık ki, Mahiro onu, Min’in Kandor’a özgü olduğunu tahmin ettiği bir şekilde, zaman zaman konuşacak birine ve biraz tavsiyeye ihtiyaç duyan, yoksa yabani yulaf ekerken boynunu kıracak bir kız kardeş gibi görüyordu. Adam ona güzel bacakları olduğunu söylüyor, onlara dokunmayı asla düşünmüyordu ve kızın izni olmadan dokunmayı düşünecek adamın bacaklarını kırardı.</p>

    <p>Demir parçaları beceriyle bir araya getiren Mahiro yapbozu önceden tamamladığı yapbozlardan oluşan yığının üzerine koydu ve Min karşısına otururken bir başka yığından yeni bir yapboz aldı. “Yani, lahanam,” dedi sırıtarak, “boynunu kırmadan, kaçırılmadan ve evlenmeden geri dönebildin.” Min bir gün ne demek istediğini soracaktı ona; hep aynı şeyi söylüyordu.</p>

    <p>“Ben çıktığımdan beri bir şey oldu mu, Mahiro?”</p>

    <p>“Aes Sedailerin saraydan bir dağ fırtınası gibi dönmeleri dışında mı demek istiyorsun?” Her zamanki gibi, yapboz ellerinde, yönlendirilmiş gibi ayrılıverdi.</p>

    <p>“Onları kızdıran ne?”</p>

    <p>“Al’Thor, sanırım.” Yapboz aynı kolaylıkla bir araya geldi ve bitirilmiş yapbozlar yığınına eklendi; diğer yığından gelen yenisi de öyle. “Bunu bir sene önce yapmıştım,” diye sır verdi.</p>

    <p>“Ama nasıl, Mahiro? Ne oldu?”</p>

    <p>Kara gözler ona döndü; siyah olsa, bir leoparın gözleri hemen hemen Mahiro’nunkiler gibi görünürdü. “Min, burnunu yanlış ine sokan kuzu kulaklarını ısırılmış bulabilir.”</p>

    <p>Min irkildi. Çok doğru. Sırf âşık oldukları için aptalca işler yapıyordu kadınlar. “Ben de bundan kaçınmaya çalışıyorum, Mahiro. Burada olmamın tek amacı, Merana ile saray arasında mesaj taşımak, ama oraya neyin içine daldığıma dair en ufak fikrim olmadan gidiyorum. Aes Sedailer neden onlarla her gün görüşmeyi bıraktılar, neden tekrar başladılar, bugün neden yalnızca üç kişi yerine hepsi birden gittiler, bilmiyorum. Bilmeyerek, kulaklarımın ısırılmasından daha fazlası ile karşı karşıya kalabilirim. Merana bana söylemiyor. Gidip şunu yap, dışında bir şey söylemiyor bana. Yalnızca bir ima, Mahiro? Lütfen?”</p>

    <p>Adam yapbozu incelemeye başladı, ama Min onun düşündüğünü biliyordu, çünkü birbirine geçmiş parçalar adamın uzun parmaklarında oynadılar, ama hiçbiri bütünden kopmadı.</p>

    <p>Salonun arka taraflarında bir hareket çarptı Min’in gözüne ve başını yan çevirmişken yerinde donakaldı. İki Aes Sedai, yeni yıkanmış hallerine bakılırsa, banyolardan çıkıyorlardı. O ikiliyi en son aylar önce görmüştü, Sheriam Rand’ın Aiel Kıraçları’nda bir yerde olduğunu sezdiği için Salidar’dan gönderilmelerinden hemen önce. Bera Harkin ile Kiruna Nachiman oraya gitmişti; Kıraç’a, Caemlyn’e değil.</p>

    <p>Yaşı belirsiz yüzü dışında, kahverengi saçları kare yüzünü çevreleyecek şekilde kesilmiş Bera bir çiftçi karısına benziyordu, ama o anda yüzünde sert bir kararlılık vardı. Zarif, heykelsi Kiruna ne ise ona benziyordu; Arafel Kralı’nın kız kardeşi ve güçlü bir leydi. İri, kara gözleri, bir idamı emredecek ve bundan zevk alacakmış gibi parlıyordu. İki kadının çevresinde, tüm Aes Sedailer ve Muhafızların çevresinde olduğu gibi, imgeler ve haleler oynaşıyordu. Kahverengimsi sarı ve koyu mor bir tanesi aynı anda iki kadının çevresinde çaktı. Tek başına renklerin bir anlamı yoktu, ama o hale Min’in nefesini kesti.</p>

    <p>Masa merdivenin dibinden uzak değildi, ama iki kadın Min’e bakmadan dönüp tırmanmaya başladılar. İkisi de Salidar’da iki kezden fazla bakmamıştı ona ve şimdi de kendi konuşmalarına dalmışlardı.</p>

    <p>“Alanna uzun zaman önce hizaya getirmeliydi onu.” Kiruna’nın sesi alçaktı, ama açık öfkeye çok yaklaşmıştı. “Ben olsam yapardım. Geldiği zaman ona böyle söyleyeceğim; Karanlık Varlık alsın gelenekleri.”</p>

    <p>“Tasmaya vurulmalı,” diye onayladı Bera ifadesiz bir sesle, “hem de Andor’a daha fazla zarar vermeye bırakılmadan.” Kadın Andorluydu. “Ne kadar kısa zamanda olursa o kadar iyi derim.”</p>

    <p>İkili merdivende süzülürken Min Mahiro’nun ona bakmakta olduğunu fark etti. “Buraya nasıl geldiler?” diye sordu ve sesinin son derece kayıtsız çıktığını fark edince şaşırdı. Kiruna ve Bera ile Aes Sedailerin sayısı on üç oluyordu. On üç Aes Sedai. Ve bir de o hale vardı.</p>

    <p>“Al’Thor haberini takip ettiler. Cairhien’e olan yolun yarısında bizim burada olduğumuzu haber almışlar. Ben olsam onlardan uzak dururdum, Min. Gaidinleri, hiç de hoş bir ruh hali içinde olmadıklarını söylediler.” Kiruna’nın dört, Bera’nın üç Muhafızı vardı.</p>

    <p>Min gülümsemeyi başardı. Handan fırlamak istiyordu, ama bu Mahiro dahil herkesi kuşkulandırırdı. “Bu iyi bir tavsiyeye benziyor. Ya ima?”</p>

    <p>Adam bir an daha duraksadı, sonra yapbozu bıraktı. “Ne, ne değil söylemeyeceğim, ama iyi bir kulağa bir söz... Belki de al’Thor’un altüst olmasını bekleyebilirsin. Belki mesajları bir başkasının, belki bizden birinin iletmesini isteyebilirsin.” Muhafızları kastediyordu. “Belki Aes Sedailer al’Thor’a küçük bir alçakgönüllülük dersi vermeye karar vermiştir. Ve belki bu, lahanam, söylemem gerekenden bir söz fazlası olabilir. Düşünecek misin?”</p>

    <p>Min “küçük ders”in sarayda olanlar mı, yoksa olacak bir şey mi olduğunu bilmiyordu, ama her şey birbirine uyuyordu. Ve o hale. “Bu da iyi bir tavsiye gibi, Mahiro. Eğer önümüzdeki birkaç gün içinde Merana bir mesaj taşımam için beni ararsa, ona benim İç Şehir’e manzara görmeye gittiğimi söyler misin?”</p>

    <p>“Uzun bir yolculuk,” diye güldü adam, nazikçe takılarak. “Dikkatli olmazsan bir koca yakalarsın kendine.”</p>

    <p>Min Yabangülü’nü bölmesinden çıkarmasını ve yeniden eyerlemesini söylediğinde iri kulaklı seyis bakakaldı. Min atını yürüterek ahır avlusundan çıktı, ama ilk dönemeç Gülden Taç’ı gizler gizlemez topuklarını atın böğrüne vurdu ve insanların yolundan kaçışmasına sebep olarak dörtnala, Yabangülü’nün gidebildiğince hızlı saraya yollandı.</p>

    <p class="paragraf">“On üç,” dedi Rand düz bir sesle ve bunu söylemek bile Lews Therin’in <em>saidin</em>’in kontrolünü ele geçirmeye çalışması için yeterliydi. Dişlerini çıkarmış bir hayvanla, sözsüz bir mücadeleydi. Min Caemlyn’de on üç Aes Sedai olduğunu ilk söylediğinde, Rand Güç’ü Lews Therin’den önce kavramayı zor başarmıştı, Rand’ın yüzünden ter akıyordu; ceketinde koyu renk lekeler oluşmuştu. Ancak bir şeye yoğunlaşabiliyordu. <em>Saidin</em>’i Lews Therin’den uzak tutmak. Gerginlikten, yanağındaki kas seğiriyordu. Sağ eli titriyordu.</p>

    <p>Min oturma odasının halısı üzerinde ileri geri yürümeyi bıraktı ve ayakuçlarında sıçradı. “Yalnızca bu kadar da değil, Rand,” dedi çılgınca. “Hale. Kan, ölüm, Tek Güç, o iki kadın ve sen, hepsi aynı zamanda, aynı yerde.” Gözleri yine parlıyordu, ama bu sefer gözyaşları sessizce yanaklarından akıyordu. “Kiruna ve Bera senden hoşlanmıyor, hiç hoşlanmıyor! Senin çevrende ne gördüğümü hatırlıyor musun? Yönlendirebilen kadınlar seni incitecek. Haleler, on üç Aes Sedai, her şey, Rand, hepsi çok fazla!”</p>

    <p>Görülerinin her zaman gerçekleştiğini söylerdi, ama bir gün sonra mı, bir sene, on sene sonra mı, bilemiyordu ve Rand Caemlyn’de kalırsa, o gün içinde olabileceğini düşünüyordu. Kafasının içindeki yalnızca bir hırlama olsa da, Lews Therin’in Merana’ya ve diğerlerine, onlar saldıramadan saldırmak istediğini biliyordu. Fikir Rand’a, rahatsız edici ölçüde cazip geliyordu. Belki yalnızca tesadüftü, belki <em>ta’veren</em> çekişi aleyhine çalışıyordu, ama gerçek oradaydı. Aes Sedai sayısının on üçe ulaştığı gün Merana ona meydan okumaya karar vermişti.</p>

    <p>Ayağa kalkarak yatak odasına girdi, kılıcını gardırobun arkasından aldı ve Ejder şeklindeki tokayı bağladı. “Benimle geliyorsun, Min,” dedi kıza, Ejder Asası’nı alıp kapıya yönelirken.</p>

    <p>“Nereye geliyorum?” diye sordu Min, bir mendille yanaklarını silerek, ama takip de etti ve Rand koridora çıkmıştı bile. Jalani, mavi gözlü, vahşi sırıtışlı, kemikli bir Kız olan Beralna’dan biraz daha çabuk fırladı ayağa.</p>

    <p>Çevrede Kızlardan başka kimse olmadığından, Beralna Rand’ın dediğini yapma iyiliğinde bulunsa mı diye düşünürmüş gibi bir an duraksadı, ama Rand ona keskin bir bakış fırlattı. Boşluk yüzünden sesi uzak ve soğuk çıkıyordu. Lews Therin suskun fısıltılara dönmüştü, ama Rand gevşemeye cesaret edemiyordu. Caemlyn’de değil; Caemlyn yakınlarında değil. “Beralna, Nandera’yı bul ve benimle Perrin’in dairesinde buluşmasını söyle. Yanına kaç Kız almak istiyorsa alsın.” Perrin’i arkada bırakamazdı ve bunun sebebi görü değildi; Merana Rand’ın gittiğini öğrendiğinde, içlerinden biri Perrin’le, Alanna’nın ona yaptığı gibi bağ kurabilirdi. “Buraya dönmeyebilirim. Perrin, Faile ya da Loial’i gören olursa, söyleyin onlara, onlar da benimle orada buluşacak. Jalani, Harfor Hanım’ı bul. Söyle ona, kalem, mürekkep ve kâğıda ihtiyacım var.” Gitmeden önce yazacak mektupları vardı. Eli yine titredi ve Rand ekledi, “Çok kâğıt. Ee? Hadi! Hadi!” Kızlar bakıştılar ve koşarak uzaklaştılar. Rand aksi tarafa yöneldi. Min yetişmek için neredeyse koşturmak zorunda kalıyordu.</p>

    <p>“Rand, nereye gidiyoruz?”</p>

    <p>“Cairhien.” Boşluk yüzünden sesi surata aşk edilmiş bir tokat kadar soğuk çıktı. “Bana güven, Min. Seni incitmem. Seni incitmektense kolumu keserim.” Kız sessiz kaldı ve sonunda Rand dönüp ona baktığında, yüzünde tuhaf bir ifade ile onu seyretmekte olduğunu gördü.</p>

    <p>“Bunu işitmek çok güzel, koyun çobanı.” Kızın sesi de yüzü kadar tuhaftı. On üç Aes Sedai’nin onu ele geçirmeye gelmesi fikri kızı gerçekten korkutmuş olmalıydı ve buna şaşmamak gerekirdi.</p>

    <p>“Min, onlarla yüz yüze gelmek zorunda kalırsam, bir şekilde seni tehlikeden uzaklaştırmaya söz veriyorum.” Herhangi bir erkek on üç Aes Sedai ile nasıl yüzleşebilirdi? Düşünce Lews Therin’in çığlıklar atarak ayaklanmasına sebep oldu.</p>

    <p>Rand şaşkınlık içinde, Min’in o hançerleri kol yenlerinden çıkardığını ve ağzını açtığını gördü, ama sonra hançerler aynı rahatlıkla geri gitti –çalışıyor olmalıydı– ve ancak o zaman konuştu Min. “Burnumdan tutup Cairhien’e ya da başka herhangi bir yere götürebilirsin beni, koyun çobanı, ama beni uzaklara göndermeyi düşünüyorsan ayaklarını yere gömmen ve çok çabalaman gerekecek.” Bir sebepten, kızın söylemek üzere olduğu şeyin bu olmadığını düşündü Rand.</p>

    <p>Perrin’in dairesine ulaştıklarında, Rand büyük bir topluluk buldu. Oturma odasının bir yanında, Perrin ve Loial gömlekleri içinde, mavi halının üzerine bağdaş kurmuş, Rand’ın Taş’ın düşüşünden hatırladığı bir Taş Köpek olan Gaul ile birlikte pipolarını tüttürüyorlardı. Odanın diğer yanında Faile, yine Taş’tan hatırladığı Bain ve Chiad ile birlikte yine yere oturmuştu. Diğer odanın açık kapısından, Sulin’in yatak örtülerini değiştirdiği, onları paramparça edecekmiş gibi savurduğunu görebiliyordu. O ve Min içeri girdiğinde herkes başını kaldırıp baktı ve Sulin yatak odası kapısına geldi.</p>

    <p>On üç Aes Sedai ve Min’in kulak misafiri oldukları meselesini anlattığı zaman epey telaş oldu. Ama görülerden bahsetmedi; odadakilerden bazıları biliyor, bazıları bilmiyordu ve Min söylemediği sürece anlatmayacaktı Rand. Ve Min söylemeyecekti. Lews Therin’den de bahsetmedi, elbette; şehirde on üç Aes Sedai varken, hepsi ellerinin üzerine oturuyor bile olsa, başına neler gelebileceğinden korktuğundan değil. Bırak dilerlerse paniğe kapıldığını düşünsünler; kapılmadığından emin değildi zaten. Lews Therin susmuştu, ama Rand, gecenin içinde izleyen sıcak gözler gibi hissedebiliyordu onu. Öfke ve korku ve belki panik, Boşluk’un dışında kocaman örümcekler gibi sürünüyordu.</p>

    <p>Perrin ile Faile telaşla toplanmaya başladılar, Bain ile Chiad birbirlerine parmak oynattıktan sonra Faile’e eşlik edeceklerini bildirdiler ve Gaul Perrin’e eşlik edeceğini ilan etti. Rand burada neler olup bittiğini anlamıyordu, ama Gaul’un Bain ya da Chiad’a bakmaktan kaçınması ve Kızların da ona bakmaması ile ilgili bir şeydi. Loial, Cairhien’in İki Nehir’den Caemlyn’in olduğundan daha uzak olduğu ve annesinin ünlü bir yürüyüşçü olduğu hakkında kendi kendine mırıldanarak, koşarak gitti. Döndüğü zaman bir kolunun altında yarı bağlanmış bir bohça, omzunda dev bir heybe vardı ve içinden gömlekleri fışkırıyordu. Loial hemen gitmeye hazırdı. Sulin de ortadan kayboldu ve kollarında, kırmızı beyaz elbiselerden oluşmuş gibi görünen bir bohça ile döndü. Yüzüne yapışmış aynı bağdaşmaz ılımlılık ile Rand’a, ona <em>ve</em> Perrin’e <em>ve</em> Faile’e hizmet etmesinin emredildiğini ve hepsi Cairhien’de iken bunu Caemlyn’de yapabileceğini ancak güneş çarpmış bir kertenkelenin düşüneceğini hırladı. Hatta sonuna, kulağa küfür gibi gelen bir “Lord Ejder” ekledi ve şaşırtıcı bir şekilde hiç sendelemeden diz bile kırdı. Sonuncusu onu da şaşırtmış gibiydi.</p>

    <p>Nandera Harfor Hanım ile aynı anda geldi. Harfor Hanım çelik uçlu kalemler ve elli mektuba yetecek kadar kâğıt, mürekkep ve mühür mumu ile dolu bir yazı çantası taşıyordu. Ve bunun talihli bir seçim olduğu ortaya çıktı.</p>

    <p>Perrin, Dannil Lewin’e haber göndererek, İki Nehirlilerin kalanı ile birlikte onu takip etmesini istedi –o da onları Aes Sedailere bırakmak istemiyordu ve Dannil’e Bode ile diğer Kızları Culain’in Köpeği’nden alıp getirmesini söylememesinin sebebi, Rand ile Faile’in de işaret ettiği gibi, öncelikle Aes Sedailerin kızların gitmesine izin vermeyeceği ve ayrıca kızların da gelmek istemeyeceği idi. Perrin ve Faile hana birden fazla kez gitmişti ve Perrin bile kızların Aes Sedai olmak için sabırsızlandıklarını itiraf ederdi.</p>

    <p>Faile aceleyle iki mektup yazdı, annesine ve babasına, böylece endişelenmeyeceklerini söyledi. Rand hangi mektubun hangisi olduğunu bilmiyordu, ama farklı tınılara sahiptiler, biri yarım düzine kez başlandı ve yırtıldı ve her sözcük üzerine uzun uzun düşünüldü, diğeri ise gülümsemeler ve gülüşler eşliğinde, çabucak yazıldı. Rand bu ikincisinin annesine yazılan olduğunu düşündü. Min, Gülden Taç’ta kalan, Mahiro adında bir arkadaşına yazdı ve bir sebepten, Rand’a yaşlı bir adam olduğunu söyledi, ama bunu söylerken kızardı. Loial bile biraz duraksadıktan sonra kalemi eline aldı. Kendi kalemini; insan kalemi o dev ellerde kaybolurdu. Notu mühürleyerek Harfor Hanım’a uzattı ve çekinerek, fırsat bulursa şahsen iletmesini istedi. Şişman bir salam boyundaki başparmağı, insan ve Ogier dillerinde yazılmış alıcı isminin çoğunu kapatıyordu, ama gözlerini keskinleştiren Tek Güç sayesinde, “Erith” ismini seçti Rand. Yine de, Loial bekleyip notu bizzat vermek istediğine ilişkin işaret vermiyordu.</p>

    <p>Rand’ın kendi mektupları da Faile’inkiler kadar zordu, ama farklı sebeplerden dolayı. Yüzünden damlayan ter mürekkebi bulaştırıyordu ve eli öyle titriyordu ki, mürekkep lekeleri yüzünden birden fazla kez baştan başladı. Ama ne söylemek istediğini çok iyi biliyordu. Taim’i, on üç Aes Sedai olduğu konusunda uyarıyordu ve onlardan uzak durma emrini tekrarlıyordu. Ve Merana’ya, farklı türden bir uyarı ve bir tür davet gönderiyordu; saklanmaya çalışmasının faydası yoktu; dünyanın neresinde olursa olsun, Alanna sonunda bulurdu onu. Ama becerebilirse, kendi koşulları altında karşılaşırlardı.</p>

    <p>Mektupları mühürledikten sonra –Ejder oymalı yeşiltaştan mühür Harfor Hanım’a bakakalmasına sebep oldu ve kadın son derece ılımlı bir yüz ifadesi ile karşılık verdi bakışlarına– Nandera’ya döndü. “Yirmi Kız dışarıda mı?”</p>

    <p>Nandera’nın kaşları kalktı. “Yirmi mi? Mesajın istediğim kadar getirmemi ve dönmeyebileceğini söylüyordu. Beş yüz Kız var, sınırlamasam daha fazlası olurdu.”</p>

    <p>Rand başını sallamakla yetindi. Kafasının içinde, kendi düşünceleri dışında sessizlik hüküm sürüyordu, ama Lews Therin’i, Boşluk’un içinde yanı başında, bastırılmış bir yay gibi hissedebiliyordu. Herkesi kapıyoldan Cairhien’deki odaya geçirdikten ve deliği kapattıktan sonra, Alanna’yı hissetme duygusu batıda bir yerde olduğuna dair belirsiz bir izlenime dönüştükten sonra, ancak o zaman Lews Therin gider gibi oldu. Sanki Rand’la güreşmekten bıkıp uykuya dalmış gibiydi. Rand sonunda <em>saidin</em>’i ittirdi ve bunun üzerine mücadelede ne kadar yorulduğunu fark etti. Güneş Sarayı’ndaki dairesine onu Loial’in taşıması gerekti.</p>

    <p class="paragraf">Merana oturma odası penceresinin yanında, sırtını sokak manzarasına dönerek sessizce oturmuştu ve Rand al’Thor’un mektubu kucağındaydı. Mektubu ezberlemişti.</p>

    <p>Merana, diye başlıyordu. Merana Aes Sedai değil, Merana Sedai bile değil.</p>

    <blockquote class="duzyazi_2">
      <p><em>Merana,</em></p>

      <p><em>Bir zamanlar bir dostum, çoğu zar oyununda on üç sayısının Karanlık Varlık’ın gözleri kadar talihsiz sayıldığını söylemişti. Ben de on üç sayısının talihsiz olduğunu düşünüyorum. Cairhien’e gidiyorum. Ancak beş başka Aes Sedai ile takip edebilirsin beni. Böylece, Beyaz Kule elçileri ile eşit olursunuz. Daha fazlasını getirmeye kalkışırsan hiç memnun kalmam. Bir daha bana baskı yapmaya çalışma. Pek az güvenim kaldı.</em></p>

      <p class="paragraf sag"><em>Rand al’Thor</em></p>

      <p class="sag"><em>Yenidendoğan Ejder</em></p>
    </blockquote>

    <p>En sonda, kalemi öyle bastırmıştı ki kâğıdı yırtacak gibi olmuştu; son iki satır kalanından farklı bir el yazısı ile yazılmış gibi görünüyordu.</p>

    <p>Merana sessizce oturuyordu. Yalnız değildi. Elçilik heyetinin geri kalanı, eğer hâlâ bu isim kullanılabilirse, farklı ruh halleri içinde, duvarların dibindeki sandalyelere oturmuşlardı. Sinir bozucu şekilde, yalnızca Berenicia Merana kadar rahatsızca oturuyordu. Tombul ellerini kucağında kavuşturmuş, başını hafifçe eğmiş, ciddi gözleri dikkatliydi; kendisine hitap edilmediği sürece tek kelime etmiyordu. Faeldrin gururla oturuyor, dilediği zaman konuşuyordu, Masuri ile Rafela da öyle. Aynı şekilde, Seonid ancak birazcık daha az hevesli görünüyor, sandalyenin kıyısında oturuyor, kararlılıkla gülümsüyordu. Kalanı daha çok Valinde gibiydi, neredeyse dingindiler. Verin ve Alanna dışında herkes buradaydı ve onları bulmak için Gaidinler gönderilmişti. Odanın ortasında duran Kiruna ile Bera kesinlikle oradaydılar.</p>

    <p>“Herhangi birinin Aes Sedailere böyle bir mektup gönderebilmesi beni tiksindiriyor.” Kiruna gürlemedi; sesi aynı anda hem serin, hem sakin, hem de ısrarlı olmayı başarıyordu. Ama kara gözleri şimşeklerle doluydu. “Demira, muhbirin al’Thor’un Cairhien’e gittiğini doğruladı mı?”</p>

    <p>“Yolculuk,” diye mırıldandı Bera inanmazlık içinde. “Bunu yeniden keşfettiğini düşünmek.”</p>

    <p>Faeldrin’in örgülerindeki parlak boncuklar, kadın başını sallarken şıkırdadı. “Başka ne olabilir, düşünemiyoruz. Belki Logain’den ya da Mazrim Taim’den bile daha güçlü olduğunu hatırlasak iyi ederiz, değil mi?”</p>

    <p>“Taim konusunda hiçbir şey yapamaz mıyız?” Rafela’nın normalde hep ılımlı ve hoş olan yuvarlak yüzü şimdi oldukça sertti ve her zamanki tatlı sesi düzdü. “Oturduğumuz yerden otuz kilometre ötede yönlendirebilen en az yüz adam var –yüz!” Kairen kararlılıkla başını salladı ama konuşmadı.</p>

    <p>“Beklemek zorundalar,” dedi Kiruna kararlılıkla. “Işık ve şeref, onca adamı idare etmek için kaç Aes Sedai gerekecek, bilmiyorum. En önemli ve idare edebileceğimiz konu al’Thor. Demira?”</p>

    <p>Demira diğerlerinin bitirmesini bekledi, elbette. Başını hafifçe eğerek konuştu, “Yalnızca gittiğini biliyorum. Görünüşe göre yanına büyük bir Aiel grubu ve muhtemelen Perrin Aybara’yı da almış.”</p>

    <p>Demira başladığında odaya Verin girmişti ve o ekledi, “Perrin konusunda kuşku yok. İki Nehirlilerin kampına bakması için Tomas’ı gönderdim. Perrin’in ve karısının atlarını aldırmak için saraya iki adam göndermişler anlaşılan. Kalanı arabaları ve hizmetkârları bırakmış, hızla doğuya at sürmeye başlamış bile. Perrin’in kurt başı ve Manetheren’in Kızıl Kartal sancağı arkasında.” Bunu gülünç bulurmuş gibi, dudakları hafif bir gülümseme ile kıvrıldı. Kairen’in gülünç bulmadığı açıktı; o inledi, sonra ağzını sıkı sıkı, sert bir çizgi olacak şekilde kapattı.</p>

    <p>Merana da gülünç bulmamıştı, ama kalanlar ile karşılaştırıldığında çok küçük bir meseleydi. Siz çöp yığınının üzerine oturmuşken, bozuk bir şeyden gelen hafif koku gibi. Kurtlar eteğinizi yakalamışken, bir köpeğin size hırlaması gibi. Verin konusunda bu kadar endişelendiğini, bu kadar çabaladığını düşünmek. Verin planlarına pek az dokunmuştu aslında, tek yaptığı Demira’yı bugünkü talihsiz yüzleşmeye ikna etmekti. Oldukça beceriyle yapmıştı bunu; Merana bir Gri dışında herhangi birinin fark edeceğini düşünmüyordu. Ama kendisi de kabul etmişti. Al’Thor’u sindirmek –sindirmeye çalışmak– yapabileceklerinin en küçüğüydü. Verin hakkında endişelenmişti ve sonra Kiruna ve Bera ortaya çıkmıştı, ikisi de Merana’nın yetkesine bağlı değildi, ikisi de Masuri, Faeldrin ya da Rafela kadar güçlüydü.</p>

    <p>“İşte bu, yahniye atılmış çürük bir şalgam oldu,” diye mırıldandı Bera sertçe. Kairen ve birkaç kadın daha onaylayarak başlarını salladılar.</p>

    <p>“Küçük bir şalgam,” dedi Kiruna ona, kuru bir sesle. Hemen hemen herkes başını salladı, Merana ve Verin dışında herkes. Merana yavaşça içini çekmekle yetindi; Verin o kuş gibi bakışlarla, başını yana eğerek Kiruna’ya bakıyordu. “Alanna’yı tutan ne?” diye sordu Kiruna ortaya. “Her şeyi iki kez söylemek istemiyorum.”</p>

    <p>Merana her şeyi Verin’e boyun eğerek kendisinin başlattığını düşünüyordu. Hâlâ heyetin başkanı kendisiydi, hâlâ herkes onun emirlerine itaat ediyordu, Masuri, Rafela ve Faeldrin bile. Ama hepsi biliyordu. Kiruna ya da Bera’nın kontrolü ele geçirmediğinden emin değildi –birinin bir çiftlikte, diğerinin bir sarayda doğmuş olması hiç önemli değildi; bunun Aes Sedai olmakla bir ilgisi yoktu– ama Merana’nın emin olduğu bir şey, çevresinde heyetin ufalanıp gittiğiydi. Beyaz Kule bütünken, bir büyükelçinin arkasında Kule’nin ve Amyrlin Makamı’nın tüm gücü varken ve şala kavuşmak için otuz sene beklemesi ya da ancak Kule’den gönderilmeyecek kadar güce sahip olması hiç önem taşımazken asla olmayacak cinsten bir şeydi bu. Artık yalnızca bir avuç Aes Sedai vardı ve yerlerini düşünmeden alıyorlardı.</p>

    <p>İsmini söylemek kadını çağırmış gibi, tam Bera ağzını açarken Alanna girdi. Bera ve Kiruna aynı anda Alanna’ya döndüler. “Al’Thor Cairhien’e gittiğini iddia ediyor,” dedi Bera. “Senin ekleyeceğin bir şey var mı?”</p>

    <p>Alanna gururla, kara gözlerinde tehlikeli bir pırıltı ile yüzleşti onlarla. Bahsettikleri onun Muhafızıydı. “Doğuda bir yerde. Bildiğim tek şey bu. Cairhien olabilir.”</p>

    <p>“Bir erkekle ondan izin almadan bağ kuracaksan,” diye sordu Kiruna buyurgan bir sesle, “en kutsal Işık aşkına, neden senin iradeni kabul ettirecek şekilde yapmadın bunu? Diğeri ile karşılaştırıldığında, ancak bileğe vurulmuş bir tokat olurdu.”</p>

    <p>Alanna hâlâ duygularını zar zor kontrol edebiliyordu. Yanakları, kısmen gözlerinde çakan öfkeden, kısmen utançtan, kızardı. “Kimse söylemedi mi sana?” diye sordu fazla canlı bir tavırla. “Herhalde kimse düşünmek istemiyor. Ben kesinlikle düşünmek istemiyorum.” Faeldrin ve Seonid bakışlarını yere indirdiler ve bu konuda yalnız değildiler. “Onunla bağ kurduktan saniyeler sonra zorlamaya çalıştım onu,” diye devam etti Alanna, bunların hiçbirini fark etmemiş gibi. “Çıplak ellerinle bir meşeyi sökmeye çalıştığın oldu mu, Kiruna? Aynı histi.”</p>

    <p>Kiruna’nın verdiği tek tepki gözlerinin yavaşça irileşmesi, yavaşça nefes almak oldu. Bera, “Bu imkânsız. İmkânsız,” diye mırıldandı.</p>

    <p>Alanna başını arkaya atarak güldü. Kalçasına dayadığı elleri kahkahanın küçümser görünmesine sebep oldu ve bu Bera’nın ağzının gerilmesine, Kiruna’nın gözlerine soğuk bir ışıltı gelmesine neden oldu. Verin, Merana’ya solucanlara bakan bir kuşu hatırlatan bir tavırla bakıyordu onlara. Bir şekilde Verin, boyun eğmeden boyun eğer gibi görünüyordu, ama Merana bunu nasıl yaptığını anlayamıyordu.</p>

    <p>“Daha önce kimse yönlendirebilen bir adamla bağ kurmadı,” dedi Alanna, kahkahası sona erdikten sonra. “Belki de bununla ilgili bir şeydir.”</p>

    <p>“Nasıl olursa olsun,” dedi Bera kararlılıkla. Onun bakışları da aynı ölçüde sertti. “Nasıl olursa olsun. Yine de yerini bulabilirsin.”</p>

    <p>“Evet,” dedi Kiruna. “Sen bizimle geleceksin, Alanna.” Alanna, kendine yeni gelirmiş gibi gözlerini kırpıştırdı. Başını hafifçe eğerek kabul etti.</p>

    <p>Zamanının geldiğine karar verdi Merana. Heyeti bir arada tutacaksa, bu son şansıydı. Ellerine yapacak bir şey vermek için al’Thor’un mektubunu katlayarak doğruldu. “Bu heyeti Caemlyn’e getirdiğim zaman,” diye başladı, başkanlarının kendisi olduğunu herkese hatırlatmak için; Işık’a şükür sesi titremiyordu, “bana büyük serbesti tanınmıştı, ama ne yapılması gerektiği açık görünüyordu ve biz,” bu, onlara bir <em>heyet</em> olduklarını hatırlatmak içindi, “başarılı olmayı bekleyerek işe koyulduk. Al’Thor Caemlyn’den çıkmaya ikna edilecekti ve böylece Elayne’i getirip, taç giydirecek, böylece Andor’un arkamızda olmasını sağlayacaktık. Al’Thor’un yavaş yavaş bize güvenmesi ve ona zarar vermeyeceğimize inandırılması gerekiyordu. Aynı zamanda, gereken saygıyı göstermesi de sağlanacaktı. Dikkatle seçilmiş iki üç Aes Sedai, danışman ve rehber olarak Moiraine’in yerini alacaktı. Alanna da dahil olacaktı, elbette.”</p>

    <p>“Moiraine’i onun öldürmediğini nereden biliyorsun?” diye sözünü kesti Bera, “Morgase’i öldürdüğünün söylendiği gibi?”</p>

    <p>“Moiraine’in ölümü konusunda her tür söylenti duyduk,” diye ekledi Kiruna. “Bazıları Lanfear ile savaşırken öldüğünü bile söylüyor. Çoğu, öldüğü zaman al’Thor’la yalnız olduğunu söylüyor.”</p>

    <p>Merana bir çabayla yanıt vermekten alıkoydu kendini. O, içine işlemiş içgüdülere tek kelime etme şansı verse, sonunda hepsini dökerlerdi. “Her şey kontrol altındaydı,” diye devam etti, “ve siz ikiniz geldiniz. Tesadüftü, biliyorum ve yalnızca al’Thor’u bulma talimatına uyuyordunuz, ama siz sayımızın on üçü bulmasına sebep oldunuz. Al’Thor gibi bir adam, on üç Aes Sedai’nin toplandığını duyduğunda kaçmaz da ne yapar? Basit gerçek şu ki, planlarımız nasıl zarar gördüyse, sorumlusu sensin Kiruna ve sen Bera.” Şimdi beklemekten başka bir şey gelmezdi elinden. Ahlaki açıdan üstünlük elde etmeyi başarmışsa...</p>

    <p>“Sözün bitti mi?” dedi Bera soğuk bir sesle.</p>

    <p>Kiruna daha açık konuştu. Diğerlerine döndü. “Faeldrin, sen istiyorsan bizimle birlikte Cairhien’e geleceksin. Masuri, Rafela, siz de.”</p>

    <p>Merana titremeye başladı ve elindeki mektubu buruşturdu. “Anlamıyor musunuz?” diye bağırdı. “Hiçbir şey olmamış gibi, hiçbir şey değişmemiş gibi devam edebileceğimizi sanıyorsunuz. Cairhien’de Elaida’dan, Beyaz Kule’den gelmiş bir elçilik heyeti var. Al’Thor böyle görmeli. Bizim ona, onun bize ihtiyaç duyduğundan daha fazla ihtiyacımız var ve korkarım bunu biliyor!”</p>

    <p>Bir an, Verin dışında herkesin yüzü şokla kaplandı. Verin düşünceli düşünceli başını sallamakla ve küçük, sır dolu bir tavırla gülümsemekle yetindi. Bir an. Tüm diğer yüzler sersemlemiş, gözler irileşmişken. O sözcükler havada çınlar gibiydi. <em>Bizim ona, onun bize ihtiyaç duyduğundan daha fazla ihtiyacımız var.</em> Doğru olduğunu bilmek için Üç Yemin gerekmiyordu.</p>

    <p>Sonra Bera büyük kararlılıkla, “Otur Merana ve sakinleş,” dedi. Merana farkında olmadan oturdu; hâlâ titriyor, hâlâ bağırmak istiyordu, ama ellerinde al’Thor’un mektubunu kavrayarak oturdu.</p>

    <p>Kiruna vurgulu bir tavırla sırtını döndü ona. “Seonid, sen de geleceksin, elbette. İki Gaidin daha her zaman faydalı olur. Ve Verin, sanırım.” Verin, bu bir talepmiş gibi başını salladı. “Demira,” diye devam etti Kiruna, “ona kızgın olduğunu biliyorum, ama adamın bir daha paniğe kapılmasını istemeyiz ve biri İki Nehir’den gelen sıradışı kız koleksiyonunu Salidar’a götürmeli. Sen, Valinde, Kairen ve Berenicia bu konuda Merana’ya yardımcı olacaksınız.”</p>

    <p>Adı geçen diğer dördü duraksamadan mırıldanarak onayladılar, ama Merana üşüdüğünü hissetti. Heyet ufalanmıyordu; toza dönmüştü.</p>

    <p>“Ben...” Bera ve Kiruna’nın bakışları ona döndüğünde sesi solup gitti. Masuri, Faeldrin ve Rafela da ona dönmüştü. Toza dönmüştü, yetkesi de birlikte. “Bir Gri’ye ihtiyacınız olabilir,” dedi hafifçe. “Kesinlikle pazarlıklar olacaktır ve...” Sesi yine soldu. Kule bütünken bu <em>asla</em> olmazdı.</p>

    <p>“Pekâlâ,” dedi Bera sonunda. Öyle bir ses tonu kullanmıştı ki, Merana yanaklarının kızarmamasını sağlayacak kontrolü zorla korudu.</p>

    <p>“Demira, kızları Salidar’a sen götür,” dedi Kiruna.</p>

    <p>Merana kıpırdamadan oturuyordu. Salon’un şimdiye kadar Amyrlin’i seçmiş olmasını diliyordu. Hem Güç konusunda çok güçlü, hem çok cesur biri. Onları bir kez daha eski durumlarına getirmek için bir başka Deane, bir başka Rashima gerekiyordu. Al’Thor Elaida’yı tanımaya karar vermeden önce, Alanna’nın onları al’Thor’a götüreceğini umuyordu. Aksi halde, yeni bir Rashima bile kurtaramazdı onları.</p>
  </div>
</body>
</html>
