<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kaos Lordu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="12. Sorular ve Yanıtlar">12<br />
    Sorular ve Yanıtlar</h1>

    <p>“Ee?” dedi Nynaeve, becerebildiğince sabırla. Ellerini kucağında tutmak için çaba göstermesi gerekiyordu. Yatağının üzerinde kıpırdamadan durmak da öyle. Esnemesini bastırdı. Henüz erkendi ve üç gecedir doğru düzgün uyumuyordu. Hasır kafes boştu, serçe özgür bırakılmıştı. Nynaeve de özgür olmayı diliyordu. “Ee?”</p>

    <p>Elayne kendi yatağının üzerinde diz çökmüş, başını ve omuzlarını evin arkasındaki minik geçide bakan pencereden dışarı çıkarmıştı. Oradan, Aes Sedailerin çoğunun bu sabah Kule’den gelen elçiyi kabul ettiği Küçük Kule’nin arkası birazcık görülebiliyordu. Küçük bir manzaraydı, ama hanı sarmalayan, gizlice dinlemeye karşı konulmuş koruyucu büyünün bir parçasını görmesine yetiyordu. Güç’le dinlemeye çalışanları durduran cinsten bir şeydi. Bilgi paylaşmanın bedeli.</p>

    <p>Elayne bir an sonra topuklarının üzerine oturdu. Yüzünde hayal kırıklığı vardı. “Hiçbir şey. Bu akışların fark edilmeden aradan geçebileceğini söylemiştin. Beni fark ettiklerini sanmıyorum, ama kesinlikle hiçbir şey duymadım.”</p>

    <p>Sonuncusu Moghedien’e hitaben söylenmişti. Kadın köşede, sallantılı bir taburenin üzerinde oturuyordu. Kadının terlememesi Nynaeve’i çok fena sinir ediyordu. Sıcak ya da soğuğu görmezden gelmek için gerekli uzaklık duygusunu edinmek için Güç’le uzun süre çalışmak gerektiğini iddia ediyordu ve Aes Sedailerin “sonunda” öğreneceklerine dair belirsiz vaatlerinden daha iyi değildi bu. Nynaeve ile Elayne terden sırılsıklam olmuşlardı. Moghedien bir bahar günüymüş gibi serindi. Işık, nasıl da sinirine dokunuyordu!</p>

    <p>“Geçmeleri gerektiğini söyledim.” Moghedien’in kara gözleri kendini savunmak istercesine oraya buraya kaydı, ama bakışlarını daha çok Elayne’in üzerinde tuttu; <em>a’dam</em> bilezik kimdeyse ona yoğunlaşıyordu hep. “Gerekir. Büyü örmenin bin yolu vardır. Bir tanesine delik örmek günler alabilir.”</p>

    <p>Nynaeve dilini zor tuttu. Günlerdir deniyorlardı. Tarna Feir’in gelişinden beri üçüncüydü bu ve Salon Elaida’nın mesajını hâlâ gizliyordu. Eh, Sheriam, Myrelle ve diğerleri biliyordu –Salon’dan önce öğrenmemişlerse şaşardı Nynaeve– ama Siuan ve Leane bile o günlük toplantılara alınmıyordu. En azından kendileri öyle diyorlardı.</p>

    <p>Nynaeve eteklerini çekiştirdiğini fark etti ve ellerini durdurdu. Bir şekilde, Elaida’nın ne istediğini öğrenmek zorundaydılar –ve daha da önemlisi, Salon’un yanıtını öğrenmek zorundaydılar. Zorunluydular. Bir şekilde.</p>

    <p>“Gitmem gerek,” diye içini çekti Elayne. “Bazı Aes Sedailere <em>ter’angreal</em> yapmayı göstermem gerek.” Salidar’daki pek az Aes Sedai yetenek göstermişti, ama hepsi öğrenmek istiyordu ve çoğu, Elayne yeterince sık gösterirse öğrenebileceğini düşünür gibiydi. “Bunu alsan iyi olur,” diye ekledi, bileziği çıkararak. “Aes Sedailerin benimle işi bittiği zaman yeni bir şey yapmayı denemek istiyorum. Sonra da çömez dersim var.” İkisi de onu mutlu etmiyor gibiydi, ilk seferinde ettiği kadar değil. Her dersten sonra öyle sinirli geliyordu ki, kedi gibi kabarmış oluyordu. Kızların en gençleri fazla hevesliydi, genellikle ilk önce sormadan, nasıl idare edeceklerini bilmedikleri şeylere atlayıveriyorlardı ve biraz daha ihtiyatlı olan en büyükleri hep itiraz ediyor, kendilerinden altı yedi yaş küçük bir kadının emirlerine direniyorlardı. Elayne on senelik Kabuledilmiş gibi, “aptal çömezler” ve “inatçı ahmaklar” diye mırıldanmaya başlamıştı. “Sorular için zamanın olabilir. Belki bir erkeği sezmek konusunda benden daha şanslı olursun.”</p>

    <p>Nynaeve başını iki yana salladı. “Bu sabah Janya ve Delana’nın notlarına yardım etmem gerek.” Yüzünü buruşturmaktan alamadı kendini. Delana Gri, Janya Kahverengi Ajah’tandı, ama Nynaeve ikisinden de hiçbir şey öğrenemiyordu. “Sonra da Theodrin’den bir <em>ders</em> daha alacağım.” Bir zaman israfı daha. Salidar’daki herkes zamanlarını boşa harcıyordu. “Tak şunu,” dedi, Elayne bileziği giysilerinin yanına, duvardaki çengele asmaya kalkınca.</p>

    <p>Altın saçlı kadın sahte bir tavırla içini çekti, ama yine de bileziği taktı. Nynaeve’e göre, Elayne <em>a’dam</em>’a fazla güveniyordu. Evet, kolye Moghedien’in boynunda kaldığı sürece, yönlendirebilen her kadın bilezikle onu bulabilir, kontrolü altına alabilirdi. Bileziği kimse takmazsa, kadın dizlerinin üzerine çöküp öğürmeye başlamadan on adım atamazdı. Bileziği bırakıldığı yerden birazcık oynattığı zaman ya da bileziği kendi bileğine takmaya kalkıştığı zaman da aynısı olurdu. Belki çengeldeyken bile tutabilirdi onu, ama fırsat tanınırsa Terkedilmişlerden biri bu engeli aşmanın bir yolunu bulurdu. Bir kez, Tanchico’da, Nynaeve Moghedien’e Güç’le kalkan koyup, bağlayıp, birkaç dakikalığına bırakmıştı ve kadın kaçmayı başarmıştı. Onu yeniden yakaladığında Nynaeve’in sorduğu ilk şey bunu nasıl yaptığı olmuştu, ama kadından yanıt koparmak için neredeyse boğazını sıkmak gerekiyordu. Anlaşıldığı kadarıyla bağlanmış bir kalkan, kalkan konulan kadının biraz zamanı ve sabrı varsa, aşılmaz engel değildi. Elayne <em>a’dam</em>’a karşı bir şey yapamayacağını iddia etmişti –saldıracak düğüm yoktu ve kolye boynundayken Moghedien izinsiz <em>saidar</em>’a <em>dokunmaya</em> bile yeltenemezdi– ama Nynaeve riske girmemeyi tercih ediyordu.</p>

    <p>“Kopyalama işini yavaş yap,” dedi Elayne. “Ben daha önce Delana için kopyalama yaptım. Lekelerden ve hatalardan <em>nefret</em> eder. Gerekirse temiz bir sayfa elde etmek için elli kez yazdırır sana.”</p>

    <p>Nynaeve kaşlarını çattı. El yazısı Elayne’inki kadar temiz ve güzel olmayabilirdi, ama mürekkebe kalemin hangi ucunu batıracağını yeni öğrenmiş hödüğün teki de değildi. Genç kadın fark etmedi, sonunda gülümseyerek odadan çıktı. Belki yalnızca yardım etmeye çalışmıştı. Aes Sedailer Nynaeve’in kopyalama yapmaktan ne kadar nefret ettiğini bir öğrense, ceza olarak bu işi vermeye başlarlardı.</p>

    <p>“Belki de Rand’a gitmelisiniz,” dedi Moghedien aniden. Daha farklı, daha dik oturuyordu. Kara gözlerini Nynaeve’inkilere dikmişti. Neden?</p>

    <p>“Ne demek istiyorsun?” diye sordu Nynaeve.</p>

    <p>“Sen ve Elayne Caemlyn’e, Rand’a gitmelisiniz. Elayne kraliçe olabilir ve sen de...” Moghedien’in gülümsemesi hiç hoş değildi. “Eninde sonunda seni oturtup bunca harika keşfi nasıl yaptığını, ama onlar için yönlendirmeye çalıştığında neden çalıntı şekerlerle yakalanan bir çocuk gibi titrediğini soracaklar.”</p>

    <p>“Ben hiç de!..” Yaptıklarını bu kadına açıklamayacaktı. Neden Moghedien aniden bu kadar küstahlaşmıştı? “Yalnız, senin hatırlaman gerek. Gerçeği öğrendiklerinde benim başıma ne gelirse gelsin, bir hafta geçmeden senin kellen celladın baltasına bırakılır.”</p>

    <p>“Ama sen çok daha uzun süre acı çekersin. Bir kez Semirhage bir adamın beş sene boyunca, uyanık olduğu her an çığlık çığlığa bağırmasını sağlamıştı. Adamın aklını da başında tutmuştu, ama sonunda o bile kalbini attırmayı sürdüremedi. Bu çocukların Semirhage’in yeteneğinin onda birine sahip olduğunu sanmıyorum, ama ne kadarına sahip olduklarını sen ilk elden öğrenebilirsin.”</p>

    <p>Kadın bunu nasıl söyleyebilirdi? Her zamanki korkulu ve endişeli tavrını yılan derisi gibi çıkarıp atmıştı. Sanki sıradan bir şey tartışan iki eşittiler. Hayır, daha da kötüsü. Moghedien’in tavrı söylediklerinin kendisi için sıradan, ama Nynaeve için korkunç olduğunu anlatıyordu. Nynaeve bileziğin bileğinde olmasını diledi. İçini rahatlatırdı. Moghedien’in duyguları yüzü ve sesi kadar serin ve sakin olamazdı kuşkusuz.</p>

    <p>Nynaeve’in nefesi kesildi. Bilezik. İşte buydu. Bilezik odada değildi. Midesi buzdan bir yumruk oldu; yüzünden akan terler aniden şiddetlendi sanki. Mantıksal olarak, bileziğin nerede olduğu önemli olmamalıydı. Elayne takmıştı onu <em>–Lütfen, Işık, ne olur çıkarmış olmasın!–</em> ve <em>a’dam</em>’ın diğer yarısı Moghedien’in boynundaydı. Yalnız, bu işin mantıkla ilgisi yoktu. Nynaeve bilezik olmadan kadınla yalnız kalmamıştı hiç. Daha doğrusu, yalnız kaldığı zamanların her biri felakete ramak kalması ile sonuçlanmıştı. O sırada <em>a’dam</em> Moghedien’in boynunda değildi, ama bu da fark etmezdi. Kadın Terkedilmişlerden biriydi, yalnızdılar ve Nynaeve’in onu kontrol altında tutmasının yolu yoktu. Elleri kemer bıçağına gitmesin diye eteklerini kavradı.</p>

    <p>Moghedien’in gülümsemesi, Nynaeve’in düşüncelerini okumuş gibi genişledi. “Bu konuda, senin çıkarını düşündüğümden emin olabilirsin. Bu,” eli bir an kolyeye gitti, ama dokunmamaya dikkat etti, “burada olduğu kadar Caemlyn’de de tutacaktır beni. Burada ölmektense kölelik yeğdir. Ama karar vermekte gecikmeyin. Bu sözde Aes Sedailer Kule’ye dönmeye karar verirse, yeni Amyrlin Makamı için senden, Rand al’Thor’a bu kadar yakın bir kadından daha iyi hediye olur mu? Ve Elayne. Kızın onun için hissettiklerinin yarısını o kız için hissediyorsa, onu ellerinde bulundurmak Rand’ın asla kesemeyeceği bir ip verir onlara.”</p>

    <p>Nynaeve dizlerini doğrulmaya zorlayarak ayağa kalktı. “Artık yatakları yapıp odayı temizleyebilirsin. Döndüğüm zaman lekesiz bulmayı bekliyorum.”</p>

    <p>“Ne kadar zamanınız var?” dedi Moghedien, o daha kapıya varamadan. Kadın çay suyunun ısınıp ısınmadığını sorar gibiydi. “En fazla birkaç gün. Sonra yanıtlarını Tar Valon’a gönderecekler. Yoksa birkaç saat mi? Rand al’Thor, hatta Elaida’nın sözde suçlarını Beyaz Kule’nin yeniden bütün olması karşısında tarttıkları zaman ne sonuca varacaklar?”</p>

    <p>“Lazımlıklara özellikle dikkat et,” dedi Nynaeve arkasını dönmeden. “Bu sefer temiz istiyorum onları.” Moghedien başka bir şey söyleyemeden odadan çıktı ve kapıyı arkasından kararlılıkla kapattı.</p>

    <p>Kaba tahtalara yaslandı ve dar, penceresiz koridorda derin derin nefes aldı. Elini kemer kesesine daldırarak daha küçük bir kese çıkardı ve ağzına kenarları tırtıklı iki kaznanesi yaprağı attı. Kaznanesinin mide yanmasını dindirmesi biraz zaman alırdı, ama tadı daha çabuk etki göstermesini sağlayabilirmiş gibi yaprakları çiğneyerek yuttu. Son birkaç dakika içinde, Moghedien <em>bildiği</em> şeyleri art arda paramparça ederken darbe üstüne darbe almıştı Nynaeve. Onca güvensizliğine rağmen kadının sindiğine inanmıştı. Sahte. Ah, Işık, sahte. Moghedien’in Elayne ile Rand hakkında Aes Sedailer kadar az bilgisi olduğundan emindi. Sahte. Kadının ona gitmelerini önermesi... Kadının önünde serbestçe konuşmuşlardı. Başka neler kaçırmışlardı ağızlarından, Moghedien’in kullanabileceği neler kaçırmışlardı?</p>

    <p>Küçük evin ön odasından bir başka Kabuledilmiş loş koridora girdi ve Nynaeve doğruldu ve elbisesini düzelterek kaznanesini yerine kaldırdı. Ön oda dışındaki bütün odalar yatak odasına çevrilmişti ve Kabuledilmişler ve çömezler, kendi kaldığı odadan daha büyük olmayan odalarda üçer dörder kalıyorlar, hatta ikişer ikişer aynı yatağı paylaşıyorlardı bazen. Diğer Kabuledilmiş ince yapılı, neredeyse tüy gibi, gri gözlü ve güler yüzlü bir kadındı. Illianlı olan Emara, Siuan ve Leane’den hoşlanmıyordu, ki Nynaeve bunu rahatlıkla anlayabiliyordu ve daha önceki tüm yalıtılmış kadınlar gibi uzağa gönderilmeleri gerektiğini –gerektiği gibi, diye ekliyordu– düşünüyordu, ama bunun dışında hoş bir kadındı, Elayne ile Nynaeve’in sahip olduğu “rahatlığı” ya da işlerini “Marigan”a yaptırmalarını kıskanmıyordu. Kıskanan epey kişi vardı.</p>

    <p>“Janya ve Delana için kopya çıkaracağını duydum,” dedi tiz sesiyle, yanından geçip kendi odasına giderken. “Tavsiyemi dinle ve becerebildiğince hızlı yaz. Janya sözlerinin hepsinin kaydedilmesine, birkaç lekeden daha fazla önem veriyor.”</p>

    <p>Nynaeve Emara’nın sırtına dik dik baktı. Delana için yavaş yaz. Janya için hızlı yaz. Sonuçta tüm tavsiyeler bu şekilde özetlenebiliyordu. Her durumda, şu anda kopya lekelemek için endişelenemeyecekti. Ya da Elayne ile konuşma fırsatı yakalayıncaya kadar Moghedien için.</p>

    <p>Başını iki yana sallayarak ve kendi kendine mırıldanarak uzun adımlarla dışarı çıktı. Belki olayları sorgulamadan kabulleniyor, bazı şeylerin aradan kaçmasına izin veriyordu, ama bir güzel silkelenip bütün bunları durdurmanın zamanı gelmişti. Kimi bulması gerektiğini biliyordu.</p>

    <p>Sokaklar aynı ölçüde kalabalık olsa da, son birkaç gündür Salidar üzerine bir sessizlik çökmüştü. Köyün dışındaki demirhaneler susmuştu örneğin. Herkese, Tarna buradayken, Caemlyn’e giden elçilik heyeti konusunda, asker kamplarından birine saklanan Logain konusunda, hatta askerlerin kendileri ve neden toplandıkları konusunda dillerini tutmaları söylenmişti. Sonuçta çoğu kişi fısıldaşmaktan fazlasını yapmaya korkar olmuştu. Fısıltılarda endişeli bir tını vardı.</p>

    <p>Herkes etkilenmişti. Normalde telaşla hareket eden hizmetkârlar şimdi tereddütle hareket ediyor, omuzlarının üzerinden korku dolu bakışlar fırlatıyorlardı. Aes Sedailer bile, sükûnetlerinin altında ihtiyatlı görünüyorlar, birbirlerini tartan bakışlarla süzüyorlardı. Tarna ilk gün gözlerini doyuracak kadarını görüp, kendi sonuçlarını çıkarmamış gibi, artık sokaklarda pek az asker vardı. Salon’un vereceği yanlış yanıtlar ilmekleri askerlerin boynuna geçirirdi; Kule’nin sorunlarından uzak durmaya çalışan hükümdarlar ve asiller bile, sırf isyan fikrinin yayılmasını engellemek için, ellerine geçen askerleri asarlardı muhtemelen. Kararsızlığı hisseden o bir avuç asker dikkatle kayıtsız tuttukları ifadeler yerleştiriyorlardı yüzlerine ya da endişeyle kaş çatıyorlardı. Gareth Bryne dışında. O, Küçük Kule’nin önünde sabırla bekliyordu. Her gün, Ajah Temsilcilerinin gelişinden gidişine kadar orada oluyordu. Nynaeve adamın onu ve onun için neler hazırladıklarını hatırladıklarından emin olmaya çalıştığını düşünüyordu. Bir seferinde Temsilciler dışarı çıktıklarında, onu gördüklerine memnun olmamışlardı.</p>

    <p>Kızıl Aes Sedai’nin gelişinden bu yana yalnızca Muhafızlar değişmemişti. Muhafızlar ve çocuklar. Üç küçük kız bıldırcın gibi önüne fırladığında Nynaeve irkildi. Hepsinin saçlarında kurdeleler vardı, ter ve toz içinde, kahkahalar atarak koştular. Çocuklar Salidar’ın neyi beklediğini bilmiyorlardı ve bilseler de anlamazlardı muhtemelen. Neye karar verirse versin, nereye giderse gitsin, her Muhafız kılını kıpırdatmadan Aes Sedaisini takip ederdi.</p>

    <p>Sessiz konuşmaların çoğu hava durumu hakkında gibiydi. Bu ve başka bir yerdeki tuhaf olaylara ilişkin hikâyeler. Konuşan iki başlı buzağılar, sinek sürüleri tarafından boğulan adamlar, bir köyün bütün çocuklarının gecenin bir yarısı kaybolması, güpegündüz görünmez bir şey tarafından çarpılıp ölen insanlar. Doğru düzgün düşünebilen herkes kuraklığın ve mevsimsiz sıcağın Karanlık Varlık’ın dünyaya dokunmasından kaynaklandığını biliyordu, ama çoğu Aes Sedai bile Elayne ile Nynaeve’in diğer olayların da gerçek olduğu iddialarına kuşkuyla bakıyordu. Karanlık Varlık’ın zindanındaki mühürler zayıflayınca yükselmeye başlayan şer kabarcıkları Desen boyunca süzülüyor, sonra bir yerde patlıyordu. Çoğu insan doğru düzgün düşünemiyordu. Bazıları her şeyin suçunu Rand’a atıyordu. Bazıları dünyanın Yenidendoğan Ejder arkasında toplanmasının Yaratıcı’yı kızdırdığını ya da Aes Sedailer onu yakalayıp ehlileştirmedikleri için kızdığını ya da Aes Sedailer yeni Amyrlin’e karşı çıktığı için kızdığını söylüyordu. Nynaeve insanların, Kule yeniden bütün olur olmaz havanın düzeleceğini söylediğini duymuştu. Kalabalığı yararak geçti.</p>

    <p>“...yemin ederim doğru!” diye mırıldandı, dirseklerine dek una batmış bir aşçı. “Eldar’ın hemen dışında toplanmış bir Beyazpelerin ordusu var. Saldırmak için Elaida’nın emrini bekliyorlar.” Beyazpelerin hikâyeleri hava durumu ve iki başlı buzağı hikâyelerinden daha fazlaydı, ama <em>Beyazpelerinlerin</em> emirlerini <em>Elaida</em>’dan alması? Sıcak kadının beynini eritmiş olmalıydı!</p>

    <p>“Işık tanığım olsun, doğru,” diye mırıldandı kır saçlı bir arabacı, iyi kesimli elbisesi bir Aes Sedai hizmetkârı olduğunu gösteren, kaşlarını çatmış bir kadına. “Elaida öldü. Kızıl Aes Sedai, Sheriam’ı yeni Amyrlin olmaya çağırmak için geldi.” Kadın her kelimesini kabul ederek başını salladı.</p>

    <p>“Bence Elaida iyi bir Amyrlin,” dedi kaba ceketli bir adam, omzundaki çalı çırpı demetini düzelterek. “Tüm diğerleri kadar iyi.” Arkadaşına mırıldanmıyordu. Kimin dinlediğine bakmamaya çalışarak, yüksek sesle söylüyordu.</p>

    <p>Nynaeve’in ağzı ekşi ekşi çarpıldı. Adam işitilmek istiyordu. Elaida Salidar’ı bu kadar çabuk <em>nasıl</em> keşfetmişti? Tarna Tar Valon’dan, Aes Sedailer bu köyde toplanmaya başladığında yola çıkmış olmalıydı. Siuan kasvetli bir tavırla, bir sürü Mavi Aes Sedai’nin hâlâ kayıp olduğuna işaret etmişti –ilk Salidar’da toplanma mesajı Mavi Aes Sedailer için bırakılmıştı– ve Alviarin bir soruya yanıt bulma işinde becerikliydi. Mide burkan bir düşünce, ama en sıradan açıklama kadar değil: Salidar’da gizli gizli Elaida’yı destekleyenler vardı. Herkes herkese yan yan bakıyordu ve oduncu adamın ağzından çıkan sözlerin aynı tavırla söylendiğini ilk kez duymuyordu Nynaeve. Aes Sedailer öyle söylemiyor olabilirlerdi, ama Nynaeve bazılarının içlerinden geçtiğini tahmin ediyordu. Sonuçta Salidar yahni gibi karışmıştı ve hoş bir yahni değildi. Bu, yaptığı şeyi daha da doğru kılıyordu.</p>

    <p>Aradığı kişiyi bulması zaman aldı. Oyun oynayan çocuk gruplarına ihtiyacı vardı ve Salidar’da çok fazla çocuk yoktu. Gerçekten de, Birgitte beş oğlan çocuğunun birbirlerine çakıltaşı dolu bir torba fırlatarak koşturmasını izliyordu. Ne zaman biri vurulsa, vurulan dahil herkes kahkahalara boğuluyordu. Oğlan çocuklarının oyunlarının çoğu hiç mantıklı değildi. Erkeklerinki de öyle.</p>

    <p>Birgitte yalnız değildi, elbette. Yalnız kalmaya çabalamadığı sürece nadiren oluyordu. Areina yanı başında durmuş, yüzünden akan teri siliyor, çocuklardan sıkıldığını belli etmemeye çalışıyordu. Nynaeve’den bir iki yaş küçük olan Areina siyah saçlarını Birgitte’in altın rengi saçları gibi örmüştü, ama onunkiler daha omuzlarını yeni geçmişti; Birgitte’in örgüsü beline kadar uzanıyordu. Giysileri de Birgitte’inkilere benziyordu –bele gelen, açık gri bir ceket, ayak bileklerinde toplanan bol, bronz renkli pantolon, topuklu botlar– taşıdığı yay ve belindeki sadak da öyle. Nynaeve, Birgitte ile tanışana kadar eline yay aldığını sanmıyordu Areina’nın. Kadını görmezden geldi.</p>

    <p>“Seninle konuşmam gerek,” dedi Birgitte’e. “Yalnız.”</p>

    <p>Areina, küçümsemeye yakın bir ifadeyle dolu mavi gözlerle ona baktı. “Bu güzel günde şalını takarsın sanmıştım, Nynaeve. Ah. At gibi terliyorsun. Niye ki?”</p>

    <p>Nynaeve’in yüzü gerildi. Birgitte’ten önce kadınla dostluk kurmuştu, ama Salidar’a ulaştıklarında dostlukları kaybolup gitmişti. Nynaeve’in tam Aes Sedai olmadığını öğrenmek hayal kırıklığından da öte bir şeye uğratmıştı kadını. Areina’nın Nynaeve’in içlerinden biri gibi davrandığını Aes Sedailere söylememesi için Birgitte’in ricası gerekmişti. Dahası, Areina Boru Avcısı yemini etmişti ve bu yaşam için Birgitte Nynaeve’den daha iyi bir modeldi kuşkusuz. Bir zamanlar kadının berelerine acıdığını düşünmek!</p>

    <p>“Yüzüne bakılırsa,” dedi Birgitte terli bir sırıtma ile, “ya birini boğmaya hazırlanıyorsun –muhtemelen Areina’yı– ya da elbisen bir grup askerin ortasında düştü ve iç etekliği giymiyordun.” Areina kişnercesine güldü, ama şok olmuş görünüyordu. Neden, bilemiyordu Nynaeve; Birgitte’in sözde mizah anlayışına alışmak için epey zamanı olmuştu kadının. Burunlarını içki kupasından çıkarmayan, mideleri bira dolu, tıraşsız adamlara daha çok yakışacak türden bir mizah anlayışıydı bu.</p>

    <p>Nynaeve, sinirlerinin yatışması için bir süre oğlanların oyunlarını izledi. İyilik isteyeceği bir zamanda öfkelenmek hiç işe yaramazdı.</p>

    <p>Torbayı fırlatarak koşturan çocukların arasında Seve ile Jaril de vardı. Sarılar oğlanlar hakkında haklı çıkmıştı; ihtiyaçları olan tek şey zamandı. Salidar’da diğer çocuklarla, korkmadan iki ay geçirdikten sonra, tüm diğerleri kadar yüksek sesle gülüyor ve bağırıyorlardı.</p>

    <p>Ani bir düşünce çekiç gibi indi Nynaeve’in kafasına. Gönülsüzce de olsa, çocuklara hâlâ “Marigan” bakıyor, yıkanmalarını ve beslenmelerini sağlıyordu, ama çocuklar artık konuşmaya başlamıştı ve her an kadının anneleri olmadığını söyleyebilirlerdi. Belki çoktan söylemişlerdi. Bu soru sorulmasına sebep olmayabilirdi, ama olabilirdi de ve o sorular kurdukları çöpten evi tepelerine yıkardı. Nynaeve’in midesindeki buz kütlesi yeniden belirdi. Bunu neden daha önce düşünememişti?</p>

    <p>Birgitte koluna dokununca irkildi. “Sorun ne, Nynaeve? En iyi dostun ölmüş ve son nefesinde sana küfretmiş gibi görünüyorsun.”</p>

    <p>Areina dimdik bir sırtla uzaklaşırken son bir kez dönüp omzunun üzerinden baktı. Kadın Birgitte’in içmesini ve erkeklerle flört etmesini kılını kıpırdatmadan seyredebiliyordu, hatta onu taklit etmeye çalışıyordu, ama Birgitte Elayne ya da Nynaeve ile yalnız kalmak istediğinde dikenlerini çıkarıyordu. Erkekler tehdit değildi; Areina’nın kitabına göre yalnızca kadınlar dost olabilirdi, ama yalnızca kendisi Birgitte’in dostu olabilirdi. İki arkadaşa sahip olma fikri kadına yabancı gibiydi. Eh, kendi yoluna gitse de olurdu.</p>

    <p>“Bizim için at bulabilir misin?” Nynaeve sesinin titrememesi için çaba gösterdi. Sormak istediği şey bu değildi, ama Seve ile Jaril yüzünden mükemmel bir soru olmuştu. “Ne kadar alır?”</p>

    <p>Birgitte onu sokaktan, iki yıpranmış evin arasındaki dar geçide çekti ve yanıt vermeden önce dikkatle çevresine bakındı. Kulak misafiri olacak kadar yakında kimse yoktu, onlara dikkat edecek kimse de yoktu. “Bir iki gün. Uno da diyordu ki...”</p>

    <p>“Uno değil! Onu bu meselenin dışında tutacağız. Yalnızca sen, ben, Elayne ve Marigan. Thom ile Juilin zamanında dönmezse. Ve sen ısrar edersen, Areina, herhalde.”</p>

    <p>“Areina bazı açılardan aptalın teki,” dedi Birgitte yavaşça, “ama yaşam ya bunu sıkıp çıkaracak kadının içinden ya da kadını sıkıp canını çıkaracak. Sen ya da Elayne istemezse onu asla getirmem, biliyorsun.”</p>

    <p>Nynaeve sustu. Kadın kıskanan <em>kendisiymiş</em> gibi davranıyordu! Birgitte Areina gibi kaypak biriyle arkadaşlık etmek istiyorsa Nynaeve’i hiç ilgilendirmezdi.</p>

    <p>Birgitte elinin tersiyle dudaklarını silerek kaşlarını çattı. “Thom ve Juilin iyi adamlar, ama sorundan kaçınmanın en iyi yolu, kimsenin seni rahatsız etmek istemeyeceğinden emin olmaktır. Bir düzine kadar zırhlı ya da zırhsız Shienar askeri bunu çok iyi başarırdı. Seni ve Uno’yu anlamıyorum. Adam zorlu ve sen ve Elayne’in peşinden Kıyamet Çukuru’na kadar gider.” Aniden yüzünde bir gülümseme belirdi. “Dahası, oldukça iyi yapılı bir adam.”</p>

    <p>“Elimizi tutacak kimseye ihtiyacımız yok,” dedi Nynaeve katı katı. Yapılı mı? O göz yaması ve yara izleri mide bulandırıcı bir şekilde gözlerinin önünden geçti. Kadının erkek zevki çok tuhaftı. “Yolumuza çıkan her şeyi biz halledebiliriz. Kanıt gerekiyorsa, bunu kanıtladık, sanırım.”</p>

    <p>“Yapabileceğimizi biliyorum, Nynaeve, ama bir gübre yığınının sinek çekmesi gibi sorun çekeriz. Altara için için kaynıyor. Her gün yeni bir Ejderyeminli hikâyesi getiriyor ve en eski iç etekliklerinden birine karşı en iyi ipek elbisemin üzerine iddiaya girerim, yarısı yalnızca dört yalnız kadını kolay et olarak görecek haydutlardır aslında. İki günde bir kolay et olmadığımızı göstermemiz gerekecek. Korkarım Murandy daha da kötü, Ejderyeminliler, haydutlar, Cairhienli mültecilerle dolu ve Yenidendoğan Ejder’in her an tepelerine binebileceğinden korkuyorlar. Herhalde Amadicia tarafına geçmek istemiyorsundur. Caemlyn’i tercih edersin, tahmin ederim.” Başını yana eğer, tek kaşını sorgularcasına kaldırırken girift örgüsü hafifçe savruldu. “Elayne Uno konusunda seninle aynı fikirde mi?”</p>

    <p>“Olacak,” diye mırıldandı Nynaeve.</p>

    <p>“Anlıyorum. Eh, olduğu zaman, ihtiyaç duyduğumuz kadar at satın alırız. Ama neden Uno’yu almak istemediğinizi bana onun söylemesini istiyorum.”</p>

    <p>Kadının sesindeki boyun eğmez kararlılık Nynaeve’in yüzünün öfkeyle kızarmasına sebep oldu. Elayne’den tatlı tatlı, Birgitte’e Uno’nun burada kalacağını söylemesini istese, muhtemelen adamı yolda bekler bulurlardı ve Birgitte adamın hem gideceklerini, hem de ne tarafa gideceklerini nereden bildiğine şaşıyor olurdu. Kadın Elayne’in Muhafızı olabilirdi, ama bazen Nynaeve hâkimiyetin aslında hangisinde olduğunu merak ediyordu. Lan’i bulduğunda –bulursa değil!– kararlarına uyacağına dair öyle yeminler ettirecekti ki, o yeminlerle saçlarını bile kıvırabilecekti!</p>

    <p>Sakinleşmek için derin derin nefes aldı. Bir taş duvarla tartışmanın bir anlamı yoktu. Birgitte’i bulmak istemesinin asıl sebebine geçebilirdi.</p>

    <p>Kayıtsızca dar geçidin derinliklerine doğru bir adım daha attı ve diğer kadını takip etmeye zorladı. Temizlenen çalıların kahverengi sapları kalmıştı yerde. Aldırışsız görünmeye çalışarak sokaktan geçenleri izledi. Hâlâ kimse dönüp bakmıyordu onlara. Yine de sesini alçalttı. “Tarna’nın Salon’a, Salon’un Tarna’ya neler söylediğini öğrenmemiz gerek. Elayne ve ben öğrenmeye çalıştık, ama toplantıları dinlemeye karşı büyülerle koruyorlar. Ama yalnızca Güç’le yapılan teşebbüslere karşı. Birilerinin o şekilde dinleyebileceğine öyle takılmışlar ki, kapıya yaslanacak bir kulağı unutmuş görünüyorlar. Biri bunu...”</p>

    <p>Birgitte ifadesiz bir sesle sözünü kesti. “Hayır.”</p>

    <p>“En azından bir düşün. Elayne ya da benim yakalanmamız, senin yakalanmana göre on kat daha olası.” Elayne’in akıllı olduğunu eklemeyi düşündü, ama diğer kadın burnunu çekti.</p>

    <p>“Hayır dedim! Seni tanıdığımdan beri pek çok özelliğini gördüm, Nynaeve, ama asla aptallık etmedin. Işık, bir iki gün içinde herkese ilan ederler zaten.”</p>

    <p>“Bizim şimdi bilmemiz gerekiyor,” diye tısladı Nynaeve, “seni erkek beyinli ahmak” sözlerini yutarak. Aptal mı? Elbette hiç aptallık etmemişti! Öfkelenmemeliydi. Elayne’i gitmeye ikna edebilirse, bir iki gün sonra burada olmayabilirlerdi. O yılan torbasını tekrar açmamak en iyisiydi.</p>

    <p>Birgitte ürpererek –biraz fazla gösterişle, diye düşündü Nynaeve– yayına yaslandı. “Bir kez Aes Sedaileri gözetlerken yakalanmıştım. Üç gün sonra kulağımdan yakalayıp attılar beni ve bir ata ulaşır ulaşmaz Shaemal’i terk ettim. Size ihtiyaç duymadığınız bir gün kazandırmak için aynı şeyleri tekrar yaşamayacağım.”</p>

    <p>Nynaeve sakin kaldı. Yüzünü ifadesiz tutmak, dişlerini gıcırdatmamak, örgüsünü çekmemek için çaba gerekti. Sakindi. “Senin Aes Sedaileri gözetlediğine dair hiçbir hikâye duymadım.” Sözler ağzından çıkar çıkmaz geri almak istedi. Birgitte’in sırrının özü, onun hikâyelerdeki Birgitte olmasıydı. Bu bağlantıya işaret edecek hiçbir şeyin söylenmemesi gerekiyordu.</p>

    <p>Bir an Birgitte’in yüzü taş gibi oldu, her şeyi içeride sakladı. Bu Nynaeve’i ürpertmeye yetti; kadının sırrına dolanmış çok fazla acı vardı. Sonunda taş bir kez daha et oldu ve Birgitte içini çekti. “Zaman her şeyi değiştiriyor. O hikâyelerin yarısını zor tanıyorum, diğer yarısını hiç tanımıyorum. Bir daha bundan bahsetmeyelim.” Yalnızca bir öneri olmadığı açıktı.</p>

    <p>Nynaeve ne diyeceğini bilmediği halde ağzını açtı –Birgitte’e borçlu olması, kadının acısına körükle gitmek istemediği anlamına geliyordu, ama iki basit talebe direnmek!..– aniden geçidin ağzında üçüncü bir kadın konuştu.</p>

    <p>“Nynaeve, Janya ve Delana seni hemen yanlarında istiyorlar.”</p>

    <p>Nynaeve havaya sıçramamaya çalıştı; yüreği ağzına geldi.</p>

    <p>Geçidin ağzında duran çömez elbiseli Nicola bir an şaşkın şaşkın baktı. Birgitte de öyle; sonra eğleniyor görünerek yayını inceledi.</p>

    <p>Nynaeve konuşmadan önce iki kez yutkunmak zorunda kaldı. Kadın ne kadarını işitmişti? “Bir Kabuledilmiş ile konuşmanın yolunun bu olduğunu düşünüyorsan, Nicola, öyle olmadığını hemen öğrensen iyi olur, yoksa başkaları öğretir sana.”</p>

    <p>Tam da bir Aes Sedai’nin söyleyeceği şeydi, ama ince yapılı kadının kara gözleri Nynaeve’i tartarak süzdü. “Özür dilerim, Kabuledilmiş,” dedi diz kırarak. “Daha dikkatli olmaya çalışırım.”</p>

    <p>Diz kırması tam da bir Kabuledilmiş için yeterli olacak kadardı, ne bir santim eksik, ne bir santim fazla ve ses tonu soğuksa da, paylanacak kadar soğuk değildi. Elayne ve Nynaeve hakkındaki gerçeği öğrendiğinde hayal kırıklığına uğrayan tek yol arkadaşları Areina değildi, ama Nicola, sormaları gerektiğini düşünmelerine bile şaşmış gibi, sırlarını korumayı kabul etmişti. Sonra, sınama sonucunda yönlendirebileceği anlaşılınca, gözlerine tartan bir bakış gelmişti.</p>

    <p>Nynaeve hepsini çok iyi anlıyordu. Nicola doğuştan gelen o kıvılcımdan yoksundu –öğretilmese, asla <em>saidar</em>’a dokunamazdı– ama ne kadar umut verdiğinden, kendini adarsa bir gün ne kadar güçlü olacağından bahsedilmeye başlanmıştı bile. İki sene önce olsa, yüzyıllardır görülmedik ölçüde potansiyel sahibi bir çömez olarak büyük heyecan yaratırdı. Bu Elayne, Egwene ve Nynaeve gelmeden önceydi ama. Nicola asla, hiçbir şey söylememişti, ama Nynaeve kızın Elayne ile Nynaeve’i aşamasa bile, en azından onlara yetişmeye kararlı olduğundan emindi. Kız asla haddini aşmıyordu, ama sık sık o sınırın üzerinde yürüyordu.</p>

    <p>Nynaeve sertçe başını salladı. Anlamak, bu aptal kadına sırf aptallığı için üç kat kuvvetli koyundili kökü vermek istemesini engellemiyordu. “Çalışmaya özen göster. Git Aes Sedailere söyle, birkaç dakika sonra yanlarında olacağım.” Nicola yine diz kırdı, ama arkasını dönerken Nynaeve, “Bekle,” dedi. Kız hemen durdu. Şimdi yoktu, ama Nynaeve kızın yüzünde bir anlığına bir... tatmin?.. izi gördüğünden emindi. “Bana söylemen gereken her şeyi söylediğinden emin misin?”</p>

    <p>“Gelmeni söylemek üzere gönderildim Kabuledilmiş ve söyledim de.” Bir haftadır sürahide bekleyen su kadar ılımlı bir ses kullanmıştı.</p>

    <p>“Ne dediler? Kelimesi kelimesine?”</p>

    <p>“Kelimesi kelimesine mi, Kabuledilmiş? <em>Kelimesi kelimesine</em> ne dediklerini hatırlayabileceğimden emin değilim, ama denerim. Sanırım şöyle bir şeydi; yalnızca tekrarlıyorum. Janya Sedai şöyle bir şey dedi: ‘O aptal kız bir an önce gelmezse yemin ederim büyükanne olacak yaşa gelene kadar rahat oturamayacak.’ Ve Delana Sedai de şöyle dedi: ‘Gelmeye karar verene kadar o yaşa gelecek zaten. On beş dakika içinde gelmezse derisinden toz bezi yapacağım!’” Kızın gözleri daha da masumdu. Aynı zamanda ihtiyatlı. “Bu yirmi dakika önceydi, Kabuledilmiş. Belki biraz daha fazla.”</p>

    <p>Nynaeve neredeyse yine yutkunacaktı. Bir Aes Sedai’nin yalan söyleyemiyor olması, her tehdidin gerçek olduğu anlamına gelmiyordu, ama aradaki fark bir serçeyi bile beslemezdi. Karşısında Nicola’dan başka biri olsa, “Ah, Işık!” diye ciyaklar, koşarak uzaklaşırdı. Ama o bakışların karşısında değil. Zayıflıklarının listesini hazırlıyor gibi görünen bir kadının önünde değil. “Bu durumda, herhalde önden gitmene gerek yoktur. Sen kendi işlerine bak.” Nicola diz kırarken, dünyada endişelenecek hiçbir şeyi yokmuş gibi döndü ve Birgitte’e hitap etti. “Seninle daha sonra konuşuruz. O zamana kadar bu konuda hiçbir şey yapmamanı öneririm.” Şansı varsa kadın Uno’dan uzak dururdu. Çok çok şansı varsa.</p>

    <p>“Önerini düşüneceğim,” dedi Birgitte ciddiyetle, ama yüzündeki duygudaşlık ve eğlenti karışımında ciddi bir taraf yoktu. Kadın Aes Sedaileri tanıyordu. Bazı açılardan, Aes Sedaileri kendilerinden daha iyi tanıyordu.</p>

    <p>Bunu kabullenmek ve umut beslemekten başka yapılacak şey yoktu. Nynaeve sokakta yürümeye başladığında Nicola peşine takıldı. “Sana işlerine bakmanı söylemiştim.”</p>

    <p>“Seni bulduğumda gelmemi söylediler, Kabuledilmiş. Bu bitkilerinden biri mi? Neden bitki kullanıyorsun? Sebebi senin yönlendirememen?.. Beni affet, Kabuledilmiş. Bundan bahsetmemeliydim.”</p>

    <p>Nynaeve elindeki kaznanesi kesesine bakarak gözlerini kırpıştırdı –çıkarttığını hatırlamıyordu– ve kemer kesesine geri tıktı. Hepsini birden çiğnemek istiyordu. Özrü ve bahanesini duymazdan geldi; biri sahte, diğeri bilinçliydi kuşkusuz. “Bitki kullanıyorum, çünkü Şifa her zaman gerekli değildir.” Kulaklarına giderse Sarılar kınarlar mıydı acaba? Bitkileri küçümsüyorlardı; onlar yalnızca Şifa gerektiren hastalıklarla ilgileniyor gibiydi. Ya da kabuklu fıstık kırmak için çekiç kullanılıyor gibi görünmeyecek nitelikte olanlarla. Nicola’ya söylediklerinin Aes Sedailere taşınmasından neden endişeleniyordu ki? Ona ve Elayne’e nasıl bakıyor olursa olsun, kız bir çömezdi. Onlara nasıl baktığı önemli değildi. “Sessiz ol,” dedi sinirle. “Düşünmek istiyorum.”</p>

    <p>Kalabalık sokaklarda ilerlerlerken Nicola sessiz kaldı gerçekten, ama Nynaeve’e, kız ayak sürüyormuş gibi geldi. Belki yalnızca hayal ediyordu, ama onu geçmeme çabası yüzünden Nynaeve’in dizleri ağrımaya başlamıştı. Hiçbir koşul altında, Nicola’nın yanında acele ediyormuş gibi görünmesine izin veremezdi.</p>

    <p>Durum midesinin ağır ağır yanmasına sebep oluyordu. Onu getirmek için gönderilebilecek onca kişi içinde, Nicola ve gözleri kadar kötüsünün olduğunu hayal etmek zordu. Muhtemelen Birgitte şu anda koşa koşa Uno’yu bulmaya gidiyordu. Temsilciler muhtemelen Tarna’ya, diz çöküp Elaida’nın yüzüğünü öpmeye hazır olduklarını söylüyorlardı. Seve ve Jaril muhtemelen Sheriam’a “Marigan”ı yabankazından ayırt edemediklerini söylüyorlardı. Öyle bir gündü işte, eriyik güneş bulutsuz gökyüzünde, zirvesine giden yolun dörtte üçünü tamamlamıştı.</p>

    <p>Janya ile Delana üç Aes Sedai ile paylaştıkları küçük evin ön odasında bekliyorlardı. Her birinin kendi yatak odası vardı, elbette. Her Ajah’ın toplantı yapabileceği ayrı evi vardı, ama Aes Sedailer köye, geliş sıralarına göre dağılmıştı. Janya dudaklarını büzmüş yere bakıyordu ve geldiklerini fark etmemiş görünüyordu. Ama sarı saçlı Delana –saçları o kadar açık renkti ki, beyaz olup olmadıklarını seçmek zordu– aynı ölçüde açık renk, mavi gözlerini, kapıdan içeri adımlarını atar atmaz ikisine dikti. Nicola yerinde sıçradı. Kendisi de aynısını yapmamış olsa Nynaeve daha iyi hissederdi. Normalde tombul Gri’nin gözleri diğer Aes Sedai’ninkilerden farklı olmazdı, ama size gerçekten odaklanmışlarsa, dünyada sizden başka kimse yokmuş gibi hissederdiniz. Bazıları Delana’nın aracı olarak başarısının sebebinin, iki tarafın onun bakışlarından kurtulmak için anlaşmaya razı olmaları olduğunu söylüyordu. Hiçbir şey yapmamış olsanız bile neyi yanlış yaptığınızı düşünmeye başlıyordunuz. Nynaeve’in aklına gelen liste, farkında olmadan Nicola kadar çok diz kırmasına sebep oldu.</p>

    <p>“Ah,” dedi Janya, ikisi yerden bitmiş gibi gözlerini kırpıştırarak, “işte geldiniz.”</p>

    <p>“Geç kaldığım için özür dilerim,” dedi Nynaeve telaşla. Bırak Nicola ne duyarsa duysun. Delana bakıyordu ona, Nicola değil. “Zamanı unuttum ve...”</p>

    <p>“Fark etmez.” Delana’nın sesi bir kadın için kalındı, aksanı Uno’nun Shienar aksanının gırtlaktan gelen bir versiyonu idi. Böylesine şişman bir kadında tuhaf bir şekilde ezgili geliyordu, ama zaten Delana bu kadar şişman bir kadında tuhaf duran zarafete sahipti. “Nicola, sen gidebilirsin. Bir sonraki dersine kadar Faolain’in işlerini yapacaksın.” Nicola zaman kaybetmeden yine diz kırdı ve dışarı fırladı. Belki Aes Sedailerin geç kaldığı için Nynaeve’e ne diyeceklerini duymak istiyordu, ama kimse Aes Sedailerin karşısında haddini aşmaya kalkmazdı.</p>

    <p>Nicola kanat çıkarmış olsa bile aldırmazdı Nynaeve. Aes Sedailerin yemek yediği masanın üzerinde mürekkep şişesi, kum çanağı, kalem, kâğıt olmadığını fark etmişti. İhtiyaç duyduğu malzemelerin hiçbiri yoktu. Kendisinin mi getirmesi gerekiyordu? Delana <em>hâlâ</em> ona bakıyordu. Kadın <em>asla</em> kimseye o kadar uzun bakmazdı. Bir sebebi olmadığı sürece asla bakmazdı.</p>

    <p>“Serin nane çayı ister misin?” dedi Janya ve gözlerini kırpıştırma sırası Nynaeve’e geldi. “Çayın rahatlatıcı olduğunu düşünüyorum. Sohbeti yumuşatıyor.” Yanıt beklemeyen, kuşa benzer Kahverengi Aes Sedai, konsolun üzerindeki mavi çizgili çaydanlıktan, birbirine uymayan fincanlara çay doldurmaya koyuldu. Konsolun bacaklarından birinin yerine taş konmuştu. Aes Sedailer daha fazla özel mekâna sahip olabilirdi, ama mobilyaları tüm diğerleri kadar perişandı. “Delana ve ben notların bir başka zamanı bekleyebileceğine karar verdik. Yalnızca konuşacağız. Bal? Ben balsız tercih ediyorum. Şeker çayın tadını bozuyor. Genç kadınlar hep ballı ister. Çok harika şeyler yapıyorsunuz. Sen ve Elayne.” Delana yüksek sesle boğazını temizleyince sorgularcasına ona baktı. Bir an sonra, “Ah, evet,” dedi Janya.</p>

    <p>Delana masanın yanındaki sandalyelerden birini odanın ortasına çekmişti. Tek bir bambu oturaklı sandalyeyi. Janya sohbetten bahseder bahsetmez Nynaeve olacak şeyin bu olmadığını anlamıştı. Delana sandalyeye işaret etti ve Nynaeve sandalyenin kenarına oturdu, Janya’nın çentilmiş bir fincan tabağına koyup uzattığı fincanı kabul etti ve, “Teşekkür ederim, Aes Sedai,” diye mırıldandı. Fazla beklemesi gerekmedi.</p>

    <p>“Bana Rand al’Thor’dan bahset,” dedi Janya. Daha fazlasını söylemeye hazır görünüyordu, ama Delana yine boğazını temizledi; Janya gözlerini kırpıştırdı ve susup çayını yudumladı. Nynaeve’in sandalyesinin iki yanında, ayakta duruyorlardı. Delana ona baktı, sonra içini çekti ve yönlendirerek üçüncü fincanı yanına çağırdı. Fincan odada süzüldü. Delana bir kez daha, kafanızda delikler açıyormuş gibi gelen bakışlarını dikti ona. Janya düşüncelere dalmış, onu hiç görmüyor gibiydi.</p>

    <p>“Size bildiğim her şeyi anlattım,” diye içini çekti Nynaeve. “Eh, en azından Aes Sedailere anlattım.” Anlatmak zorundaydı. Bildiği hiçbir şey Rand’a zarar veremezdi –en azından ne olduğunu bilmekten daha fazla– ve Aes Sedailerin onu bir insan olarak görmesine yardım edebilirdi. Yönlendirebilen bir adam değil; yalnızca bir adam. Yenidendoğan Ejder için kolay iş değildi. “Daha fazlasını bilmiyorum.”</p>

    <p>“Surat asma,” diye terslendi Delana. “Ve kıpırdanma.”</p>

    <p>Nynaeve fincanını tabağına bıraktı ve bileğini eteğine sildi.</p>

    <p>“Çocuğum,” dedi Janya sevecen bir sesle, “bize bildiğin her şeyi anlattığını düşündüğünü biliyorum, ama Delana... Bilerek saklayacağını düşünemem...”</p>

    <p>“Neden saklamasın?” diye havladı Delana. “Aynı köyde doğmuş. Onun büyümesini izlemiş. Beyaz Kule’den çok ona sadık olabilir.” O ustura bakışlar yine Nynaeve’e dikildi. “Bize daha önce anlatmadığın bir şey anlat. Bütün hikâyelerini dinledim, kızım, bu yüzden anlarım.”</p>

    <p>“Dene, çocuğum. Delana’nın sana öfkelenmesini istemeyeceğinden eminim. Neden...” Delana yine boğazını temizleyince Janya sustu.</p>

    <p>Nynaeve fincanının tabağında sarsılmasını, kendisinin de sarsıldığına işaret kabul edeceklerini umdu. Kadınları ne kadar kızdırdığından dehşet duyarak –hayır, dehşet duyarak değil, ama en azından endişelenerek– buraya gelmişti ve şimdi de bu. Aes Sedailerin çevresinde bulunmak, iyi dinlemeyi öğretiyordu insana. Ne demek istediklerini yine de anlayamayabilirdiniz, ama çoğu insanın genelde yaptığı gibi yarım kulakla dinlediğiniz zamana göre daha fazla anlama şansınız olurdu. Aslında ikisi de herhangi bir şey sakladığını düşündüklerini söylememişti. Yalnızca, bir şey daha silkeleme umuduyla korkutmaya çalışıyorlardı onu. Nynaeve onlardan korkmuyordu. Eh, çok değil. Öfkelenmişti.</p>

    <p>“Daha küçük bir çocukken,” dedi dikkatle, “hak ettiğini düşünürse cezasını itiraz etmeden kabullenirdi, ama hak etmediğini düşünüyorsa, her adımda mücadele ederdi.”</p>

    <p>Delana hıhladı. “Bunu dinleyen herkese anlattın. Başka bir şey. Çabuk!”</p>

    <p>“Onu yönlendirebilir, ikna edebilirsiniz, ama zorlayamazsınız. Zorladığınızı düşünürse ayak direr...”</p>

    <p>“Bunu da.” Delana ellerini geniş kalçalarına dayadı ve başı Nynaeve’inkinin hizasına gelene kadar eğildi. Nynaeve Nicola’nın bakışlarını tercih edecekti neredeyse. “Salidar’daki her aşçıya, her çamaşırcıya söylemediğin bir şey.”</p>

    <p>“Dene, çocuğum,” dedi Janya ve bu sefer bu kadarla bıraktı.</p>

    <p>Janya duygudaşlıkla ısrar ederek, Delana merhametsizce kazarak, devam ettiler ve Nynaeve hatırlayabildiği her kırıntıyı anlattı. Ama kurtulamadı; her kırıntıyı öyle çok anlatmıştı ki, tatlarından ayırt edebiliyordu artık. Delana’nın nazikçe işaret ettiği gibi. Eh, o kadar da nazikçe değil. Nynaeve çayından bir yudum almayı başardığında, bayat bir tadı vardı ve tatlılıktan dili büzülecekti neredeyse. Janya gerçekten de genç kadınların çok bal sevdiğine inanır gibiydi. Sabah ağır ağır geçti. Çok çok ağır.</p>

    <p>“Bu bizi hiçbir yere götürmüyor,” dedi Delana sonunda, hepsi onun suçuymuş gibi dik dik Nynaeve’e bakarak.</p>

    <p>“O zaman gidebilir miyim?” diye sordu Nynaeve ihtiyatla. Terleyebileceği kadar terlemiş gibi hissediyordu. Boş bir çuval gibi hissediyordu. Aynı zamanda, o serin Aes Sedai yüzlerini tokatlamak istiyordu.</p>

    <p>Delana ve Janya bakıştılar. Gri omuzlarını silkti ve bir fincan çay daha almak için konsola gitti. “Elbette gidebilirsin,” dedi Janya. “Bunun senin için zor olduğunu biliyorum; ama yapılacak en iyi şeyin ne olduğuna karar vereceksek, gerçekten de Rand al’Thor’u kendisinden bile iyi tanımalıyız. Aksi halde felaket olur. Ah, evet. Çok iyi iş çıkardın, çocuğum. Ama zaten senden daha azını beklemezdim. Tıkanmışlığına rağmen senin yaptığın keşifleri yapan herkes... neden, senden mükemmellikten azını beklemiyorum. Düşününce...”</p>

    <p>Kadının sözlerini bitirmesi ve Nynaeve’in sendeleye sendeleye çıkmasına izin vermesi epey sürdü. Titrek dizler üzerinde sendeliyordu gerçekten. Herkes ondan bahsediyordu. Elbette ederlerdi. Elayne’i dinlemeli, sözde keşifleri ona bırakmalıydı. Moghedien haklıydı. Eninde sonunda nasıl yaptığını araştırmaya başlayacaklardı. Demek felaketten kaçınmak için neyin en iyisi olduğuna karar vermeleri gerekiyordu. Rand konusunda ne yapmayı düşündüklerine dair ipucu vermiyordu bu.</p>

    <p>Hemen hemen zirvesinde olan güneşe baktığı zaman, Theodrin’le randevusuna geç kaldığını gördü. En azından bu sefer iyi bir bahanesi vardı.</p>

    <p>Theodrin’in evi –onun ve bir düzine başka kadının evi– Küçük Kule’nin ötesindeydi. Nynaeve hanın önüne geldiğinde yavaşladı. Gareth Bryne’ın yanında gevezelik eden Muhafızlar, toplantının hâlâ sürdüğünü gösteriyordu. Hissettiği öfke kalıntısı koruma büyüsünü görmesini sağladı. Daha çok Ateş ve Hava’dan örülmüş, biraz Su katılmış, kapalı, düz bir kubbeydi ve pırıldayarak tüm binayı örtüyordu. Örgüyü tutan düğüm ilgi çekiciydi. O düğüme dokunmak, derisini tabakhaneye sunmaktan farksız olurdu; kalabalık sokakta epey Aes Sedai vardı. Zaman zaman gruplar dağılır, gruplar oluşurken, Muhafızlardan biri onların gözlerine görünmeyen pırıltının içine girip çıkıyordu. Elayne’in aşmaya çalıştığı aynı örgü. Gizlice dinlemeye karşı bir kalkan. Güç’le dinlemeye karşı.</p>

    <p>Theodrin’in evi sokakta, yüz adım kadar ilerideydi, ama Nynaeve eski hanın iki ev ötesinde, saz damlı bir evin avlusuna döndü. Evin arkasında sallantılı, tahta bir çit, kuru otlarla kaplı küçük bir bahçeyi çeviriyordu, ama hemen hemen tamamen pastan oluşan tek bir menteşenin tuttuğu bir arka kapısı vardı. Kapıyı ittirdiği zaman öldürürcesine gıcırdadı. Nynaeve telaşla çevresine bakındı –pencerelerde kimse yoktu; sokaktaki kimse onu göremezdi– eteklerini topladı ve ta Elayne ile paylaştığı odaya kadar uzanan dar geçitte koşturdu.</p>

    <p>Bir an terli avuçlarını elbisesine silerek, Birgitte’in söylediklerini hatırlayarak duraksadı. İçten içe korkağın teki olduğunu biliyordu ve bu gerçekten nefret ediyordu. Bir zamanlar kendini yeterince cesur sanırdı. Birgitte gibi bir kahraman değil, ama yeterince cesur. Dünya gerçeği göstermişti ona. Yakalarlarsa Aes Sedailerin ona neler yapabileceklerini düşünmek, dönüp koşa koşa Theodrin’e gitmek istemesine sebep oluyordu. Temsilcilerin bulunduğu küçük odaya açılan bir pencere bulması olasılığı düşüktü. İmkânsız ölçüde küçük.</p>

    <p>Ağzını biraz ıslatmaya çalışarak –bedeninin geri kalanı bu kadar ıslakken ağzı nasıl bu kadar kuruyabiliyordu?– yavaşça yaklaştı. Bir gün, korkak değil, Birgitte ya da Elayne gibi cesur olmanın nasıl bir şey olduğunu bilmek isterdi.</p>

    <p>İçinden geçtiği zaman örgü karıncalanmadı. Hiçbir his vermiyordu. Vermeyeceğini tahmin etmişti zaten. Ona dokunmak zarar vermiyordu, ama yine de Nynaeve kaba taş duvara yapıştı. Duvardaki çatlaklara yapışmış sarmaşıklar yüzünü süpürdü.</p>

    <p>Yavaşça en yakın kanatlı pencereye yanaştı –ve neredeyse dönüp gidiyordu. Pencere sıkı sıkı kapanmıştı, camları tamamen gitmiş, yerine içeri ışık bırakan, ama bir şey görmesine kesinlikle izin vermeyen yağlı kumaş konmuştu. Bir şey duyamıyordu da; en azından, diğer yanda birileri varsa bile, hiç ses gelmiyordu. Nynaeve derin bir nefes alarak bir sonraki pencereye yaklaştı. Burada da bir camın yerine kumaş konmuştu, ama kalanı kâğıtlar, mürekkep şişeleri ile kaplı, bir zamanlar süslü olan bir masa, birkaç sandalye ve bunun dışında boş bir oda sergiliyordu.</p>

    <p>Elayne’den duyduğu bir küfrü mırıldanarak –kız şaşırtıcı bir küfür hazinesine sahipti– kaba taşları yoklayarak ilerledi. Üçüncü pencere açılmıştı. Burnunu duvara daha da yapıştırdı. Ve geri sıçradı. Aslında herhangi bir şey bulacağına inanmamıştı, ama Tarna buradaydı. Temsilcilerle birlikte değil, Sheriam, Myrelle ve o grubun geri kalanı ile. Yüreği bu kadar hızlı atıyor olmasaydı, bakmadan önce mırıltılarını duyardı.</p>

    <p>Diz çökerek, içeriden görülmeden pencereye olabildiğince yaklaştı. Pencerenin dibi kafasını süpürüyordu.</p>

    <p>“...götürmemi istediğiniz mesajın bu olduğundan emin misiniz?” O çeliksi ses Tarna’nın olmalıydı. “Düşünmek için biraz daha zaman istemek? Düşünecek ne var ki?”</p>

    <p>“Salon...” diye başladı Sheriam.</p>

    <p><em>“Salon,”</em> diye hıhladı Kule elçisi. “Gücün kimde olduğu konusunda kör sanmayın beni. O sözde <em>Salon</em> siz altı kişi ne düşünmelerini söylerseniz onu düşünüyor.”</p>

    <p>“Salon daha fazla zaman istedi,” dedi Beonin kararlılıkla. “Ne karara varacaklarını kim bilebilir?”</p>

    <p>“Elaida kararlarını duymak için beklemek zorunda,” dedi Morvrin, Tarna’nın buz gibi sesini taklit ederek. “Beyaz Kule’yi bir kez daha bütün görmek için biraz daha bekleyemez mi?”</p>

    <p>Ama Tarna’nın yanıtı daha da soğuktu. “Sizin... <em>Salon</em>’un... meajını Amyrlin’e götüreceğim. Bakalım o ne düşünecek.” Bir kapı açıldı ve çarpılarak kapandı.</p>

    <p>Nynaeve sinirden bağırabilirdi. Şimdi yanıtı biliyordu, ama soruyu bilmiyordu. Janya ile Delana onu biraz daha erken bıraksalardı! Eh, hiç yoktan iyiydi. “Geri döneceğiz ve Elaida’ya itaat edeceğiz,” yanıtından iyiydi. Burada kalıp, birinin pencereden dışarı bakıp onu görmesini beklemenin bir anlamı yoktu.</p>

    <p>Yavaşça uzaklaşacak oldu ve Myrelle konuştu, “Belki de yalnızca bir mesaj göndermeliyiz. Belki onu çağırsak olur.” Nynaeve kaşlarını çatarak yerinde kaldı. Kimi?</p>

    <p>“Formaliteler yerine gelmeli,” dedi Morvrin sertçe. “Gerekli protokoller izlenmeli.”</p>

    <p>Hemen ardından Beonin kararlılıkla konuştu. “Kanunu harfi harfine uygulamalıyız. En ufak hata bize karşı kullanılacaktır.”</p>

    <p>“Peki bir hata yapmışsak?” Carlinya’nın sesi, belki hayatında ilk kez hararetliydi. “Ne kadar beklememiz gerek? Ne kadar beklemeye cesaret edebiliriz?”</p>

    <p>“Ne kadar gerekirse,” dedi Morvrin.</p>

    <p>“Ne kadar beklemek zorundaysak.” Bunu söyleyen Beonin’di. “Bunca zaman o uysal kızı, bütün planlarımızı terk etmek için beklemedim.”</p>

    <p>Bir sebepten sessizlik oldu, ama Nynaeve birinin, sözcüğü incelermiş gibi, “uysal” diye mırıldandığını duydu. Hangi çocuk? Çömez mi, Kabuledilmiş mi? Hiç mantıklı gelmiyordu. Aes Sedailer asla çömezleri ya da Kabuledilmişleri beklemezdi.</p>

    <p>“Geri dönemeyecek kadar ileri gittik, Carlinya,” dedi Sheriam sonunda. “Ya onu buraya getiririz ve ne yapması gerekiyorsa onu yapmasını sağlarız ya da her şeyi Salon’a bırakırız ve hepimizi felakete götürmeyeceklerini umut ederiz.” Ses tonundan, sonuncusunu aptalların umudu olarak gördüğü anlaşılıyordu.</p>

    <p>“Tek bir hata ile,” dedi Carlinya, her zamankinden de soğuk bir sesle, “hepimizin kellesi kazıklara geçirilir.”</p>

    <p>“Ama onları oraya kim geçirecek?” diye sordu Anaiya düşünceli düşünceli. “Elaida mı, Salon mu, yoksa Rand al’Thor mu?”</p>

    <p>Sessizlik uzadı, etekler hışırdadı, kapı bir kez daha açılıp kapandı.</p>

    <p>Nynaeve içeri bakmaya cesaret etti. Oda boştu. Sinirli bir ses çıkardı. Beklemeye karar vermeleri küçük bir teselliydi; nihai yanıt her şey olabilirdi. Anaiya’nın yorumu, Rand konusunda, Elaida konusunda olduğu kadar ihtiyatlı olduklarını gösteriyordu. Belki daha fazla. Elaida yönlendirebilen adamlar toplamıyordu. Peki “uysal çocuk” kimdi? Hayır, bu önemsizdi. Nynaeve’in hiçbir fikrinin olmadığı elli farklı entrika çeviriyor olabilirlerdi.</p>

    <p>Büyü söndü ve Nynaeve yerinde sıçradı. Buradan gitmesinin zamanı gelip geçmişti bile. Ayağa fırladı, dizlerindeki tozları silkeledi ve duvardan uzaklaştı. Tek bir adım atabilmişti. Elleri elbisesindeki lekelerin üzerinde, donakaldı ve Theodrin’e baktı.</p>

    <p>Elma yanaklı Domanlı kadın, tek kelime etmeden bakışlarına karşılık verdi.</p>

    <p>Nynaeve telaşla, düşürdüğü bir şeyi aradığını iddia etmeyi düşündü ve vazgeçti. Bunun yerine doğruldu ve açıklayacak hiçbir şey yokmuş gibi, yavaşça kadının yanından geçti. Theodrin ellerini belinde kavuşturarak sessizce yanında yürümeye başladı. Nynaeve seçeneklerini düşündü. Theodrin’in kafasına vurup kaçabilirdi. Dizlerinin üzerine çöküp yalvarabilirdi. İki seçenekte de bir sürü hata vardı ona göre, ama ikisinin arasında bir şey bulamadı.</p>

    <p>“Son zamanlarda sakin miydin?” diye sordu Theodrin, dümdüz ileri bakarak.</p>

    <p>Nynaeve irkildi. Dün, tıkanmışlığını aşma teşebbüsünden sonra kadın sakin olması talimatını vermişti. Sakin ol, çok sakin; yalnızca sessiz, kontrollü şeyler düşün. “Elbette,” diye güldü zayıfça. “Beni altüst edecek ne olabilir ki?”</p>

    <p>“Bu güzel,” dedi Theodrin dingin bir tavırla. “Bugün biraz daha... doğrudan bir şey denemek istiyorum.”</p>

    <p>Nynaeve ona baktı. Soru yok muydu? Suçlama yok muydu? Bugün böyle giderken, bu kadarla kurtulacağına inanamazdı.</p>

    <p>Dönüp taş binaya bakmadı, bu yüzden ikinci kattan onu ve Theodrin’i izlemekte olan kadını da görmedi.</p>
  </div>
</body>
</html>
