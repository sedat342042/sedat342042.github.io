<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kaos Lordu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="21. Shadar Logoth’a">21<br />
    Shadar Logoth’a</h1>

    <p>“Bizi oraya götürmek mi?” dedi Covril, kötü kötü Rand’ın ellerindeki haritaya bakarak. “İki Nehir’in yerini doğru hatırlıyorsam, bu bizi yolumuzdan çok uzaklaştırır. Loial’i bulmakta bir gün daha harcamayacağım.” Erith kararlılıkla başını salladı.</p>

    <p>Yanakları hâlâ gözyaşları ile ıslak Haman kadınlarını telaşına karşı başını iki yana salladı, ama şöyle dedi, “Buna izin veremem. Aridhol –sen haklı olarak Shadar Logoth diyorsun– Erith kadar genç biri için uygun değil. Aslında, kimse için uygun değil.”</p>

    <p>Rand haritayı yere bırakarak doğruldu. Shadar Logoth’u dinlediğinden daha iyi tanıyordu. “Zaman kaybetmeyeceksiniz. Aslında, kazanacaksınız. Sizi oraya Yolculukla, kapıyol kullanarak götüreceğim; bugün İki Nehir’le burası arasındaki mesafenin çoğunu aşmış olacaksınız. İşimiz fazla uzun sürmez. Beni doğrudan Yolkapısı’na götürebileceğinizi biliyorum.” Ogierler, çok uzakta değilse Yolkapısı’nı sezebiliyordu.</p>

    <p>Bu, çeşmenin yanında bir görüşme daha yapılmasını gerektirdi, Erith’in de katılmayı talep ettiği bir görüşme. Rand bölük pörçük duyuyordu, ama koca başını inatla iki yana sallayan Haman’ın plana karşı çıktığı, kulakları, olabildiğince uzun görünmeye çalışırmış gibi dimdik duran Covril’in ısrarla savunduğu açıktı. Başta Covril Haman kadar Erith’e de kaşlarını çatıyordu; Ogierlerde gelin kaynana arasındaki ilişki nasıl olursa olsun, Covril’in genç kadının burada söz hakkının olmadığını düşündüğü açıktı. Ama fikrini değiştirmesi uzun sürmedi. Ogier kadınlar Haman’ın iki yanını alarak amansızca laf yağmuruna tuttular onu.</p>

    <p>“...çok tehlikeli. Çok fazla tehlikeli,” diye gürledi uzaktan Haman.</p>

    <p>“...bugünden çok yaklaşacağız...” diye hafifçe gürledi Covril.</p>

    <p>“...zaten çok uzun süredir Dışarı’da...” Erith’inki daha çok bir yakarı gibiydi.</p>

    <p>“...acele iş boş iş demektir...”</p>

    <p>“...Loial’im...”</p>

    <p>“...Loial’im...”</p>

    <p>“...Mashadar ayaklarımızın altında olacak...”</p>

    <p>“...Loial’im...”</p>

    <p>“...Loial’im...”</p>

    <p>“...bir İhtiyar olarak...”</p>

    <p>“...Loial’im...”</p>

    <p>“...Loial’im...”</p>

    <p>Haman, yarısı yırtılıp koparılmış gibi ceketini çekiştirerek Rand’ın yanına döndü, kadınlar da peşinden. Covril’in yüzü Erith’inkinden daha rahattı. Genç kadın gülümsemesini bastırmaya çalışıyordu. Ama ikisinin de kulakları aynı şen açıyla dikilmişti ve bir şekilde tatmin ifade ediyordu.</p>

    <p>“Karar verdik,” dedi Haman katı katı, “önerini kabul ediyoruz. “Bu saçma gezi bir an önce sona ersin ki, derslerime geri dönebileyim. Hmm. Hmm. Kütük’ün önünde senin hakkında söylenecek çok şey var.”</p>

    <p>Haman Kütük’e onun bir zorba olduğunu söylese de umurunda değildi Rand’ın. Ogierler, eski taş binaları onarmak dışında insanlardan uzak dururlardı ve Rand konusunda herhangi bir insanı o ya da bu yönde etkilemeleri olasılığı düşüktü. “Güzel,” dedi. “Eşyalarınızı hanınızdan alması için birini gönderirim.”</p>

    <p>“Doğrudan buraya geldik.” Covril çeşmenin diğer tarafına gitti, eğildi ve havuzun arkasına gizlenmiş iki bohça ile geri döndü. İkisi de bir insan için ağır yük olurdu. Bohçalardan birini Erith’e uzattı ve diğerinin sapını başının üzerinden geçirip çaprazlama astı, böylece bohça arkasında kaldı.</p>

    <p>“Loial burada olsaydı,” diye açıkladı Erith, kendi bohçasını omzuna asarak, “gecikmeden Tsofu Yurdu’na dönüş yolculuğuna başlayabilecektik. Değilse, devam etmeye hazır olacaktık. Gecikmeden.”</p>

    <p>“Aslında yataklar yüzünden,” dedi Haman sır verircesine, ellerini bir insan çocuğunun ancak sığacağı kadar açarak. “Eskiden Dışarı’daki her handa iki üç Ogier odası olurdu, ama artık zor bulunuyor. Anlamak güç.” İşaretlenmiş haritalara baktı ve içini çekti. “Anlamak güçtü.”</p>

    <p>Haman’ın da bohçasını almasını bekledikten sonra Rand <em>saidin</em>’i kavradı, havuzun hemen yanında bir kapıyol açtı. Havadaki delikten harap olmuş, yabani otlarla kaplı bir sokak ve yıkılmaya yüz tutmuş binalar göründü.</p>

    <p>“Rand al’Thor.” Sulin neredeyse gezine gezine avluya girdi. Hemen arkasından bir grup harita taşıyan hizmetkâr ve <em>gai’shain</em> geliyordu. Liah ile Cassin de yanındaydı ve aynı ölçüde kayıtsız görünmeye çalışıyorlardı. “Başka haritalar istemişsin.” Sulin’in yan yan kapıyola fırlattığı bakış suçlayıcı olmaktan kıl payı kurtuluyordu.</p>

    <p>“Orada kendimi sizin yapabileceğinizden daha iyi koruyabilirim,” dedi Rand soğuk soğuk. Soğuk konuşmak istememişti, ama Boşluk’a sarılı iken, sesine soğuk ve uzak olmayan bir tını veremiyordu. “Sizin mızraklarınızın savaşabileceği bir şey yok orada ve olanlarla da onlar savaşamaz.”</p>

    <p>Sulin önceki katılığının büyük kısmını koruyordu. “Orada olmamız için daha fazla sebep.”</p>

    <p>Bu Aiel olmayan herhangi birine mantıklı gelmezdi, ama... “Tartışmayacağım,” dedi Rand. Reddederse kadın takip etmeye çalışacaktı; Kızları çağıracak, kapıyolu kapatıyor bile olsa içeri atlamaya çalışacaklardı. “Herhalde bugünkü koruma grubunun geri kalanı da içeride bekliyordur. Islık çal da gelsinler. Ama herkes bana yakın duracak ve hiçbir şeye dokunmayacak. Çabuk olun. Bu işin bir an önce bitmesini istiyorum.” Shadar Logoth’a dair anıları hoş değildi.</p>

    <p>“Israr ettiğin için gönderdim onları,” dedi Sulin tiksintiyle. “Yüze kadar say benim için.”</p>

    <p>“On.”</p>

    <p>“Elli.”</p>

    <p>Rand başını salladı ve kadının parmakları çaktı. Jalani içeriye koştu. Sulin’in elleri yine oynadı. Üç <em>gai’shain</em> kadın şaşkın şaşkın bakarak kucaklarındaki haritaları bıraktılar –Aieller asla <em>o kadar</em> şaşkın görünmezdi–; uzun, beyaz cüppelerini topladılar ve farklı yönlerde kayboldular, ama ne kadar hızlı hareket ederlerse etsinler Sulin yine de hepsinden ilerideydi.</p>

    <p>Rand yirmiye geldiğinde Aieller pencerelerden, balkonlardan avluya atlamaya başladılar. Neredeyse saymayı unutacaktı Rand. Hepsi peçeliydi ve yalnızca bir kısmı Kızlardandı. Avluda yalnızca Rand ile üç Ogier’i bulunca şaşkın şaşkın bakıştılar. Ogierler gözlerini kırpıştırarak, merakla baktılar onlara. Aiellerden bazıları peçelerini indirdi. Saray hizmetkârları birbirlerine sokuldular.</p>

    <p>Sulin peçesiz olarak döndüğünde de Aiel akını devam etti ve Rand elliye ulaştığında aniden kesildi. Avlu Aiellerle dolmuştu. Kadının <em>Car’a’carn</em>’ın tehlikede olduğunu yaydığı hemen açığa kavuştu. Ayrılan zamanda yeterince mızrak toplamak için tek yolun bu olduğunu hissetmişti Sulin. Erkekler kendi aralarında ekşi ekşi homurdandılar, ama çoğu iyi bir espri olduğuna karar verdi, bazıları güldüler ya da mızraklarını kalkanlarına vurdular. Ama hiçbiri gitmedi; kapıyola baktılar ve olan bitenleri izlemek için topuklarının üzerine çöktüler.</p>

    <p>Kulakları Güç’le keskinleşmiş olan Rand Nandera adlı, kaslı, saçlarında sarıdan çok gri olmasına rağmen hâlâ güzel olan bir Kız’ın Sulin’e fısıldadığını duydu. “<em>Gai’shain</em>’lerle <em>Far Dareis Mai</em> gibi konuştun.”</p>

    <p>Sulin’in mavi gözleri Nandera’nın yeşil gözlerine sükûnetle baktı. “Öyle yaptım. Rand al’Thor bugün güvende olduğunda hallederiz.”</p>

    <p>“Güvende olduğunda,” diye onayladı Nandera.</p>

    <p>Sulin çabucak yirmi Kız seçti. Bazıları o sabahki koruma grubunda vardı, bazıları yoktu, ama Urien Kızıl Kalkanları seçmeye başladığında, diğer topluluklardan adamlar kendilerinin de dahil edilmesi gerektiğinde ısrar ettiler. Kapıyoldan görünen şehir düşman bulunabilecek bir yere benziyordu ve <em>Car’a’carn</em> korunmalıydı. Doğruyu söylemek gerekirse, hiçbir Aiel olası bir savaşa sırtını dönmezdi ve ne kadar gençseler, savaş bulmaya o kadar hevesli oluyorlardı. Rand erkeklerin sayısının Kızlardan bir fazla olamayacağını –onurunu onlar taşıdığından bu <em>Far Dareis Mai</em>’e onursuzluk getirirdi– ve Sulin’in seçtikleri dışında Kız gelemeyeceğini söylediğinde neredeyse bir tartışma daha çıkıyordu. Gerçekten de onları savaş becerilerinin onları koruyamayacağı bir yere götürüyordu ve onunla gelenlerin her biri, göz kulak olması gereken bir kişi daha demekti. Bunu açıklamadı; açıklayacak olsa kimlerin onurunu ayaklar altına almış olacağını bilmek imkânsızdı.</p>

    <p>“Unutmayın,” dedi, gidecekler seçildikten sonra, “hiçbir şeye dokunmayın. Hiçbir şey almayın, tek yudum su bile. Ve her zaman görüş alanında kalın; sebep ne olursa olsun hiçbir binaya girmeyin.” Haman ile Covril hararetle başlarını salladılar ve bu Aielleri Rand’ın sözlerinden daha fazla etkiledi sanki. Etkilendikleri sürece sorun değildi.</p>

    <p>Kapıyoldan uzun zaman önce ölmüş, ölüden de fazla olan şehre girdiler.</p>

    <p>Zirvesine kalan yolu yarılamış, eriyik güneş azamet kalıntılarını kavuruyordu. Orada burada, açık renk, mermer bir sarayın üzerindeki dev kubbe sağlam duruyordu, ama daha fazlası delinmişti ve çoğundan geriye kıvrık, kırık parçalar kalmıştı. Geniş, sütunlu yürüyüş yolları Cairhien’in bile asla düşlemediği kadar yüksek kulelere, çentik çentik sona eren kulelere uzanıyordu. Her yerde çatılar binaların içine çökmüş, yıkılan binalardan ve duvarlardan düşen taş ve tuğlalar kırık kaldırım taşlarının üzerine saçılmıştı. Her yol ağzı parçalanmış çeşmeler ve kırık anıtlarla süslenmişti. Büyük moloz yığınlarının üzerinde kuraklıktan ölmeye yüz tutmuş güdük ağaçlar görülüyordu. Sokaklardaki ve binalardaki çatlaklardan kuru otlar fışkırıyordu. Hiçbir şey hareket etmiyordu, tek bir kuş, tek bir sıçan, tek bir esinti bile. Shadar Logoth sessizliğe bürünmüştü. Shadar Logoth. Gölgenin Beklediği Yer.</p>

    <p>Rand kapıyolu kaybetti. Aiellerin hiçbiri peçe takmamıştı. Ogierler gergin yüzlerle, kulaklarını katı katı arkaya yatırarak çevreye bakınıyorlardı. Rand, Taim’in insana canlı olduğunu anlattığını söylediği o mücadele ile, <em>saidin</em>’i kavramıştı. Yönlendiremiyor olsa bile, belki özellikle o zaman, burada canlı olduğunu anlatacak bir şeye ihtiyaç duyardı yine de.</p>

    <p>Aridhol Trolloc Savaşları sırasında büyük bir başkentti, Manetheren’in ve On Ulus’un diğer üyelerinin müttefikiydi. O savaşlar Yüzyıl Savaşları’nı bile gölgede bırakacak kadar uzadığında, Gölge her yerde muzaffer oluyor gibi göründüğünde ve Işık’ın her zaferi ancak zaman kazanmaya yarıyor gibi geldiğinde, Mordeth adlı bir adam Aridhol’de konsey üyesi olmuştu ve kazanmak, hayatta kalmak için Aridhol’ün Gölge’den daha sert, Gölge’den daha zalim, daha az güvenilir olması gerektiği hükmünün çıkmasını sağlamıştı. Yavaş yavaş böyle yapmışlardı ve sonunda Aridhol, Gölge’den daha karanlık olmasa bile, Gölge kadar karanlık olmuştu. Trolloclara karşı verilen savaş henüz sürerken, Aridhol sonunda kendi içine kapanmış, kendi üzerine dönmüş, kendi kendini yok etmişti.</p>

    <p>Geriye bir şey kalmıştı, burada bir daha kimsenin yaşayamamasına sebep olan bir şey. Aridhol’ü öldüren ve geriye Shadar Logoth’u bırakan nefret ve kuşku ile lekelenmemiş tek bir çakıltaşı bile yoktu burada. Zaman içinde aynı lekeyi bulaştırmayacak tek bir çakıltaşı bile yoktu.</p>

    <p>Ve lekeden de fazlası kalmıştı, ama o bile tek başına aklı başında herkesi uzak tutmaya yetiyordu.</p>

    <p>Rand durduğu yerde yavaş yavaş dönerek, gözleri oyulmuş boş göz çukurları gibi görünen pencerelere baktı. Güneş tepeye tırmanırken, görünmeyen izleyicileri hissedebiliyordu. Buraya daha önce geldiğinde, o duyguyu güneş batana dek bu kadar kuvvetle hissetmemişti. Lekeden daha fazlası kalmıştı. Burada kamp kuran bir Trolloc ordusu ölmüş, duvarlara kanla yazılmış, Karanlık Varlık’a onları kurtarması için yalvaran mesajlar dışında hiçbir şey bırakmadan kaybolmuşlardı. Gece, Shadar Logoth’ta bulunulacak zaman değildi.</p>

    <p><em>Burası beni korkutuyor,</em> diye mırıldandı Lews Therin Boşluk’un ötesinden. <em>Seni korkutmuyor mu?</em></p>

    <p>Rand’ın nefesi kesildi. Ses gerçekten ona mı hitap ediyordu? <em>Evet, beni korkutuyor.</em></p>

    <p><em>Burada karanlık var. Karanlıktan da kara bir karanlık. Karanlık Varlık insanlar arasında yaşamayı seçse, burayı seçerdi.</em></p>

    <p><em>Evet. Seçerdi.</em></p>

    <p><em>Demandred’i öldürmeliyim.</em></p>

    <p>Rand gözlerini kırpıştırdı. <em>Demandred’in Shadar Logoth ile bir bağlantısı mı var? Burası ile?</em></p>

    <p><em>Ishamael’i öldürdüğümü hatırlıyorum.</em> Seste, yeni bir keşif karşısında duyulan bir hayret hissi vardı. <em>Ölmeyi bak ediyordu. Lanfear da ölmeyi hak ediyordu, ama onu öldüren ben olmadığım için memnunum.</em></p>

    <p>Sesin onunla konuşuyor gibi görünmesi yalnızca tesadüf müydü? Lews Therin işitiyor, yanıt mı veriyordu? <em>Ben- sen Ishamael’i nasıl öldürdün? Anlat bana.</em></p>

    <p><em>Ölüm. Ölümün geri kalanını istiyorum. Ama burada değil. Burada ölmek istemiyorum.</em></p>

    <p>Rand içini çekti. Yalnızca tesadüf. O da burada ölmek istemezdi. Yakındaki, öndeki sütunları kırılmış bir saray açıkça sokağa doğru yatmıştı. Her an yıkılabilir, onları durdukları yere gömebilirdi. “Yol göster,” dedi Haman’a. Aiellere hitaben ekledi, “Söylediklerimi hatırlayın. Hiçbir şeye dokunmayın, hiçbir şey almayın ve görüş alanımda kalın.”</p>

    <p>“Bu kadar kötü olacağını düşünmemiştim,” diye mırıldandı Haman. “Neredeyse Yolkapısı’nın verdiği hissi boğuyor.” Erith inledi. Covril, çok vakur olmasa onu yankılayacakmış gibi görünüyordu. Haman işaret etti. Yüzündeki terin sıcakla bir ilgisi yoktu. “Bu taraftan.”</p>

    <p>Kırık kaldırım taşları Rand’ın çizmelerinin altında ezilen kemikler gibi ses çıkarıyordu. Haman onları köşelerden dolaştırdı, sokaklardan geçirdi. Yıkıntı ardına yıkıntı geçtiler, ama ilerledikleri yönden emindi Haman. Çevrelerini almış Aieller ayakuçlarında yürüyorlardı. Kara peçelerinin üzerinden bakan gözleri saldırı beklermiş gibi görünmüyordu; saldırı çoktan başlamış gibi görünüyordu.</p>

    <p>Görünmeyen izleyiciler ve yıkık binalar Rand’ın unutmayı tercih edeceği anıları geri getirdi. Burada, Mat onu Valere Borusu’na götürecek yola koyulmuştu, onu neredeyse öldürecek yola, belki de onu Rhuidean’a ve bahsetmek istemediği <em>ter’angreal</em>’e götüren yola. Burada, gece kaçmak zorunda kaldıklarında Perrin kaybolmuştu ve Rand onu bir daha, buradan çok uzaklarda gördüğünde, altın rengi gözleri, hüzünlü bir görünümü ve Moiraine’in Rand ile asla paylaşmadığı sırları vardı.</p>

    <p>Shadar Logoth ona doğrudan dokunmuş olmasa da, Rand da tam olarak kaçamamıştı buradan. Padan Fain hepsini izlemişti; Rand’ı, Mat’i, Perrin’i, Moiraine ile Lan’i, Nynaeve ve Egwene’i. Çerçilik yapan, sık sık İki Nehir’i ziyaret eden Padan Fain. Karanlıkdostu Padan Fain. Şimdi Karanlıkdostu’ndan daha fazlasıydı, daha kötüsüydü, Moiraine öyle demişti. Fain burada hepsini takip etmişti, ama buradan ayrılan Fain’den daha fazlası ya da Fain’den daha azıydı. Fain, ne kadarı Fain olarak kalmışsa, Rand’ın ölmesini istiyordu. Rand’ın tüm sevdiklerine, Rand ona gitmezse bir şeyler yapmakla tehdit etmişti. Ve Rand gitmemişti. O işle Perrin ilgilenmiş, İki Nehir’in güvenliğini sağlamıştı, ama Işık, nasıl da canını yakıyordu. Fain’in Beyazpelerinlerle <em>ne</em> işi vardı? Pedron Niall Karanlıkdostu olabilir miydi? Aes Sedailer olabiliyorsa, o zaman Işığın Evlatları’nın Lord Kumandanı da olabilirdi.</p>

    <p>“İşte burada,” dedi Haman ve Rand irkildi. Shadar Logoth, düşüncelere dalmanız gereken son yerdi.</p>

    <p>İhtiyar’ın durduğu yerde, eskiden geniş bir meydan vardı. Şimdi bir ucunu yıpranmış bir moloz yığını dolduruyordu. Meydanın ortasında, eskiden bir havuzun duruyor olabileceği yerde, onun yerine parlak bir metalden yapılmış, Ogier boyunda, passız, dantel gibi işlenmiş bir çit vardı. Çit, üzerine sarmaşıklar ve yapraklar örülmüş, bir rüzgârla sallanacakmış gibi görünen, ama yeşil değil gri olduğunu fark ettiğinizde şaşırdığınız bir taş duvarı çevreliyordu. Kesinlikle kapıya benzememesine rağmen, Yolkapısı’ydı bu.</p>

    <p>“Ogierler ayrılıp <em>yurda</em> gider gitmez koruluğu kestiler,” diye mırıldandı Haman öfkeyle, uzun kaşlarını çatarak. “Üzerinden yirmi otuz sene bile geçmemişti. Sonra şehir yayıldı.”</p>

    <p>Rand, nasıl geçeceklerini merak ederek, bir Hava akışı ile çite dokundu ve çit Ogierleri yerlerinden sıçratan yüksek, titrek tangırtılarla yirmi otuz parçaya ayrılarak yıkılınca gözlerini kırpıştırdı. Rand başını iki yana salladı. Elbette. Bunca zaman pas tutmadan ayakta durabilmiş metal Güç’le yapılmış olmalıydı, hatta belki Efsaneler Çağı’ndan kalmıştı, ama metal parçaları bir arada tutan bağlantılar uzun zaman önce çürümüş, sağlam bir itiş bekliyor olmalıydı.</p>

    <p>Covril elini Rand’ın omzuna koydu. “Senden bunu açmamanı istiyorum. Kuşkusuz Loial nasıl açacağını söylemiştir sana –bu tür şeylere her zaman çok fazla ilgi göstermiştir– ama Yollar tehlikeli.”</p>

    <p>“Ben kilitleyebilirim,” dedi Haman, “böylece Yetiştirme Tılsımı olmadan bir daha açılamaz. Hmm. Hmm. Basit bir mesele; kolayca yapabilirim.” Ama hevesli görünmüyordu. Kapıya yaklaşmaya kalkmamıştı.</p>

    <p>“Herhangi bir şey getirmeye zaman olmadan kullanılması gerekebilir,” dedi Rand ona. Ne kadar tehlikeli olursa olsun tüm Yollar’ın kullanılması gerekebilirdi. Bir şekilde onları temizleyebilirse... Bu, <em>saidin</em>’i temizleyeceğini söyleyerek Taim’e böbürlenmesi kadar büyük bir iddiaydı.</p>

    <p>Beş Güç’ün tamamını kullanarak Yolkapısı çevresinde <em>saidin</em> örmeye başladı, hatta çit parçalarını eski yerine yerleştirdi. Yönlendirdiği ilk akıştan itibaren, leke içinde zonklar, bir titreşim yükselir gibi oldu. Shadar Logoth’taki şerrin kendisi olmalıydı sebep; şerri yankılayan şer olmalıydı. Boşluk’un içinde olmasına rağmen o yankılar yüzünden başı döndü. Sanki ayaklarının altındaki toprak o yankılarla eşzamanlı olarak sallanıyordu; yediği her şeyi kusmak istiyordu. Yine de devam etti. Buraya araştırma yapmaya nasıl adam yollayamazsa, nöbet tutması için de adam yollayamazdı.</p>

    <p>Örüp içe aldığı şey, bu kötücül yere uygun kötücül bir tuzaktı. Çok iğrenç bir koruyucu büyü. İnsanlar zarar görmeden geçebilirdi, hatta belki Terkedilmişler de –insanlara ya da Gölgedöllerine karşı koruma büyüsü yapabilirdi, ama aynı anda ikisine karşı yapamazdı– ve erkek bir Terkedilmiş bile fark edemezdi onu. Gölgedöllerinden biri geçmeye kalkarsa... Kötücüllüğü buradaydı. Hemen ölmezlerdi; hatta şehir duvarlarından dışarı çıkacak kadar yaşayabilirlerdi. Arkalarından gelecek Myrddraalleri korkutmayacak kadar uzakta ölürlerdi. Belki bir Trolloc ordusunun geçmesine ve geçerken kendi ölümlerine yakalanmalarına izin verecek kadar zaman vererek. Bir Trolloc’a yakışacak kadar zalimce. Bu şeyi yapmak midesini <em>saidin</em>’deki leke kadar çok bulandırıyordu.</p>

    <p>Örgüyü bağlayıp <em>saidin</em>’i salıverdiğinde biraz rahatladı. Arkada kalan pislik hissi hâlâ zonklar gibiydi; çizmelerinin altındaki toprak zonkluyor gibi geliyordu. Dişleri ve kulakları ağrıyordu. Buradan uzaklaşmaya can atıyordu.</p>

    <p>Derin bir nefes alarak, kapıyol açmak üzere yönlendirmeye hazırlandı –ve kaşlarını çatarak durdu. Çabucak herkesi saydı, sonra yavaş yavaş bir daha saydı. “Biri eksik. Kim?”</p>

    <p>Aieller aralarında konuştular.</p>

    <p>“Liah,” dedi Sulin peçesinin arkasından.</p>

    <p>“Hemen arkamdaydı.” Jalani’nin sesini tanımamak imkânsızdı.</p>

    <p>“Belki bir şey görmüştür.” Rand bunun Desora olduğunu düşündü.</p>

    <p>“Herkesin bir arada kalması gerektiğini söylemiştim!” Boşluk’un yüzeyinde öfke dolandı, bir kayanın üzerinde kırılan dalgalar gibi köpürdü. İçlerinden biri kayıptı burada ve o Işık kavurasıca Aiel sükûneti ile karşılıyorlardı. Bir kadın kayıp, hem de Shadar Logoth’ta. “Onu bulduğum zaman!..” Çevresindeki boşluğu boğmakla tehdit eden öfkeyi santim santim bastırdı. Liah’ya yapmak istediği, kadın bayılana kadar suratına bağırmaktı, onu hayatının geri kalanını geçirmek üzere Sorilea’ya göndermekti. O öfke kor beyaz cinayet istiyordu. “İkili gruplar halinde ayrılın. Bağırın, her yere bakın, ama ne sebeple olursa olsun içeriye girmeyin. Ve gölgelerden uzak durun. Ne olduğunu anlamadan hepiniz ölebilirsiniz. Onu bir binanın içinde görürseniz, iyi görünüyor olsa bile, o dışarı çıkıp sizin yanınıza gelmediği sürece beni bulun.”</p>

    <p>“Yalnız ararsak daha hızlı oluruz,” dedi Urien ve Sulin onaylayarak başını salladı. Çok fazla baş sallama geldi.</p>

    <p>“İkililer halinde dedim!” Rand öfkesini yine bastırmak zorunda kaldı. <em>Işık kavurası Aiel inatçılığı!</em> “En azından böylece sırtınızı kollayacak biri olur. Bir sefer olsun söylediğim şeyi, söylediğim gibi yapın. Ben daha önce buraya geldim; burası hakkında biraz bilgim var.”</p>

    <p>Çoğu Rand’ın yanında kaç kişinin kalması gerektiği konusunda harcanmış birkaç dakikadan sonra yirmi çift Aiel dağıldı. Kalanın Jalani olduğunu düşünüyordu Rand, ama peçe yüzünden kesin olarak bilmek imkânsızdı. Kız bu sefer onu korumaktan memnun değil gibiydi; yeşil gözlerde asık suratlı bir ifade vardı.</p>

    <p>“Herhalde biz de bir çift oluşturabiliriz,” dedi Haman, Covril’e bakarak.</p>

    <p>Kadın başını salladı. “Erith de burada kalır.”</p>

    <p>“Hayır!” dedi Rand ve Erith aynı anda. Yaşlı Ogierler ciddi bir onaylamazlıkla yüzlerini döndüler. Erith’in kulakları öyle sarktı ki, kopup düşecek gibi göründü.</p>

    <p>Rand öfkesine hâkim oldu. Eskiden Boşluk’un içindeyken öfke uzakta bir yerde gibi, ona ancak bir iplikle bağlıymış gibi gelirdi. Zaman geçtikçe onu boğacakmış, Boşluk’u boğacakmış gibi gelmeye başlamıştı. Ve bu felaket olurdu. Ama buna ek olarak... “Özür dilerim. Sana bağırmaya hakkım yoktu, İhtiyar Haman, sana da, Konuşmacı Covril.” Bu şekilde mi söyleniyordu? Hatta böyle kullanılacak türden bir unvan mıydı? İkisinin yüzlerindeki ifade ne doğruluyor, ne inkâr ediyordu. “Hepiniz benimle kalırsanız memnun olurum. Böylece hepimiz birlikte arayabiliriz.”</p>

    <p>“Elbette,” dedi Haman. “Senin kendi kendine sağlayamayacağın ne koruma sağlayabilirim sana, bilemiyorum, ama yine de senindir.” Covril ve Erith onaylayarak başlarını salladılar. Haman’ın neyden bahsettiğine dair en ufak fikri yoktu Rand’ın, ama sorma zamanıymış gibi gelmiyordu, üçü birden onu korumaya hazırlanmışken değil. Yakında kaldıkları sürece kendisinin üçünü koruyabileceğinden kuşkusu yoktu.</p>

    <p>“Kendi koyduğun kurallara uyduğun sürece, Rand al’Thor.” Yeşil gözlü Kız gerçekten Jalani’ydi ve durup beklemeyeceğini öğrenince morali düzelmiş gibiydi. Rand buranın nasıl bir yer olduğunu diğerlerine daha iyi anlatabildiğini umdu.</p>

    <p>Baştan itibaren arayış sinir bozucu oldu. Görünmez gözlerin gözetimi altında sokaklarda ileri geri yürüdüler, bazen saçılmış molozların üzerine tırmandılar ve sırayla, “Liah! Liah!” diye bağırdılar. Covril’in bağırışları eğik duvarların gıcırdamasına sebep oluyordu; Haman’ınkiler ise uğursuz uğursuz inlemelerine. Yanıt veren olmadı. Duyulan tek diğer ses, diğer grupların bağırışları ve sokaklardaki alaycı yankılardı. Liah! Liah!</p>

    <p>Güneş tepeye tırmandığında Jalani, “Bu kadar uzağa gideceğini sanmıyorum, Rand al’Thor,” dedi. “Bizden uzaklaşmaya çalışmadığı sürece yapmaz bunu.”</p>

    <p>Rand geniş, taş basamakların üzerindeki gölgelik sütunların arasına bakmayı ve ötedeki büyük odayı görmeye çalışmayı bıraktı. Görebildiği kadarıyla orada tozdan başka bir şey yoktu. Ayak izi yoktu. Görünmeyen izleyiciler solmuştu; şimdi bile tamamen kaybolmamışlardı, ama kaybolmuş kadar olmuşlardı. “Arayabildiğimizce aramalıyız. Belki o...” Nasıl bitireceğini bilemiyordu. “Onu burada bırakamam, Jalani.”</p>

    <p>Güneş daha da yükseldi ve alçalmaya başladı. Rand bir kez daha, eskiden saray ya da bir bina bloku olan şeyin üzerinde duruyordu. Artık tepe olmuştu orası, bunca sene sonra, eskiden başka bir şey olduğunu söyleyen, kuru toprakta çıkıntı yapan birkaç kırık tuğla, işlenmiş taş parçalarından başka bir şey kalmamıştı. “Liah!” diye bağırdı ellerini ağzına boru yaparak. “Liah!”</p>

    <p>“Rand al’Thor,” diye seslendi bir Kız aşağıdaki sokaktan. Peçesini indirdiğinde Sulin olduğunu gördü Rand. O ve peçelerini çıkarmamış başka Kızlar aşağıda, Jalani ve Ogierlerin yanında duruyordu. “Aşağı in.”</p>

    <p>Rand bir toz bulutu içinde, tuğla ve taş parçaları yağdırarak aşağı indi. Hızlı davranmaya çalışırken iki kez düşecek oldu. “Onu buldunuz mu?”</p>

    <p>Sulin başını iki yana salladı. “Hayatta olsa şimdiye dek bulurduk. Kendi başına çok uzağa gitmez. Biri onu uzağa götürmüşse, ölü olarak götürmüştür, bana göre; yoksa kolay kolay gitmez. Ve kötü yaralanmamışsa, bağırışlarımıza yanıt verirdi, bence bu da öldüğü anlamına geliyor.” Haman üzüntüyle içini çekti. Ogier kadınların uzun kaşları yanaklarına kadar inmişti; bir sebepten, üzüntülü, acıma dolu bakışlarını Rand’a yöneltmişlerdi.</p>

    <p>“Aramaya devam edin,” dedi Rand.</p>

    <p>“Binaların içine bakalım mı? Dışarıdan göremediğimiz bir sürü oda var.”</p>

    <p>Rand duraksadı. Daha öğleden sonra olmamıştı ve gözleri yine hissedebiliyordu. Buraya ilk geldiğinde, güneş batarken hissettiği kadar kuvvetle hissediyordu. Shadar Logoth’ta gölgeler güvenli değildi. “Hayır. Ama aramaya devam edeceğiz.”</p>

    <p>Sokaklarda ileri geri yürüyerek ne kadar bağırdığından emin değildi, ama Urien ile Sulin birlikte önüne çıktıklarında, ikisi de peçelerini indirmişti. Güneş batıdaki ağaç tepelerine inmişti ve bulutsuz gökyüzünde kan kırmızısı bir top gibiydi. Yıkıntıların üzerine gölgeler uzanıyordu.</p>

    <p>“Sen ne kadar istersen ararım,” dedi Urien, “ama seslenmek ve bakmak artık fayda etmiyor. Binaların içini arayabilsek...”</p>

    <p>“Hayır.” Gaklama gibi çıkmıştı. Rand boğazını temizledi. Işık, su içmek istiyordu. Her pencere görünmez izleyicilerle dolmuştu, binlercesi, bekliyor, umut ediyordu. Ve gölgeler şehri sarıyordu. Shadar Logoth’ta gölgeler güvenli değildi, ama karanlık ölüm getirirdi. Mashadar gün batımı ile uyanırdı. “Sulin, ben...” Pes etmeleri, ölü de olsa canlı da, Liah’yı geride bırakmaları gerektiğini söyleyemedi. Belki bir duvarın arkasında, üzerine yıkılmış olabilecek bir tuğla yığınının altında baygın yatıyordu. Mümkündü.</p>

    <p>“Bizi izleyen her ne ise, gecenin çökmesini bekliyor, bana göre,” dedi Sulin. “Bir şeylerin beni izliyor gibi geldiği pencerelerden içeri baktım, ama hiçbir şey yoktu. Göremediğimiz bir şeyle mızrak dansı yapmak kolay olmayacak.”</p>

    <p>Rand kadının Liah’nın öldüğünü söylemesini dilediğini fark etti. Böylece gidebileceklerdi. Liah bir yerlerde yaralı olabilirdi. Ceketinin cebine dokundu; şişman küçük adam <em>angreal</em>’i, kılıcı ve asası ile birlikte Caemlyn’de kalmıştı. Gece çöktükten sonra herkesi koruyabileceğinden emin değildi. Moiraine Beyaz Kule’nin tamamının Mashadar’ı öldüremeyeceğini düşünüyordu. Hayatta olduğu söylenebilirse.</p>

    <p>Haman boğazını temizledi. “Aridhol hakkında hatırlayabildiklerime bakarak,” dedi kaşlarını çatarak, “Shadar Logoth, demek istedim –güneş battığında, muhtemelen hepimiz ölürüz.”</p>

    <p>“Evet.” Rand gönülsüzce, nefes verircesine söylemişti sözcüğü. Liah, belki hayattaydı. Tüm diğerleri. Covril ile Erith biraz uzakta kafa kafaya vermişlerdi. Rand “Loial” sözcüğünü yakaladı.</p>

    <p><em>Görev dağdan ağırdır, ölüm tüyden hafif.</em></p>

    <p>Lews Therin bunu ondan duymuş olmalıydı –anılar engeli iki yönlü aşıyor gibiydi– ama yüreğini dağlıyordu.</p>

    <p>“Artık gitmeliyiz,” dedi onlara. “Liah ölü de olsa canlı da, biz... gitmeliyiz.” Urien ile Sulin başlarını sallamakla yetindiler, ama Erith yaklaştı ve başını kavrayabilecek kadar iri elinden beklenmeyecek bir hafiflikle omzunu okşadı.</p>

    <p>“Seni rahatsız etmeme izin verirsen,” dedi Haman, “düşündüğümüzden çok oyalandık.” Batan güneşe işaret etti. “Bizi buraya getirdiğin gibi, şehrin dışında bir yere bırakabilirsen çok memnun olurdum.”</p>

    <p>Rand Shadar Logoth’un dışındaki ormanı hatırlıyordu. Bu sefer Myrddraal ve Trolloclar yoktu, ama yoğun ağaçlıklar vardı ve Işık bilir en yakın köy neredeydi ya da hangi yöndeydi. “Daha iyisini yaparım,” dedi. “Sizi doğrudan İki Nehir’e götürürüm.”</p>

    <p>İki yaşlı Ogier ciddi ciddi başlarını salladılar. “Yardımın için, Işık’ın takdisi ve dinginliği üzerinde olsun,” diye mırıldandı Covril. Erith’in kulakları, belki hem Loial’i görme, hem de Shadar Logoth’tan çıkma beklentisi içinde seğirdi.</p>

    <p>Rand bir an duraksadı. Muhtemelen Loial Emond Meydanı’ndaydı, ama onları oraya götüremezdi. Ziyaret haberinin İki Nehir’den başka yerlere yayılması olasılığı vardı. O zaman, yakına toplanmış çiftliklerden kaçınabileceği kadar uzak bir yere götürmeliydi.</p>

    <p>Dikey ışık çizgisi belirdi ve genişledi; leke yine, öncekinden de kuvvetle içinde zonkladı; zemin çizmelerinin tabanlarını döver gibiydi.</p>

    <p>Yarım düzine Aiel kapıdan içeri atladı ve üç Ogier bu koşullar altında hiç de uygunsuz kaçmayan bir telaş ile geçti. Rand durup yıkık şehre baktı. Kızların kendisi için ölmesine izin vereceğine söz vermişti.</p>

    <p>Aiellerin sonuncusu kapıdan geçerken Sulin tısladı ve Rand ona baktı, ama kadın Rand’ın eline bakıyordu. Elinin tersinde, tırnakladığı yerden kan sızıyordu. Boşluk’a sarılı iken, acı bir başkasına aitmiş gibi geliyordu. Fiziksel izin önemi yoktu; iyileşirdi. İçeride, kimsenin göremediği bir yerde daha derin bir iz bırakmıştı. Ölen her Kız için bir tane ve onların iyileşmesine asla izin vermiyordu.</p>

    <p>“Burada işimiz bitti,” dedi ve kapıdan İki Nehir’e adım attı. Kapı ile birlikte zonklama duygusu da kayboldu. Rand kaşlarını çatarak yön bulmaya çalıştı. Hiç gitmediğiniz bir yere kapıyol koymak kolay değildi, ama Rand tanıdığı bir tarla seçmişti, Emond Meydanı’ndan iki saatlik yürüme mesafesinde, kimsenin kullanmadığı bir otlak. Ama parlak alacakaranlıkta koyunlar görebiliyordu, oldukça büyük bir sürüydü. Ellerinde bir çoban asası tutan, sırtında bir yay taşıyan bir oğlan çocuğu yüz adım öteden onlara bakıyordu. Oğlanın gözlerinin faltaşı gibi açıldığını görmek için Güç’e ihtiyacı yoktu Rand’ın. Oğlan asayı bırakarak, Rand son geldiğinde orada olmayan bir çiftlik evine koştu. Kiremit çatılı bir çiftlik evine.</p>

    <p>Rand bir an gerçekten İki Nehir’de olup olmadığını merak etti. Hayır, mekân İki Nehir hissi veriyordu. Havadaki koku köyü olduğunu bağırıyordu. Bode ile kızların kalanının anlattığı onca değişim –gerçekte kavrayamamıştı; İki Nehir’de hiçbir şey gerçekten değişmezdi. Kızları buraya, köye mi göndermeliydi? <em>Yapman gereken onlardan uzak durmak.</em> Sinirli bir düşünceydi.</p>

    <p>“Emond Meydanı şu tarafta,” dedi. Emond Meydanı. Perrin. Tam de orada olabilirdi, Badeçay Hanı’ndan, Egwene’in anne babası ile birlikte. “Loial orada olmalı. Hava kararmadan varabilir misiniz, bilmiyorum. Çiftlik evine sorabilirsiniz. Size uyuyacak bir yer vereceklerinden eminim. Benden bahsetmeyin. Nasıl geldiğinizi kimseye söylemeyin.” Oğlan görmüştü, ama Ogierler söz konusu olduğunda bir oğlan çocuğunun hikâyesi abartılı görünebilirdi.</p>

    <p>Haman ile Covril sırtlarındaki bohçaları düzelterek bakıştılar. “Nasıl geldiğimiz hakkında hiçbir şey söylemeyiz,” dedi Covril. “Bırak insanlar ne hikâye istiyorlarsa onu anlatsınlar.”</p>

    <p>Haman sakalını sıvazlayarak boğazını temizledi. “Kendini öldürmemelisin.”</p>

    <p>Boşluk’la sarılı olmasına rağmen irkildi Rand. “Ne?”</p>

    <p>“Önünde uzanan yol,” diye gürledi Haman, “uzun, karanlık ve korkarım kanla lekeli. Korkuyorum ki hepimizi o yoldan geçireceksin. Ama yolun sonuna ulaşmak için hayatta kalmalısın.”</p>

    <p>“Kalacağım,” diye yanıt verdi Rand sertçe. “Hoşça kalın.” Sonuncusuna biraz sıcaklık, biraz duygu katmaya çalıştı, ama başarılı olduğundan emin değildi.</p>

    <p>“Sen de hoşça kal,” dedi Haman ve kadınlar da yankıladı. Sonra çiftlik evine döndüler. Erith bile Rand’a inanmamış gibiydi.</p>

    <p>Rand bir an daha durdu orada. Evin içinde insanlar belirmiş, Ogierlerin yaklaşmasını izliyordu, ama Rand Emond Meydanı’na değil kuzeybatıya, büyüdüğü çiftliğin olduğu tarafa baktı. Sırtını dönüp Caemlyn’e bir kapıyol açmak, kendi kolunu koparmak kadar zordu. Verdiği acı, bir çizikten çok daha iyi bir hatırlatıcı idi Liah için.</p>
  </div>
</body>
</html>
