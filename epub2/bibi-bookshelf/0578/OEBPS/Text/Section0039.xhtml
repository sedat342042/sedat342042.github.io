<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kaos Lordu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="30. Yeniden Şifa Vermek">30<br />
    Yeniden Şifa Vermek</h1>

    <p>Bir şey Nynaeve’in Logain ile Gerçek Kaynak arasına koyduğu kalkanı ittirdi, büyüdü, öyle ki kalkan bükülmeye başladı ve örgü çözülmenin eşiğinde titredi. Nynaeve <em>saidar</em>’ın içinden akmasına izin verdi, tatlılık acı sınırına erişti, yönlendirebildiği her Ruh akışını kalkana döktü. “Git, Elayne!” Sesi ciyaklar gibi çıksa da umurunda değildi.</p>

    <p>Elayne, Işık üzerinde parlasın, sorularla zaman harcamadı. Sandalyesinden fırladı ve koşarak çıktı.</p>

    <p>Logain tek kasını oynatmamıştı. Gözleri Nynaeve’in gözlerindeydi; parlar gibiydiler. Işık, adam iriydi. Nynaeve kemer bıçağını yokladı, ne kadar saçma olduğunu fark etti –muhtemelen şimdiden döktüğünden tek damla fazla ter dökmeden alırdı bıçağı ondan; aniden adamın omuzları boyu kadar geniş görünmeye başlamıştı– ve örgüsünün bir kısmını Hava’ya akıtarak adamın kollarını ve bacaklarını olduğu yerde bağladı. Adam yine de iriydi, ama aniden daha normal, kesinlikle başa çıkılabilir görünmeye başladı. Ancak o zaman Nynaeve’in aklına kalkanın gücünü azalttığı geldi. Ama bir tel fazla yönlendiremezdi; şimdiden... saf yaşam sevinci öyle güçlüydü ki ağlamak istiyordu. Adam ona gülümsedi.</p>

    <p>Muhafızlardan biri başını içeri uzattı. Belirgin bir burnu, ince çenesinde uzanan derin, beyaz bir yara izi olan siyah saçlı bir adamdı. “Sorun mu var? Diğer Kabuledilmiş ısırganların üzerine oturmuş gibi koşarak gitti.”</p>

    <p>“Her şey kontrol altında,” dedi Nynaeve adama serinkanlılıkla. Becerebildiğince serinkanlılıkla. Sheriam’la konuşana, kadını kendi tarafına çekene kadar kimse bilmemeliydi –kimse! “Yalnızca Elayne unuttuğu bir şeyi hatırladı.” Bu budalaca geldi kulağına. “Çıkabilirsin. Meşgulüm.”</p>

    <p>Tervail –adamın adı buydu; Beonin’e bağlı Tervail Dura; Işık aşkına, isminin ne önemi vardı?– çarpık bir gülümseme bahşetti ve alaycı bir selamdan sonra çekildi. Muhafızlar Kabuledilmişlerin Aes Sedaicilik oynamasına nadiren izin verirdi.</p>

    <p>Dudaklarını yalamamak için büyük çaba harcaması gerekiyordu. Logain’i inceledi. Hiçbir şey değişmemiş gibi, dıştan sakin görünüyordu adam.</p>

    <p>“Buna gerek yok, Nynaeve. İçinde yüzlerce Aes Sedai olan bir köye saldıracağımı mı düşünüyorsun? Ben daha iki adım atamadan dilim dilim doğrarlar beni.”</p>

    <p>“Sessiz ol,” dedi Nynaeve düşünmeden. El yordamı ile arkasında bir sandalye buldu ve gözlerini adamdan hiç ayırmadan oturdu. Işık, Sheriam’ı oyalayan neydi? Sheriam kaza olduğunu anlamalıydı. Anlamalıydı! Yönlendirebilmesini sağlayan tek şey kendi kendine duyduğu öfkeydi. Nasıl bu kadar dikkatsiz, böylesine kör bir aptal olabilmişti?</p>

    <p>“Korkma,” dedi Logain. “Onların aleyhine dönmem. Onlar bilse de bilmese de, istediğim onların başarılı olması. Kızıl Ajah’ın işi bitti. Bir sene içinde, Kızıl olduğunu itiraf eden tek Aes Sedai kalmayacak.”</p>

    <p>“Sessiz ol dedim!” diye terslendi Nynaeve. “Yalnızca Kızıllardan nefret ettiğine inanacağımı mı sanıyorsun?”</p>

    <p>“Biliyor musun, bir kez benden çok daha fazla sorun yaratacak bir adam gördüm. Belki Yenidendoğan Ejder’di; bilmiyorum. Ben yakalandıktan sonra beni Caemlyn’den geçiriyorlardı. O çok uzaktaydı, ama ben bir... bir parıltı gördüm ve onun dünyayı sarsacağını anladım. Kafese kapatılmış olmama rağmen kahkaha atmaktan alamadım kendimi.”</p>

    <p>Nynaeve adamı tutan Hava’dan bir parçasını kaydırarak adamın çenelerinin arasına soktu. Logain’in kaşları karanlık bir öfkeyle çatıldı ve bir an sonra kayboldu, ama Nynaeve’in umurunda değildi. Onu güvene almıştı. En azından... Hiç mücadele etmemişti, ama bunun sebebi en baştan Nynaeve’in onu yakalayacağını bilmesi olabilirdi. Belki. Ama kalkanı aşmak için ne kadar uğraşmıştı? O ittirme duygusu tam olarak yavaş gelmemişti, ama hızlı da gelmemişti. Uzun zamandır kaslarını kullanmayan bir adamın gerinmesi, bir şeyi hareket ettirme amacıyla değil, sırf o kasları yeniden hissetme ihtiyacı ile ittirmesi gibiydi. Düşünce midesini buza döndürdü.</p>

    <p>Logain’in gözleri, deli edici bir şekilde, eğlenti ile kırıştı. Sanki Nynaeve’in kafasından geçenleri biliyordu. Ağzı aptal aptal açılmış, bağlanmış ve kalkan konulmuş şekilde oracıkta oturuyordu ve rahat görünen oydu. Nynaeve bu aptallığı <em>nasıl</em> yapmıştı? Tıkanmışlığı o anda yok olsa bile, Aes Sedai olmaya uygun değildi. Tek başına dışarı çıkmasına bile izin verilmemeliydi. Birgitte’e, sokağı geçmeye çalışırken yüzüstü tozların içine devrilmeyeceğinden emin olmasını söylemeliydiler.</p>

    <p>Kasıtlı olarak yapmamıştı, ama kendi kendini paylamak öfkesinin için için kaynamaya devam etmesini sağlıyordu. Sonunda kapı parçalanırcasına açıldı. Elayne değildi.</p>

    <p>Sheriam Romanda’nın ardından içeri daldı. Hemen peşinden Myrelle, Morvrin ve Takima, sonra Lelaine ve Janya, Delana, Bharatine ve Beonin girdi ve odayı tıka basa doldurdular. Nynaeve kalabalıktan kapanmayan kapının dışında başkalarını gördü. İçeridekiler ona ve örgüsüne öyle dikkatle baktılar ki, Nynaeve yutkundu ve öfkesi tamamen yıkıldı. Elbette, kalkanı ve Logain’i tutan bağlar da öyle.</p>

    <p>Nynaeve daha birisinin ona kalkan koymasını isteyemeden Nisao önüne dikildi. Ne kadar kısa olsa da, tepeden bakmayı iyi beceriyordu. “Ona Şifa verdiğin saçmalıkları da ne şimdi?”</p>

    <p>“Öyle yaptığını mı söyledi?” Logain şaşkın şaşkın konuşmayı başarmıştı.</p>

    <p>Varilin Nisao’nun yanına dikildi. İnce, kızıl saçlı Gri, Logain kadar uzun boylu olmasını kullanarak tepeden baktı. “Herkes keşifleri için sırtını sıvazlamaya başladığında bundan korkmuştum. Keşifler bitince sırt sıvazlamalar da bitti. Onları yine kazanmak için çılgınca bir iddiayla gelecekti elbette.”</p>

    <p>“Siuan ve Leane hakkında düşünüp durmasına izin verildiği için,” dedi Romanda kararlılıkla. “Ve bu adam. Şifa verilemeyecek şeyler olduğu söylenmeliydi ona, o kadar.”</p>

    <p>“Ama yaptım!” diye itiraz etti Nynaeve. “Yaptım! Lütfen ona kalkan koyun. Lütfen, kalkan koymalısınız!” Önündeki Aes Sedailer dönüp Logain’e baktılar ve Nynaeve’in onu görmesine yetecek bir aralık bıraktılar. Adam bakışları ılımlı bir yüzle karşıladı. Hatta omuzlarını silkti!</p>

    <p>“Sanırım en azından tamamen emin olana dek kalkan koyabiliriz ona,” diye öneride bulundu Sheriam. Romanda başını salladı ve odadaki her kadın <em>saidar</em> parıltısına sarınırken bir devi tutmaya yetecek kadar güçlü bir kalkan belirdi. Romanda hemen daha küçük, ama yeterli bir kalkan koyacak altı kişinin ismini belirleyerek düzeni biraz olsun sağladı.</p>

    <p>Myrelle’in eli Nynaeve’in kolunda kapandı. “Bizi affedersen, Romanda, Nynaeve ile yalnız konuşmamız gerek.”</p>

    <p>Sheriam’ın eli diğer kolunda kapandı. “Fazla oyalanmamak en iyisi.”</p>

    <p>Romanda dalgın dalgın başını salladı. Kaşlarını çatmış Logain’e bakıyordu. Çoğu Aes Sedai de aynı şeyi yapıyordu ve kimsenin gitmeye niyeti yoktu.</p>

    <p>Sheriam ile Myrelle Nynaeve’i ayağa çektiler ve kapıya ittiler.</p>

    <p>“Ne yapıyorsunuz?” diye sordu Nynaeve nefes nefese, “Beni nereye götürüyorsunuz?” Dışarıda Aes Sedai kalabalığını ittire kaktıra geçtiler, çoğu keskin, hatta suçlar bakışlarla ona baktı. Elayne’in yanından geçerlerken kız özür dilercesine yüzünü buruşturdu. Nynaeve omzunun üzerinden arkaya baktı. İki Aes Sedai onu öyle hızlı yürütüyordu ki, ayağı takılıp duruyordu. Elayne’in ona yardım etmesini beklediğinden değil, ama onu son kez görüyor olabilirdi. Beonin Elayne’e bir şey söyledi ve Elayne kalabalığın içinde koşturdu. “Bana ne yapacaksınız?” diye inledi Nynaeve.</p>

    <p>“Ömrünün geri kalanı boyunca tencere ovdurabiliriz,” dedi Sheriam sohbet edercesine.</p>

    <p>Myrelle başını salladı. “Bütün gün mutfaklarda çalışabilirsin.”</p>

    <p>“Ya da seni her gün sopalayabiliriz.”</p>

    <p>“Derini şerit şerit yüzebiliriz.”</p>

    <p>“Bir fıçıya kapatıp, dibindeki böcek deliğinden besleyebiliriz.”</p>

    <p>“Ama yalnızca lapayla. Bayat lapayla.”</p>

    <p>Nynaeve’in dizleri boşandı. “Kazaydı! Yemin ederim! Yapmak istemedim.”</p>

    <p>Sheriam hiç yavaşlamadan sertçe sarstı onu. “Aptallaşma, çocuğum. Biraz önce imkânsızı başarmış olabilirsin.”</p>

    <p>“Bana inanıyor musunuz? Bana inanıyorsunuz! Nisao ile Varilin öyle konuşurken neden bir şey söylemediniz... Neden?”</p>

    <p>“‘Olabilirsin,’ dedim çocuğum.” Sheriam’ın sesi moral bozucu ölçüde tarafsızdı.</p>

    <p>“Bir olasılık da,” dedi Myrelle, “gerginlikten beyninin şişmiş olması.” İnik göz kapakları ile Nynaeve’i süzdü. “Kayıp bir Yeti’yi yeniden keşfettiğini ya da yeni bir Yeti bulduğunu iddia eden Kabuledilmiş, hatta çömez sayısına şaşarsın. Ben çömezken, Echiko adlı bir Kabuledilmiş nasıl uçulacağını bildiğinden öyle emindi ki, Kule’nin tepesinden atladı.”</p>

    <p>Nynaeve başı dönerek bir bir kadına, bir ötekine baktı. Ona inanıyorlar mıydı, inanmıyorlar mıydı? Gerçekten <em>zihninin</em> çarpılmış olduğunu düşünüyorlar mıydı? <em>Işık aşkına, bana ne yapacaklar?</em> Onları ikna edecek sözler bulmaya çalıştı –yalan söylemiyordu, deli değildi; Logain’e Şifa <em>vermişti</em> gerçekten– ama ağzı daha sessiz sessiz oynarken onu Küçük Kule’ye soktular.</p>

    <p>Onu eskiden özel yemek odası olan, şimdi bir duvarın dibinde dar bir masa ile sandalyeler bulunan uzun odaya sokana dek bir takipçi kafilesi edinmiş olduklarını fark etmedi Nynaeve. Bir düzineden fazla Aes Sedai arkalarından içeri girdi. Nisao kollarını göğsünde sıkı sıkı kavuşturmuştu, Dagdara bir duvarı delip geçebilecekmiş gibi çenesini öne uzatmıştı, Shanelle, Therva ve... Sheriam ile Myrelle dışında hepsi Sarı Ajah’tandı. O masa aklına bir mahkeme odasını getirdi; o sert yüzler ise mahkemenin kendisini. Nynaeve sertçe yutkundu.</p>

    <p>Sheriam ile Myrelle onu ayakta bıraktılar ve masaya yaklaştılar, sırtlarını ona dönüp sessizce konuştular. Döndüklerinde yüzleri okunmazdı.</p>

    <p>“Logain’e Şifa verdiğini iddia ediyorsun.” Sheriam’ın sesinde bir horgörü tınısı vardı. “Ehlileştirilmiş bir adama Şifa verdiğini iddia ediyorsun.”</p>

    <p>“Bana inanmalısınız,” diye itiraz etti Nynaeve. “İnandığınızı söylediniz.” Görünmeyen bir şey sertçe kalçalarına vurunca yerinde sıçradı.</p>

    <p>“Haddini aşma, Kabuledilmiş,” dedi Sheriam soğuk soğuk. “İddian bu mu?”</p>

    <p>Nynaeve kadına bakakaldı. Asıl deli olan Sheriam’dı, bir öyle diyordu bir böyle. Yine de saygıyla, “Evet, Aes Sedai,” demeyi başardı. Dagdara yırtılan kanvas gibi hıhladı.</p>

    <p>Sheriam Sarıların mırıltılarını bastırmak için işaret etti. “Ve bunu kazayla yaptığını söylüyorsun. Bu durumda, herhalde bir daha yaparak kanıtlayamazsın.”</p>

    <p>“Nasıl kanıtlasın?” dedi Myrelle eğlentiyle. Eğlentiyle! “Körlemesine, el yordamıyla yapmışsa nasıl tekrarlayabilir? Ama ancak en başta söylediğini yapabilmişse geçerli bu.”</p>

    <p>“Yanıt ver bana!” diye payladı Sheriam ve o görünmez sopa yine vurdu. Bu sefer Nynaeve sıçramamayı başardı. “Yaptığın şeyin en azından bir kısmını hatırlaman olasılığı var mı?”</p>

    <p>“Hatırlıyorum, Aes Sedai,” dedi Nynaeve asık suratla, bir darbe daha beklentisi içinde gerilerek. Darbe gelmedi, ama artık Sheriam’ın çevresindeki parıltıyı görebiliyordu. O parıltı tehditkâr görünüyordu.</p>

    <p>Kapıda küçük bir kargaşa oldu ve Carlinya ile Beonin Sarı Aes Sedai hattını yardı. Biri önünde Siuan’ı, diğeri Leane’i ittiriyordu. “Gelmek istemediler,” diye bildirdi Beonin çileden çıkmış bir sesle. “Bize meşgul olduklarını söylemeye çalıştıklarına inanır mısınız?” Leane herhangi bir Aes Sedai kadar ifadesizdi, ama Siuan herkese, özellikle de Nynaeve’e donuk, öfkeli bakışlar fırlatıyordu.</p>

    <p>Nynaeve sonunda anladı. Sonunda her şey bir araya geldi. Sarı Aes Sedailerin varlığı. Sheriam ile Myrelle’in bir inanıp bir inanmaması, onu tehdit etmeleri, onu azarlamaları. Hepsi bilinçliydi, hepsi Siuan ve Leane’e Şifa vermesi, yaptıklarını Sarılara kanıtlaması içindi. Hayır. Yüzlerine bakılırsa, onlar başarısını değil başarısızlığını görmek için gelmişti. Örgüsünü çekiştirdiğini saklamaya çalışmadı. Aslında, ilk defasını kaçıranlar için bir daha çekti. <em>Hepsini</em> tokatlamak istiyordu. Onlara, sırf kokusu yüzünden yere oturup bebek gibi ağlayacakları bir bitki karışımı vermek istiyordu. Saçlarını yolmak, onları boğmak için kullanmak istiyordu...</p>

    <p>“Bu saçmalığa tahammül etmek zorunda mıyım?” diye hırladı Siuan. “Yapacak önemli işlerim var, ama yalnızca balık ayıklayacak bile olsam bundan daha önem...”</p>

    <p>“Ah, kes sesini,” diye sözünü kesti Nynaeve aksi aksi. Bir adım attı, Siuan’ın başını, boynunu kırmaya niyetlenirmiş gibi iki eline aldı. Bütün o saçmalıklara inanmıştı, fıçıya bile! Onu bir kukla gibi kullanmışlardı!</p>

    <p>İçi <em>saidar</em>’la doldu ve Logain’e yaptığı gibi, Beş Güç’ü karıştırarak yönlendirdi. Bu sefer ne aradığını biliyordu, o varla yok arasındaki kesiklik. Kesiği onarmak için Ruh ve Ateş ve...</p>

    <p>Bir an Siuan ifadesizce bakakaldı. Sonra <em>saidar</em> parıltısına sarındı. Oda inlemelerle doldu. Siuan yavaşça eğildi ve Nynaeve’in iki yanağını öptü. Yanağından bir gözyaşı damlası süzüldü, sonra bir daha ve Siuan aniden ağlamaya, kollarını kendine sarıp hıçkırmaya başladı; onu saran hale kayboldu. Sheriam hemen kollarını ona doladı; Sheriam da ağlamak üzereymiş gibi görünüyordu.</p>

    <p>Odanın kalanı Nynaeve’e bakıyordu. Aes Sedai dinginliğini aşıp parlayan şok tatmin ediciydi. Hoşnutsuzluk da vardı. Shanelle’in esmer, güzel yüzündeki açık mavi gözleri yuvalarından fırlayacak gibi görünüyordu. Nisao’nun ağzı açık kalmıştı, ta ki Nynaeve’in baktığını görüp kapatana kadar.</p>

    <p>“Ateş kullanmak nereden aklına geldi?” diye sordu Dagdara, öylesine iri bir kadında çok tiz gelen, boğuluyormuş gibi bir sesle. “Ve Toprak? Toprak kullandın. Şifa Ruh, Su ve Hava’dan oluşur.” Bu sel kapılarını açtı sanki, her ağızdan sorular boşandı, ama aslında hepsi, farklı şekilde ifade edilmiş, aynı soruydu.</p>

    <p>“Neden, bilmiyorum,” diye yanıt verdi Nynaeve, bir aralık bulduğunda. “Doğru geldi yalnızca. Ben hemen her zaman her şeyi kullanırım.”</p>

    <p>Bu bir sürü tembih getirdi. Şifa Ruh, Su ve Hava’ydı. Şifa ile deney yapmak tehlikeliydi; bir hata yalnızca hastayı değil, sizi de öldürebilirdi. Nynaeve yanıt vermedi, ama uyarılar çabucak hüzünlü bakışlar, düzeltilen eteklerle kesildi; o kimseyi öldürmemişti ve Şifa verilemeyeceği söylenen bir şeye Şifa vermişti.</p>

    <p>Leane’in yüzünde öyle umut dolu bir gülümseme vardı ki, neredeyse acı veriyordu. Nynaeve içinde yanan öfkeyi maskeleyerek gülümsedi ve ona yaklaştı. Sarı Ajah ve övündükleri Şifa bilgisi. Onunla paylaşmaları için diz çöküp yalvarmaya hazırdı halbuki. Nynaeve hepsinden daha fazla Şifa biliyordu! “Şimdi dikkatle izleyin. Bir kez gördükten sonra, nasıl yapıldığını görmek için bir fırsat daha bulamayacaksınız.”</p>

    <p>Yönlendirirken birleşmeyi açıkça hissetti, ama neyi birleştirdiğini hâlâ bilemiyordu. Logain’e yaptığından farklı bir duygu veriyordu –Siuan’da da öyle olmuştu– ama kendi kendine söyleyip durduğu gibi, erkekler ve kadınlar <em>gerçekten</em> farklıydı. <em>Işık, bu onların üzerinde, Logain kadar etkili olduğu için şanslıyım!</em> Bu bir dizi huzursuz edici spekülasyon getirdi aklına. Ya erkeklere kadınlardan farklı şekilde Şifa verilmesi gerekiyorsa? Belki Sarılardan o kadar da fazla bilgisi yoktu.</p>

    <p>Leane’in tepkisi Siuan’ınkinden farklıydı. Gözyaşı yoktu. <em>Saidar</em>’a kucak açtı, melek gibi gülümsedi, sonra <em>saidar</em>’ı salıverdi, ama o gülümseme yüzünde kaldı. Sonra kollarını Nynaeve’e doladı ve kaburgalarını gıcırdatana dek sarıldı. Tekrar tekrar, “Teşekkür ederim, teşekkür ederim, teşekkür ederim,” diye fısıldadı.</p>

    <p>Sarılar arasında bir mırıltı yükseldi ve Nynaeve övgülere boğulmaya hazırlandı. Özürlerini zarafetle kabul edecekti. Sonra kadınların ne söylediğini duydu.</p>

    <p>“...taşa delik delmeye çalışırcasına Ateş ve Toprak kullandı.” Bunu söyleyen Dagdara idi.</p>

    <p>“Biraz daha yumuşak bir dokunuş daha iyi olurdu,” diye onayladı Shanelle.</p>

    <p>“...kalple ilgili sorunlarda Ateş’in nasıl faydalı olabileceğini görüyorum,” dedi Therva, uzun burnuna parmağı ile vurarak. Saçlarına küçük, gümüş çanlar takmış, tombul bir Arafelli olan Beldemaine düşünceli düşünceli başını salladı.</p>

    <p>“...Toprak şu şekilde Hava ile birleşince, gördüğünüz gibi...”</p>

    <p>“...Ateş Su’ya örülünce...”</p>

    <p>“...Toprak Su’yla karışınca...”</p>

    <p>Nynaeve’in ağzı açık kaldı. Onu tamamen unutmuşlardı. Onlara şimdi gösterdiği şeyi ondan daha iyi yapabileceklerini sanıyorlardı!</p>

    <p>Myrelle kolunu okşadı. “Çok iyi iş çıkardın,” diye mırıldandı. “Endişelenme; övgüler daha sonra gelir. Şu anda, hâlâ biraz şaşkınlar.”</p>

    <p>Nynaeve yüksek sesle burnunu çekti, ama Sarıların hiçbiri fark etmiş görünmedi. “Umarım bu, en azından artık tencere ovmayacağım anlamına geliyordur.”</p>

    <p>Sheriam’ın başı şaşkın bir ifade ile, hızla döndü. “Neden, çocuğum, sana bu fikri veren ne?” Bir kolu hâlâ Siuan’ın omuzlarındaydı. Kadın büyük utanç içinde, dantel bir mendille gözlerini siliyordu. “Herkes dilediği kuralı ihlal edebiliyor, dilediğini yapabiliyor olsa ve cezadan kaçmak için iyi bir şey yapması yeterli olsa, dünya kaosa kapılırdı.”</p>

    <p>Nynaeve derin derin iç çekti. Bilmeliydi.</p>

    <p>Nisao diğer Sarıların arasından sıyrıldı ve boğazını temizledi. Nynaeve’in yanından geçerken fırlattığı bakış ancak suçlayıcı olarak nitelendirilebilirdi. “Sanırım bu, Logain’i yine ehlileştirmemiz gerektiği anlamına geliyor.” Olan bitenleri tamamen inkâr etmek ister gibi konuşmuştu.</p>

    <p>Başlar sallanmaya başladı ve sonra Carlinya, odaya saplanan buzdan bir hançer gibi konuştu. “Bunu yapabilir miyiz?” Bütün gözler ona döndü, ama kadın sakinlik içinde, serinkanlılıkla devam etti. “Ahlaki olarak, bir yandan yönlendirebilen, yönlendiren başka erkekleri toplamaya çalışan bir adamı desteklerken, eskisi gibi yapıp yönlendirebilen bir başka adamı ehlileştirebilir miyiz? Bunu öğrendiği zaman nasıl etkilenir? Mevcut durumda, ne kadar rahatsız edici olursa olsun, bizi Kule’den ve daha da önemlisi Elaida ile Kızıl Ajah’tan farklı görecek. Bir erkeği bile ehlileştirecek olsak, o farklılığı kaybederiz ve onunla beraber Elaida’dan önce onun üzerinde hâkimiyet kazanma şansımızı da kaybederiz.”</p>

    <p>Sustuğu zaman oda sessizliğe büründü. Aes Sedailer endişeyle bakıştılar ve Nynaeve’e fırlattıkları bakışların yanında Nisao’nunki övgü dolu kalırdı. Logain’in yakalanması esnasında Aes Sedailer ölmüştü ve adam güvenle kalkan altına alınmış bile olsa, Nynaeve uğraşmaları gereken bir sorun daha vermişti onlara, hem de turşu fıçısından daha beter bir sorun.</p>

    <p>“Sanırım sen gitmelisin,” dedi Sheriam yumuşak sesle.</p>

    <p>Nynaeve’in itiraz etmeye niyeti yoktu. Çabucak, becerebildiğince dikkatle diz kırdı ve koşmadan gitmek için elinden geleni yaptı.</p>

    <p>Dışarıda, Elayne bir taş basamaktan doğruldu. “Özür dilerim, Nynaeve,” dedi, eteğini silkeleyerek. “Öyle heyecanlandım ki, Romana ve Delana’nın orada olduğunu fark edemeden Sheriam’a söyleyiverdim.”</p>

    <p>“Fark etmez,” dedi Nynaeve ağır ağır, kalabalık sokakta yürümeye başlayarak. “Eninde sonunda duyulacaktı.” Ama adil değildi. <em>Yapılamayacağını söyledikleri bir şey yaptım ve hâlâ tencere ovmak zorundayım!</em> “Elayne, sen ne dersen de, gitmek zorundayız. Carlinya Rand’a ‘hâkim’ olmaktan bahsediyordu. Buradakiler de Elaida’dan daha iyi çıkmayacak. Thom ya da Juilin bizim için at bulabilir ve Birgitte de kendi dirseğini ısırabilir.”</p>

    <p>“Korkarım çok geç,” dedi Elayne üzüntüyle. “Haber şimdiden yayılmaya başladı.”</p>

    <p>Larissa Lyndel ile Zenare Ghodar iki yandan şahin gibi Nynaeve’in üzerine atıldılar. Larissa, sadeliği Aes Sedai yaşı belirsizliğini neredeyse alt edecek kemikli bir kadındı. Zenare hafifçe tombuldu ve iki kraliçeye yetecek kadar kibirliydi, ama ikisinin de yüzünde hevesli birer beklenti vardı. Sarı Ajah’tandılar, ama Nynaeve Siuan ile Leane’e Şifa verirken ikisi de odada değildi.</p>

    <p>“Adım adım her şeyi yapmanı istiyorum, Nynaeve,” dedi Larissa, bir kolunu yakalayarak.</p>

    <p>“Nynaeve,” dedi Zenare, diğer kolunu yakalayarak, “örgüyü yeterince sık tekrarlarsan, iddiaya girerim aklına hiç gelmemiş yüz farklı şey bulabilirim.”</p>

    <p>Deniz Halkı’ndan biri kadar esmer, Tearlı bir kadın olan Salita Toranes yoktan var olmuş gibi belirdi. “Benden önce gelenler var anlaşılan. Eh, sırada beklersem ruhum kavrulsun.”</p>

    <p>“İlk önce ben geldim, Salita,” dedi Zenare kararlılıkla. Ve kavrayışını sıkılaştırdı.</p>

    <p>“<em>Ben</em> önce geldim,” dedi Larissa ve o da kavrayışını sıkılaştırdı.</p>

    <p>Nynaeve Elayne’e dehşet dolu bir bakış fırlattı ve karşılığında duygudaşlık ve bir omuz silkme aldı. Çok geç derken Elayne’in kastettiği buydu. Bundan sonra tek bir uyanık anını bile kendine ayıramayacaktı.</p>

    <p>“...öfke mi?” diyordu Zenare. “Onu kaya çiğneyecek kadar öfkelendirecek elli ayrı yol var kafamda.”</p>

    <p>“<em>Ben</em> olsam <em>yüz</em> tane bulabilirim,” dedi Larissa. “Yaptığım son şey olsa bile, <em>ben</em> tıkanmışlığını açmaya kararlıyım.”</p>

    <p>Magla Daronos herkesi omuzlayarak geçti ve bunu başaracak omuzlara sahipti. Kılıç ya da demirci çekici kullanmış gibi oldu. “Açacaksın, öyle mi, Larissa? Hah! Benim aklımda, bunu yapmak için bir sürü yol var zaten.”</p>

    <p>Nynaeve çığlık atmak istiyordu.</p>

    <p class="paragraf">Siuan <em>saidar</em>’a kucak açıp onu tutmaktan kendini zor alabiliyordu, ama tekrar ağlamaya başlayabileceğini düşündü. Bu kesinlikle olmazdı. Dahası, bekleme odasında çevresine doluşan kadınlara, aptal bir çömezin gösterisi gibi görünürdü. Her hayret ve sevinç ifadesi, yıllardır uzaklardaymış gibi her sıcak hoş geldin merhem gibi geliyordu, özellikle de Amyrlin olmadan önce, zaman ve görev onları ayırmadan önce dostu olan kadınlardan gelenler. Lelaine ile Delana, senelerdir yapmadıkları gibi sarılmışlardı ona. Tek yakını Moiraine’di, etolü taktıktan sonra yakında tutmayı başarabildiği, Leane dışındaki tek dostu ve onları bir arada tutan da görev olmuştu.</p>

    <p>“Geri dönmen çok güzel,” diye kahkaha attı Lelaine.</p>

    <p>“Gerçekten çok güzel,” diye mırıldandı Delana sıcak bir tavırla.</p>

    <p>Siuan kahkaha attı ve yanaklarındaki gözyaşlarını silmesi gerekti. Işık, ona neler oluyordu? Çocukken bile bu kadar kolay ağlamazdı!</p>

    <p>Belki yalnızca <em>saidar</em>’a yeniden ulaşmanın, çevresindeki sıcaklığın verdiği sevinçti. Işık biliyordu ya, herhangi birinin dengesini bozmaya yeterdi zaten. Bugünün geleceğini hayal etmeye hiç cesaret edememişti ve o gün gelmişti. Bu kadınlara hiç kızgın değildi, önceki soğuk uzaklıklarına, haddini aşmaması gerektiği hatırlatmalarına kızgın değildi. Aes Sedai olanlarla olmayanlar arasındaki çizgi açıktı –yalıtılmadan önce kendisi de ısrar ediyordu bu konuda ve yine edeceğini söylemeye bile gerek yoktu– ve kendi iyilikleri için, hâlâ yönlendirebiliyor olanların iyiliği için, yalıtılmış kadınlara nasıl muamele edilmesi gerektiğini biliyordu. Eskiden kendisi için geçerliydi bu. Bir daha olmayacak olması ne tuhaftı.</p>

    <p>Göz ucu ile Gareth Bryne’ın odanın yanındaki basamakları koşarcasına tırmandığını gördü. “Bana bir dakika izin verin,” dedi ve adamın peşinden seğirtti.</p>

    <p>Acele ederken bile, merdivene varana dek iki adımda bir durup bir tebrik daha kabul etmesi gerekti. Bu yüzden adam ikinci kat koridorunda yürümeye başlayana dek yetişemedi ona. Koştu ve adamın önüne dikildi. Bryne’ın gri saçları rüzgârla dağılmıştı, kare yüzü ve yıpranmış, bizon rengi ceketi tozluydu. Adam taş kadar sağlam görünüyordu.</p>

    <p>Elindeki kâğıtları kaldırarak, “Bunu bırakmam lazım, Siuan,” dedi ve çevresinden dolanmaya çalıştı.</p>

    <p>Siuan adamın yolunu kesti. “Bana Şifa verildi. Artık yönlendirebiliyorum.”</p>

    <p>Adam başını salladı; yalnızca başını salladı! “Konuştuklarını duydum. Herhalde bu artık gömleklerimi yönlendirerek temizleyeceksin anlamına geliyor. Belki artık temiz olurlar. Min’in gitmesine izin verdiğime pişman olmuştum.”</p>

    <p>Siuan adama bakakaldı. Adam aptal değildi. Neden anlamıyormuş gibi yapmıştı ki? “Artık yine Aes Sedai’yim. Gerçekten çamaşırlarını bir Aes Sedai’nin yıkamasını bekliyor musun?”</p>

    <p>Sözlerini vurgulamak için <em>saidar</em>’a kucak açtı –özlediği o tatlılık öyle harikaydı ki ürperdi– adamı Hava akışlarına sardı ve kaldırdı. Kaldırmaya çalıştı. Ağzı açık kalarak biraz daha çekti, biraz daha denedi, ta ki tatlılık bin kanca gibi acıtana kadar. Adamın çizmeleri yerden kalkmadı.</p>

    <p>İmkânsızdı bu. Evet, bir şeyi yerden kaldırmak gibi basit bir eylem yönlendirmedeki en güç işlerden biriydi, ama Siuan kendi ağırlığının üç katını kaldırabiliyordu eskiden.</p>

    <p>“Bunun beni etkilemesi mi gerekiyor?” dedi Bryne sakin sakin, “ya da korkutması? Sheriam ve arkadaşları bana söz verdi, Salon söz verdi ve daha da önemlisi, sen söz verdin, Siuan. Yine Amyrlin olsan bile benden kaçmana izin veremem. Şimdi bana her ne yaptıysan çöz. Yoksa kurtulduğumda seni dizime yatırıp çocukluk ettiğin için döverim. Nadiren çocukluk edersin, bu yüzden şimdi başlamana izin vereceğimi düşünme sakın.”</p>

    <p>Siuan sersem sersem Kaynak’ı salıverdi. Adamın tehdidi yüzünden değil –dediğini yapabilirdi; daha önce yapmıştı; ama bunun için değil– onu kaldıramamanın şoku ile de değil. Gözlerinden yaşlar fışkırdı; <em>saidar</em>’ı salıvermenin onları durdurabileceğini düşündü. Ama, gözlerini nasıl kırpıştırırsa kırpıştırsın, birkaç damla yanaklarından süzüldü.</p>

    <p>Daha adamın hareket ettiğini fark etmeden, Gareth yüzünü avuçlarına almıştı. “Işık, kadın, bana seni korkuttuğumu söyleme. Bir leopar sürüsünün ortasına bırakılsan bile korkacağını düşünmezdim.”</p>

    <p>“Korkmuyorum,” dedi Siuan katı katı. Güzel; hâlâ yalan söyleyebiliyordu. Gözyaşları içinde birikiyordu.</p>

    <p>“Durmaksızın birbirimizin gırtlağına sarılmaktan kaçınmanın bir yolunu bulmaya çalışmalıyız,” dedi adam sessizce.</p>

    <p>“Herhangi bir konuda çalışmamız için sebep yok.” Geliyorlardı. Geliyorlardı. Ah, Işık, onun görmesine izin veremezdi. “Lütfen beni yalnız bırak. Lütfen git.” Adam bir an duraksadıktan sonra denileni yaparak şaşırttı onu.</p>

    <p>Arkasındaki çizme seslerini duydu, koridoru kesen bir başka koridora dalmayı başardı, sonra baraj yıkıldı ve Siuan acınacak şekilde ağlayarak dizlerinin üzerine çöktü. Artık ne olduğunu biliyordu. Muhafızı Alric. Ölü Muhafızı, Elaida onu makamından indirirken ölen Muhafızı. Yalan söyleyebiliyordu –Üç Yemin hâlâ yoktu– ama Alric’le bağının bir parçası, et ete, zihin zihine olan o bağ geri gelmişti. Adamın ölümünün acısı, Elaida’nın niyetinin maskelediği ve sonra yalıtılmanın gömdüğü o acı gırtlağına dek doldurmuştu içini. Duvarın dibinde büzülerek, Gareth görmediği için sevinerek ağladı. <em>Âşık olmaya zamanım yok, kavrulası!</em></p>

    <p>Düşünce yüzüne fırlatılmış bir kova soğuk su etkisi yaptı. Acı duruyordu, ama gözyaşları kesildi. Siuan ayağa kalktı. Aşk mı? Bu imkânsızdı, tıpkı şey kadar imkânsız... Aklına yeterince imkânsız bir şey gelmedi. <em>Adam</em> imkânsızdı!</p>

    <p>Aniden Leane’in iki adım ötede durmuş, izlediğini fark etti. Siuan yüzündeki yaşları silmek için bir teşebbüste bulundu, sonra vazgeçti. Leane’in yüzünde yalnızca duygudaşlık vardı. “Anjen’in... ölümüyle nasıl başa çıktın, Leane?” On beş sene önce olmuştu bu.</p>

    <p>“Ağladım,” dedi Leane. “Bir ay boyunca gündüzleri tuttum ve gecelerimi yatağımın ortasında, gözyaşlarından bir top gibi geçirdim. Çarşafları parça parça ettikten sonra. Sonraki üç ay gözlerim uyarı vermeden doluyordu. Acı çekmeyi bırakmam için bir sene daha geçmesi gerekti. İşte bu yüzden bir başkası ile bağ kurmadım. Aynı şeyi bir daha yaşayabileceğimi sanmıyordum. Geçiyor, Siuan.” Bir yerlerden çapkın bir gülümseme buldu. “Şimdi, dört olmasa bile iki üç Muhafız edinebilirim, sanırım.”</p>

    <p>Siuan başını salladı. Geceleyin ağlayabilirdi. Gareth lanet olası Bryne’a gelince... “Gelince” falan yoktu. Yoktu! “Hazır olduklarını düşünüyor musun?” Aşağıda konuşmak için birkaç dakikadan fazlasını bulamamışlardı. Olta çabucak hazırlanmalıydı, yoksa hiç hazırlanamazdı.</p>

    <p>“Belki. Fazla zamanım olmadı. Ve dikkatli olmam gerekiyordu.” Leane durdu. “Bu işi yapmak istediğinden emin misin, Siuan? Uğruna çalıştığımız her şeyi, hiçbir uyarı vermeden değiştirmek demek bu... Eskiden olduğu kadar güçlü değilim, Siuan, sen de öyle. Buradaki çoğu kadın ikimizden de fazla yönlendirebiliyor. Işık, hatta bazı Kabuledilmişler. Elayne ile Nynaeve’i saymıyorum bile.”</p>

    <p>“Biliyorum,” dedi Siuan. Riske girilmesi gerekiyordu. Diğer plan yalnızca bir tıkaçtı, çünkü artık Aes Sedai değildi. Ama şimdi yine Aes Sedai olmuştu ve Kule kanunu fazla dikkate alınmadan makamından indirilmişti. Bir kez daha Aes Sedai olmuşsa, bir kez daha Amyrlin de olamaz mıydı?</p>

    <p>Omuzlarını dikleştirerek aşağıya, Salon’la savaşmaya gitti.</p>

    <p class="paragraf">Elayne iç etekliği içinde yatağının üzerinde uzanırken esnedi ve Leane’in elleri için verdiği kremi sürmeye devam etti. Biraz işe yarıyor gibiydi; en azından daha yumuşak bir <em>his</em> veriyordu. Gece esintisi pencereden içeri girdi ve tek mumu kıpırdattı. Ama odanın havasını daha da ısıtmaktan başka işe yaramadı.</p>

    <p>Nynaeve sendeleyerek içeri girdi, kapıyı çarparak kapattı, kendini yatağına fırlattı ve uzanıp bakışlarını Elayne’e dikti. “Magla dünyadaki en nefretlik, en küçük görülecek, en <em>alçak</em> kadın,” diye homurdandı. “Hayır, Larissa. Hayır, Romanda.”</p>

    <p>“Seni yönlendirebilecek kadar öfkelendirdiklerini anlıyorum.” Nynaeve kötü kötü bakarak homurdandı ve Elayne telaşla devam etti. “Kaç kişiye gösterdin? Uzun süre önce döneceğini sanıyordum. Akşam yemeğinde seni aradım, ama bulamadım.”</p>

    <p>“Akşam yemeği olarak bir dürüm yedim,” diye homurdandı Nynaeve. “Bir dürüm! Hepsine gösterdim, Salidar’daki her Sarı’ya. Ama tatmin olmadılar. Bir sefer daha göstermemi istiyorlar. Dönüşümlü program hazırladılar. Yarın sabah Larissa’ya gideceğim –kahvaltıdan önce!– hemen sonra da Zenare’ye, sonra... Ben orada değilmişim gibi, beni nasıl öfkelendireceklerini konuştular!” Başını örtüden kaldırdı. Kovalanan biri gibi görünüyordu. “Elayne, tıkanmışlığımı kimin açacağı konusunda rekabet ediyorlar. Bayram günü yağlı domuz yakalamaya çalışan oğlan çocukları gibiler ve domuz da benim!”</p>

    <p>Elayne esneyerek krem kavanozunu ona uzattı ve bir an sonra Nynaeve dönüp ellerini kremlemeye başladı. Tencere ovmaya da zaman ayırmıştı.</p>

    <p>“Günler önce istediğini yapmadığım için üzgünüm, Nynaeve. Moghedien’inki gibi yüzlerimizi değiştirir, herkesin önünden geçer giderdik.” Nynaeve’in elleri durdu. “Sorun ne, Nynaeve?”</p>

    <p>“Bu hiç aklıma gelmedi. <em>Hiç</em> gelmedi!”</p>

    <p>“Gelmedi mi? Geldiğinden emindim. İlk öğrenen sen olmuştun.”</p>

    <p>“Aes Sedailere söylemeyeceğimiz şeyleri aklıma bile getirmemeye çalışıyordum.” Nynaeve’in sesi buz kadar düz, soğuk ve sertti. “Ve şimdi çok geç. Saçlarım alev alsa bile yönlendiremeyecek kadar yorgunum ve Aes Sedailerin istediği olursa, sonsuza dek yorgun olacağım. Bu gece gitmeme izin vermelerinin tek sebebi <em>saidar</em>’ı bulamamam. Nisao’nun yaptıklarına rağmen...” Ürperdi, sonra elleri yine hareket etmeye, kremi yedirmeye başladı.</p>

    <p>Elayne küçük bir nefes salıverdi. Neredeyse yakalanacaktı. O da yorgundu. Yanıldığınızı itiraf etmeniz her zaman karşınızdakinin daha iyi hissetmesini sağlardı, ama kılık değiştirmek için <em>saidar</em> kullanmaktan bahsetmeyi düşünmemişti. Baştan itibaren Nynaeve’in aklına gelmesinden korkmuştu. En azından buradayken Salidar Aes Sedailerinin planlarına göz kulak olabiliyordu ve belki <em>Tel’aran’rhiod</em>’a döndüğü zaman Egwene aracılığı ile Rand’a haber iletebilirdi. En kötü ihtimalle, Siuan ve Leane aracılığı ile Aes Sedaileri biraz etkileyebilirlerdi.</p>

    <p>Düşünceleri çağırmış gibi, kapı açıldı ve Siuan ile Leane girdi. Leane üzerinde ekmek, bir kâse çorba, kırmızı bir çömlek kupa ve beyaz sırlı bir sürahi bulunan tahta bir tepsi taşıyordu. Hatta minik, mavi bir vazoda birkaç yeşil dal bile vardı. “Siuan ve ben aç olabileceğini düşündük, Nynaeve. Sarıların seni fena yorduğunu duydum.”</p>

    <p>Elayne kalkmalı mı, kalkmamalı mı, kararsızdı. Bunlar yalnızca Siuan ve Leane’di, ama yine Aes Sedai olmuşlardı. En azından olduklarını düşünüyorlardı. İkisi oturarak sorunu çözdüler. Siuan Elayne’in, Leane Nynaeve’in yataklarının ucuna yerleştiler. Nynaeve ikisini kuşkuyla süzerek doğrulup oturdu, sırtını duvara verdi ve tepsiyi dizlerinin üzerine aldı.</p>

    <p>“Salon’a hitap ettiğini duydum, Siuan,” dedi Elayne dikkatle. “Diz kırmalı mıydık?”</p>

    <p>“Tekrar Aes Sedai olup olmadığımızı mı soruyorsun, kızım? Olduk. Balıkçı karılarının Pazar günü yaptığı gibi dalaştılar, ama en azından bu kadarını bahşettiler.” Siuan Leane ile bakıştı ve Siuan’ın yanakları hafifçe kızardı. Elayne bahşedilmeyenin ne olduğunu asla öğrenemeyeceğini tahmin etti.</p>

    <p>“Myrelle beni bulup bildirme nezaketini gösterdi,” dedi Leane, anlık sessizlikte. “Sanırım ben Yeşil Ajah’ı seçeceğim.”</p>

    <p>Nynaeve kaşığının üzerinden boğulacak oldu. “Ne demek istiyorsun? Ajah değiştirebiliyor musun?”</p>

    <p>“Hayır, değiştiremiyorsun,” dedi Siuan ona. “Ama Salon Aes Sedai olduğumuz halde bir süreliğine olmadığımıza karar verdi. O saçmalıkların yasal olduğuna inanmakta ısrar ettiklerinden, tüm bağlarımız, ilişkilerimiz, unvanlarımız unutulup gitti.” Sesi odun eğeleyecek kadar kuruydu. “Yarın Mavilere, beni geri alıp almayacaklarını soracağım. Herhangi birini geri çeviren Ajah duymadım –Kabuledilmişlikten terfi ettiğinizde, siz bilseniz de bilmeseniz de, doğru Ajah’a yönlendirilmiş olacaksınız– ama meseleler böyle giderken, kapıyı yüzüme çarpsalar da şaşırmazdım.”</p>

    <p>“Meseleler <em>nasıl</em> ilerliyor?” diye sordu Elayne. Burada başka bir şey vardı. Siuan zorbalık eder, dürtükler, kolunuzu bükerdi; çorba getirmez, yatağınızın üzerine oturmaz, dostunuzmuş gibi gevezelik etmezdi. “Her şeyin gidebildiğince iyi gittiğini sanıyordum.” Nynaeve ona aynı anda hem inanmaz, hem sefil görünmeyi başaran bir bakışla baktı. Eh, ne demek istediğini Nynaeve biliyor olmalıydı.</p>

    <p>Siuan dönüp ona baktı, ama Nynaeve’i de bakışlarına dahil etti. “Logain’in evine gittim. Yakalandığı zamanki gibi, altı Aes Sedai kalkanını koruyor. Ona Şifa verildiğini anladığımızı fark ettiği zaman kurtulmaya çalıştı ve Aes Sedailer kalkanı beş tanesi koruyor olsa başarabileceğini söylediler. Yani adam önceki kadar güçlü ya da fark yaratmayacak kadar yakın. Ben değilim. Siuan da değil. Bir daha denemeni istiyorum, Nynaeve.”</p>

    <p>“Biliyordum!” Nynaeve kaşığı tepsiye fırlattı. “Bunun için bir sebebin olduğunu biliyordum! Eh, yönlendiremeyecek kadar yorgunum ve olmasam da fark etmezdi. Şifa verilmiş bir şeye Şifa veremezsin. Buradan çıkın ve pis çorbanızı da yanınızda götürün!” O pis çorbanın yarısı kalmıştı ve oldukça iri bir kâseydi.</p>

    <p>“İşe yaramayacağını biliyordum!” diye terslendi Siuan. “Bu sabah yalıtılmaya Şifa verilemeyeceğini biliyordum!”</p>

    <p>“Bir dakika, Siuan,” dedi Leane. “Nynaeve, buraya birlikte gelerek nasıl bir riske girdiğimizin farkında mısın? Burası okçu dostunuzun başında nöbet tuttuğu küçük bir geçit değil; bu evin her yerinde görecek gözleri, konuşacak dilleri olan kadınlar var. Siuan ve benim herkese bir oyun oynadığımız anlaşılırsa –on sene sonra olsa bile– eh, Aes Sedailere de ceza verilebildiğini söylemem yeterli. Ve büyük ihtimalle saçlarımız ağarana dek bir çiftlikte lahana çapalıyor oluruz. Bizim için yaptıkların yüzünden, yeni bir başlangıç yapmak için geldik.”</p>

    <p>“Neden Sarılardan birine gitmediniz?” diye sordu Elayne. “Çoğu artık Nynaeve kadar çok biliyor.” Nynaeve kaşığın üzerinden kızgın kızgın baktı. Pis çorba?</p>

    <p>Siuan ile Leane bakıştılar ve sonunda Siuan gönülsüzce konuştu, “Bir Aes Sedaiye gidersek, eninde sonunda herkes öğrenir. Nynaeve yaparsa, belki bugün bizi tartanlar hata yaptıklarını düşünürler. Sözde tüm Aes Sedailer eşittir ve şalı kazanmalarına yetecek kadar ancak yönlendirebilen Amyrlinler oldu, ama geleneklere göre Amyrlinler ve Ajah başları sayılmazsa, Güç’te senden daha kuvvetli olanlara boyun eğmen gerekiyor.”</p>

    <p>“Anlamıyorum,” dedi Elayne. Bundan epey ders alıyordu; hiyerarşi mantıklı geliyordu, ama Aes Sedai olana dek öğrenilmeyen şeylerden biri olduğunu tahmin ediyordu. Öyle ya da böyle, eğitiminizin şalı taktığınızda yeni başladığını anlayacak kadar ipucu toplamıştı. “Nynaeve size yeniden Şifa verebilirse, daha güçlü olacaksınız.”</p>

    <p>Leane başını iki yana salladı. “Daha önce kimse yalıtılmadan sonra Şifa alamadı. Belki diğerleri, diyelim ki, yabani olmak gibi görecek bunu. Bu insanı, gücünün getireceğinden birazcık aşağıya koyar. Belki önceden daha zayıf olmak da etkili olur. Nynaeve başta bize tamamen Şifa veremediyse, belki ancak eskisinin üçte ikisine, yarısına sahip olmamızı sağlayabilir. Bu bile şimdikinden daha iyi olur, ama yine de buradaki çoğu kişi bizim kadar güçlü, çok kişi daha güçlü olur.” Elayne bakakaldı. Kafası daha da karışmıştı. Nynaeve gözlerinin arasına darbe almış gibi görünüyordu.</p>

    <p>“Her şey hesaba katılıyor,” diye açıkladı Siuan. “Kim en hızlı öğrendi, çömez ve Kabuledilmiş olarak kim en az zaman harcadı. Bir sürü derece var. Herhangi birinin tam olarak ne kadar güçlü olduğunu söyleyemiyorsun. İki kadın aynı güce sahip gibi görünebilir; belki öyledirler, belki değildirler, ama kesin olarak anlamanın en kesin yolu düello yapmak olurdu ve Işık’a şükürler olsun o tür şeyleri aştık. Nynaeve bizi tüm gücümüze kavuşturamazsa, oldukça aşağılarda kalabiliriz.”</p>

    <p>Leane yine konuştu. “Hiyerarşi gündelik yaşamdan daha fazlasına hâkim olmamalı, ama oluyor. Daha yüksek seviyede birinin tavsiyesine, düşük seviyedekine göre daha fazla ağırlık veriliyor. Yalıtılmışken bizim için önemli değildi. Zaten hiç ağırlığımız yoktu; söylediklerimizi yalnızca değerine göre tartıyorlardı. Artık öyle olmayacak.”</p>

    <p>“Anlıyorum,” dedi Elayne hafifçe. İnsanların Evler Oyunu’nu Aes Sedailerin icat ettiğini düşünmesine şaşmamak gerekirdi! Bunun yanında <em>Daes Dae’mar</em> basit kalıyordu.</p>

    <p>“Şifa’nın <em>birilerine</em> benden daha fazla dert olduğunu görmek güzel,” diye homurdandı Nynaeve. Çanağın dibine bakarak içini çekti, sonra son ekmek parçası ile sildi çanağı.</p>

    <p>Siuan’ın yüzü karardı, ama sesini sakin tutmayı başardı. “Görebildiğiniz gibi, size içimizi açtık. Ve yalnızca Şifa vermeyi yeniden denemen için değil. Sen bana... hayatımı geri verdin. O kadar basit. Kendimi ölmediğime ikna etmiştim, ama şimdiyle karşılaştırılınca, kesinlikle öyleymiş gibi görünüyor. Bu yüzden Leane’in bahsettiği yeni başlangıcı yapıyoruz. Beni dost kabul edersen, dost olmak istiyorum. Etmezsen, aynı teknedeki mürettebat oluruz.”</p>

    <p>“Dostuz,” dedi Elayne. “Dost olmak kulağa çok daha iyi geliyor.” Leane ona gülümsedi, ama o ve Siuan hâlâ Nynaeve’e bakıyordu.</p>

    <p>Nynaeve bakışlarını birinden diğerine çevirdi. “Elayne bir soru sordu, bu yüzden ben de bir soru sormalıyım. Sheriam ve diğerleri dün gece Bilgelerden ne öğrendi? Bilmediğini söyleme, Siuan. Beni ilgilendirdiği kadarıyla, o kadınların ne düşündüğünü, onlar düşündükten bir saat sonra öğreniyorsun.”</p>

    <p>Siuan’ın çenesi inatla gerildi; o derin, mavi gözler gözdağı veren bir ifade kazandı. Kadın aniden ciyakladı ve eğilip ayak bileğini ovaladı.</p>

    <p>“Söyle onlara,” dedi Leane, ayağını geri çekerek, “yoksa ben söyleyeceğim. Hepsini, Siuan.”</p>

    <p>Siuan Leane’e dik dik bakarak öyle şişti ki Elayne kadının patlayacağını düşündü, ama sonra Siuan’ın bakışları Nynaeve’e takıldı ve kadının şişkinliği indi. Sözler kerpetenle çekilircesine çıktı, ama çıktı. “Elaida’nın elçilik heyeti Cairhien’e ulaşmış. Rand onlarla görüşmüş, ama onlarla oynamaya çalışıyor gibi. En azından, yaptığı şeyin bu olduğunu umalım. Sheriam ile diğerlerinin keyfi yerinde, çünkü bu sefer Bilgelerin önünde kendilerini aptal yerine koymamışlar. Ve bir sonraki görüşmeye Egwene de katılacak.” Bir sebepten, en gönülsüz haber sonuncusuydu.</p>

    <p>Nynaeve neşelendi, daha dik oturdu. “Egwene mi? Ah, bu harika! Demek bu sefer aptallık etmediler. Neden gelip yeni bir ders için bizi sürükleye sürükleye götürmediklerini merak etmiştim.” Siuan’a gözlerini kıstı, ama göz kısması bile neşeli gibiydi. “Tekne dedin değil mi? Kaptan kim?”</p>

    <p>“Benim, seni sefil küçük...” Leane boğazını temizledi ve Siuan derin bir nefes aldı. “Ortak, o zaman; eşit paylarla. Ama birinin dümene geçmesi gerek,” diye ekledi Nynaeve gülümseyince, “ve o kişi <em>ben</em> olacağım.”</p>

    <p>“Tamam,” dedi Nynaeve uzun bir andan sonra. Kaşığı ile oynayarak yine duraksadı, sonra öyle kayıtsız bir sesle konuştu ki Elayne ellerini havaya fırlatmak istedi. “Mutfaklardan kurtulmama... kurtulmamıza yardım etmen gibi bir olasılık var mı?” İki kadının yüzleri Nynaeve’den yaşlı değildi, ama uzun süre Aes Sedailik yapmışlardı; gözleri Aes Sedai bakışlarını hatırlıyordu. Nynaeve o bakışları Elayne’in karşılayabileceğini düşündüğünden daha sakin bir biçimde karşıladı –birazcık kıpırdandı, o kadar– ama sonunda, “Sanırım yok,” diye mırıldanması şaşırtıcı olmadı.</p>

    <p>“Gitmeliyiz,” dedi Siuan ayağa kalkarak. “Leane keşfedilmemizin bedelini hafife aldı. Herkesin önünde derisi yüzülen ilk Aes Sedailer olabiliriz ve ben olmak istediğim kadar ilk oldum zaten.”</p>

    <p>Elayne şaşkınlık içinde, Leane’in eğilip onu kucakladığını, “Dostuz,” diye fısıldadığını gördü. Elayne kucaklamaya karşılık verdi ve sözcüğü sıcak bir tavırla tekrarladı.</p>

    <p>Leane Nynaeve’i de kucakladı, Elayne’in duyamadığı bir şey mırıldandı ve sonra Siuan da yaptı aynısını ve boğuk, gönülsüz bir, “Teşekkür ederim,” ekledi.</p>

    <p>En azından Elayne’e öyle geldi, ama onlar gittikten sonra Nynaeve, “Ağlamak üzereydi, Elayne,” dedi. “Belki söylediklerinde içtendi. Sanırım ona karşı daha nazik davranmalıyım.” İçini çekti, iç çekişi esnemeye dönüştü ve boğuk boğuk, “Özellikle de artık yine Aes Sedai olduğundan,” dedi. Ve bundan sonra, tepsi hâlâ dizlerinin üzerinde, uykuya daldı.</p>

    <p>Elayne esnemesini eliyle bastırarak kalktı ve her şeyi düzeltti, tepsiyi Nynaeve’in yatağının altına tıktı. Nynaeve’in elbisesini çıkarmak ve yatağa rahatça yatırmak için biraz zaman harcaması gerekti, ama bu bile onu uyandırmadı. Kendi adına, Elayne mumu söndürdükten ve yastığa sarıldıktan sonra karanlığa bakarak ve düşünerek uyanık kaldı. Rand Elaida’nın gönderdiği Aes Sedaileri idare etmeye mi çalışıyordu? Onu canlı canlı yerlerdi. Elayne neredeyse henüz şansları varken Nynaeve’in önerisini kabul ettiğini dileyecekti. Rand’a kurulan pusular arasında yol gösterebilirdi, bundan emindi –Thom annesinin öğrettiklerine epey katkıda bulunmuştu– ve Rand onu dinlerdi. Dahası, bu şekilde onunla bağ kurabilirdi. Hem, Birgitte ile bağ kurmak için şal giymeyi beklememişti; Rand için neden bekleyecekti ki?</p>

    <p>Kıpırdanarak yastığına daha da gömüldü. Beklemek zorundaydı. Rand Caemlyn’deydi, Salidar’da değil. Dur, Siuan Cairhien’de olduğunu söylemişti. Nasıl?.. Çok yorgundu; düşünce süzülerek uzaklaştı. Siuan. Siuan hâlâ bir şeyler saklıyordu; bundan emindi.</p>

    <p>Uykuya daldı ve onunla beraber bir düş geldi. Bir teknedeydiler. Leane pruvada, Elayne her baktığında yüzü değişen bir adamla flört ediyordu. Kıç tarafta Siuan ve Nynaeve mücadele ediyor, tekneyi farklı yönlere döndürmeye çalışıyorlardı –sonunda Elayne ayağa kalktı ve hâkimiyeti ele aldı. Sırlar saklayan bir kaptan, gerektiğinde isyan çıkarmaya yetecek sebepti.</p>

    <p>Sabahleyin Siuan ve Leane, Nynaeve daha gözlerini açmadan geldiler. Bu onun yönlendirmesine yetecek kadar öfkelenmesini sağladı. Ama bir faydası olmadı. Şifa verilmiş bir şeye tekrar Şifa verilemezdi.</p>

    <p class="paragraf">“Elimden geleni yaparım, Siuan,” dedi Delana, öne eğilip kadının kolunu okşayarak. Oturma odasında yalnızdılar ve sandalyelerin arasındaki sehpada duran çay fincanları dokunulmadan duruyordu.</p>

    <p>Siuan keyifsiz keyifsiz içini çekti, ama Salon’un önünde sergilediği patlamadan sonra ne bekliyordu, bilmiyordu Delana. Pencerelerden içeri sabah ışığı doluyordu. Kadın etmediği kahvaltıyı düşündü, ama Siuan’dı bu. Durum şaşırtıcıydı ve Delana şaşırmaktan hoşlanmazdı. Kendini, bu kadının yüzündeki eski dostu görmemek üzere eğitmişti –zor iş değildi, çünkü Delana’nın hatırladığı kadarıyla, Siuan Sanche’nin hiçbir yaştaki haline benzemiyordu– ama Siuan’ı bir kez daha görmek, genç ve güzel bir Siuan görmek yalnızca ilk şoktu. İkincisi Siuan’ın daha güneş doğmamışken kapısında belirmesi ve yardım istemesiydi; Siuan asla yardım istemezdi. Ve sonra en büyük şok gelmişti, al’Meara denen kadın o imkânsız mucizeyi gerçekleştirdiğinden beri ne zaman Siuan’la yüzyüze gelse tekrarlanan şok. Siuan’dan güçlüydü, çok daha güçlü; fark her zaman tersi olmuştu; daha çömez oldukları zamanlarda, daha Kabuledilmiş değillerken, Siuan hep önde olurdu. Yine de <em>bu</em> Siuan’dı ve altüst olmuştu, ki Delana bunun da daha önce olduğunu hatırlamıyordu. Siuan altüst olabilirdi, ama asla sizin bunu görmenize izin vermezdi. Onunla birlikte ballı kek çalan, birden fazla kez ikisinin birlikte yaptığı eşek şakalarının suçunu tek başına üstlenen bir kadın için daha fazlasını yapamamak Delana’yı rahatsız ediyordu.</p>

    <p>“Siuan, en azından şunu yapabilirim. Romanda o düş <em>ter’angreal</em>’lerini Salon’un emanetine almaktan mutlu olur. Konuyu açmasına yetecek kadar çok Temsilci yok yanında, ama Sheriam olduğunu düşünürse, senin bunu engellemek için Lelaine ve benim üzerinde etki kullandığını düşünürse, o zaman reddedemez. Lelaine’in katılacağını biliyorum. Ama bu Aiel kadınlarla görüşmeyi neden isteyesin, hayal edemiyorum. Romanda süthaneye girmiş kedi gibi gülümseyerek, her görüşmeden sonra Sheriam’ın öfke içinde dolanıp durmasını izliyor. Senin öfkeli mizacın düşünülünce, muhtemelen bir şeyleri patlatırsın.” Ne değişim. Bir zamanlar Siuan’ın öfkeli mizacından bahsedebileceği aklına bile gelmezdi; şimdi düşünmeden bahsedebiliyordu.</p>

    <p>Siuan’ın üzgün yüzünde bir gülümseme belirdi. “Böyle bir şey yapacağını ummuştum ben de. Lelaine ile konuşurum. Janya’yla da; Janya’nın yardım edeceğini düşünüyorum. Ama Romanda’nın gerçekten yapmayacağından emin olmalısın. Bildiğim birazcık şeye dayanarak, Sheriam o Aiellerle nasıl geçinebileceği hakkında en azından bir fikre sahip. Korkanın Romanda’nın en baştan başlaması gerekir. Elbette, bu Salon için önemli olmayabilir, ama onlara ilk baktığım zamanın, herkesin solungaçlarına bir olta takmadığı bir zaman olmasını tercih ederim.”</p>

    <p>Delana gülümsemesini kendine saklayarak ön basamaklara kadar Siuan’a eşlik etti ve onu kucakladı. Evet, Salon için Bilgeleri barışçıl tutmak çok önemli olacaktı, ama Siuan’ın bunu bilmesinin yolu yoktu. Siuan’ın sokakta uzaklaşmasını izledi, sonra içeri girdi. Artık koruma işini yapacak olan kendisiymiş gibi görünüyordu. Bu işi, arkadaşı kadar iyi başarabileceğini umdu.</p>

    <p>Çay hâlâ ılıktı ve Delana hizmetkârı Miesa’yı gönderip biraz dürüm ve meyve getirtmeye karar verdi, ama oturma odasının kapısı çekingence çalındığında gelen Miesa değil, Kule’den getirdikleri çömezlerden biri olan Lucilde idi.</p>

    <p>Sıska kız endişeyle diz kırdı, ama Lucilde her zaman endişeliydi zaten. “Delana Sedai? Bu sabah bir kadın geldi ve Anaiya Sedai onu size getirmemi söyledi? Adı Halima Saranov? Sizi tanıdığını söylüyor?”</p>

    <p>Delana Halima Saranov diye birini tanımadığını söylemek için ağzını açtığı sırada kapıda bir kadın belirdi. Delana elinde olmadan bakakaldı. Kadın aynı zamanda hem ince, hem de etli görünmeyi başarıyordu ve üzerinde saçmalık ölçüsünde alçak kesilmiş koyu gri bir binici elbisesi vardı; uzun, parlak siyah saçları, muhtemelen bir bakış fırlatan her erkeğin ağzının bir karış açık kalmasına sebep olan yeşil gözlü bir yüzü çerçeveliyordu. Delana’nın bakakalmasının sebebi bu değildi, elbette. Kadın ellerini yanlarında tutuyordu, ama başparmakları sıkıca ilk iki parmağa bastırılmıştı. Delana bunu şal takmayan herhangi bir kadından görmeyi asla beklemezdi ve bu Halima Saranov yönlendiremiyordu bile. Bundan emin olabileceği kadar yakında duruyordu.</p>

    <p>“Evet,” dedi Delana, “onu hatırlar gibiyim. Gidebilirsin, Lucilde. Ve çocuğum, her cümlenin bir soru cümlesi olmadığını hatırlamaya çalış.” Lucilde öyle çabuk, öyle derin bir şekilde diz kırdı ki neredeyse düşüyordu. Başka koşullar altında olsa içini çekerdi Delana; çömezlerle arası hiçbir zaman iyi olmamıştı, ama neden, anlayamıyordu.</p>

    <p>Daha çömez odadan çıkmadan Halima Siuan’ın kullandığı sandalyeye doğru salına salına gitti ve davet beklemeden oturdu. Dokunulmamış fincanlardan birini aldı, bacaklarını çaprazladı ve fincanın üzerinden Delana’yı izleyerek yudumladı.</p>

    <p>Delana sert bakışlarını kadına dikti. “Sen kim olduğunu sanıyorsun, kadın? Ne kadar yüksek olduğunu düşünürsen düşün, kimse Aes Sedailerden daha yüksek değildir. Hem, o işareti nereden öğrendin?” Belki hayatı boyunca ilk kez, o bakış işe yaramadı.</p>

    <p>Halima alayla gülümsedi ona. “Sence... nasıl diyelim, <em>daha karanlık</em> Ajah’ın sırları o kadar gizli mi gerçekten? Ne kadar yüksekte durduğuna gelince, bil ki bir dilenci sana uygun işareti gösterse, yine de sıçrayıp itaat etmelisin. Hikâyem şu: bir süreliğine Mavi Ajah’tan Cabriana Mecandes’in yol arkadaşlığını yaptım. Ne yazık ki Cabriana atından düşüp öldü ve Muhafızı bundan sonra battaniyelerinden çıkmayı ve yemek yemeyi reddetti. O da öldü.” Halima, Delana’nın izleyip izleyemediğini sorarmış gibi gülümsedi. “Cabriana ve ben o ölmeden önce uzun uzun sohbet ettik ve bana Salidar’dan bahsetti. Aynı zamanda Beyaz Kule’nin, buradakiler hakkında yaptığı planlara ilişkin öğrendiği bazı şeyleri anlattı. Ve Yenidendoğan Ejder için yaptıkları planları.” Beyaz dişlerini göstererek kısaca gülümsedi ve çayına, izlemesine döndü.</p>

    <p>Delana asla kolay pes eden bir kadın olmamıştı. Savaş isteyen kralları sopalayarak barışa ikna etmiş, kraliçeleri enselerinden yakalayıp sürükleye sürükleye imzalanmaları gereken anlaşmaları imzalamaya götürmüştü. Evet, doğru işaretler verildiğinde, doğru şeyler söylendiğinde varsayımsal dilenciye itaat ederdi, ama Halima’nın elleri kadının Kara Ajah’tan olduğunu söylese de, olmadığı açıktı. Belki kadın Delana’nın onu tanıması için tek yolun bu olduğunu düşünmüştü, belki yasak olanı bildiğini sergileyerek gösteriş yapmak istemişti. Delana bu Halima’dan hoşlanmamıştı. “Ve herhalde benim de Salon’un senin verdiğin bilgileri kabul etmesini sağlamam gerekiyor,” dedi kabaca. “Cabriana’yı hikâyeni destekleyecek kadar iyi tanıyorsan sorun olmaz. O konuda yardım edebilirim sana; onunla iki kereden fazla karşılaşmamışımdır. Herhalde kadının ortaya çıkıp hikâyeni mahvetmesi olası değildir, değil mi?”</p>

    <p>“Hiç değil.” Yine o çabuk, alaylı gülümseme geldi. “Ve Cabriana’nın hayatını anlatabilirim. Kendisinin bile unuttuğu şeyler biliyorum.”</p>

    <p>Delana buna başını sallamakla yetindi. Bir Aes Sedai öldürmek her zaman üzücüydü, ama ne gerekiyorsa yapılırdı. “O zaman hiç sorun yok. Salon seni bir konuk olarak kabul edecek ve ben dinleyeceklerinden emin olabilirim.”</p>

    <p>“Benim aklımdaki tam olarak konukluk değildi. Daha kalıcı bir şey, sanırım. Sekreterin ya da daha da iyisi, yoldaşın. Salon’a dikkatle yön verileceğinden emin olmam gerekiyor. Cabriana haberi hikâyesi ötesinde, zaman zaman sana verecek talimatlarım olacak.”</p>

    <p>“Şimdi beni dinle! Ben!..”</p>

    <p>Halima sesini yükseltmeden kadının sözünü kesti. “Sana bir isim söylemem istendi. Zaman zaman benim kullandığım bir isim. Aran’gar.”</p>

    <p>Delana bütün ağırlığı ile oturuverdi. Düşlerinde bu isimden bahsedilmişti. Senelerdir ilk defa korktu Delana Mosalaine.</p>
  </div>
</body>
</html>
