<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kaos Lordu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="28. Mektuplar">28<br />
    Mektuplar</h1>

    <p>Lews Therin <em>oradaydı</em> –Rand bundan emindi– ama kafasının içinde, kendisine ait olmayan tek bir fısıltı yoktu. Günün kalanı boyunca, ne kadar faydasız olsa da, başka şeyler düşünmeye çalıştı. Berelain’in kendi başına da pekâlâ halledebileceği bir şeyler hakkında soru sormak için odasına öyle sık dalmıştı ki, kadın sıçrayıp kendi derisinden çıkacak hale gelmişti; emin değildi, ama kadının ondan kaçınmaya başladığını düşünüyordu. Rhuarc bile, onuncu kez Shaidolar hakkında konuşmak için köşeye kıstırdığından beri birazcık ürkek görünmeye başlamıştı. Shaidolar kıpırdanmamıştı ve Rhuarc’ın görebildiği tek seçim, onları Kardeşkatili’nin Hançeri’nde bırakmak ile oradan söküp atmak arasındaydı. Herid Fel, Idrien’in sık sık yaptığını söylediği gibi, gezmeye gitmişti; Fel düşüncelere daldığında, bazen şehirde kayboluyordu. Rand kadına bağırdı. Fel onun suçu değildi, onun sorumluluğu değildi, ama Rand bembeyaz bir suratla, titreyerek ayrıldı oradan. Ruh hali ufuktan yaklaşan bir dizi fırtına gibi dalgalanıyordu. Meilan ve Maringil’e, ikisini de çizmelerinde titretecek kadar bağırdı ve hamur beyazı suratlarla bıraktı onları, Colavaere’i tutarsızca ağlarken bıraktı ve Anaiyella’nın eteklerini toplayıp kaçmasına sebep oldu. Aynı şekilde, Amys ile Sorilea Aes Sedailere ne dediğini sormaya geldiğinde, onlara da bağırdı; yürüyüp giderlerken Sorilea’nın yüzünde olan ifadeye bakılırsa, ilk defa biri kadına sesini yükseltmiş olabilirdi. Lews Therin’in orada olduğunu, bir sesten fazlası olduğunu, kafasının içinde saklanan bir adam olduğunu bilmekten kaynaklanıyordu.</p>

    <p>Gece geldiğinde uykuya dalmaktan, o uyurken Lews Therin’in kontrolü ele geçirmesinden korkuyordu neredeyse ve sonunda uyuduğu zaman tedirgin edici düşlerle dönüp mırıldandı. Pencerelerden içeri sızan ilk ışıklarla, terle ıslanmış, dolaşmış çarşaflar arasında uyandı. Gözlerine kum dolmuş gibiydi, ağzında altı gün önce ölmüş at gibi bir tat vardı ve bacakları ağrıyordu. Hatırladığı bütün düşleri, göremediği bir şeyden kaçmakla ilgiliydi. Büyük, dört direkli yataktan doğruldu ve yaldızlı lavaboda yıkandı. Dışarıda gökyüzü griye dönerken, taze su getiren <em>gai’shain</em> henüz gelmemişti, ama dün geceden kalan yeterli oldu.</p>

    <p>Tıraş olmayı bitirmek üzereyken, ustura yanağında, durdu ve duvardaki aynada kendine baktı. Koşmak. O düşlerde kaçtığı kişinin Terkedilmişler ya da Karanlık Varlık ya da Tarmon Gai’don, hatta Lews Therin olduğundan emindi. Kendi önemi ile öylesine dolu; kuşkusuz Yenidendoğan Ejder Karanlık Varlık tarafından kovalandığını görürdü düşlerinde. Rand al’Thor olduğu itirazlarına rağmen, o da kendini başka herkes kadar kolay unutabiliyordu anlaşılan. Rand al’Thor Elayne’e âşık olma korkusu ile Elayne’den kaçmıştı, tıpkı Aviendha’yı sevme korkusu ile kaçması gibi.</p>

    <p>Ayna parçalandı, parçalar porselen lavaboya düştü. Çerçevede kalan camlar yüzünü parça parça yansıttı.</p>

    <p><em>Saidin</em>’i salıvererek son köpük izlerini sıyırdı ve usturayı dikkatle katladı. Artık kaçmak yok. Ne yapması gerekiyorsa yapacaktı, ama artık kaçmak yoktu.</p>

    <p>Odadan çıktığı zaman koridorda iki Kız bekliyordu. Onun yaşlarında leylek gibi bir kızıl kafa olan Harilin, onu görür görmez koşa koşa diğerlerini bulmaya gitti. Annesi olabilecek yaşta, şen bakışlı, sarışın biri olan Chiarid, onu bu kadar erken görünce şaşıran birkaç hizmetkârın dolandığı koridorlarda ona eşlik etti. Normalde yalnız kaldıklarında Chiarid ona gülmek için espriler yapardı –Rand bir kısmını anlıyordu; kadın onu, kafası şapkasına sığmayacak kadar şişmesini istediği bir erkek kardeş gibi görürdü– ama bu sabah ruh halini hissetti ve tek kelime etmedi. Kılıcına tiksintiyle bir bakış fırlattı, ama yalnızca bir bakış.</p>

    <p>Nandera ile Kızların kalanı, daha Yolculuk odasına giden yolu yarılamadan yetiştiler ve sessizliğini hemen anladılar. Kare oymalı kapıyı koruyan Mayeneliler ve Kara Gözler de öyle. Rand kimseyle konuşmadan Cairhien’den ayrılabileceğini düşünürken, Berelain’in kişisel hizmetkârlarının kırmızı mavi üniformasını giymiş genç bir kadın koşarak geldi ve tam kapıyolu açarken diz kırdı.</p>

    <p>“Mayene Başı bunu gönderdi,” dedi nefes nefese, büyük yeşil bir mühürle mühürlenmiş bir mektup uzatarak. “Deniz Halkı’ndan geliyor, Lord Ejder.”</p>

    <p>Rand mektubu ceketinin cebine tıktı, kapıyoldan içeri adım attı ve kadının, yanıt verip vermeyeceği sorusunu duymazdan geldi. Bu sabah sessizlik işine geliyordu. Başparmağını Ejder Asası’nın üzerindeki oymalarda gezdirdi. Güçlü ve sert olacaktı ve bu kendi kendine acıma duygularını geride bırakacaktı.</p>

    <p>Caemlyn’deki karanlık Büyük Salon Alanna’yı kafasına geri getirdi. Burada gece sürüyordu, ama kadın uyanıktı; bunu, ağladığını bildiği kesinlikle biliyordu, gözyaşlarının, o kapıyolu Kızların sonuncusunun arkasından kapatır kapatmaz kesildiğini bildiği kesinlikle biliyordu. Kafasının arkasında hâlâ bir dizi perişan, okunmaz duygu bekliyordu, ama döndüğünü kadının bildiğinden emindi. Kuşkusuz kadın ve kadının bağı kaçışında rol oynamıştı, ama hoşuna gitmese bile bağı kabullenmişti Rand. Bu neredeyse alayla güldürecekti onu; madem değiştiremiyor, kabullense de olurdu. Kadın ona bir iplik bağlamıştı –yalnızca bir iplik: Işık, ne olur daha fazlası olmasın– ve kadının onu bir tasmaya dönüştürmesine olanak sağlayacak kadar yaklaşmasına izin vermezse sorun yaratmamalıydı. Thom Merrilin’in yanında olmasını diledi; muhtemelen Thom Muhafızlar ve bağlar hakkında her şeyi biliyordu; adam şaşırtıcı şeyler biliyordu. Eh, Elayne’i bulmak Thom’u bulmak olacaktı. Hepsi buydu işte.</p>

    <p>Taht odasından dairesine giden yolu aydınlatmak için <em>saidin</em>’le, Ateş ve Hava’dan bir ışık küresi yaptı. Çok yukarılarda, karanlıklara bürünmüş kadim kraliçeler onu hiç rahatsız etmediler. Onlar yalnızca vitray resimleri idi.</p>

    <p>Aynısı Aviendha için söylenemezdi. Dairesinin dışında Nandera, Jalani dışındaki Kızları gönderdi ve ikisi Rand ile birlikte içeri girip odaları kontrol etti. Rand Güç kullanarak lambaları yaktı ve Ejder Asası’nı Güneş Sarayı’ndakine göre çok daha az yaldız taşıyan küçük, fildişi kakmalı bir masaya fırlattı. Bütün mobilyalar masaya benziyordu, çok daha az yaldız, çok daha fazla oyma kullanılmıştı ve onlar da aslan ve gül oymalarıydı. Yere büyük, kırmızı bir halı serilmişti ve altın iplikle gül desenleri dokunmuştu.</p>

    <p>İçinde <em>saidin</em> olmasa Kızların yumuşak ayak seslerini duyabileceğinden kuşkuluydu, ama onlar daha giriş odasını aşamadan Aviendha karanlık yatak odasından uzun adımlarla çıktı. Saçları çılgınca dağılmıştı ve elinde bir kemer bıçağı tutuyordu. Ve üzerinde kendi derisinden başka hiçbir şey yoktu. Onu görünce direk kadar katılaştı ve koşmamaya çalışarak, uzun adımlarla, geldiği yoldan döndü. Yaktığı küçük lambanın ışığı kapıda belirdi. Nandera yumuşak sesle güldü ve Jalani ile eğlenti dolu bakışlar paylaştı.</p>

    <p>“Aielleri asla anlayamayacağım,” diye mırıldandı Rand, Kaynak’ı bırakarak. Kızların durumu gülünç bulması değildi mesele; Aiel mizahını anlamaya çalışmayı uzun zaman önce bırakmıştı. Aviendha idi. Yatmadan önce önünde soyunmayı o <em>çok</em> gülünç buluyor olabilirdi, ama kendisi göstermeye niyetlenmediği zaman bir ayak bileği görecek olsa, haşlanmış kediye dönüyordu kız. Onu suçladığını belirtmeye bile gerek yoktu.</p>

    <p>Nandera güldü. “Anlayamadığın Aieller değil, kadınlar. Hiçbir erkek kadınları anlayamamıştır.”</p>

    <p>“Diğer yandan erkekler,” diye araya girdi Jalani, “çok basittir.” Rand, daha yanaklarındaki çocuksu tombulluk kaybolmamış kıza bakakaldı ve kız hafifçe kızardı. Nandera kahkaha patlatmaya hazır görünüyordu.</p>

    <p><em>Ölüm,</em> diye fısıldadı Lews Therin.</p>

    <p>Rand başka her şeyi unuttu. <em>Ölüm mü? Ne demek istiyorsun?</em></p>

    <p><em>Ölüm geliyor.</em></p>

    <p><em>Ne tür ölüm?</em> diye sordu Rand. <em>Sen neyden bahsediyorsun?</em></p>

    <p><em>Sen kimsin? Ben neredeyim?</em></p>

    <p>Rand bir yumruk boğazını sıkıyormuş gibi hissetti. Önceden de emindi, ama... Lews Therin ilk defa ona bir şey söylemişti, ona hitap ettiği açık olan bir şey. <em>Ben Rand alThor’um. Sen kafamın içindesin.</em></p>

    <p><em>İçinde mi?.. Hayır! Ben benim! Ben Lews Therin Telamon’um! Ben beniiiiiiiim!</em> Feryat uzaklaşarak kesildi.</p>

    <p><em>Geri dön,</em> diye bağırdı Rand. <em>Hangi ölüm? Yanıt ver bana, kavrulası!</em> Sessizlik. Rand huzursuzca kıpırdandı. Bilmek bir şeydi, kafasının içinde deli bir adamın ölümden bahsetmesi başka şey. <em>Saidin</em>’e hafifçe dokunmuş gibi kirli hissediyordu kendini.</p>

    <p>Bir şey koluna dokundu ve Rand neredeyse Kaynak’ı kavrayacaktı, ama sonra Aviendha olduğunu fark etti. Çabucak giyinmiş olmalıydı, ama her saç telini dilediği gibi düzenlemek için bir saat harcamış gibi görünüyordu. Aiellerin duygularını belli etmediği söylenirdi, ama aslında yalnızca çoğu insandan daha ketum davranıyorlardı. Ne arayacağınızı biliyorsanız, başka herkesin yüzü kadar çok şey anlatıyorlardı. Aviendha endişe ile öfkelenme arzusu arasında kararsız kalmıştı.</p>

    <p>“İyi misin?” diye sordu.</p>

    <p>“Yalnızca düşünüyordum,” dedi Rand ona. Yeterince doğruydu bu. <em>Yanıt ver bana, Lews Therin! Geri dön ve bana yanıt ver!</em> Neden sessizliğin sabaha yakıştığını düşünmüştü ki?</p>

    <p>Ne yazık ki Aviendha söylediğine inandı. Endişelenecek bir şey yoksa... Yumruklarını kalçalarına dayadı. Kadınlar, Aieller, İki Nehirliler ya da başka herkes hakkında anladığı bir şey buydu. Yumruklar sorun demekti. Lamba yakmak için zahmet etmesine gerek yoktu; kızın gözleri odayı aydınlatacak kadar kızgındı. “Yine bensiz gittin. Bilgelere yanından ayrılmayacağıma söz verdim, ama sen verdiğim sözü hiç ettin. Bunun için bana karşı <em>toh</em>’un var, Rand al’Thor. Nandera, bundan sonra onun nereye, ne zaman gittiği bana bildirilecek. Ona eşlik edeceksem, bensiz gitmesine izin verilmeyecek.”</p>

    <p>Nandera hiç duraksamadan başını salladı. “Nasıl dilersen öyle olsun, Aviendha.”</p>

    <p>Rand hızla iki kadına döndü. “Dur bakalım şimdi! Ben istemediğim sürece kimse geliş gidişlerimi kimseye söylemeyecek.”</p>

    <p>“Söz verdim, Rand al’Thor,” dedi Nandera ifadesiz bir sesle. Gerilemeye niyetlenmeden gözlerini gözlerine dikti.</p>

    <p>“Ben de verdim,” dedi Jalani, aynı ifadesizlikle.</p>

    <p>Rand ağzını açtı, sonra yine kapattı. Lanet <em>ji’e’toh.</em> <em>Car’a’carn</em> olduğundan bahsetmesinin bir faydası olmayacaktı, elbette. Aviendha Rand’ın itiraz etmesine şaşmış görünüyordu; anlaşılan sonucu önceden belli bir durumdu ona göre. Rand huzursuzluk içinde omuzlarını kaldırdı, ama Aviendha yüzünden değil. O kirlilik duygusu hâlâ oradaydı ve daha güçlüydü. Belki Lews Therin geri dönmüştü. Rand içinden ona seslendi, ama yine yanıt gelmedi.</p>

    <p>Kapı çalındı ve hemen ardından Harfor Hanım içeri girip reverans yaptı. Başhizmetkâr saatin erkenliğine dair bir işaret göstermiyordu, elbette; günün hangi saati olursa olsun, Reene Harfor her zaman biraz önce giyinmiş gibi görünürdü. “Şehre yeni gelenler oldu Lord Ejder ve Lord Bashere size en kısa zamanda haber verilmesi gerektiğini düşündü. Leydi Aemlyn ile Lord Culhan dün, öğlen geldi ve Lord Pelivar’ın yanında kalıyorlar. Leydi Arathelle onlardan bir saat sonra, geniş bir maiyet ile birlikte geldi. Lord Barel, Lord Macharan, Leydi Sergase ve Leydi Negara gece ayrı ayrı geldiler ve her birinin yalnızca birkaç hizmetkârı var. Hiçbiri saraya saygılarını sunmadı.” Sonuncusunu aynı ses tonu ile, kendi fikrini hiç belli etmeden söyledi.</p>

    <p>“Bu iyi haber,” dedi Rand ona ve gelenler saygılarını sunsa da sunmasa da öyleydi gerçekten. Aemlyn ve kocası Culhan hemen hemen Pelivar kadar güçlüydüler, Arathelle Dyelin ve Luan dışında herkesten güçlüydü. Diğerleri küçük Evlerdendi ve aralarında yalnızca Barel kendi Evi’nin Yüksek Makamı idi, ama “Gaebril”e karşı çıkan asiller toplanmaya başlamıştı. En azından, onlar Caemlyn’i onun elinden almaya karar vermeden önce Elayne’i bulabilirse, iyi haberdi.</p>

    <p>Harfor Hanım bir an onu süzdü, sonra mavi mühürlü bir mektup uzattı. “Bu dün gece geç saatlerde iletildi, Lord Ejder. Bir ahır uşağı tarafından. Kirli bir ahır uşağı. Deniz Halkı Dalgahanımı, görüşmeye geldiğinde sizin gitmiş olduğunuzu öğrendiğinde memnun olmadı.” Bu sefer sesindeki onaylamazlık açıktı, ama Dalgahanımı’na karşı bir onaylamazlık mı, Rand’ın görüşmeyi kaçırmasına mı, yoksa mektubun iletilme tarzına mı, belli değildi.</p>

    <p>Rand içini çekti; Caemlyn’deki Deniz Halkı’nı tamamen unutmuştu. Bu aklına Cairhien’de aldığı mektubu getirdi ve mektubu çıkardı. Hem yeşil mühür, hem de mavi mühür aynı damgayı taşıyordu, ama damganın ne anlattığını çıkartamadı. Düz çanaklara benzeyen iki şey vardı ve birinden çıkıp diğerinin üzerinden geçiyordu. İkisi de “Coramoor”a hitaben yazılmıştı, o da her kim ya da neyse. Kendisini kastettiklerini tahmin ediyordu. Belki Deniz Halkı Yenidendoğan Ejder’e böyle diyordu. İlk önce mavi mührü kırdı. Selam yoktu ve Rand’ın gördüğü, Yenidendoğan Ejder’e hitaben yazılmış hiçbir mektuba benzemiyordu.</p>

    <blockquote class="duzyazi_2">
      <p><em>Işık izin verirse, belki zaman içinde Caemlyn’e dönersiniz. Sizi görmek için çok uzaklardan geldiğimden, belki döndüğünüzde size ayıracak zaman bulurum.</em></p>

      <p class="paragraf sag"><em>Zaida din Parede Karakanat</em></p>

      <p class="sag"><em>Catelar Klanı Dalgahanımı</em></p>
    </blockquote>

    <p>Harfor Hanım haklı gibiydi; Dalgahanımı hiç memnun kalmamıştı. Yeşil mührün sakladığı mektup bundan daha iyi değildi.</p>

    <blockquote class="duzyazi_2">
      <p><em>Işık’ı memnun ederse, sizin için uygun en kısa zamanda, sizi</em> Beyaz Serpinti<em>’nin güvertesinde kabul edeceğim.</em></p>

      <p class="paragraf sag"><em>Harine din Togara İki Rüzgâr</em></p>

      <p class="sag"><em>Shodein Klanı Dalgahanımı</em></p>
    </blockquote>

    <p>“Kötü haber mi?” diye sordu Aviendha.</p>

    <p>“Bilmiyorum.” Mektuplara kaşlarını çatarken, Harfor Hanım’ın kırmızı beyazlı bir kadını içeri aldığını ve onunla birkaç sessiz laf ettiğini fark etmedi. Deniz Halkı’ndan iki kadın da, birlikte bir saat geçirmekten hoşlanacağı kişilere benzemiyordu. Ejder Kehanetleri’nin bulabildiği her tercümesini okumuştu ve en açık olanı bile genellikle bulanıktı ve Atha’an Miere hakkında bir şeyden bahsedildiğini hatırlamıyordu. Belki denizdeki gemilerinde, uzak adalarında, onun ya da Tarmon Gai’don’un dokunmadığı bir halk onlar olurdu. Bu Zaida’ya bir özür borçluydu, ama belki onu Bashere’in başına sarabilirdi; Bashere’in herhangi birinin kibrini okşayacak kadar unvanı vardı kesinlikle. “Sanmıyorum.”</p>

    <p>Hizmetkâr önünde dizlerinin üzerine çöktü, beyaz başını eğdi ve ellerini kaldırarak, kalın parşömenden bir başka mektup uzattı. Kadının duruşu Rand’ın gözlerini kırpıştırmasına sebep oldu; Tear’da bile hizmetkârların bu kadar yaltaklandığını görmemişti, hele Andor’da hiç. Harfor Hanım kaşlarını çatmış, başını iki yana sallıyordu. Diz çöken kadın yüzünü kaldırmadan konuştu. “Bu Lord Ejder için geldi.”</p>

    <p>“Sulin?” diye inledi Rand. “Sen ne yapıyorsun? O... <em>elbisenin</em> içinde ne işin var?”</p>

    <p>Sulin başını kaldırdı; kesinlikle korkunç görünüyordu, geyik gibi davranmak için büyük çaba harcayan bir kurt. “Para karşılığı hizmet ve itaat eden kadınların giydiği şey bu.” Kaldırdığı ellerindeki mektubu salladı. “Bunun Lord Ejder için geldiğini söylemem emredildi. Veren... atlı hemen uzaklaştı.” Başhizmetkâr sinirle cıkladı.</p>

    <p>“Doğru düzgün bir yanıt istiyorum,” dedi Rand, mühürlü parşömeni alarak. Kadın mektup ellerinden çıkar çıkmaz ayağa fırladı. “Buraya gel, Sulin. Sulin, bir yanıt istiyorum!” Ama kadın <em>cadin’sor</em> içindeymiş gibi hızla doğrudan kapıya koştu ve çıktı.</p>

    <p>Bir sebepten, Harfor Hanım dik dik Nandera’ya bakıyordu. “Sana bunun işe yaramayacağını söylemiştim. Ve ikinize de, saray üniformasını giydiği sürece, Aiel de olsa Saldaea Kraliçesi de, sarayı gururlandıracak şekilde davranmasını beklediğimi söylemiştim.” Kadın diz kırdı, telaşla, “Lord Ejder,” dedi ve kendi kendine deli Aieller hakkında homurdanarak çıkıp gitti.</p>

    <p>Rand ona katılıyordu. Bakışlarını Nandera’dan Aviendha’ya, sonra Jalani’ye çevirdi. Hiçbiri şaşırmış görünmüyordu. Teki bile sıradışı bir şey görmüş gibi bakmıyordu. “Işık aşkına bana neler olup bittiğini söyleyecek misiniz? O Sulin’di!”</p>

    <p>“Önce,” dedi Nandera, “Sulin ve ben mutfaklara gittik. O tencere falan ovmanın uygun olacağını düşündü. Ama bir adam ihtiyaç duyduğu kadar bulaşıkçısının olduğunu söyledi; Sulin’in devamlı diğerleri ile kavga edeceğini düşünür gibiydi. Çok uzun boylu değildi,” Rand’ın çenesinin altını işaret etti, “ama boyu kadar eni vardı ve bence gitmesek bize mızrak dansı önerecekti. Sonra Reene Harfor denen kadına gittik, çünkü buradaki çatıhanımı o gibi görünüyor.” Yüzünü hafifçe buruşturdu; bir kadın ya çatıhanımı olurdu ya da olmazdı –Aiellerin düşünce tarzında Başhizmetkârlar için yer yoktu. “Anlamadı, ama sonunda kabul etti. Reene Harfor’un ona elbise giydireceğini anladığında Sulin’in vazgeçeceğini sandım, ama elbette vazgeçmedi. Sulin benden daha cesur. Ben yeni <em>Seia Doon</em> olmuş birine <em>gai’shain</em> olmayı tercih ederim.”</p>

    <p>“Ben,” dedi Jalani cesurca, “bir sene boyunca her gün annemin gözlerinin önünde en kötü düşmanımın birincil erkek kardeşi tarafından dövülmeyi tercih ederdim.”</p>

    <p>Nandera’nın gözleri onaylamazlıkla kısıldı ve parmakları seğirdi, ama el konuşması kullanmak yerine dikkatle konuştu, “Bir Shaido gibi böbürleniyorsun, kızım.” Jalani daha büyük olsa, bu üç hesaplı hakaret sorun yaratırdı, ama kız utandırıldığını işitenleri görmemek için gözlerini sıkı sıkı yummayı tercih etti.</p>

    <p>Rand parmaklarını saçlarından geçirdi. “Reene anlamadı mı? Ben de anlamıyorum, Nandera. Bunu neden yapıyor? Mızraktan vaz mı geçti? Bir Andorluyla evlendiyse” –çevresinde daha tuhaf şeyler de oluyordu– “ona bir çiftlik ya da ne isterse onu alacak kadar altın veririm. Hizmetkâr olması gerekmiyor.” Jalani’nin gözleri iri iri açıldı ve üç kadın ona, deliren <em>oymuş</em> gibi baktı.</p>

    <p>“Sulin <em>toh</em>’unu ödüyor, Rand al’Thor,” dedi Aviendha kararlılıkla; dimdik duruyordu ve gözlerini Rand’ın gözlerine dikmişti. Bu haliyle Amys’e çok benziyordu. Yalnız, her geçen gün taklit azalıyor, kendine özgülüğü çoğalıyordu. “Bu seni ilgilendirmez.”</p>

    <p>Jalani kesin bir onayla başını salladı. Nandera orada durup, aylak aylak mızrağının ucunu kontrol etmekle yetindi.</p>

    <p>“Sulin beni ilgilendirir,” dedi Rand onlara. “Ona bir şey olsa...” Aniden Shadar Logoth’a gitmeden önce işittiği konuşmayı hatırladı. Nandera Sulin’i, <em>gai’shain</em>’lerle <em>Far Dareis Mai</em> gibi konuşmakla suçlamıştı ve Sulin bunu kabullenmiş, daha sonra halledeceğini söylemişti. Shadar Logoth’tan döndüğünden beri Sulin’i görmemişti, ama kendisine kızdığını, yalnızca onu koruma işini başkalarının görmesine izin verdiğini düşünmüştü. Anlamalıydı. Uzun süre Aiellerin çevresinde olmak size biraz <em>ji’e’toh</em> öğretiyordu, ama Kızlar, belki Taş Köpekler ve Kara Gözler dışında herkesten daha alıngandı. Bir de Aviendha ve onun Rand’ı Aiel’e çevirme girişimleri vardı.</p>

    <p>Bu durum basitti ya da <em>ji’e’toh</em> konusunda ne kadar basit olabiliyorsa o kadar basitti. Kendi kendisiyle bu kadar ilgilenmese, daha baştan fark ederdi. <em>Gai’shain</em> beyazlarını giydiğini bir çatıhanımına bile her gün hatırlatabilirdiniz –son derece utanç vericiydi, ama izin veriliyordu, hatta zaman zaman cesaretlendiriliyordu– ama on üç topluluktan dokuzunun üyeleri için bu hatırlatma, Rand’ın hatırlayamadığı bir avuç koşul dışında, derin şerefsizlik getiriyordu. <em>Far Dareis Mai</em> kesinlikle o dokuz topluluktan biriydi. Bir <em>gai’shain</em>’e karşı <em>toh</em> edinmenin birkaç yolundan biriydi, ama ödenmesi en zor borç bu sayılıyordu. Anlaşıldığı kadarıyla, Sulin Aiellerin gözlerinde, sebep olduğu utançtan daha büyük bir utancı kabullenerek ödemeyi seçmişti. Bu onun <em>toh</em>’uydu, bu yüzden onu nasıl ödeyeceği, küçümsediği bir işi ne süreyle yapacağı onun seçimiydi. Onurunun kıymetini ve görevinin derinliğini kim kendisinden daha iyi bilebilirdi ki? Yine de, Sulin’in bunu yapmasının sebebi, Rand’ın ona yeterince zaman tanımamasıydı. “Bu benim hatam,” dedi.</p>

    <p>Yanlış bir şey söylemişti. Jalani şaşkın şaşkın bakakaldı. Aviendha utançla kızardı; <em>ji’e’toh</em>’ta bahanelere yer olmadığını devamlı vurguluyordu. Çocuğunuzu kurtarmak kan düşmanınıza karşı bir görev getiriyorsa, baştan savmadan bedeli öderdiniz.</p>

    <p>Nandera’nın Aviendha’ya fırlattığı bakış en iyi durumda, küçük düşürücü olarak adlandırılabilirdi. “Adamın kaşları hakkında gündüz düşleri kurmayı bıraksan daha iyi öğretebilirdin ona.”</p>

    <p>Aviendha’nın yüzü kızgınlıkla karardı, ama Nandera Jalani’ye el konuşması çaktı ve Jalani başını arkaya atıp bir kahkaha patlattı ve bu Aviendha’nın yanaklarının saf utançla daha da kızarmasına sebep oldu. Rand mızrak dansı önerisi işitmeye hazırlandı. Eh, tam olarak değil; Aviendha ne Bilgelerin, ne de çömezlerinin o tür şeyler yaptığını öğretmişti. Ama Nandera’nın kulaklarını yumruklasa şaşmazdı Rand.</p>

    <p>Rand böyle bir şey olmasını önlemek için çabucak konuştu. “Sulin’in yaptığı şeyi yapmasına ben sebep olduğuma göre, ona karşı <em>toh</em>’um olmaz mı?”</p>

    <p>Anlaşıldığı kadarıyla kendini öncekinden de büyük aptal yerine koymuştu. Bir şekilde Aviendha’nın yüzü daha da kızardı ve Jalani aniden ayaklarının altındaki halıya büyük ilgi göstermeye başladı. Nandera bile onun cehaleti karşısında üzülmüş görünüyordu. Size <em>toh</em>’unuz olduğu söylenebilirdi, ama bu hakaret sayılırdı ya da size hatırlatılabilirdi, ama sormak bilmediğiniz anlamına gelirdi. Eh, Rand <em>toh</em>’u olduğunu biliyordu. Sulin’e o saçma hizmetkârlık işini bırakmasını ve <em>cadin’sor</em> giymesini emretmekle işe başlayabilirdi ve... <em>toh</em>’unu ödemesini engellerdi. Kadının yükünü hafifletmek için yapacağı her şey onurunu kırardı. Onun <em>toh</em>’u, onun seçimi. Bunda bir şey vardı, ama ne olduğunu göremiyordu. Belki Aviendha’ya sorabilirdi. Daha sonra, utançtan ölmeyeceği zaman. Üç kadının yüzü de onu şimdilik yeterince utandırdığını anlatıyordu. Işık, ne kargaşa.</p>

    <p>Bir çıkış yolunu nasıl bulabileceğini merak ederken, Sulin’in getirdiği mektubu elinde tuttuğunu fark etti. Mektubu cebine tıktı ve kılıç kemerini çözüp Ejder Asası’nın üzerine bıraktı, sonra parşömeni çıkardı. Kahvaltı için bile durmayan bir atlıyla kim mesaj gönderirdi ona? Dışarıda hiçbir şey yoktu, isim yoktu; kime hitaben yazıldığını yalnızca kaybolan atlı söylemişti. Bu mektubun mührünü de tanımıyordu, mor muma basılmış bir tür çiçek, ama parşömenin kendisi ağır, pahalı cinstendi. Güzel, dantel gibi bir el yazısı ile yazılmış mektup Rand’ın yüzüne düşünceli bir gülümseme getirdi.</p>

    <blockquote class="duzyazi_2">
      <p><em>Kuzen,</em></p>

      <p><em>Zamanlar hassas, ama sizi iyi niyetime dair temin etmek ve karşılığında sizin de iyi niyet beslediğiniz umutlarımı ifade etmek için yazmam gerektiğini hissettim. Hiç korkmayın; sizi biliyorum ve tanıyorum, ama kendileri aracılığıyla olmadığı sürece size yaklaşacak kişilere gülümseyecek olanlar vardır. Sırrımı ocağınızın ateşlerinde saklamanızdan başka hiçbir şey istemiyorum sizden.</em></p>

      <p class="paragraf sag"><em>Alliandre Maritha</em></p>
    </blockquote>

    <p>“Neye sırıtıyorsun?” diye sordu Aviendha, merakla mektuba bakarak. Ona yaşattıkları yüzünden ağzının çevresinde hâlâ bir öfke vardı.</p>

    <p>“Yalnızca, basit yöntemler kullanan birinden haber almak hoş,” dedi ona. Evler Oyunu, <em>ji’e’toh</em> ile karşılaştırıldığında basit kalıyordu. İsimde, mektubu kimin gönderdiğini anlamasına yetecek kadar bilgi vardı, ama parşömen yanlış ellere geçse, bir arkadaşa yazılmış bir not ya da belki bir ricacıya verilmiş sıcak bir yanıt gibi görünürdü. Ghealdan Kraliçesi, Işığın Kutsanmışı Alliandre Maritha Kigarin, hiç tanışmadığı birine asla böylesine samimi bir mektup yazmazdı, hele Yenidendoğan Ejder’e hiç. Amadicia’daki Beyazpelerinler ve Haberci Masema hakkında endişelendiği açıktı. Rand’ın Masema hakkında bir şeyler yapması gerekecekti. Alliandre ihtiyatlı davranmış, zorunlu olduğundan daha fazlasını kâğıda emanet etmemişti. Ve Rand’a bu mektubu yakmasını hatırlatmıştı. Ocağının ateşleri. Yine de, ilk defa kılıcını ulusun gırtlağına dayamadığı halde o ulusun hükümdarı yaklaşıyordu ona. Şimdi, Elayne’i bulabilse ve burada da bir savaş vermesine gerek kalmadan Andor’u ona teslim edebilse.</p>

    <p>Kapı nazikçe açıldı ve Rand başını kaldırdı, ama hiçbir şey göremeyince, aktarılan her şeyi anlayıp anlamadığını merak ederek mektuba döndü. Okurken burnunu ovaladı. Lews Therin ve ölüm konuşmaları. Rand o kirlilik duygusundan kurtulamıyordu.</p>

    <p>“Jalani ve ben dışarıda yerlerimizi alacağız,” dedi Nandera.</p>

    <p>Rand mektuptan başını kaldırmadan dalgın dalgın başını salladı. Thom olsa, muhtemelen bir bakışta onun kaçırdığı altı şey bulurdu.</p>

    <p>Aviendha elini onun koluna koydu, sonra çekti. “Rand al’Thor, seninle ciddi ciddi konuşmalıyım.”</p>

    <p>Aniden her şey kafasında bir araya geldi. Kapı açılmıştı. Kir kokusu alıyordu, yalnızca hissetmiyor, gerçekten bir koku alıyordu. Mektubu bırakarak Aviendha’yı öyle hızla ittirdi ki, kız haykırarak devrildi –ama ondan, tehlikeden uzaklaştı; her şey yavaşlamış gibiydi– ve Rand dönerken <em>saidin</em>’i kavradı.</p>

    <p>Nandera ile Jalani Aviendha’nın neden bağırdığını görmek için dönüyorlardı. Rand’ın iki Kız’ın da görmediği uzun boylu, gri ceketli adam görmesi için dikkatle bakması gerekti. Adam cansız, karanlık gözlerini ona dikmişti. Yoğunlaştığı halde Rand bakışlarının Gri Adam’ın üzerinden kayıp geçmek istediğini hissetti. Adam buydu işte; Gölge’nin suikastçılarından biri. Mektup daha yere düşerken Gri Adam Rand’ın onu fark ettiğini anladı. Aviendha’nın haykırışı hâlâ havada asılıydı ve kız hızla yere düştükten sonra, sıçramaktaydı; Gri Adam’ın elinde bir hançer belirdi, hançeri alçak tutarak öne atıldı. Rand neredeyse küçümsemeyle Hava kangallarına sardı onu. Ve omzunun üzerinden bilek kalınlığında bir ateş çubuğu çakarak Gri Adam’ın göğsünde, bir yumruk genişliğinde bir delik açtı. Suikastçı irkilemeden öldü; başı yana düştü ve eskisinden daha ölü görünmeyen gözleri Rand’a dikildi.</p>

    <p>Öldükten sonra, Gri Adam’ı görülmesi güç kılan her ne ise, kayboldu. Öldükten sonra, aniden herkesin görebileceği şekilde görünür oldu. Yerden yeni kalkmakta olan Aviendha irkilerek ciyakladı ve Rand’ın diken diken olan tüyleri kızın <em>saidar</em>’a kucak açtığını anlattı. Nandera’nın eli, kısa bir nida ile peçesine gitti ve Jalani kendi peçesini kaldırmaya başladı.</p>

    <p>Rand cesedin düşmesine izin verdi, ama yatak odasının kapısında duran Taim ile yüzleşmek üzere dönerken <em>saidin</em>’i salıvermedi. “Onu neden öldürdün?” Sesindeki soğuk sertlik yalnızca kısmen Boşluk’tan geliyordu. “Onu yakalamıştım; bana bir şeyler anlatabilirdi, hatta belki onu kimin gönderdiğini söyleyebilirdi. Hem, burada ne işin var, neden gizli gizli yatak odama girdin?”</p>

    <p>Taim büyük rahatlıkla odaya girdi. Üzerinde, kol yenlerine mavi ve altın iplikle ejderler işlenmiş siyah bir ceket vardı. Aviendha ayağa kalktı. <em>Saidar</em>’a kucak açmış olmasına rağmen, gözleri çektiği kemer bıçağını kınına sokmak kadar Taim’e de saplayabileceğini anlatıyordu. Nandera ile Jalani peçelerini takmıştı; Rand adamdaki Güç’ün kaybolduğunu hissetti. Taim Rand’ın hâlâ <em>saidin</em>’le dolu olması hakkında endişelenmiyor gibiydi. Ölü Gri Adam’a bakarken o tuhaf, gülümsemeye yakın ifade dudaklarını bükmüştü.</p>

    <p>“Pis şeyler bu Ruhsuzlar.” Başka herhangi biri titriyor olurdu, ama Taim titremiyordu. “Kapıyol kullanarak balkonuna geldim, çünkü haberi hemen işitmek isteyeceğini düşündüm.”</p>

    <p>“Fazla hızlı öğrenen biri mi?” diye araya girdi Rand ve Taim yine o yarım gülümsemeyi çaktı.</p>

    <p>“Hayır, kılık değiştirmiş bir Terkedilmiş değil. Adam, yirmi yaşını geçeli çok olmamış bir oğlan çocuğu kılığına girmemişse. Adı Jahar Narishma ve henüz ortaya çıkmamış olsa da o kıvılcıma sahip. Genelde erkekler kadınlardan daha geç belli ediyorlar. Okula dönmelisin; değişiklikler seni şaşırtacak.”</p>

    <p>Rand’ın bundan kuşkusu yoktu. Jahar Narishma Andorlu ismi değildi; bildiği kadarıyla Yolculuğun sınırı yoktu, ama Taim’in adam arama gezileri onu epey uzaklara götürmüş gibiydi. Hiçbir şey söylemedi, yerdeki cesede bakmakla yetindi.</p>

    <p>Taim yüzünü buruşturdu, ama kontrolünü kaybetmemişti, yalnızca sinirlenmişti. “İnan bana, canlı olmasını senin kadar çok isterdim. Onu gördüm ve düşünmeden hareket ettim. Onu, benim yönlendirdiğim an tuttun, ama duramayacağım kadar geçti.”</p>

    <p><em>Onu öldürmeliyim,</em> diye mırıldandı Lews Therin ve Rand’ın içindeki güç kabardı. Rand yerinde donarak <em>saidin</em>’i ittirmeye çalıştı. Gerçekten bir mücadeleydi. Lews Therin tutunmaya, yönlendirmeye çalışıyordu. Sonunda, ağır ağır, Tek Güç bir kovadaki delikten akan su gibi tükendi.</p>

    <p><em>Neden?</em> diye sordu. <em>Neden onu öldürmek istiyorsun?</em> Yanıt gelmedi, yalnızca uzaktan bir deli kahkahası ve ağlama.</p>

    <p>Aviendha endişe dolu bir yüzle ona bakıyordu. Bıçağını kaldırmıştı, ama Rand’ın derisindeki karıncalanma <em>saidar</em>’ı salıvermediğini anlatıyordu. İki Kız, Taim’in saldırmak üzere gelmediğini görünce peçelerini indirmişlerdi; bir gözlerini Taim, diğerini odanın kalanı üzerinde tutuyorlardı ve yine de bir sebepten utançla bakışıp duruyorlardı.</p>

    <p>Rand kılıcının Ejder Asası’nın üzerinde durduğu masanın yanındaki sandalyeye oturdu. Mücadele yalnızca birkaç saniye sürmüştü, ama dizleri zayıflamıştı. Lews Therin neredeyse kontrolü ele geçirecekti, en azından <em>saidin</em>’in kontrolünü. Önceden, okulda kendini kandırabilmişti, ama bu sefer değil.</p>

    <p>Taim herhangi bir şeyi fark etmişse bile belli etmedi. Eğilip mektubu aldı, bir göz attı, sonra hafifçe eğilerek Rand’a uzattı.</p>

    <p>Rand parşömeni cebine tıktı. Taim’i hiçbir şey sarsmıyordu; hiçbir şey dengesini bozmuyordu. Lews Therin neden onu öldürmek istiyordu? “Aes Sedailerin peşine düşmeyi savunmana bakarak, Sammael’e saldırmayı önermemene şaştım. Sen ve ben birlikte, belki güçlü öğrencilerden birkaçı ile birlikte. Bir kapıyol kullanarak Illian’da tepesine bineriz. O adam Sammael’den geliyordu.”</p>

    <p>“Belki,” dedi Taim kısaca, Gri Adam’a bakarak. “Emin olmak için çok şey verirdim.” Basit gerçeklik tınısı vardı bunda. “Illian’a gelince, iki Aes Sedai’den kurtulmak kadar kolay olacağını sanmıyorum. Sammael’in yerinde olsam ne yapacağımı düşünüp duruyorum. Illian’ı kat kat koruma büyülerine sarardım, böylece bir adam yönlendirmeyi düşünse bile, tam olarak nerede olduğunu bilirdim ve daha o nefes alacak zaman bulamadan üzerine bastığı yeri bile kavururdum.”</p>

    <p>Rand da aynı fikirdeydi; bir yeri savunmayı kimse Sammael’den daha iyi bilemezdi. Belki yalnızca Lews Therin deli olduğu içindi. Belki aynı zamanda kıskanç olduğu için. Rand kendi kendine, okuldan kendisi kıskandığı için kaçınmadığını söylemeye çalıştı, ama Taim’in yanında hep sinirleniyordu. “Haberini ilettin. Gidip bu Jahar Narishma’nın eğitimi ile ilgilenmeni öneririm. Onu iyi eğit. Yakında yeteneğini kullanması gerekebilir.”</p>

    <p>Bir an Taim’in kara gözleri ışıldadı, sonra başını hafifçe eğdi. Tek kelime etmeden <em>saidin</em>’i kavradı ve oracıkta bir kapıyol açtı. Rand adam gidene kadar kendini boş boş oturmaya zorladı. Kapıyol incelerek bir ışık çizgisine dönüştü. Lews Therin ile bir mücadeleye daha girişme riskine giremezdi, kaybedebilecek, kendini Taim ile savaşırken bulabilecekken değil. Lews Therin neden adamın ölmesini istiyordu? Işık, Lews Therin herkesin ölmesini istiyor gibiydi ve buna kendisi de dahildi.</p>

    <p>Oldukça olaylı bir sabah olmuştu, özellikle de gökyüzünün hâlâ gri olduğu düşünülürse. İyi haberler kötü haberlere baskın çıkmıştı. Halıya yayılmış Gri Adam’ı süzdü; o yara muhtemelen açıldığı anda kavrulmuştu, ama tek bir kan lekesi varsa, Harfor Hanım tek kelime etmeden ona anlatmanın yolunu bulurdu. Bu Deniz Halkı Dalgahanımı’na gelince, kendi hırçınlığı içinde haşlanabilirdi; <em>yeni bir</em> alıngan kadın eklenmeden de uğraşacak bir sürü şeyi vardı zaten.</p>

    <p>Nandera ile Jalani hâlâ kapının yanında ayak değiştirip duruyordu. Taim gider gitmez koridordaki yerlerini almaları gerekiyordu.</p>

    <p>“Siz ikiniz Gri Adam’a bozulduysanız,” dedi Rand, “artık unutun. Ancak bir aptal bir Ruhsuz’u fark etmeyi bekler ve ikiniz de aptal değilsiniz.”</p>

    <p>“Bu değil,” dedi Nandera katı katı. Jalani’nin çenesi o kadar gergindi ki, dilini tutmak için mücadele ettiği açıktı.</p>

    <p>Rand anladı. Gri Adam’ı görmeleri gerektiğine inanmıyorlardı, ama yine de görmedikleri için utanıyorlardı. Utanıyorlar ve “başarısızlıklarının” hikâyesinin yayılacağından korkuyorlardı. “Taim’in geldiğini ya da söylediklerini kimsenin bilmesini istemiyorum. İnsanlar şehrin yakınlarında bir okul olduğu için yeterince endişeliler. Taim ya da öğrencilerden birinin belirmesinden korkmasalar da olur. Bence en iyisi, bu sabah olanlardan bahsetmemek. Bir cesedi gizli tutamam, ama bana söz vermenizi istiyorum, bir adamın beni öldürmeye çalıştığı ve bu yüzden öldüğü dışında hiçbir şey söylemeyeceksiniz. Herkese ancak bu kadarını anlatacağım ve beni yalancı çıkarmanız hiç hoşuma gitmez.”</p>

    <p>Yüzlerindeki minnet olağanüstüydü. “Sana <em>toh</em>’um var,” diye mırıldandılar birlikte.</p>

    <p>Rand kabaca boğazını temizledi; peşinde olduğu şey bu değildi, ama en azından iki Kız’ın içini rahatlatmıştı. Aniden aklına Sulin ile başa çıkmanın bir yolu geldi. Kadın bundan hoşlanmayacaktı, ama yine de <em>toh</em>’unu karşılayacaktı, belki hoşlanmadığı için daha fazla ve vicdanını biraz rahatlatacak, en azından Rand’ın ona karşı <em>toh</em>’unu biraz azaltacaktı.</p>

    <p>“Şimdi nöbetinize dönün, yoksa <em>sizin</em> kaşlarıma bakmak istediğinizi düşünmeye başlayacağım.” Nandera <em>böyle</em> demişti, Aviendha <em>kaşlarını</em> mı beğeniyordu? “Gidin. Ve bu adamı götürecek birilerini bulun.” Gülümseyerek, el konuşması yaparak gittiler ve Rand ayağa kalkıp Aviendha’nın kolunu tuttu. “Konuşmamız gerektiğini söyledin. Bu oda temizlenene kadar yatak odasına gel.” Leke varsa, belki yönlendirerek çıkarabilirdi.</p>

    <p>Aviendha kolunu çekip kurtardı. “Hayır! Orası olmaz!” Derin bir nefes alarak sesini alçalttı, ama yine de kuşkulu ve epey kızgın görünüyordu. “Neden burada konuşamıyoruz?” Yerde ölü bir adam olması dışında sebep yoktu, ama bu Aviendha için önemli değildi. Onu neredeyse vahşice sandalyesine geri itti, sonra onu inceledi, bir nefes daha aldı ve konuşmaya başladı.</p>

    <p>“<em>Ji’e’toh</em> Aiellerin özüdür. <em>Biz</em> ji’e’toh<em>’uz.</em> Bu sabah beni iliklerime dek utandırdın.” Kollarını göğsünde kavuşturdu, gözlerini onun gözlerine dikti ve cehaleti, kız durumu düzeltene kadar cehaletini saklamanın önemi hakkında ders vermeye başladı, sonra ne pahasına olursa olsun <em>toh</em>’un karşılanması gerektiği gerçeği ile devam etti. Bu konu üzerinde epey konuştu.</p>

    <p>Rand, kız onunla konuşması gerektiğini söylediğinde kastettiğinin bu olmadığından emindi, ama kızın gözlerine bakmak öyle hoşuna gidiyordu ki merak etmek elinden gelmiyordu. Zevk alıyordu. Yavaş yavaş kızın gözlerinin verdiği zevki kovaladı ve ezdi, sonunda donuk bir ağrıdan başka bir şey kalmadı.</p>

    <p>Rand bunu sakladığını sanıyordu, ama yüzünden belli oluyor olmalıydı. Aviendha’nın sesi yavaşça kısıldı ve ona bakarak durdu. Nefes nefeseydi. Gözle görülür bir çabayla bakışlarını kopardı. “En azından artık anlıyorsun,” diye mırıldandı. “Ben... benim... Madem anlıyorsun.” Eteklerini topladı, odayı aştı –ceset çevresinden dolaşması gereken bir çalıdan başka bir şey değildi sanki– ve çıktı.</p>

    <p>Oda bir sebepten loşlaşmış gibiydi. Ölü bir adamla yalnız kalmıştı. Her şey birbirine çok uyuyordu. <em>Gai’shain</em>’ler Gri Adam’ı götürmeye geldiğinde, Rand’ı alçak sesle gülerken buldular.</p>

    <p class="paragraf">Padan Fain ayaklarını bir tabureye dayayıp oturmuş, yeni söken şafağın ışıklarının elinde çevirmekte olduğu kıvrık hançerin üzerinde oynaşmasını seyrediyordu. Onu kemerinde taşımak yeterli değildi; zaman zaman elinde tutması gerekiyordu. Kabzasına oturtulmuş büyük yakut derin bir kötücüllükle parlıyordu. Hançer onun, o hançerin bir parçasıydı. Hançer Aridhol’ün, insanların Shadar Logoth dediği yerin bir parçasıydı, ama Fain de Aridhol’ün bir parçasıydı. Ya da o kendisinin bir parçası. Oldukça deliydi ve bunu çok iyi biliyordu, ama deli olduğundan, umurunda değildi. Güneş ışığı çeliğin, Thakan’dar’da yapılmış her çelikten daha da ölümcül olan çeliğin üzerinde ışıldadı.</p>

    <p>Kulağına bir hışırtı geldi ve Myrddraal’in odanın uzak kenarında oturmuş, onun keyfini beklediği yere baktı. Yaratık onunla göz göze gelmemeye çalıştı; bu alışkanlığını uzun süre önce kırmıştı.</p>

    <p>Hançer hakkındaki düşüncelerine, mükemmel ölümün mükemmel güzelliğine, Aridhol’ün sahip olduğu ve yine olacağı güzelliğe dönmeye çalıştı, ama Myrddraal konsantrasyonunu bozmuştu. Mahvetmişti. Neredeyse gidip o şeyi öldürecekti. Yarı-insanların ölmesi uzun sürerdi; hançer kullansa ne kadar alırdı acaba? Düşüncelerini sezmiş gibi, Myrddraal yine kıpırdandı. Hayır, henüz bir işe yarayabilirdi.</p>

    <p>Zaten uzun süre aynı konuya odaklanması zordu. Rand al’Thor dışında, elbette. Al’Thor’u hissedebiliyordu, bu kadar yakından bulunduğu yeri işaret edebilirdi. Al’Thor onu çekiyordu, acı verecek ölçüde çekiyordu. Son zamanlarda bir değişiklik olmuştu, aniden gelen bir değişiklik, sanki biri aniden al’Thor’a kısmen sahip çıkmıştı ve bunu yaparken Fain’in iyeliğinin bir parçasını ittirmişti. Fark etmez. Al’Thor ona aitti.</p>

    <p>Al’Thor’un acısını hissedebilmeyi diledi; kuşkusuz en azından acı vermişti ona. Şimdiye dek iğne batmış gibi yalnızca, ama yeterince iğne yarası onu kupkuru kurutabilirdi. Beyazpelerinler <em>Yenidendoğan Ejder</em>’in üzerine salınmıştı. Fain’in dudakları bir sırıtma ile gerildi. Niall’ın al’Thor’u desteklemesi, Elaida’nın desteklemesi kadar olanaksızdı, ama Rand lanet olası al’Thor söz konusu olduğunda varsayımlarda bulunmamak en iyisiydi. Eh, Aridhol’den getirdiği şeyle ikisini de süpürüp kenara atmıştı; artık muhtemelen kendi annelerine güvenirlerdi, ama artık al’Thor’a asla güvenmezlerdi.</p>

    <p>Kapı patlarcasına açıldı ve genç Perwyn Belman, peşinde annesi ile birlikte odaya daldı. Nan Belman düzgün hatlı bir kadındı, ama Fain bir kadının güzelliğini nadiren fark ederdi ve şimdi de fark etmemişti. Yeminlerinin yalnızca kötülüğe bulaşmak olduğunu sanan bir Karanlıkdostuydu. Padan Fain eşiğinde belirene dek öyle sanmıştı. Kadın onu da Karanlıkdostu sanıyordu, konseylerde yüksek bir Karanlıkdostu. Fain bunu çok aşmıştı, elbette; Seçilmişlerden biri onu eline geçirse, o an ölürdü. Düşünce onu kıkırdattı.</p>

    <p>Perwyn ve annesi Myrddraal’i görünce sindiler elbette, ama oğlan hemen kendine geldi ve kadın daha nefeslenmeye çalışırken Fain’in yanına vardı.</p>

    <p>“Mordeth Efendi, Mordeth Efendi,” dedi oğlan ince sesiyle, kırmızı beyaz ceketi içinde ayak değiştirerek, “İstediğiniz haberi aldım.”</p>

    <p>Mordeth. Bu ismi mi kullanmıştı? Bazen hangi ismi kullandığını, hangi ismin kendisine ait olduğunu hatırlayamıyordu. Hançeri ceketinin altında kınına sokarak yüzüne sıcak bir gülümseme oturttu. “Peki bu hangi haber, evlat?”</p>

    <p>“Bu sabah biri Yenidendoğan Ejder’i öldürmeye çalıştı. Bir adam. Adam öldü. Aiellerin ve herkesin yanından geçip ta Lord Ejder’in odasına kadar girmiş.”</p>

    <p>Fain gülümsemesinin bir hırlamaya dönüştüğünü hissetti. Al’Thor’u öldürmeye çalışmak? Al’Thor ona aitti! Al’Thor onun ellerinde ölecekti, bir başkasının değil! Dur. Suikastçı Aiellerin yanından geçip al’Thor’un dairesine mi girmişti? “Gri Adam!” Kendi ağzından çıkan gıcırtılı sesi tanımadı. Gri Adam demek, Seçilmişler demekti. Onların işlerine burunlarını sokmasından hiç kurtulamayacak mıydı?</p>

    <p>Onca öfke, patlamadan bir yere gitmeliydi. Kayıtsızca elini oğlanın yüzüne sürttü. Oğlanın gözleri irileşti; öyle fena titremeye başladı ki dişleri takırdıyordu.</p>

    <p>Fain yapabildiği numaraları anlamıyordu aslında. Belki birazı Karanlık Varlık’tan, birazı Aridhol’den gelmişti. Aridhol’den sonra, Padan Fain’den ibaret olmayı bıraktığı zaman, yavaş yavaş ortaya çıkmaya başlamıştı. Tek bildiği, artık bazı şeyleri yapabildiği idi, üzerinde çalıştığı şeye dokunabildiği sürece yapabiliyordu.</p>

    <p>Nan sandalyesinin yanında dizleri üzerine çöktü ve ceketini yakaladı. “Merhamet, Mordeth Efendi,” dedi nefes nefese. “Lütfen merhamet et. O yalnızca bir çocuk. Yalnızca bir çocuk!”</p>

    <p>Fain bir an başını yana eğerek, merakla kadını inceledi. Oldukça güzel bir kadındı aslında. Ayağını kadının göğsüne dayayarak onu kenara ittirdi ve ayağa kalktı. Gizlice bakan Myrddraal, onun gördüğünü fark edince gözsüz yüzünü hemen çevirdi. Fain’in... numaralarını çok iyi hatırlıyordu.</p>

    <p>Fain odayı adımlamaya başladı; hareket etmek zorundaydı. Al’Thor’un düşüşü onun işi olmalıydı –onun!– Seçilmişlerin değil. Adamı nasıl bir daha incitebilirdi, nasıl yürekten incitebilirdi? Culain’in Köpeği’ndeki şu dırdırcı kızlar vardı, ama al’Thor İki Nehir’in başı beladayken gelmiyorsa, Fain hanı yaksa, içindeki kızları da beraber kavursa, umurunda olacak mıydı? Elinde çalışacak ne vardı? Eski Işığın Evlatları’ndan yalnızca birkaç kişi kalmıştı. O yalnızca bir sınavdı aslında –al’Thor’u öldürmeyi gerçekten başaracak adamı, canlı canlı derisini yüzmesi için yalvartırdı!– ama ona adamlara mal olmuştu. Myrddraal ve şehirde gizli bir avuç Trolloc vardı elinde, Caemlyn’de toplanmış ve Tar Valon’a gitmekte olan birkaç Karanlıkdostu. Al’Thor’un çekişi onu sürüklüyordu. Karanlıkdostları hakkında son derece olağanüstü bir şey vardı. Bir Karanlıkdostunu diğerlerinden ayıran hiçbir özellik olmamalıydı, ama son zamanlarda bir bakışta ayırt edebiliyordu onları, Gölge’ye yemin etmeyi kafalarından geçirmiş bile olsalar, alınlarına bir is lekesi bulaşmış gibi, rahatlıkla görebiliyordu.</p>

    <p>Hayır! Yoğunlaşmak zorundaydı. Yoğunlaş! Zihnini boşalt. Gözleri saçma sapan sözler geveleyen oğlunu okşayan, inleyen, bunun bir faydası olacakmış gibi konuşan kadına takıldı. Numaralarından biri bir kez başladıktan sonra, nasıl durduracağına dair en ufak fikri yoktu Fain’in; başlattığı şey sona erdiği zaman oğlan, biraz bitkin düşse de, hayatta kalacaktı. Fain bütün yüreği ile yapmamıştı. Zihnini boşalt. Başka bir şey düşün. Güzel kadın. Bir kadına sahip olmayalı ne kadar olmuştu?</p>

    <p>Gülümseyerek kadının kolunu tuttu. Aptal oğlanın başından kalkması için çekmesi gerekti. “Benimle gel.” Sesi şimdi farklıydı, daha ihtişamlıydı, Lugard aksanı gitmişti, ama o fark etmedi; hiç fark etmezdi. “Eminim en azından sen gerçek saygı göstermeyi biliyorsundur. Beni memnun edersen, sana zarar vermem.” Kadın neden mücadele ediyordu? Cazip olması gerektiğini biliyordu Fain. Onu incitmesi gerekecekti. Hepsi al’Thor’un suçuydu.</p>
  </div>
</body>
</html>
