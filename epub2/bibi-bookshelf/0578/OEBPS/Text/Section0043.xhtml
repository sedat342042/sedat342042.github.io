<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kaos Lordu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="34. Salidar Yolculuğu">34<br />
    Salidar Yolculuğu</h1>

    <p>Egwene yüzünü yıkadı. İki kez. Sonra heybesini buldu ve doldurdu. Fildişi tarağını, fırçasını, aynasını koydu, sonra dikiş kutusunu –muhtemelen eskiden bir leydinin mücevherlerini barındıran incelikle yaldızlanmış küçük bir kutuydu– ve ince bir kalıp gül kokulu sabun, temiz çoraplar, iç eteklikleri, mendiller ve başka eşyalar, ta ki heybenin deri kenarları şişene, kapakları yerine tokalamakta güçlük çekene kadar. Pek çok elbiseyi, pelerini, bir Aiel şalına bohçaladı ve düzgünce iple bağladı. Bu iş de bitince, yanında götürmek isteyeceği başka eşya kaldı mı, görmek için bakındı. Hepsi onundu. Çadırı bile ona vermişlerdi, ama o kesinlikle fazla olurdu, halılar ve minderler de öyle. Kristal lavabosu güzeldi, ama çok ağırdı. Sandıklarının çoğu oymalarla, kayışları işlemelerle süslüydü, ama aynısı onlar için de geçerliydi.</p>

    <p>Ancak o zaman, onca şeyin yanında sandıkları düşünürken, hazırlanma işinin en zor kısmını ertelemekte olduğunu anladı. “Cesaret,” dedi kuru kuru. “Bir Aiel’in yüreğidir.”</p>

    <p>Ortalıklarda hoplayıp zıplamaya aldırmazsanız, oturmadan çoraplarınızı giymek o kadar zor değildi. Ardından uzaklara yürümeye uygun, sağlam ayakkabılar geçirdi ayağına, beyaz, yumuşak ipekten iç etekliği giydi. Sonra dar, bölünmüş etekli, koyu yeşil binici elbisesini giydi. Ne yazık ki, elbise kalçalarına iyi oturuyor, daha bir süreliğine oturmaktan keyif almayacağını, boş yere hatırlatıyordu.</p>

    <p>Dışarı çıkmanın anlamı yoktu. Bair ile Amys muhtemelen çadırlarına dönmüşlerdi, ama içlerinden birinin bu işi yaparken onu görmesi riskine girmek istemiyordu. Onlara tokat atmaktan farksız olurdu. Yani, işe yararsa. Yaramazsa, önünde uzun bir at yolculuğu vardı.</p>

    <p>Endişe içinde parmaklarını avuçlarına sürterek <em>saidar</em>’a kucak açtı ve içini doldurmasına izin verdi. Ve ayak değiştirdi. <em>Saidar</em> her şeyin daha fazla farkında olmanızı sağlıyordu ve buna kendi bedeniniz de dahildi. Egwene o anda kendi bedenini hissetmemeyi tercih ederdi. Yeni bir şey denerken, bildiği kadarıyla daha önce kimsenin denemediği bir şeyi denerken, yavaşça, dikkatle hareket etmesi gerekiyordu, ama bu sefer Kaynak’tan bir an önce kurtulmak istiyordu. Hızla Ruh akışları yönlendirdi ve ördü.</p>

    <p>Örgüsü boyunca çadırın ortasında hava ışıldadı ve diğer yanı puslara boğdu. Doğru yapmışsa, çadırın içinin <em>Tel’aran’rhiod</em>’daki yansımasına çok benzediği, öyle ki hiçbir farkının olmadığı bir yer yaratmıştı. Biri diğeriydi. Ama emin olmanın tek yolu vardı.</p>

    <p>Heybesini omzuna attı, bohçasını kolunun altına sıkıştırdı, örgüden içeri adım attı, sonra <em>saidar</em>’ı salıverdi.</p>

    <p><em>Tel’aran’rhiod</em>’daydı. Anlaması için, gerçek dünyada yanık bıraktığı lambaların burada yanmadığına bakması yeterliydi. Ama bir tür aydınlık vardı. Bir bakış ile bir sonraki arasında eşyalar, lavabo, bir sandık hafifçe yer değiştiriyordu. Bedeniyle <em>Tel’aran’rhiod</em>’daydı. Düşte geldiği zamanlardan daha farklı bir his vermiyordu.</p>

    <p>Eğilip dışarıya çıktı. Ayın dörtte üçü çadırların üzerinde parlıyordu, ama yanan ateş, dolanan birileri yoktu, yalnızca tuhaf bir şekilde uzak ve gölgelere bürünmüş gibi görünen bir Cairhien vardı. Geriye bir tek, Salidar’a gitme sorunu kalıyordu. Bunu düşünmüştü. Bedeniyle geldiği zaman, Düşler Dünyası’nın bir parçası iken olduğu zamanki kadar hâkim olup olmadığına bakıyordu büyük ölçüde.</p>

    <p>Ne bulacağını aklına yazarak çadırın çevresinde yürüdü –ve gülümsedi. Bela, bir ömür önce gibi gelen bir zamanda İki Nehir’den ayrılırken bindiği uzun tüylü, kısa boylu at orada duruyordu. Yalnızca düş Bela, ama sağlam yapılı kısrak onu görünce burnunu salladı ve kişnedi.</p>

    <p>Egwene eşyalarını bıraktı ve kollarını atın başına doladı. “Seni tekrar gördüğüme sevindim,” diye fısıldadı. Yansıma ya da değil, ona bakan o kara, parlak göz Bela’ya aitti.</p>

    <p>Bela’nın üzerinde, hayal ettiği gibi yüksek kaşlı bir eyer vardı. Normalde uzun yolculuklarda rahat, ama yumuşak değil. Egwene o şeye yan yan baktı, yastıklı olsa nasıl görüneceğini merak etti, sonra aklına bir şey geldi. Nasıl yapacağınızı bilirseniz <em>Tel’aran’rhiod</em>’da her şeyi, hatta kendi kendinizi bile değiştirebilirdiniz. Bedeniyle gelmişken Bela’yı oluşturabilecek kadar hâkimse... Kendi kendine odaklandı.</p>

    <p>Gülümseyerek heybeyi ve bohçayı eyerin arkasına bağladı, eyere tırmandı ve rahatça yerleşti. “Hile sayılmaz,” dedi kısrağa. “Ta Salidar’a kadar o şekilde at sürmemi beklemezler zaten.” Eh, bir düşününce, belki beklerlerdi. Buna rağmen, Aiel yüreği olsa da olmasa da, her şeyin bir sınırı vardı. Bela’yı çevirdi ve kısrağın kaburgalarını hafifçe dürttü. “Olabildiğinde çabuk gitmem gerekiyor, bu yüzden rüzgâr gibi koşman gerekecek.”</p>

    <p>Tombul Bela’nın rüzgâr gibi koşması fikrine gülmeye zaman bulamadan, kısrak denileni yapmaya başlamıştı bile. Manzara bulanarak yanından akıp geçmeye başladı. Egwene bir an ağzı bir karış açık, eyerin kaşına tutundu. Bela’nın her adımı kilometreler katediyor gibiydi. En başta, şehrin altındaki ırmak kıyısında olduklarını, karanlık sularda, ay ışığı huzmeleri arasında gemilerin süzüldüğünü görmek için ancak zaman bulabildi ve Bela’nın tepeüstü ırmağa dalmasını önlemek için dizginleri çekerken, bir sonraki adım onları ağaç kümeleri ile kaplı tepelere götürdü.</p>

    <p>Egwene başını arkaya atıp güldü. Bu harikaydı! Bulanıklık haricinde hız duygusu yoktu; saçları o hızla arkada savrulmak için yalnızca bir an bulabildi, sonra durdu, ama bir an sonra yine başladı. Bela’nın yürüyüşü, hatırladığı ağır tırıs gibiydi, ama çevresindeki her şeyin aniden sıçraması heyecan vericiydi, bir an ay ışığı ile aydınlanmış, sessiz bir köyde, bir sonrakinde tepeler arasında dolanan bir kır yolunda, bir sonrakinde Bela’nın omuzlarına kadar gelen otlarla kaplı bir otlaktaydılar. Egwene zaman zaman durup yön buluyordu –kafasındaki, Siuan denen kadının yaptığı harita varken hiç sorun değildi– ve bunun dışında Bela’nın koşmasına izin veriyordu. Köyler ve kasabalar bir bulanıklık olarak beliriyor, kayboluyordu. Büyük şehirler geldi geçti –bir tanesinin Caemlyn olduğunu düşündü, duvarları gecenin içinde gümüşsü beyaz parlıyordu– ve bir seferinde, ormanlık tepelerde başı ve omuzları topraktan çıkmış dev bir heykel, tarihte kaybolmuş bir ülkenin andacı, yıpranmış yüz buruşturması ile Bela’nın yanında öyle aniden belirdi ki, Egwene neredeyse çığlık atacaktı, ama o bunu yapamadan heykel kayboldu. Sıçrayışlar arasında ay hiç kıpırdamıyordu, hızla ilerlerken de öyle. Salidar’a ulaşmak için bir iki gün? Sheriam öyle demişti. Bilgeler haklıydı. Herkes Aes Sedailerin her şeyi bildiğine öyle uzun zamandır inanıyordu ki, Aes Sedailer de inanmaya başlamıştı buna. Bu gece onlara yanıldıklarını kanıtlayacaktı, ama kanıtı dikkate almaları pek olası değildi. Onlar <em>bilirdi.</em></p>

    <p>Bir süre sonra, Altara’nın içlerinde bir yerde olduğundan emin hissettiğinde, Bela’nın daha küçük sıçrayışlar yapmasına izin verdi, onu daha sık dizginledi, hatta bir süreliğine normal hızda sürdü, özellikle de yakınlarda köy varken. Zaman zaman geceye bürünmüş bir han nerede olduğunu söylüyordu, Marella Hanı ya da Ioanin Pınarı Hanı ve ay ışığı <em>Tel’aran’rhiod</em>’un aydınlığına katkıda bulunarak tabelaları kolaylıkla okumasını sağlıyordu. Yavaş yavaş, Salidar’a göre nerede olduğundan kesinlikle emin hissetmeye başladı ve daha da küçük sıçrayışlar yaptı. Sonunda sıçramayı bıraktı, yüksek ağaçların çalıların çoğunu, kuraklığın ise kalanını öldürdüğü bir ormanda Bela’nın tırıs koşmasına izin verdi.</p>

    <p>Yine de, aniden oldukça büyük bir köy belirince şaşırdı. Ay ışığı altında sessiz ve karanlıktı. Ama doğru yer olmalıydı.</p>

    <p>Saz damlı taş evlerin kıyısında attan indi ve eşyalarını aldı. Geç olmuştu, ama uyanık dünyada hâlâ insanlar olabilirdi. Yoktan var olarak onları korkutmanın gereği yoktu. Bir Aes Sedai bunu görürse ve yanlış anlarsa, Salon ile yüzleşme fırsatı bulamayabilirdi.</p>

    <p>“Rüzgâr gibi koştun gerçekten,” diye mırıldandı ve Bela’ya son bir kez sarıldı. “Keşke seni de yanımda götürebilsem.” Faydasız bir hayaldi, elbette. <em>Tel’aran’rhiod</em>’da yaptığınız şey, yalnızca orada var olabilirdi. Hem, bu gerçekten Bela değildi. Yine de sırtını dönerken bir üzüntü sızısı hissetti –Bela’yı hayal etmeyi bırakmayacaktı; bırak o <em>Tel’aran’rhiod</em>’da olduğu sürece Bela da olsun– ve ışıldayan Ruh perdesini ördü. Başını kaldırarak, her neyle karşılaşacaksa, Aiel yüreği ile karşılamaya hazırlanarak perdeye adım attı.</p>

    <p>Bir adım attı, gözlerini iri iri açarak, “Ah!” dedi ve durdu. <em>Tel’aran’rhiod</em>’da yaptığı değişiklik, Bela gibi, gerçek dünyada var olamıyordu. Alevler hızla geri döndü ve onlarla birlikte, Sorilea’nın sesini duyar gibi oldu. Toh’<em>unu karşılamak için yaptığı şeyi alır, hiç olmamış gibi kılarsan,</em> toh<em>’unu karşılamış olur musun? Aiel yüreğini hatırla, kızım.</em></p>

    <p>Evet. Hatırlayacaktı. Aes Sedailer bilse de bilmese de, o buraya savaşmaya gelmişti, Aes Sedai olma hakkı için savaşacaktı, yüzleşmek için... Işık, neyle?</p>

    <p>Sokaklarda insanlar vardı, birkaçı pencerelerinden altın rengi ışık birikintileri sızan evlerin arasında dolanıyordu. Egwene çekinerek biraz yürüdü ve beyaz önlüklü, sıkkın görünümlü, ince bir kadına yaklaştı. “Affedersiniz. Adım Egwene al’Vere. Kabuledilmiş’im” –kadın binici elbisesine keskin bir bakış fırlattı– “ve şimdi geldim. Beni Sheriam Sedai’ye götürebilir misiniz? Onu bulmam gerek.” Büyük olasılıkla Sheriam çoktan uyumuştu, ama uyumuşsa uyandırmaya kararlıydı Egwene. En kısa zamanda gelmesi söylenmişti ve Sheriam geldiğini öğrenecekti.</p>

    <p>“Herkes beni buluyor,” diye mırıldandı kadın. “Kendi işini kendi yapan var mı? Hayır, Nildra’nın yapmasını istiyorlar. En kötüsü de siz Kabuledilmişlersiniz. Eh, bütün gece bekleyemem. Geliyorsan takip et. Yoksa, kendi yolunu kendin bulabilirsin.” Nildra arkasına bile bakmadan yürüyüp gitti.</p>

    <p>Egwene sessizce takip etti. Ağzını açsa, kadına tam olarak aklından geçenleri söyleyeceğinden korkuyordu ve Salidar’daki hayatına başlamanın yolu bu değildi. O hayat ne kadar kısa olursa olsun. Aiel yüreği ile İki Nehir kafasının bir araya gelmesini diledi.</p>

    <p>Yol uzun değildi, sert toprak yolda biraz yürüdüler, bir köşe dönüp daha dar bir sokağa girdiler. Evlerin bazılarından kahkahalar geliyordu. Nildra sessiz bir evin önünde durdu. Ön odanın pencerelerinde ışık vardı.</p>

    <p>Nildra kapıyı çaldı ve yanıt beklemeden girdi. Diz kırması hızlı, ama kusursuzdu ve daha öncekinden daha saygılı bir sesle konuştu. “Aes Sedai, bu kız adının Egwene olduğunu söylüyor ve...” Daha fazla konuşamadı.</p>

    <p>Hepsi oradaydı, Taşın Yüreği’ne gelen yedisi birden ve teki bile yatmaya hazır görünmüyordu, ama adı Siuan olan genç kadın dışında hepsi sabahlıklarını giymişti. Sandalyelerin bir araya çekilmiş olmasına bakarak, bir tartışmaya müdahale ettiğini düşündü Egwene. Sandalyesinden ilk fırlayan Sheriam oldu. Nildra’ya çıkmasını işaret etti. “Işık, çocuğum! Bu kadar çabuk mu?”</p>

    <p>Hiçbiri Nildra’nın diz kırmasına ya da alıngan burun çekmesine aldırmadı.</p>

    <p>“Hiç beklememiştik,” dedi Anaiya, sıcak bir gülümseme ile Egwene’i kollarına alarak. “Bu kadar çabuk değil. Hoş geldin, çocuğum. Hoş geldin.”</p>

    <p>“Kötü etki bıraktı mı?” diye sordu Morvrin. Yerinden kalkmamıştı, Carlinya ile genç Aes Sedai de öyle, ama Morvrin merakla öne eğilmişti. Tüm diğerlerinin sabahlıkları değişik renklerde, bazıları brokarlı, bazıları işlemeli ipektendi; onunki sade kahverengi yündendi, ama yumuşak ve iyi dokunmuş görünüyordu. “Deneyimden sonra bir değişiklik hissediyor musun? Pek az dayanağımız vardı. Dürüst olmak gerekirse, işe yaramasına şaşırdım.”</p>

    <p>“Ne kadar işe yaradığını anlamak için bizzat görmemiz gerekecek.” Beonin çayını yudumladı, sonra fincanını ve çay tabağını sarsak bir sehpaya bıraktı. Fincan ve tabağı uyumsuzdu, ama zaten tüm diğer mobilyalar da uyumsuzdu ve çoğu sehpa kadar sarsak görünüyordu. “Kötü etki bırakmışsa kız Şifa görebilir ve biter gider.”</p>

    <p>Egwene çabucak Anaiya’dan uzaklaşarak eşyalarını kapının yanına bıraktı. “Hayır, ben çok iyiyim. Gerçekten iyiyim.” Duraksasa da hakkıydı; Anaiya sormadan Şifa verirdi ona. Ama bu hile olurdu.</p>

    <p>“Yeterince sağlıklı görünüyor,” dedi Carlinya serinkanlılıkla. Saçları gerçekten kısaydı, siyah bukleleri kulaklarını ancak kapatıyordu; yalnızca <em>Tel’aran’rhiod</em>’da yaptığı bir şey değildi. Beyazlara bürünmüştü, elbette; işlemeleri bile beyazdı. “Gerekirse, emin olmak için, daha sonra Sarılardan biri baştan ayağa kontrol edebilir.”</p>

    <p>“Bırakın da ayaklarını yere bassın,” dedi Myrelle gülerek. Sabahlığı sarı, kırmızı çiçeklerle öyle kaplanmıştı ki, kumaşın yeşili zor görülüyordu. “Bir gecede bin fersah geldi. Saatler içinde.”</p>

    <p>“Kendi ayaklarını bulmasına izin verecek zamanınız yok,” diye araya girdi genç Aes Sedai kararlılıkla. Gerçekten de o grup içinde uyumsuz görünüyordu. Sarı elbisesinin eteği mavi çizgilerle süslenmişti ve derin, yuvarlak yakasına da mavi çiçekler işlenmişti. Bu, bir de orada yaşı tahmin edilebilen tek kadın olması. “Sabah geldiğinde Salon tepesine üşüşecek. Hazır olmazsa Romanda şişman bir sazan gibi bağırsaklarını döker.”</p>

    <p>Egwene’in ağzı açık kaldı. O ses sözlerden çok daha fazlasını anlatıyordu. “Sen Siuan Sanche’sin. Hayır, bu imkânsız!”</p>

    <p>“Ah, kesinlikle mümkün,” dedi Anaiya kuru kuru, genç kadına tahammülkâr bir bakış fırlatarak.</p>

    <p>“Siuan yine Aes Sedai oldu.” Myrelle’in bakışlarında tahammülden çok çileden çıkmışlık vardı.</p>

    <p>Doğru olmalıydı –öyle demişlerdi– ama Sheriam açıkladığında bile inanmakta güçlük çekiyordu Egwene. Nynaeve <em>yalıtılmaya</em> Şifa mı vermişti? <em>Yalıtıldığı</em> için mi Siuan Nynaeve’den büyük göstermiyordu? Siuan her zaman kösele suratlı, kösele yürekli bir amir olmuştu, bu güzel, krema yanaklı, neredeyse narin ağızlı kadın değil.</p>

    <p>Sheiram konuşurken Egwene Siuan’ı izledi. O mavi gözler aynıydı. O, çivi çakacak kadar güçlü bakışları görüp de nasıl anlamazdı? Eh, bu konuda yüzü yeterli yanıttı. Ama Siuan her zaman Güç’te de kuvvetli olmuştu. Bir kız ilk başladığı zaman, ne kadar güçlü olacağını anlamak için sınamak gerekirdi, ama gücünü kazandıktan sonra buna ihtiyaç duyulmazdı. Egwene artık, bir başka kadını birkaç dakika içinde tartabilecek kadar bilgi sahibiydi. Odadaki, Egwene’den sonra en güçlü kadın Sheriam’dı, emin olmak zordu, ama Myrelle hemen arkasından geliyordu; kalanları da yakın gibiydi. Siuan dışında. O hepsinden daha zayıftı.</p>

    <p>“Bu gerçekten de Nynaeve’in en olağanüstü keşfi,” dedi Myrelle. “Sarılar yapılması gerekeni alıyor ve kendi harikalarını yaratıyor, ama başlatan o. Otur, çocuğum. Ayakta dinlenilmeyecek kadar uzun bir hikâye.”</p>

    <p>“Ayakta durmayı tercih ederim, teşekkür ederim.” Egwene Myrelle’in gösterdiği, tahta oturaklı, dik sırtlı sandalyeyi süzdü ve bir ürpertiyi zor bastırdı. “Ya Elayne? O da iyi mi? O ve Nynaeve hakkında her şeyi dinlemek istiyorum.” Nynaeve’in en <em>olağanüstü</em> keşfi? Bu birden fazla keşif olduğunu ima ediyordu. Bilgelerin yanındayken geride kalmış gibiydi; yetişebilmek için çok koşması gerekecekti. En azından, artık buna izin verileceğini düşünüyordu. Onu utanç içinde geri gönderecek olsalar böyle sıcak tavırlarla karşılamazlardı. Bir kez bile diz kırmamış, kimseye Aes Sedai dememişti –başka bir sebepten çok buna fırsat bulamadığı için; Aes Sedailerle yüzleşmenin yolu meydan okumak değildi– ama hiçbiri onu azarlamamıştı. Belki bilmiyorlardı. Ama o zaman, neden?</p>

    <p>“O ve Nynaeve’in şu anda başları tencerelerle birazcık belada,” diye başladı Sheriam, ama Siuan sertçe araya girdi.</p>

    <p>“Neden beyinsiz kızlar gibi gevezelenip duruyorsunuz? Devam etmeye korkmak için çok geç artık. Başladı; siz başlattınız. Ya bitireceksiniz ya da Romanda hepinizi bu kızın yanına, güneşe asıp kurutacak. Delana, Faiselle ve Salon’un geri kalanı da onunla gelip bir güzel kazıyacak sizi.”</p>

    <p>Sheriam ile Myrelle birlikte dönüp ona baktılar. Tüm Aes Sedailer yaptı bunu, Morvrin ve Carlinya’nın sandalyelerinde dönmeleri gerekmişti. Soğuk Aes Sedai bakışları, soğuk Aes Sedai yüzlerinden baktı.</p>

    <p>Başta Siuan o bakışları, meydan okuyan bakışlarla karşıladı, ne kadar genç görünse de, olabildiğince Aes Sedai tavrıyla. Sonra başı biraz eğildi ve yanaklarında kırmızı benekler belirdi. Bakışlarını indirerek sandalyesinden kalktı. “Aceleyle konuştum,” diye mırıldandı yumuşak sesle. O gözler değişmedi –belki Aes Sedailer fark etmemişti, ama Egwene görmüştü– ama bu da hiç Siuan gibi değildi.</p>

    <p>Egwene aynı zamanda, burada neler olup bittiğini hiç bilmediğini gördü. Yalnızca Siuan Sanche’nin süt kadar uysal olması değil; en azından, zorlandığı zaman. En önemsizi buydu. Neye başlamışlardı? Dururlarsa neden <em>Egwene</em> güneşe asılıp kurutuluyordu?</p>

    <p>Aes Sedailer, Aes Sedailerin becerebildiğince okunmaz bakışlarla bakıştılar. İlk başını sallayan Morvrin oldu.</p>

    <p>“Çok özel bir sebepten çağrıldın, Egwene,” dedi Sheriam ciddiyetle.</p>

    <p>Egwene’in kalbi daha hızlı atmaya başladı. Bilmiyorlardı. Bilmiyorlardı, ama neden?</p>

    <p>“Sen,” dedi Sheriam, “bir sonraki Amyrlin Makamı olacaksın.”</p>
  </div>
</body>
</html>
