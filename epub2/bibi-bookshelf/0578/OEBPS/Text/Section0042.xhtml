<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kaos Lordu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="33. Güçlendirecek Cesaret">33<br />
    Güçlendirecek Cesaret</h1>

    <p>Egwene iç etekliği içinde diz çökerken, çok uzun zaman önce gibi görünen bir zamanda, Kıraç’a gelirken giydiği koyu yeşil ipek binici elbisesine kaşlarını çattı. Yapacak o kadar çok iş vardı ki. Aceleyle bir not yazmak, Cowinde’yi battaniyelerinden kaldırıp mektubu sabah Uzun Adam’a bırakma talimatı vermek için biraz zaman harcamıştı. Mektup, gitmesi gerektiğinin dışında pek az şey söylüyordu –daha fazlasını bilmiyordu Egwene– ama Gawyn’e söylemeden kaybolup gidemezdi. O cümlelerden bazılarını hatırlayınca kızarıyordu –onu sevdiğini söylemek bir şeydi, ama ondan kendisini beklemesini <em>istemek!</em>– ama Gawyn meselesi ile, elinden geldiğince ilgilenmişti. Şimdi kendi kendini hazırlamalıydı ve ne için hazırlayacağını pek bilemiyordu.</p>

    <p>Çadır kapısı açıldı ve önce Amys, sonra Bair ile Sorilea içeri girdi. Yan yana durup ona baktılar. Üç yüzde de sert bir onaylamazlık vardı. Elbiseyi göğsüne bastırmamak zordu; iç etekliği içinde, dezavantajlı durumda olduğunu hissediyordu. Zırh içinde olsa bile dezavantajlı durumda olacaktı. Hata yaptığını bilmesi yüzündendi. Gelmelerinin bu kadar uzun sürmesine şaşırmıştı.</p>

    <p>Derin bir nefes aldı. “Beni cezalandırmaya geldiyseniz, su taşımak, çukur kazmak ya da o tür şeyler için zamanım yok. Üzgünüm, ama elimden geldiğince çabuk gideceğimi söyledim ve şimdi dakikaları sayıyorlardır.”</p>

    <p>Amys’in sarı kaşları şaşkınlık içinde kalktı ve Sorilea ile Bair şaşkın şaşkın bakıştılar. “Seni nasıl cezalandırabiliriz?” diye sordu Amys. “Aes Sedailerin seni çağırdığı an öğrencimiz olmaktan çıktın. Bir Aes Sedai olarak gitmelisin onlara.”</p>

    <p>Egwene irkildiğini saklamak için binici elbisesini inceledi. Bunca ay sandıkta durduğu halde pek az kırışmıştı. Kendini kadınlarla yüzleşmeye zorladı. “Bana kızdığınızı biliyorum ve bunun için sebebiniz...”</p>

    <p>“Kızmak mı?” dedi Sorilea. “Biz kızgın değiliz. Bizi daha iyi tanıdığını sanıyordum.” Gerçekten de sesi öfkeli çıkmıyordu, ama yine de onunki dahil her yüzde kınama vardı.</p>

    <p>Egwene bakışlarını birinden diğerine dolaştırdı, özellikle Amys ile Bair’e baktı. “Ama yapacağım şeyin ne kadar yanlış olduğunu söylemiştiniz; bunu düşünmemem bile gerektiğini söylemiştiniz. Ben de düşünmeyeceğimi söyledim ve sonra gidip, nasıl yapılacağını buldum.”</p>

    <p>Şaşırtıcı şekilde, Sorilea’nın köselemsi yüzünde bir gülümseme belirdi. Sayısız bileziğini şıkırdatarak, tatminle şalını düzeltti. “Gördün mü? Size anlayacağını söylemiştim. Aiel olabilirdi.”</p>

    <p>Amys’in yüzündeki gerginlik biraz soldu, Bair’inkinden biraz daha fazla ve Egwene anladı. <em>Tel’aran’rhiod</em>’a bedeniyle girmeye çalışmayı düşündüğü için kızmıyorlardı. Bu onlara göre yanlıştı, ama ne yapmanız gerektiğini hissediyorsanız onu yapmalıydınız ve bu teşebbüs işe yarasa bile, kendisi dışında kimseye karşı bir borcu olmazdı. Aslında öfkeli değillerdi, henüz değil. Onları kızdıran yalan söylemesi olmuştu. Egwene’in midesi çırpındı. Yalanı itiraf etmişti. Belki en küçük yalanını.</p>

    <p>Gırtlağını sözcüklere hazırlamak için bir derin nefes daha alması gerekti. “Başka konularda da yalan söyledim. Size girmeyeceğime söz verdikten sonra <em>Tel’aran’rhiod</em>’a girdim.” Amys’in yüzü yine karardı. Düşgezgini olmayan Sorilea hüzünle başını iki yana sallamakla yetindi. “Bir öğrenci olarak size itaat etmeye söz verdim, ama ben yaralandıktan sonra siz Düşler Dünyası’nın çok tehlikeli olduğunu söylediğiniz halde ben yine de girdim.” Bair ifadesiz bir yüzle kollarını kavuşturdu. Sorilea aptal kızlar hakkında bir şeyler mırıldandı, ama hararetli gelmiyordu kulağa. Egwene üçüncü kez derin nefes aldı. Midesi artık çırpınmıyordu; öyle fena dans ediyordu ki, durduğu yerde sarsılmamasına şaşıyordu Egwene. “En kötüsü de, ben Aes Sedai değilim. Yalnızca Kabuledilmiş’im. Çömez de diyebilirsiniz. Aes Sedailiğe terfi edeceksem bile, daha senelerce gerçekleşmeyecek.”</p>

    <p>Bunun üzerine Soriela’nın başı kalktı, ince dudaklarını sert bir çizgi oluşturacak şekilde birbirine bastırmıştı, ama yine, hiçbiri konuşmadı. İşleri yoluna koymak Egwene’e kalıyordu. Bir daha asla eskisi gibi olamazdı, ama...</p>

    <p><em>Her şeyi itiraf ettin,</em> diye fısıldadı küçük bir ses. <em>Artık Salidar’a ne kadar çabuk ulaşabileceğine bakma zamanı. Bir gün Aes Sedailiğe terfi edebilirsin, ama onları şimdikinden de fazla kızdırarak yapamazsın bunu.</em></p>

    <p>Egwene bakışlarını indirdi ve ağzı horgörü ile çarpılarak rengârenk, kat kat halılara baktı. O küçük ses yüzünden çarpılmıştı ağzı. Ve kafasının içinde konuşabilmesi, aklına bile gelebilmesi yüzünden. Gidiyordu, ama gitmeden önce işleri yoluna koymalıydı. <em>Ji’e’toh</em> altında mümkündü. Ne yapmanız gerekiyorsa, bedeli ne olursa olsun, onu yapmalıydınız. Uzun süre önce, Kıraç’ta, Aviendha bir yalanın bedelinin nasıl ödendiğini göstermişti ona.</p>

    <p>Cesaretini toplayarak, cesaretinin yeteceğini umarak ipek elbiseyi bir kenara bıraktı ve doğruldu. Tuhaf şekilde, bir kez başladıktan sonra gerisi daha kolay geldi. Yine de gözlerine bakması gerekiyordu, ama bunu başını kaldırarak, gururla yaptı ve konuşmak için çaba harcaması gerekmedi. “<em>Toh</em>’um oldu.” Midesi artık çırpınmıyordu. “<em>Toh</em>’umu karşılamama yardım etmenizi diliyorum sizden.” Salidar’ın beklemesi gerekecekti.</p>

    <p class="paragraf">Mat dirseğine yaslanarak çadır zeminine serilmiş Yılanlar ve Tilkiler oyununu inceledi. Zaman zaman çenesinden damlayan ter oyun tahtasını kıl payı ıskalıyordu. Aslında bir tahta değildi, yalnızca üzerine siyah mürekkeple örümcek ağı gibi çizgiler çizilmiş kırmızı bir kumaş parçasıydı. Oklar hangi çizgilerin tek yönlü, hangilerinin iki yönlü harekete izin verdiğini belirtiyordu. Her birine üçgenle tilki, dalgalı çizgiyle yılan simgesi çizilmiş onar beyaz, tahta disk vardı. İki yana konmuş iki lamba yeterinden de fazla ışık veriyordu.</p>

    <p>“Bu sefer kazanacağız, Mat,” dedi Olver heyecanla. “Kazanacağımızı biliyorum.”</p>

    <p>“Belki,” dedi Mat. Onların iki siyaha boyalı diski tahtanın ortasındaki çembere kadar sürülmüştü, ama bir sonraki zar atışı yılanlar ve tilkiler için yapılacaktı. “Zarları at.” Zar kutusuna kendisi hiç dokunmuyordu, oğlana verdiği günden beri asla; oyun oynayacaklarsa, onun şansı müdahale etmeden oynamalıydılar.</p>

    <p>Olver sırıtarak deri kutuyu tıkırdattı ve babasının yaptığı tahta zarları attı. Zarlara bakarken homurdandı; bu sefer üç zar üçgen, diğer üçü dalgalı çizgi gelmişti. Sıranız geldiğinde yılanları ve tilkileri en kısa yoldan, kendi taşlarınıza doğru hareket ettirmeniz gerekiyordu ve içlerinden biri sizin bulunduğunuz noktaya gelirse... Bir yılan Olver’e, bir tilki Mat’e dokundu ve Mat zarların kalanı oynanırsa, iki yılanın daha ona ulaşacağını görebiliyordu.</p>

    <p>Yalnızca bir çocuk oyunu, kurallara uyduğunuz sürece kazanamayacağınız bir oyun. Kısa süre sonra Olver bunu fark edecek kadar büyüyecek ve diğer çocuklar gibi, oynamayı bırakacaktı. Yalnızca bir çocuk oyunu, ama Mat, değil yılanlar, tilkilerin ona ulaşmasından bile hoşlanmamıştı. Birinin diğeri ile bir ilgisi olmasa da, kötü anıları hatırlatıyordu ona.</p>

    <p>“Eh,” diye mırıldandı Olver, “neredeyse kazanıyorduk. Bir daha oynayalım mı, Mat?” Yanıt beklemeden oyunu açan işareti yaptı, bir üçgen, sonra içinden geçen bir dalgalı çizgi yaptı, sonra sözleri söyledi: “‘Güç için cesaret, kör etmek için ateş, sersemletmek için müzik, bağlamak için demir.’ Mat, bunları neden söylüyoruz? Ateş yok, müzik yok, demir yok.”</p>

    <p>“Bilmiyorum.” Sözler kafasının arkasında bir yerleri kaşındırıyordu, ama çıkartamıyordu. <em>Ter’angreal</em>’den kalan eski anılar gelişigüzel seçilmiş gibiydi –muhtemelen öyleydiler– ve kendi anılarında da onca boşluk, onca bulanıklık vardı. Oğlan hep yanıtını bilmediği sorular soruyordu ve genellikle soruları “neden” ile başlıyordu.</p>

    <p>Dareid geceden sıyrılıp içeri daldı ve şaşkınlıkla irkildi. Yüzü terle parlıyordu, ama önü açılmış ceketi yine de üzerindeydi. En yeni yarası, yüzünü çaprazlama geçen beyaz yara izleri üzerinde pembe bir çizgi oluşturmuştu.</p>

    <p>“Bence yatma zamanın geldi de geçti bile, Olver,” dedi Mat, doğrularak. Yaraları biraz sızlıyordu, ama yalnızca biraz; pekâlâ iyileşiyorlardı. “Oyun tahtasını kaldır.” Daerid’e yaklaştı ve fısıldadı. “Bunu birilerine söyleyecek olursan gırtlağını keserim.”</p>

    <p>“Neden?” diye sordu Daerid kuru kuru. “Harika bir babaya dönüşüyorsun. Oğlan sana olağanüstü ölçüde benziyor.” Sırıtmamak için mücadele ediyor gibiydi, ama bir an sonra sırıtışı kayboldu. “Lord Ejder kampa geliyor,” dedi, ölüm kadar ciddi bir tavırla.</p>

    <p>Daerid’in burnunu yumruklama düşünceleri kayboldu. Mat çadır kapısını yana itti ve gömleği içinde gece havasına çıktı. Daerid’in adamlarından, çadırın çevresinde halka olmuş altısı o belirince gerildiler. Arbaletçiydi hepsi; nöbetçi olarak kargılı asker işe yaramazdı kesinlikle. Geceydi, ama kampın içi karanlık değildi. Bulutsuz gökyüzündeki, büyümekte olan ayın dörtte üçü, sıra sıra çadırların ve yerde uyuyan adamların arasında yanan ateşlerin yanında solgun kalıyordu. Kazık çit boyunca, her yirmi adımda bir nöbetçi bekliyordu. Mat’in tercihi bu değildi, ama hiç yoktan bir saldırı gelirse...</p>

    <p>Burada arazi hemen hemen düzdü, bu yüzden ona doğru yürümekte olan Rand’ı açıkça görebiliyordu. Yalnız değildi. İki peçeli Aiel ayakuçlarında yürüyor, ne zaman Birlik’ten biri uykusunda dönse ya da bir nöbetçi onları izlemek için kıpırdansa, başları o yana dönüyordu. Aviendha denen o Aiel kadın da yanındaydı, bohçasını sırtına atmış, yoluna çıkan herkesin gırtlağına sarılacakmış gibi görünerek, uzun adımlarla yürüyordu. Mat Rand’ın o kadını neden yanından ayırmadığını anlamıyordu. <em>Aiel kadınlar baş belasından başka bir şey değil,</em> diye düşündü kasvetle, <em>ve sorun çıkarmaya o kadından daha eğilimli başka kadın görmedim.</em></p>

    <p>“O gerçekten Yenidendoğan Ejder mi?” diye sordu Olver nefes nefese. Rulo yapılmış oyun tahtasını göğsüne bastırmış, neredeyse yerinde sıçramaktaydı.</p>

    <p>“Öyle,” dedi Mat ona. “Şimdi yatağına git. Burası oğlan çocuklarına göre değil.”</p>

    <p>Olver sitemle homurdanarak uzaklaştı, ama yalnızca bir sonraki çadıra kadar. Mat göz ucu ile, oğlanın gözden kaybolduğunu, sonra yüzünün çadırın köşesinde belirdiğini ve izlediğini gördü.</p>

    <p>Mat oğlanı rahat bıraktı, ama Rand’ın yüzüne iyice bir baktıktan sonra, buranın değil bir oğlan çocuğu, yetişkin erkeklere göre olup olmadığını merak etti. O yüz bir duvarı devirmek için balyoz olarak kullanılabilirdi, ama bir duygu o duvarı aşmaya çalışıyordu, heyecan ya da belki heves; Rand’ın gözlerinde hararetli bir ışık vardı. Bir elinde rulo yapılmış bir parşömen taşıyordu ve diğeri bilinçsizce kılıcının kabzasını okşuyordu. Ejder kemer tokası ateş ışığında pırıldıyordu; bazen kolundaki Ejderlerden biri kol yeninden görünüyordu.</p>

    <p>Mat’in yanına vardığında selam vermekle zaman harcamadı. “Seninle konuşmam gerek. Yalnız. Bir şey yapmana ihtiyacım var.” Gece siyah bir fırın gibiydi ve Rand’ın üzerinde yüksek yakalı, altın işlemeli yeşil bir ceket vardı, ama tek damla ter dökmüyordu.</p>

    <p>Daerid, Talmanes ve Nalesean birkaç adım ötede, muhtelif giyinmişlik derecelerinde durmuş izliyorlardı. Mat adamlara beklemelerini işaret etti, sonra çadırına doğru başını salladı. Rand’ın arkasından içeri girerken, gömleğinin üzerinden gümüş tilki başı madalyona elledi. Endişelenecek hiçbir şey yoktu. En azından, olmadığını umuyordu.</p>

    <p>Rand yalnız demişti, ama anlaşılan Aviendha bunun kendisi için geçerli olduğunu düşünmemişti. Rand’ın iki adım arkasında kaldı; daha çok, okunmaz bir yüzle Rand’ı izliyordu, ama zaman zaman kaşlarını çatarak Mat’e bakıyor, onu baştan aşağı süzüyordu. Rand kıza dikkat etmiyordu ve daha önce telaş içinde gibi görünmüşse de, şimdi öyle görünmüyordu. Çadırın içinde çevresine bakındı, ama Mat huzursuzluk içinde onun ne gördüğünü merak etti. Görecek fazla şey yoktu. Olver lambaları küçük bir katlanır masanın üzerine bırakmıştı. Sandalye de katlanıyordu, lavabo sehpası ve yatak da öyle. Hepsi siyah lake kaplıydı ve yaldızlarla süslüydü; bir adamın parası varsa, bir şeylere harcasa da olurdu. Aiellerin çadır duvarlarına açtıkları yarıklar güzelce onarılmıştı, ama yine de belli oluyorlardı.</p>

    <p>Sessizlik Mat’i rahatsız etti. “Nedir bu, Rand? Umarım bu zamanda planı değiştirmeye karar vermemişsindir.” Yanıt gelmedi, Rand onun orada olduğunu şimdi hatırlamış gibi bakmakla yetindi yalnızca. Mat huzursuzlandı. Daerid ile Birlik’in geri kalanı ne düşünürse düşünsün, Mat savaştan uzak durmak için elinden geleni yapıyordu. Ama bazen <em>ta’veren</em> olmak şanssızlık oluyordu; Mat öyle görüyordu. Rand’ın bununla bir ilgisi olduğunu düşünüyordu; o daha güçlü bir <em>ta’veren</em> idi, öyle güçlüydü ki zaman zaman Mat onun çekiştirmesini hissediyordu neredeyse. Rand burnunu soktuğu zaman, Mat bir ahırda uyuyor bile olsa, kendini bir savaşın ortasında bulsa şaşmazdı. “Birkaç gün sonra Tear’da olacağım. Sallar Birlik’i ırmağın karşı kıyısına geçirir ve birkaç gün sona Weiramon’un yanında oluruz. Lanet plana müdahale etmek için fazla geç...”</p>

    <p>“Senden Elayne’i... Caemlyn’e getirmeni istiyorum,” diye araya girdi Rand. “Ne olursa olsun, onun güvenle Caemlyn’e gelmesini istiyorum. Aslan Tahtı’na oturana kadar yanından ayrılma.” Aviendha boğazını temizledi. “Evet,” dedi Rand. Bir sebepten, sesi yüzü kadar soğuk ve sert çıktı. Ama diğer yandan, deliriyorsa sebebe ihtiyacı var mıydı? “Aviendha da seninle geliyor. En iyisinin bu olduğunu düşünüyorum.”</p>

    <p>“<em>Sen</em> mi en iyisinin bu olduğunu düşünüyorsun?” dedi kız kızgınlıkla. “Ben o anda uyanmasaydım, onu bulduğunu asla bilmezdim. Sen beni hiçbir yere göndermiyorsun, Rand al’Thor. Benim Elayne’le... kendime özgü sebeplerden dolayı konuşmam gerekiyor.”</p>

    <p>“Elayne’i bulmana çok memnun oldum,” dedi Mat dikkatle. Kendisi Rand’ın yerinde olsa, kızı her neredeyse orada bırakırdı. Işık, Aviendha bile daha iyi! En azından Aiel kadınlar burunları havada dolanmıyor, sırf onlar dedi diye sıçramanızı beklemiyorlardı. Elbette, oyunlarının bazıları zorluydu ve durup durup sizi öldürmeye çalışmak gibi bir alışkanlıkları vardı. “Ama neden bana ihtiyacın var, anlamıyorum. Senin kapıyollardan birinden geç, ona bir öpücük ver, kollarına al ve geri dön.” Aviendha öfkeli bakışlarını ona dikti; sanki onu öpmesini önermişti Mat.</p>

    <p>Rand uzun parşömen rulosunu açarak masaya serdi ve lambaları kullanarak uçlarını tutturdu. “Kaldığı yer burası.” Bu bir haritaydı, Eldar Irmağı’nı ve iki kıyıdan yaklaşık seksen kilometre mesafeyi gösteriyordu. Mavi mürekkeple çizilmiş bir ok ormana işaret ediyordu. Okun yanına “Salidar” yazılmıştı. Rand parmağını haritanın doğu kenarına vurdu. O tarafın da çoğu ormanlıktı. “Burada büyük bir açıklık var. En yakın köyün yaklaşık otuz kilometre kuzeyde olduğunu görebilirsin. Sen ve Birlik için o açıklığa bir kapıyol koyacağım.”</p>

    <p>Mat irkilmesini sırıtmaya çevirmeyi başardı. “Bak, ben yapmak zorundaysam, neden yalnızca ben yapmıyorum? Kapıyolunu bu Salidar’a aç. Kızı bir atın terkisine atarım ve...” Ve ne? Rand Salidar’dan Caemlyn’e de mi bir kapıyol açacaktı? Eldar’dan Caemlyn’e at yolculuğu epey uzun sürerdi. Yanında yol arkadaşı olarak bir burnu havada asil ile bir Aiel varken, çok çok uzun sürerdi.</p>

    <p>“Birlik, Mat,” diye terslendi Rand. “Sen ve bütün Birlik!” Uzun, titrek bir nefes aldı ve sesi yumuşadı. Ama yüzü sertliğinden bir şey kaybetmedi ve gözleri hâlâ hararetliydi. Mat onun hasta olduğuna ya da acı çektiğine inanabilirdi. “Salidar’da Aes Sedailer var, Mat. Kaç tane, bilmiyorum; yüzlerce olduğunu duydum, ama elliye daha yakın çıkarsa şaşırmam. Kule’nin bütün ve saf olması konusunda konuşup durmalarına bakılırsa, daha fazlasını göreceğinden kuşkuluyum. Seni iki üç gün uzağa bırakmayı düşünüyorum, böylece yolda olduğunu öğrenebilirler. Onları ürkütmenin gereği yok –seni bir Beyazpelerin saldırısı sanabilirler. Onlar Elaida’nın gözünde asiler ve muhtemelen öyle korku içindeler ki, Elayne’in gitmesine izin vermeleri için birazcık diklenmekten ve onun Caemlyn’de taç giymesi gerektiğini söylemekten başka bir şey yapman gerekmeyecek. Onlara güvenilebileceğini düşünürsen, korumanı önerirsin. Benimkini de; onların benim tarafımda olması gerekiyor ve benim korumamı almaktan memnun olacak duruma gelmiş olabilirler. Sonra Elayne’i –ve gelmek isteyen ne kadar Aes Sedai varsa hepsini– doğrudan Altara ve Murandy’den geçirerek Caemlyn’e götür. Sancaklarını göster, ne yaptığını bildir, o zaman, ilerlemeye devam ettiğin sürece Altaralılar ile Murandylilerin fazla sorun yaratacağını sanmıyorum. Yolda Ejderyeminli bulursan, onları da toparla. Kısa sürede bir ipe takmazsam hepsi muhtemelen hayduda dönüşecek –şimdiden bir iki söylenti duydum– ama sen benim sancağımı dalgalandırırken sana geleceklerdir.” Aniden sırıtarak dişlerini gösterdi, ama sırıtışı o ateşli gözlere hiç dokunmamıştı. “Bir taşla kaç kuş, Mat? Altı bin adamla Altara ve Murandy’den geçiyorsun ve Ejderyeminlileri de yanına çekiyorsun. İki ülkeyi birden avucuma verebilirsin.”</p>

    <p>O sözlerde Mat’in sinirlerini bozacak o kadar çok şey vardı ki, Rand’ın on dişi de ağrısa, iki çizmesi de ağzına kadar pıtrak dikeni ile dolu da olsa umurunda değildi. Aes Sedailere onlara saldıracağını düşündürmek? Kesinlikle yapmazdı. Elli tanesini sindirmesi gerekiyordu, öyle mi? Aes Sedailer onu korkutmuyordu, belki beş altı tanesi bir aradayken bile değil, ama elli? Farkına varmadan gömleğinin üzerinden yine tilki başına dokundu; gerçekten ne kadar şanslı olduğunu anlamak üzere olabilirdi. Atara ile Murandy’den geçmeye gelince, şimdiden görebiliyordu. O ülkelerde, yanından geçeceği her asil horoz gibi kabarır, sırtını döner dönmez gagalamaya çalışırdı. İşe o <em>ta’veren</em> deliliği karışırsa, muhtemelen bir lord ya da leydinin tam önüne bir ordu çıkardığını görürdü.</p>

    <p>Bir kez daha denedi. “Rand, bu Sammael’in gözlerini kuzeye çekmez mi sence? Onun doğuya bakmasını istiyorsun. Bu yüzden buradayım, unuttun mu? Onun bu tarafa bakmasını sağlamak için.”</p>

    <p>Rand hararetle başını iki yana salladı. “Tek göreceği Andor Kraliçesi’ne Caemlyn’e kadar eşlik eden bir şeref kıtası. O da, siz Caemlyn’e varmadan öğrenirse. Ne kadar zamanda hazır olursun?”</p>

    <p>Mat ağzını açtı, sonra pes etti. Adamın fikrini değiştiremeyecekti. “İki saat.” Birlik’in tekmelenip eyerlerine tırmanmasının sağlanması daha kısa sürerdi, ama Mat’in acelesi yoktu ve istediği son şey Birlik’in saldırmak üzere harekete geçtiklerini düşünmesiydi.</p>

    <p>“Güzel. Benim de yaklaşık bir saate ihtiyacım var.” Ne için, söylemedi. “Elayne’in yanından ayrılma, Mat. Onu güvende tut. Demek istediğim, Caemlyn’e canlı ulaşıp taç giyemezse bütün bunların hiçbir anlamı olmaz.” Rand o ve Elayne’in Taş’ta birlikteyken, bulabildikleri her köşede koklaştıklarını bilmediğini mi sanıyordu?</p>

    <p>“Ona kendi kız kardeşim gibi davranacağım.” Kendi kız kardeşleri Mat’in hayatını berbat etmek için ellerinden geleni yapıyorlardı. Eh, Elayne’den de aynı şeyi yapmasını bekliyordu, ama yalnızca daha farklı bir şekilde. Belki Aviendha biraz daha iyi olurdu. “Onu Kraliyet Sarayı’na bırakana kadar gözümün önünden ayırmayacağım.” <em>Ve Bayan Burnubüyük numarasını üzerimde çok fazla denerse, lanet olası poposunu tekmelerim!</em></p>

    <p>Rand başını salladı. “Aklıma gelmişken, Bodewhin Caemlyn’de. Verin, Alanna ve daha fazla İki Nehirli kızla beraber. Aes Sedai eğitimi almaya gidiyorlar. Gidecekler mi, emin değilim; işler bu durumdayken, kesinlikle Kule’ye gitmelerine izin vermem. Belki senin yanında götüreceğin Aes Sedailer ilgilenirler.”</p>

    <p>Mat’in ağzı açık kaldı. Kız kardeşi Aes Sedai mi olacaktı? Ne zaman eğlenceli bir şey yapsa koşa koşa gidip annesine söyleyen Bode mi?</p>

    <p>“Bir şey daha,” diye devam etti Rand. “Egwene senden önce Salidar’a varabilir. Sanırım bir şekilde onun kendisine Aes Sedai dediğini öğrendiler. Onun başını dertten kurtarmak için elinden geleni yap. Ona söyle, onu bir an önce Bilgelerin yanına döndürmeye çalışacağım. Muhtemelen seninle gelmeye dünden razı olur. Ama belki de olmaz; her zaman ne kadar inatçı olmuştur, biliyorsun. Asıl önemli olan Elayne. Unutma, Caemlyn’e ulaşana kadar yanından ayrılma.”</p>

    <p>“Söz veriyorum,” diye mırıldandı Mat. Işık aşkına, Egwene nasıl Eldar yakınlarında olurdu? Kendisi Maerone’den ayrılırken kızın Cairhien’de olduğundan emindi Mat. Kız Rand’ın kapıyol numarasını kapmamışsa. Bu durumda, her dilediğinde geri dönebilirdi. Ya da Caemlyn’e sıçrayabilir, aynı zamanda Mat ve Birlik için bir kapıyol açabilirdi. “Egwene için de endişelenme. Başını ne belaya sokmuşsa, ne kadar katır kafalı davransa da çıkarırım ben.” İlk kez şöminedeki kestanelerin arasından, ateş yanmadan çıkarmış olmayacaktı onu. Büyük olasılıkla bu sefer de bir teşekkür alamayacaktı. <em>Bode</em> Aes Sedai <em>mi olacaktı? Kan ve lanet küller!</em></p>

    <p>“Güzel,” dedi Rand. “Güzel.” Ama dikkatle haritaya bakmaktaydı. Gözlerini kaçırdı ve bir an Mat onun Aviendha’ya bir şey söyleyeceğini sandı. Bunun yerine, kabaca sırtını kıza döndü. “Thom Merrilin Elayne’in yanında olmalı.” Rand cebinden katlanmış, mühürlü bir mektup çıkardı. “Bunu ona ulaştır.” Mektubu Mat’in eline sıkıştırarak çabucak çadırdan çıktı.</p>

    <p>Aviendha elini yarı kaldırarak, dudaklarını konuşacakmış gibi aralayarak ona doğru bir adım attı. Aynı anilikle, onun da ağzı kapandı ve ellerini eteklerine gömüp gözlerini sıkı sıkı yumdu. Demek rüzgâr o yönden esiyordu, öyle mi? <em>Ve kız Elayne ile konuşmak istiyor.</em> Rand bu turşu fıçısında nasıl bulmuştu kendini? Kadınları nasıl idare edeceğini bilen hep Rand olmuştu, Rand ve Perrin.</p>

    <p>Yine de, onu ilgilendirmezdi. Mektubu ellerinde çevirdi. Thom’un ismi bir kadın el yazısı ile yazılmıştı; mührü tanımıyordu: yaygın bir ağacın üzerinde bir taç. Hangi asil kadın Thom gibi köseleye dönmüş bir yaşlı adama mektup yazardı? Bu da onu ilgilendirmezdi. Mektubu masanın üzerine fırlatarak piposunu ve kesesini aldı. “Olver,” dedi, piposunu tütünle doldurarak, “Talmanes, Nalesean ve Daerid’e yanıma gelmelerini söyle.”</p>

    <p>Çadırın dışında bir ciyaklama duyuldu, sonra biri, “Peki, Mat,” dedi ve hızla uzaklaşan ayak sesleri duyuldu.</p>

    <p>Aviendha kararlı bir ifade ile kollarını kavuşturarak ona baktı.</p>

    <p>Mat kızın konuşmasını engelledi. “Birlik’le yolculuk ettiğin sürece benim emrim altındasın. Sorun istemiyorum ve sorun çıkmamasını sağlamanı bekliyorum.” Kız bir şey başlatacak olursa, paketler, eyerin üzerine atar, öyle teslim ederdi onu Elayne’e. Kızı eyere çıkarmak on adam alsa da.</p>

    <p>“Nasıl takip edilir, bilirim, savaş önderi.” Keskin bir burun çekme ile bitirdi. “Ama her kadının ıslaktopraklılar kadar yumuşak olmadığını bilmelisin. Bir kadını istemediği halde atın üzerine çıkarmaya çalışırsan, kaburgalarına bir hançer yiyebilirsin.”</p>

    <p>Mat neredeyse piposunu düşürecekti. Aes Sedailerin zihin okuyamadığını biliyordu –bunu yapabiliyor olsalar, uzun süre önce derisini Beyaz Kule duvarlarından sallandırmış olurlardı– ama belki Aiel Bilgeleri... <em>Elbette hayır. Kadınların numaralarından biri yalnızca.</em> Aklını verirse, nasıl yaptığını çözebilirdi. Yalnızca, aklını vermek istemiyordu.</p>

    <p>Boğazını temizleyerek yakılmamış pipoyu dişlerinin arasına sıkıştırdı ve eğilip haritayı inceledi. Muhtemelen zorlarsa, Birlik o açıklıktan Salidar’a giden yolu, yolları ormandan geçse bile bir günde aşardı muhtemelen, ama Mat iki, hatta üç gün sürmesini planlıyordu. Aes Sedailerin önceden haber almasına izin verecekti; onları şimdikinden daha fazla korkutmak istemiyordu. Korkmuş Aes Sedai, çelişkili bir tanımdı neredeyse. Taktığı madalyona rağmen, korkmuş bir Aes Sedai’nin ne yapacağını öğrenmeye can atmıyordu.</p>

    <p>Aviendha’nın gözlerini ensesinde hissetti, bir hışırtı duydu. Kız çadır duvarının dibinde bağdaş kurup oturmuş, hançerini bileyerek onu izliyordu.</p>

    <p>Nalesean Daerid ve Talmanes ile birlikte içeri girdiğinde, “Bazı Aes Sedailerin çenelerinin altını gıdıklayacağız, bir katır kurtaracağız ve burnu büyük bir kızı Aslan Tahtı’na oturtacağız,” diyerek selamladı onları. “Ah, evet. Bu da Aviendha. Ona şaşı bakmayın, yoksa gırtlağınızı keser ve muhtemelen kazayla kendisininkini de keser.” Kadın, dünyadaki en gülünç şeyi söylemiş gibi kahkaha attı. Ama hançerini bilemeyi bırakmadı.</p>

    <p class="paragraf">Egwene bir an neden acının artık artmadığını anlamadı. Sonra çadırın halılarını ittirerek doğruldu. Öyle fena hıçkırıyordu ki, titriyordu. Sümkürebilmeyi çok istiyordu. Kaç zamandır bu kadar fena ağladığını bilmiyordu; tek bildiği kalçalarının tepesinden dizlerinin arkasına dek ateşler içinde gibi hissettiğiydi. Kıpırdamadan durmak, zar zor çözebildiği bir sorundu. Onu azıcık koruyacağını düşündüğü iç etekliği bir süre önce kenara atılmıştı. Gözyaşları yanaklarından yuvarlanıyordu ve orada durmuş, hüngürdemekteydi.</p>

    <p>Sorilea, Amys ve Bair ciddiyetle baktılar ona ve bu konuda yalnız değildiler, ama çadırdakilerin çoğu minderlerin üzerine oturmuş ya da uzanmış konuşuyor, ince bir <em>gai’shain</em>’in sunduğu çayın keyfini çıkarıyorlardı. Işık’a şükür kadındı <em>gai’shain.</em> Hepsi kadındı, Bilgeler, çömezleri, Egwene’in Aes Sedai olduğunu söylediği kadınlar. Aes Sedai olduğuna inanmalarına izin vermenin sayılmamasına minnettardı; bundan canlı kurtulamazdı! Asıl önemli olan söylemekti, yalanı telaffuz etmekti, ama bazı sürprizler de olmuştu. İnce, sarı saçlı bir Diken Sırt Miagoması olan Cosain kabaca, ona <em>toh</em>’u olmadığını, ama çaya kalacağını söylemişti, Estair de öyle. Diğer yandan Aeron onu ikiye bölmek ister gibi görünmüştü ve Surandha...</p>

    <p>Gözlerini kırpıştırarak pusu dağıtmaya çalıştı ve Surandha’ya baktı. Kadın üç Bilge ile oturmuş gevezelik ediyor, zaman zaman Egwene’e bakıyordu. Surandha kesinlikle merhametsiz davranmıştı. Kadınların herhangi biri hafiften aldığından değil. Egwene’in sandıklarından birinde bulduğu kemer ince ve yumuşaktı, ama iki el kalınlığındaydı ve bu kadınların güçlü kolları vardı. Her birinin yarım düzine kadar darbesi üst üste binmişti...</p>

    <p>Egwene hayatı boyunca bu kadar utanmamıştı. Çıplak ve kırmızı yüzlü olduğundan, bebek gibi ağladığından değil. Eh, ağlamak da bir parçasıydı. Kamçılanmasını, rol almasalar bile bütün kadınlar izlediği için de değil. Onu bu kadar utandıran, böyle kötü karşılamasıydı. Bir Aiel çocuğu bile daha sağlam dururdu. Eh, bir çocuk böyle bir cezayla karşılaşmazdı, ama ilke doğruydu.</p>

    <p>“Bitti mi?” O boğuk, titrek ses gerçekten onun muydu? Cesaretini ne kadar özenle topladığını bilseler bu kadınlar nasıl da gülerdi.</p>

    <p>“Onurunun değerini yalnızca sen bilebilirsin,” dedi Amys ifadesizce. Kemer yanından sarkıyordu, tokasını tutamaç olarak kullanıyordu. Sohbet mırıltıları dindi.</p>

    <p>Egwene hıçkırıklarının arasında uzun, titrek nefesler aldı. Tek yapması gereken bittiği söylemekti ve biterdi. Her kadın birer darbe vurduktan sonra yeter diyebilirdi. Yapabilirdi...</p>

    <p>İrkilerek diz çöktü ve halıların üzerine uzandı. Ellerini Bair’in eteklerinin altından uzatıp, kadının yumuşak çizmelerinin üzerinden kemikli ayak bileklerini kavradı. Bu sefer cesaretini elden bırakmayacaktı. Bu sefer bağırmayacaktı. Bu sefer tekmeler atmayacak, kıvranmayacak... Kemer henüz inmemişti. Başını kaldırarak gözlerini kırpıştırdı ve dik dik kadınlara baktı. “Ne bekliyorsunuz?” Sesi hâlâ titriyordu, ama bir öfke tınısı da vardı. Başka her şeyin üzerine bir de <em>beklemek</em> zorunda bırakmaları! “Unuttuysanız, bu gece yapacak bir yolculuğum var. Başlayın artık.”</p>

    <p>Amys kemeri Egwene’in başının yanına fırlattı. “Bu kadının bana <em>toh</em>’u yok.”</p>

    <p>“Bu kadının bana <em>toh</em>’u yok.” Bu Bair’in ince sesiydi.</p>

    <p>“Bu kadının bana <em>toh</em>’u yok,” dedi Sorilea kuvvetle. Eğilerek Egwene’in yüzündeki ıslak saçları arkaya sıvazladı. “Yüreğinin içinde bir Aiel olduğunu biliyordum. Fazla gururlu olma, kızım. <em>Toh</em>’unu karşıladın. Ayağa kalk, yoksa böbürlendiğini düşünmeye başlayacağız.”</p>

    <p>Sonra onun ayağa kalkmasına yardım ettiler, ona sarıldılar, gözyaşlarını sildiler, sonunda burnunu silebilmesi için mendil uzattılar. Diğer kadınlar da çevresine toplanarak bu kadının onlara <em>toh</em>’u olmadığını bildirdiler ve kendi kucaklamalarını, gülümsemelerini eklediler. En büyük şok o gülümsemelerdi; Surandha eskisi gibi neşeyle gülümsüyordu ona. Ama elbette. <em>Toh</em> bir kez karşılandıktan sonra, artık yok sayılıyordu; bedeli ne olursa olsun, hiç olmamış sayılıyordu. Egwene’in <em>ji’e’toh</em>’a sarılı olmayan bir parçası, yere uzanması olmasa bile, belki en sonda söylediklerinin de bir faydası olduğunu söyledi. Belki en başta bir Aiel’in kayıtsızlığı ile karşılayamamıştı, ama sonuçta, Sorilea haklıydı. Yüreğinin içinde bir Aiel’di. Yüreğinin bir parçasının her zaman bir Aiel olarak kalacağını düşünüyordu.</p>

    <p>Bilgeler ve çömezleri yavaş yavaş gitmeye başladılar. Görünüşe göre, bütün gece kalmaları, hep beraber kahkahalar atmaları, Egwene ile sohbet etmeleri gerekiyordu, ama bu gelenekti, <em>ji’e’toh</em> değil ve Sorilea’nın yardımıyla onları zamanı olmadığına ikna etmeyi başarmıştı. Sonunda yalnızca Egwene, Sorilea ve diğer iki düşgezgini kaldı. Onca kucaklaşma ve gülümsemeler gözyaşlarını azaltmıştı ve ne yaparsa yapsın dudakları titriyorsa da, yine de gülümseyebiliyordu. Aslında, farklı bir sebep için olsa da, yine ağlamak istiyordu. Kısmen farklı bir sebep yüzünden; <em>gerçekten</em> ateşler içindeydi.</p>

    <p>“Hepinizi çok özleyeceğim.”</p>

    <p>“Saçma.” Sorilea vurgulamak için hıhladı. “Şansın varsa, sana artık asla Aes Sedai olamayacağını söylerler. O zaman bize dönebilirsin. Benim çömezim olabilirsin. Üç dört sene içinde kendi mezran olur. Hatta sana uygun bir koca bile biliyorum. Torunum Amaryn’in en büyük torunu, Taric. Bir gün klan şefi olacağını düşünüyorum, bu yüzden onun çatıhanımı olacak bir karı-kardeş bakmaya başlamalısın.”</p>

    <p>“Teşekkür ederim.” Egwene kahkaha attı. Öyle görünüyordu ki, Salidar’daki Salon onu geri çevirse bile gidebileceği bir yer vardı.</p>

    <p>“Ve Amys ve ben seninle <em>Tel’aran’rhiod</em>’da buluşacağız,” dedi Bair, “ve sana buradaki olaylar hakkında, Rand al’Thor hakkında bildiklerimizi anlatacağız. Artık Düşler Dünyası’nda bildiğin yola gideceksin, ama dilersen sana ders vermeye devam ederiz.”</p>

    <p>“İsterim.” Salon onu <em>Tel’aran’rhiod</em>’a yanaştırırsa. Ama diğer yandan, girmesine engel olamazlardı; ne yaparlarsa yapsınlar, bunu yapamazlardı. “Lütfen gözünüzü Rand ve Aes Sedailerin üzerinden ayırmayın. Rand’ın ne oyun oynadığını bilmiyorum, ama onun düşündüğünden daha tehlikeli olduğundan eminim.”</p>

    <p>Amys daha fazla ders vermek hakkında hiçbir şey söylemedi, elbette. Bir şey yapacağına söz vermişti ve <em>toh</em>’un karşılanması bile silemezdi bunu. Bunun yerine şöyle dedi, “Rhuarc’ın bu gece burada olmadığına üzüleceğini biliyorum. Shaidoları kendi gözleri ile görmek için kuzeye gitti. Ona karşı <em>toh</em>’unun karşılanmayacağından korkma. Bir kez daha karşı karşıya geldiğinizde sana fırsat verecektir.”</p>

    <p>Egwene’in ağzı açık kaldı ve onuncu kez burnunu silerek perdeledi bunu. Rhuarc’ı tamamen unutmuştu. Elbette, ona karşı borcunu aynı şekilde ödemesi gerektiğini söyleyen bir şey yoktu. Belki yüreği kısmen Aiel’di, ama bir an zihni çılgınca başka yöntem aradı. Bir yolu olmalıydı. Ve adamı yeniden görmeden önce o yolu bulmak için epey zamanı olacaktı. “Çok minnettar olurum,” dedi hafif bir sesle. Bir de Melaine vardı. Ve Aviendha. Işık! Bittiğini düşünmüştü. Kıpırdamadan durmak için ne kadar çaba gösterirse göstersin ayakları kıpırdanıp duruyordu. Bir başka yolu olmalıydı.</p>

    <p>Bair ağzını açtı, ama Sorilea sözünü kesti. “Giyinmesine izin vermeliyiz. Başlayacak bir yolculuğu var.” Bair’in ince boynu gerildi ve Amys’in ağzının kenarları aşağı döndü. Egwene’in deneyeceği şeyden hoşlanmadıkları açıktı.</p>

    <p>Belki kalıp onu vazgeçirmeye çalışmayı düşünüyorlardı, ama Sorilea yarı kendi kendine, bir kadını yapması gerektiğini düşündüğü şeyden vazgeçirmeye çalışan budalalar hakkında homurdanmaya başladı. Genç ikili şallarını düzelttiler –Bair yetmiş seksen yaşlarında olmalıydı, ama yine de Sorilea’dan daha genç olduğu kesindi– Egwene’i kucaklayarak veda ettiler ve, “Her zaman su ve gölge bulasın,” diye mırıldandıktan sonra çıktılar.</p>

    <p>Sorilea yalnızca bir dakika daha kaldı. “Taric’i bir düşün. Görebilmen için ter çadırına çağırmalıydım onu. O zamana kadar şunu hatırla. Her zaman dilediğimizden daha fazla korkarız, ama her zaman beklediğimizden daha cesur olabiliriz. Yüreğine tutun, o zaman Aes Sedailer gerçekten sen olan, yüreğin olan şeye zarar veremezler. Bizden düşündükleri kadar yüksekte değiller. Her zaman su ve gölge bulasın, Egwene. Ve daima yüreğini hatırla.”</p>

    <p>Yalnız kaldığı zaman Egwene bir süre durdu, boşluğa baktı ve düşündü. Yüreği. Belki düşündüğü kadar cesurdu gerçekten. Burada yapması gerekenleri yapmıştı; Aiel olmuştu. Salidar’da, buna ihtiyacı olacaktı. Aes Sedai yöntemleri bazı açılardan Bilgelerinkinden farklıydı, ama kendine Aes Sedai dediğini öğrenirlerse ona kolaylık sağlamayacaklardı. Öğrenirlerse. Başka neden böyle soğuk tavırlarla çağırsınlar, hayal edemiyordu, ama Aieller savaşmadan teslim olmazdı.</p>

    <p>İrkilerek kendine geldi. <em>Savaşmadan teslim olmayacaksam,</em> diye düşündü alayla, <em>savaşa gitsem iyi olacak.</em></p>
  </div>
</body>
</html>
