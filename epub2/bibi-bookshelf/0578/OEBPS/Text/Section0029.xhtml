<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kaos Lordu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="20. Yurttan">20<br />
    Yurttan</h1>

    <p>Rand piposuna tütün doldururken Liah başını kapıdan uzattı. Daha o konuşamadan kırmızı beyaz üniforma içinde, kıpkırmızı kesilmiş, nefes nefese kalmış bir adam onu ittirip geçti ve kadın şaşkınlık içinde bakarken Rand’ın önünde diz çöktü.</p>

    <p>“Lord Ejder,” diye patladı adam nefessiz bir ciyaklama ile. “Saraya Ogierler geldi. <em>Üç</em> tane! Şarap ikram edildi, daha fazlası önerildi, ama onlar yalnızca Lord Ejder’i görmek istiyor.”</p>

    <p>Rand rahat bir sesle konuştu; adamı korkutmak istemiyordu. “Kaç zamandır saraydasın...” Adamın üniforması üzerine tam geliyordu ve genç değildi. “Korkarım adını bilmiyorum.”</p>

    <p>Diz çöken adamın gözleri faltaşı gibi açıldı. “Adım mı? Bari, Lord Ejder. Ah, bu Kışgecesi yirmi iki sene olacak, Lord Ejder. Lord Ejder, Ogierler?”</p>

    <p>Rand iki Ogier <em>yurdu</em> ziyaret etmişti, ama hangi görgü kurallarının geçerli olduğundan emin değildi. Büyük şehirlerin çoğunu, en eski kısımlarını Ogierler inşa etmişti ve zaman zaman onarım yapmak için <em>yurtlarından</em> çıkıyorlardı, ama Bari’nin bir kraldan ya da Aes Sedai’den daha azı için bu kadar heyecanlanacağından kuşkuluydu Rand. Belki onlar için bu kadar heyecanlanmazdı. Piposunu ve tütün kesesini cebine tıktı. “Beni onlara götür.”</p>

    <p>Bari ayağa fırladı, ayakuçlarında sıçramaya hazır, bekledi. Rand doğru seçimi yaptığını tahmin ediyordu; adam Lord Ejder’in Ogierleri ayağına getirtmek yerine onların ayağına gitmesini şaşkınlıkla karşılamamıştı. Rand kılıcını ve asasını odada bıraktı; ikisi de Ogierleri etkilemezdi. Liah ile Cassin de geldiler elbette ve Rand’a ayak uydurmak zorunda olmasa Bari’nin koşa koşa döneceği açıktı.</p>

    <p>Ogierler çeşmeli bir avluda bekliyorlardı. Çeşmenin havuzu zambak yaprakları, kırmızı ve altın rengi balıklarla doluydu. Ogierlerden biri, uzun ceketi belden aşağısında genişleyen, çizmelerinin tepeleri kıvrılmış, beyaz saçlı bir adamdı ve iki tanesi kadındı. Kadınların biri diğerinden oldukça gençti. Eteklerine sarmaşıklar ve yapraklar işlenmişti. Daha yaşlı olanın işlemeleri genç olanınkinden çok daha giriftti. İnsanlar için yapılmış altın kadehler ellerinde minicik kalıyordu. Pek çok ağaç yapraklarını korumuştu ve saray binası gölge yapıyordu. Ogierler yalnız değildi; Rand geldiğinde, Sulin ve üç düzine Kız, Urien ve elliden fazla Aiel adam çevrelerine toplanmıştı. Aieller Rand’ı görünce susma zarafetini gösterdiler.</p>

    <p>Ogier adam gök gürültüsü gibi bir sesle, “İsmin kulaklarıma şarkı gibi geliyor, Rand al’Thor,” dedi ve kendilerini tanıttı. O Morel oğlu Dal’ın oğlu Haman’dı. Yaşlı kadın Soong kızı Ella’nın kızı Covril’di ve genç olanı Alar kızı Iva’nın kızı Erith idi. Rand Erith’i bir kez, Cairhien’den iki gün yol uzakta, Tsofu Yurdu’nda gördüğünü hatırlıyordu. Kadının Caemlyn’de ne işi olduğunu hayal edemiyordu.</p>

    <p>Aieller Ogierlerin yanında ufak tefek kalıyordu; avlu bile küçük görünüyordu. Haman Rand’dan yarım kat uzundu ve görece olarak daha genişti ve Covril ondan bir baş –bir Ogier başı– daha kısaydı. Erith bile Rand’dan neredeyse kırk beş santim daha uzundu. Ama Ogierler ile insanlar arasındaki en küçük fark buydu. Haman’ın gözleri fincan tabakları kadar iri ve yuvarlaktı, geniş burnu yüzünü neredeyse kaplıyordu ve beyaz tüylü kulakları saçlarının arasından yükseliyordu. Uzun, beyaz, sarkık bıyıkları ve çenesinin altında uzanan ince bir sakalı vardı. Kaşları yanaklarına kadar sarkıyordu. Rand Covril ve Erith’in yüzlerinin ne açılardan farklı olduğunu tam olarak açıklayamazdı –sakal ve bıyıklarının olmaması dışında elbette ve kaşları da o kadar uzun ve kalın değildi– ama bir şekilde daha narin görünüyorlardı. Ama Covril o anda oldukça sert görünüyordu –bir sebepten tanıdık da geliyordu– ve Erith endişeli gibiydi, kulakları sarkmıştı.</p>

    <p>“Bana bir an izin verirseniz,” dedi Rand onlara.</p>

    <p>Sulin tek kelime daha etmesine izin vermedi. “Biz Ağaçkardeşler ile konuşmaya geldik, Rand al’Thor,” dedi kararlılıkla. “Aiellerin Ağaçkardeşler ile uzun süredir sudostu olduğunu bilmelisin. Sık sık <em>yurtlarına</em> gidip ticaret yaparız.”</p>

    <p>“Bu oldukça doğru,” diye mırıldandı Haman. Bir Ogier için mırıltı sayılırdı. Görüş alanının dışında bir yerde çığ düşmüş gibi gelmişti.</p>

    <p>“Eminim diğerleri de konuşmak için gelmiştir,” dedi Rand Sulin’e. Bu sabahki korumalarını gözlerinden seçebilirdi; her birini. Jalani kıpkırmızı kesildi. Diğer yandan, Urien’den başka yalnızca üç ya da dört Kızıl Kalkan vardı. “Enaila ve Somara’dan <em>seni</em> gözaltında tutmalarını istemem gerektiğini düşünmek hoşuma gitmiyor.” Sulin’in güneş yanığı yüzü kızgınlıkla karardı ve Rand’ı takip ederken aldığı bir yaranın izinin daha da belirginleşmesine sebep oldu. “Onlarla yalnız konuşmak istiyorum. Yalnız,” diye vurguladı, Liah ve Cassin’e bakarak. “Beni onlara karşı korumanız gerektiğini düşünmüyorsanız, elbette?” Bu kadının daha da alınmasına sebep oldu; Sulin, bir Aiel’den başka biri olsa öfkeyle denebilecek bir tavırla el konuşması çakarak Kızları toparladı. Aiel adamlardan bazıları giderken gülüşüyordu. Rand yaptığının bir tür espri sayıldığını düşündü.</p>

    <p>Onlar giderken Haman uzun sakalını sıvazladı. “İnsanlar her zaman bizi güvenli görmemiştir, biliyorsun. Hmm. Hmm.” Düşünmesi, dev bir yabanarısının sesi gibi geldi. “Eski kayıtlarda var. Çok eski. Bölük pörçük, aslında, ama şeyden hemen sonra...”</p>

    <p>“İhtiyar Haman,” dedi Covril nazikçe, “eldeki konuya sadık kalırsak?” Bu yabanarısının sesi biraz daha tizdi.</p>

    <p>İhtiyar Haman. Rand bunu daha önce nerede duymuştu? Her <em>yurdun</em> kendi İhtiyarlar Heyeti vardı.</p>

    <p>Haman derin derin iç çekti. “Pekâlâ, Covril, ama yakışıksız bir telaş gösteriyorsun. Buraya gelmeden önce yıkanmak için bile zor zaman tanıdın bize. Yemin ederim, bir şey gibi sıçramaya başladın...” O iri gözler Rand’a kaydı ve adam jambon iriliğinde eli ile öksürüğünü bastırdı. Ogierler insanları telaşlı görür, yarına hatta gelecek seneye kadar bekleyebilecek şeyleri hemen yapmaya çalıştıklarını düşünürlerdi. Ogierlerin bakış açısı uzun bir zaman dilimini kapsardı. Aynı zamanda, nasıl sıçrayıp durduklarını insanlara hatırlatmayı hakaret sayarlardı. “Dışarı’ya yaptığımız bu yolculuk oldukça zorlu oldu,” diye devam etti Haman, Rand’a açıklama yaparak, “Shaido Aiellerinin Al’cair’rahienallen’i kuşattığını öğrenmek de. Pek sıradışı bir olay bu. Ve senin burada olduğunu öğrenmek de, ama sonra biz seninle konuşamadan sen oradan ayrıldın ve... Aceleci davrandığımızı hissetmekten alamıyorum kendimi. Hayır. Hayır, sen konuş, Covril. Çalışmalarımı ve derslerimi senin için bıraktım, senin için koşarak gezmeye çıktım. Sınıflarımda isyan çıkmıştır şimdi.” Rand neredeyse sırıtacaktı; Ogierlerin her zamanki iş yapma hızında, Haman’ın sınıflarının onun gerçekten gittiğine karar vermesi için yarım sene, bu konuda ne yapılacağını tartışması için bir sene daha gerekirdi.</p>

    <p>“Bir annenin endişelenmeye hakkı vardır,” dedi Covril, tüylü kulakları titreyerek. Kadın bir İhtiyar’a gösterilmesi gereken saygı ile, hiç de Ogierce olmayan bir sabırsızlık arasında kalmış gibiydi. Rand’a döndüğünde sırtını dikleştirdi, kulakları dimdik oldu ve çenesini kaldırdı. “Oğluma ne yaptın?”</p>

    <p>Rand’ın ağzı açık kaldı. “Oğlun mu?”</p>

    <p>“Loial!” Kadın ona delirmiş gibi baktı. Erith ellerini göğsünde kavuşturmuş, endişeyle bakıyordu ona. “Tsofu Yurdu’nun İhtiyarlarının En İhtiyarı’na ona göz kulak olacağını söyledin,” diye devam etti Covril. “Bana öyle dediler. O zaman kendine Ejder demiyordun, ama sendin. Değil mi, Erith? Alar, Rand al’Thor demedi mi?” Genç kadına başını sallayacak zaman tanımadı. Kadın gittikçe hızlanarak konuşurken, Haman acı çekiyormuş gibi görünüyordu. “Benim Loial’im Dışarı’da olmak için çok genç, dünya üzerinde koşturuyor olmak ve kuşkusuz senin ona yaptırdığın şeyleri yapmak için çok genç. İhtiyar Alar bana seni anlattı. Benim Loial’imin Yollar’la, Trolloclarla, Valere Borusu ile ne işi olabilir? Şimdi onu bana teslim et, lütfen, ki onu gerektiği gibi Erith ile evlendirebileyim. Erith onun kaşınan ayaklarını yere bastırır.”</p>

    <p>“O çok yakışıklı,” diye mırıldandı Erith utangaç utangaç. Kulakları utançla öyle fena seğiriyordu ki, siyah tüyler bulanık görünüyordu. “Ve bence çok da cesur.”</p>

    <p>Rand’ın zihinsel dengesini yeniden kazanması için bir süre geçmesi gerekti. Kararlılıkla konuşan bir Ogier, kulağa yıkılan bir dağ gibi geliyordu. Kararlılıkla ve hızla konuşan bir Ogier...</p>

    <p>Ogier görüşlerine göre Loial gerçekten de <em>yurttan</em> tek başına ayrılmak için çok gençti, doksanını yeni aşmıştı. Ogierler çok uzun ömürlüydüler. Rand’la ilk tanıştığı günden beri, dünyayı görme hevesi ile dolu Loial kaçtığını fark ettiklerinde İhtiyarların ne yapacağı konusunda endişeleniyordu. En çok da, annesinin peşine bir gelin takıp onu aramaya geleceğinden endişeleniyordu. Ogierler arasında bu konularda erkeklerin hiç, kadınların pek az söz hakkı olduğunu söylüyordu; her şeye iki anne karar veriyordu. Kendinizi, anneniz sizi müstakbel gelininiz ve kaynananız ile tanıştırana kadar hiç görmediğiniz bir kadınla evli bulmanız işten bile değildi.</p>

    <p>Loial evlenmenin kendisi için her şeyin sonu olacağını düşünür gibiydi, dünyayı görme dileklerinin sonu olacağı kesindi ve öyle olsa da olmasa da, Rand bir dostunu korktuğu bir şeye teslim edemezdi. Loial’in nerede olduğunu bilmediğini söyleyecek, o dönene kadar <em>yurtta</em> kalmalarını önerecek oldu –bunu söylemek için ağzını açtı, ama sonra aklına bir soru geldi. Bu kadar önemli bir şeyi hatırlayamamasına utanmıştı; Loial için önemliydi. “Kaç zamandır <em>yurttan</em> uzakta?”</p>

    <p>“Çok fazla,” diye homurdandı Haman, tepeden aşağı yuvarlanan kaya parçaları gibi bir sesle. “Oğlan hiç kendini vermedi. Hep Dışarı’yı görmekten bahsedip duruyordu. Sanki çalışması gereken kitaplardaki herhangi bir şey değişmiş gibi. Hmm. Hmm. İnsanların bir haritadaki çizgileri değiştirmesi gerçek bir değişim sayılır mı? Toprak yine...”</p>

    <p>“Çok uzun zamandır Dışarı’da,” diye araya girdi Loial’in annesi, kum kile çakılan bir direğin kararlılığıyla. Haman ona kaşlarını çattı ve kadın aynı kararlılıkla bakışlarına karşılık vermeyi başardı, ama kulakları utançla titriyordu.</p>

    <p>“B-beş seneden fazla oldu,” dedi Erith. Bir an kulakları soldu, sonra inatla dikildi yine, Covril’i taklit ederek konuştu, “Onun kocam olmasını istiyorum. İlk gördüğümde anlamıştım bunu. Aptallıktan ölmesine izin vermeyeceğim.”</p>

    <p>Rand ve Loial pek çok şeyden konuşmuştu ve bunlardan biri Özlem’di, ama Loial bundan bahsetmeyi pek sevmiyordu. Dünyanın Kırılışı insanları bulabildikleri güvenliğe kaçmaya zorladığında, Ogierler de <em>yurtlarından</em> çıkmak zorunda kalmışlardı. Uzun seneler boyunca insanlar bazen her gün değişen bir dünyada gezinmişlerdi ve Ogierler de yeryüzü değişirken kaybolan <em>yurtlarını</em> aramışlardı. İşte o sırada Özlem girmişti içlerine. <em>Yurttan</em> uzak bir Ogier geri dönmek isterdi. <em>Yurttan</em> uzun süre uzak kalmış bir Ogier geri dönme ihtiyacı hissederdi. <em>Yurttan</em> çok uzun süre uzak kalmış bir Ogier ölürdü.</p>

    <p>“Bana daha uzun süre Dışarı’da kalmış Ogierler olduğunu anlatmıştı,” dedi Rand sessizce. “On sene, demişti sanırım.”</p>

    <p>Daha Rand sözünü bitirmeden, Haman dev başını iki yana sallıyordu. “Bu olmaz. Benim bildiklerim arasında, yalnızca beşi Dışarı’da o kadar uzun süre yaşadı ve yurda dönene kadar hayatta kaldı. Daha fazlası olsa bilirdim, sanırım. Böyle bir delilik hakkında yazılır, konuşulurdu. O beşi arasında üçü, eve döndükten sonra bir sene içinde öldü, dördüncüsü hayatının geri kalanını sakat geçirdi ve beşincisi daha iyi durumda değildi, yürümek için bastona ihtiyaç duyuyordu. Ama yazmaya devam etti. Hmm. Hmm. Dalar’ın söyleyecek ilgi çekici şeyleri vardı...” Bu sefer Covril ağzını açtığında adam başını hızla ona çevirdi; uzun kaşlarını kaldırarak baktı ona ve kadın öfkeyle eteklerini düzeltmeye başladı. Ama yine de bakışlara karşılık verdi. “Beş sene kısa bir süre, biliyorum,” dedi Haman Rand’a, göz ucu ile Covril’i izleyerek, “ama biz artık <em>yurda</em> bağlıyız. Şehirde, Loial’in burada olduğuna dair hiçbir şey duymadık –bizim sebep olduğumuz heyecana bakılırsa sanırım duyardık– ama bize onun nerede olduğunu söylersen, büyük iyilik yapmış olursun.”</p>

    <p>“İki Nehir,” dedi Rand. Bir dostun hayatını kurtarmak ona ihanet etmek sayılmazdı. “Onu son gördüğümde, iyi insanlar, dostlar arasında yola çıkıyordu. Sessiz bir yerdir İki Nehir. Güvenlidir.” Perrin sayesinde artık güvenliydi. “Ve birkaç ay önce sağlığı yerindeydi.” Kızlar köyde olanları anlatırken Bode söylemişti bunu.</p>

    <p>“İki Nehir,” diye mırıldandı Haman. “Hmm. Hmm. Evet, nerede olduğunu biliyorum. Uzun bir yürüyüş daha.” Onları taşıyabilecek pek az at olduğundan Ogierler nadiren ata binerdi ve zaten kendi ayaklarını tercih ederlerdi.</p>

    <p>“Hemen yola çıkmalıyız,” dedi Erith kararlı, ama hafif bir gürleme ile. Haman’ınki ile karşılaştırıldığında hafif sayılırdı. Covril ile Haman şaşkınlık içinde ona baktılar ve kadının kulakları iyice soldu. Bir İhtiyar ve Haman’a nasıl karşı çıktığına bakılırsa Rand’ın kendine özgü bir önemi olduğunu tahmin ettiği bir kadının yanında, gerçekten çok genç sayılırdı. Erith muhtemelen seksenini geçmemişti.</p>

    <p>Bu düşünce ile gülümseyerek –belki yetmiş yaşlarında, gencecik bir kız– konuştu Rand, “Lütfen sarayda konuğumuz olun. Birkaç gün dinlenmek daha hızlı yolculuk etmenizi sağlayabilir. Bana yardım da edebilirsiniz belki, İhtiyar Haman.” Elbette; Loial hep öğretmeninden, İhtiyar Haman’dan bahsederdi. Loial’e göre İhtiyar Haman her şeyi bilirdi. “Yolkapıları bulmam gerek. Hepsini.”</p>

    <p>Üç Ogier aynı anda konuştu.</p>

    <p>“Yolkapılar mı?” dedi Haman, kulakları ve kaşları dimdik kalkarak. “Yollar çok tehlikeli. Çok çok tehlikeli.”</p>

    <p>“Birkaç gün mü?” diye itiraz etti Erith. “Loial’im ölüyor olabilir.”</p>

    <p>“Birkaç gün mü?” dedi Covril onun üzerinden. “Loial’im ölü...” Sustu, dudaklarını birbirine bastırarak ve kulakları titreyerek genç kadına baktı.</p>

    <p>Haman sinirli sinirli ince sakalını sıvazlayarak ikisine kaş çatıyordu. “Beni buna ikna etmenize neden izin verdim, bilmiyorum. Sınıflarıma ders veriyor, Kütük’e konuşuyor olmalıydım. Bu kadar saygın bir Konuşmacı olmasaydın, Covril...”</p>

    <p>“Demek istediğin, kardeşimle evli olmasaydın,” dedi kadın cesaretle. “Voniel sana görevini yapmanı söyledi, Haman.” Haman’ın kaşları öyle sarktı ki, uçları yanaklarına değdi ve kulakları tüm katılıklarını yitirmiş gibiydiler. “Demek istediğim, senden <em>rica etti,</em>” diye devam etti kadın. Tam olarak telaşla değil, özgüvenini hiç kaybetmemişti, hele tereddüt hiç etmemişti. “Ağaç ve dinginlik adına, seni gücendirmek istemedim, İhtiyar Haman.”</p>

    <p>Haman yüksek sesle hıhladı –bir Ogier için, çok yüksek sesle anlamına geliyordu bu– ve kırışmış gibi ceketini çekiştirerek Rand’a döndü.</p>

    <p>“Gölgedölleri Yollar’ı kullanıyor,” dedi Rand, Haman konuşamadan. “Ulaşabildiğim birkaç tanesine koruma büyüsü koydum.” Tsofu Yurdu’nun dışındakine de koymuştu, ama bu üçü yola çıktıktan sonra koyduğu açıktı. Son boşuna ziyaretinden sonra ta Tsofu Yurdu’ndan buraya yürümüş olamazlardı. “Bir avuçtan fazla değil. Hepsinin korunması gerek, yoksa Myrddraaller ve Trolloclar hiç yoktan fışkırıp yakalayabildiklerinin üzerine çullanırlar. Ama tüm Yolkapıların nerede olduğunu bilmiyorum bile.”</p>

    <p>Geriye bir de kapıyollar kalıyordu, elbette. Bazen Rand neden Terkedilmişlerden birinin bir kapıyol kullanarak saraya birkaç bin Trolloc doldurmadığını merak ediyordu. On bin yirmi bin tanesi gelse, onları durdurmakta güçlük çekerdi, eğer durdurmayı başarabilirse. En iyi durumda, katliam olurdu. Eh, orada olmadığı sürece bir kapıyol hakkında hiçbir şey yapamazdı. Ama Yolkapılar hakkında yapabilirdi.</p>

    <p>Haman ve Covril bakıştılar. Kenara çekilip fısıldaşmaya başladılar. Öyle alçak sesle konuşuyorlardı ki, çatıya toplanmış dev bir arı sürüsünün uğultusu gibi gelen bir sesten başka şey işitilmiyordu. Rand’ın kadının önemli biri olduğu tahmini doğru olmalıydı. Bir Konuşmacı; baş harfi büyük yazılan bir şeye benziyordu. <em>Saidin</em>’i kavramayı düşündü –o zaman duyabilirdi– ve tiksintiyle vazgeçti. Henüz gizli gizli dinleyecek kadar düşmemişti. Erith dikkatini büyükleri ile Rand arasında paylaştırıyor, bir yandan da farkında olmadan eteklerini düzeltiyordu.</p>

    <p>Rand bu soruyu neden Tsofu Yurdu’ndaki İhtiyarlar Heyeti’ne sormadığını merak etmenin akıllarına gelmemesini umdu. Oradaki İhtiyarların En İhtiyarı Alar çok sert davranmıştı; Kütük toplanıyordu ve Yolkapıların kontrolünü bir insana teslim etmek gibi tuhaf bir şey –daha önce kimsenin aklına gelmeyecek kadar tuhaf bir şey– Kütük toplanmadan yapılamazdı. Rand’ın kim olduğu, bu üçü için olduğu gibi onun için de önemli değil gibiydi.</p>

    <p>Sonunda Haman kaşlarını çatarak, ceketinin klapalarını kavrayarak geri döndü. Covril de kaşlarını çatıyordu. “Bütün bunlar çok aceleci, çok çok aceleci,” dedi Haman, kayan taşlar gibi ağır bir sesle. “Keşke bunu şeyle tartışabilseydim... Eh, yapamam. Gölgedölleri mi diyorsun? Hmm. Hmm. Pekâlâ, acele etmek gerekiyorsa acele etmek gerekiyordur. Gerektiğinde bir Ogier’in acele edemediğini kimse söyleyemez ve belki şimdi gerekiyordur. Anlamalısın, herhangi bir <em>yurttaki</em> İhtiyarlar Heyeti sana hayır derdi, Kütükler de öyle.”</p>

    <p>“Harita!” diye bağırdı Rand, öyle yüksek sesle bağırdı ki, üç Ogier yerlerinde sıçradı. “Haritalara ihtiyacım var!” Hızla dönüp hep çevrede bulunur görünen hizmetkârlardan birini, bir <em>gai’shain,</em> herhangi birini aradı. Sulin bir kapıdan başını avluya uzattı. Söylediği her şeye rağmen yakında kalmak zorundaydı kadın! “Haritalar,” diye havladı Rand ona. “Saraydaki her haritayı istiyorum. Ve kalem, mürekkep. Hemen! Çabuk!” Kadın ona neredeyse küçümseyerek baktı –Aieller harita kullanmazdı, onlara ihtiyaç duymadıklarını iddia ederlerdi– ve döndü. “Koş, <em>Far Dareis Mai!</em>” diye terslendi Rand. Kadın omzunun üzerinden ona baktı –ve koştu. Rand yüzünün nasıl göründüğünü bilmeyi diledi, ki bir daha gerektiğinde hatırlayabilsin.</p>

    <p>Haman, biraz daha az vakur olsa ellerini ovuşturacak gibi görünüyordu. “Gerçekten de, zaten bilmediğin pek az şey anlatabiliriz sana. Her <em>yurdun</em> dışında bir tane vardır.” İlk Yolkapılar içeride yapılmış olamazdı, çünkü <em>yurt</em> yönlendirmeyi engelliyordu; Ogierlere Yetiştirme Tılsımı verildiği ve Yollar’ın yeni bir Yolkapısı’na doğru büyümesini sağlayabildikleri zaman bile, işin içinde yönlendirme olmasa dahi yine de Güç oluyordu. “Ogier korulukları olan her şehirde de. Gerçi buradaki şehir koruluğun <em>üzerine</em> doğru büyümüş gibi. Ve Al’cair’rahienallen’de...” Başını iki yana sallayarak sustu.</p>

    <p>Sorun bu isimle özetlenebilirdi. Yaklaşık üç bin sene önce, Ogierler tarafından inşa edilmiş, Al’cair’rahienallen isimli bir şehir vardı. Bugün orası Cairhien’di ve Ogier inşaatçıların <em>yurtlarını</em> hatırlatsın diye ektiği koruluk şimdi Rand’ın okulunu barındıran sarayın sahibi olan Barthanes’in mülkleri arasında sayılıyordu. Al’Cair’rahienallen’i Ogierler ve belki birkaç Aes Sedai dışında kimse hatırlamıyordu. Cairhienlier bile.</p>

    <p>Haman neye inanıyor olursa olsun, üç bin sene içinde çok şey değişebilirdi. Büyük Ogier yaratımı şehirler artık yoktu, bazıları geriye bir isim bile bırakmamışlardı. Ogierlerin inşa etmediği büyük şehirler doğmuştu. Trolloc Savaşları’ndan sonra ortaya çıkan Amador onlardan biriydi, Moiraine öyle demişti. Kandor’daki Chachin, Arafel’deki Shol Arbela, Shienar’daki Fal Moran. Arad Doman’daki Bandar Eban Yüzyıl Savaşları sırasında yok edilen bir şehrin yıkıntıları üzerine kurulmuştu, Moiraine şehrin her biri şüpheli üç ismini biliyordu ve şehir Trolloc Savaşları sırasında kaybolan isimsiz bir şehrin üzerine kurulmuştu. Rand Shienar’da, Trolloclar tarafından dümdüz edilen dev bir şehrin isminin bir kısmını taşıyan, orta boylu bir kasabanın yakınında, kırlarda bir Yolkapısı biliyordu; bir tane de Afet’in içinde, Gölge’nin öldürdüğü Malkier’de. Başka yerlerde, Haman’ın da işaret ettiği gibi, yalnızca değişim ya da büyüme gerçekleşmişti. Burada, Caemlyn’deki Yolkapısı şimdi bir binanın bodrumunda duruyordu. İyi korunan bir bodrumda. Rand Tear’da, Yüksek Lordların ünlü at sürülerini koşturdukları büyük otlaklarda bir Yolkapısı olduğunu biliyordu. Puslu Dağlar’da bir yerde, eskiden Manetheren’in durduğu yerde de bir tane olmalıydı. Her neredeyse. <em>Yurtlar</em> söz konusu olduğunda, Tsofu Yurdu’nu nerede bulabileceğini biliyordu. Moiraine <em>yurtların</em> ve Ogierlerin eğitiminin bir parçası olması gerektiğini düşünmemişti.</p>

    <p>“<em>Yurtların</em> nerede olduğunu bilmiyor musun?” dedi Haman inanmazlık içinde, Rand açıklamayı bitirdiğinde. “Aiel mizah anlayışı mı bu? Aiel mizahını hiç anlayamamışımdır.”</p>

    <p>“Ogierler için,” dedi Rand nazikçe, “Yollar’ın yapılmasının üzerinden uzun zaman geçti. İnsanlar için <em>çok</em> uzun bir zaman.”</p>

    <p>“Ama hiç mi <em>hatırlamıyorsunuz;</em> Mafal Dadaranell’i ya da Ancohima’yı ya da Londaren Cor’u ya da...”</p>

    <p>Covril elini Haman’ın omzuna koydu, ama kadının gözlerindeki acıma Rand’a yöneltilmişti. “Hatırlamıyor,” dedi yumuşak sesle. “Anıları kaybolmuş.” Bunu hayal edilebilecek en büyük kayıpmış gibi söylemişti. Ellerini ağzına kapatmış olan Erith ağlamak üzere gibi görünüyordu.</p>

    <p>Sulin koşmamaya büyük özen göstererek geri döndü. Arkasındaki kalabalık <em>gai’shain</em> ordusu kollarında her boy rulo yapılmış harita taşıyordu, bazıları yerlerde sürünecek kadar uzundu. Beyaz cüppeli bir adam fildişi kakmalı yazı kutusu taşıyordu. “<em>Gai’shain</em>’lere daha fazlasını aratıyorum,” dedi Sulin katı katı, “bazı ıslaktopraklılara da.”</p>

    <p>“Teşekkür ederim,” dedi Rand ona. Kadının yüzündeki gerginlik biraz azaldı.</p>

    <p>Rand yere çökerek haritaları oracıkta, taşların üzerine serdi ve düzenlemeye başladı. Bazıları şehri, çoğu Andor’u gösteren haritalardı. Çabucak tüm Sınırboyları’nı gösteren bir tane buldu. Işık bilir bu haritanın Caemlyn’de ne işi vardı. Bazıları eski ve yıpranmıştı, artık geçerli olmayan sınırlar gösteriyor, yüzlerce sene önce kaybolmuş ülkelerin isimlerini veriyordu.</p>

    <p>Sınırlar ve isimler haritaların eskiliğini belirlemeye yetiyordu. En eskisinin üzerinde, Cairhien’in kuzey sınırında Hardan vardı, sonra Hardan kaybolmuş, Cairhien sınırları Shienar’a kadar olan mesafenin yarısını içine almış, sonra Güneş Tahtı’nın o kadar toprağı elinde tutamadığı belli olunca eski yerine gelmişti. Tear ile Illian arasında Maredo vardı, sonra Maredo kaybolmuştu ve Tear ile Illian’ın sınırları Maredo Ovaları’nda buluşmuş, sonra Cairhien’inkilerle aynı sebeplerden ağır ağır geri dönmüştü. Caralain, Almoth, Mosara, Irenvelle ve diğerleri kaybolmuş, bazen başka ülkelere katılmış, ama daha çok sahipsiz topraklar ve yabanlıklar olmuştu. Şahinkanadı’nın imparatorluğu ufalandıktan sonra, bir çöküş döneminin, insanlığın ağır ağır gerilemesinin hikâyesini anlatıyordu o haritalar. İkinci bir Sınırboyları haritası yalnızca Saldaea’yı ve Arafel’in bir kısmını gösteriyordu, ama aynı zamanda Afet sınırını seksen kilometre daha kuzeyde gösteriyordu. İnsanlık gerilemiş, Gölge ilerlemişti.</p>

    <p>Üzerine tam uymayan bir üniforma içinde kel, sıska bir adam bir kucak harita ile koşturarak avluya girdi ve Rand içini çekip seçmeye, ayırmaya devam etti.</p>

    <p>Haman <em>gai’shain</em> tarafından uzatılan yazı kutusunu ciddiyetle inceledi, sonra geniş ceket cebinden hemen hemen aynı büyüklükte, ama oldukça sade bir yazı kutusu çıkardı. İçinden çıkardığı kalem cilalanmış tahtadandı, Rand’ın başparmağından kalın, ama ince görünmesine sebep olacak kadar uzundu. Ogier’in salam kalınlığındaki parmaklarına mükemmel şekilde uyuyordu. Haman elleri ve dizleri üzerine çöktü ve Rand ayırırken haritalar arasında emeklemeye, zaman zaman kalemini <em>gai’shain</em>’in mürekkep şişesine batırıp, kendisine göre çok küçük olduğunu fark edene kadar çok büyük sandığınız bir el yazısı ile not almaya başladı. Covril onun peşinden geldi ve omzunun üzerinden bakmaya başladı ve adam iki kez gerçekten hata yapacağını mı düşündüğünü sormasına rağmen bakmaya devam etti.</p>

    <p>Rand için öğreticiydi. Sınırboyları’na dağılmış yedi <em>yurt</em> ile başladılar. Trolloclar bir <em>yurda</em> girmekten korkardı ve Myrddraallerin girmesi için bile büyük bir amaç gerekirdi. Dünyanın Omurgası’nda, Ejderduvarı’nda, güneydeki Shangtai Yurdu’ndan kuzeydeki Sanshen Yurdu’na kadar, yalnızca birkaç kilometre aralıkla, on üç tane vardı, Kardeşkatili’nin Hançeri’ndeki bir tane bunlara dahildi.</p>

    <p>“Yeryüzü Dünyanın Kırılışı’nda gerçekten değişti,” diye açıkladı Haman, Rand yorum yaptığında. Çabuk çabuk işaretlemeye devam etti; bir Ogier için çabuk çabuk. “Kuru toprak deniz oldu ve deniz kuru toprak oldu, ama aynı zamanda toprak katlandı. Bazen eskiden çok uzak olanlar bir araya geldi ve yakın olanlar uzaklaştı. Ama elbette, Wichen ile Sanshen’in uzak olup olmadığını kimse söyleyemez.”</p>

    <p>“Cantoine’i unuttun,” diye bildirdi Covril ve bir başka üniformalı hizmetkâr irkilerek kucağındaki haritaları düşürdü.</p>

    <p>Haman ona bir bakış fırlattı ve Iralell Irmağı’nın hemen üzerine, Haddon Mirk’in kuzeyinde, pek de uzak olmayan bir yere bir isim yazdı. Ejderduvarı’nın batısında kalan şeritte ve Shienar’ın güney sınırından Fırtınalar Denizi’ne kadar olan kısımda yalnızca dört tane vardı, hepsi Ogierlere göre yeniydi. Aralarında en yenisi olan Tsofu altı yüz senedir Ogier barındırıyordu ve diğerlerinin hiçbiri bin yaşını geçmemişti. İşaretlenen yerlerin bazıları Sınırboyları kadar büyük sürpriz olmuştu. Puslu Dağlar’da altı tane vardı örneğin. Gölge Kıyısı’nda da vardı. Kara Tepeler de dahil edilmişti, Ivo Irmağı’nın üzerindeki ormanlar, Arad Doman’ın hemen kuzeyindeki Dhagon Irmağı’nın üzerindeki dağlar da.</p>

    <p>Terk edilen <em>yurtların</em> listesi daha hüzün vericiydi. Nüfusu çok azaldığı için bırakılmışlardı. Dünyanın Omurgası, Puslu Dağlar, Gölge Kıyısı bu listeye dahildi. Almoth Ovası’nın derinliklerinde, Paerish Swar denilen büyük bir ormanın yakınındaki <em>yurt</em> da, Tümentepe’nin kuzeyindeki alçak dağlar boyunca uzanan ve Aryth Okyanusu’na bakan da. Belki en hüzün verici olanı Arafel’de, Afet’in tam sınırında olanıydı. Myrddraaller bir <em>yurda</em> girmeye gönülsüz olabilirlerdi, ama Afet her geçen sene güneye ilerliyor, her şeyi istila ediyordu.</p>

    <p>Haman durdu ve üzüntüyle konuştu, “Bin sekiz yüz kırk üç sene önce Büyük Afet Sherandu’yu yuttu. Dokuz yüz altmış sekiz sene önce de Chandar’ı.”</p>

    <p>“Anıları Işık’ta gelişsin ve çiçeklensin,” diye mırıldandı Covril ve Erith birlikte.</p>

    <p>“İşaretlemediğin bir tane biliyorum,” dedi Rand. Perrin bir kez oraya sığındığını anlatmıştı. Arinelle Irmağı’nın doğusunu gösteren bir Andor haritası çekti ve Caemlyn ile Beyazköprü yolu arasında bir noktaya dokundu. Yeterince yakındı.</p>

    <p>Haman neredeyse hırlarcasına yüzünü buruşturdu. “Şahinkanadı’nın şehrini kuracağı yer. Asla yeniden yerleşilmedi. Pek çok <em>yurt</em> bulundu, ama yerleşilmedi. İnsan topraklarından olabildiğince uzak durmaya çalıştık.” İşaretlerin hepsi sarp dağların üzerinde, insanların gitmeyi zor bulacakları yerlerde ya da birkaç durumda, insanların yaşadıkları yerlerin çok uzaklarındaydı. Tsofu Yurdu insanların yaşadıkları yerlere en yakın olanıydı ve buna rağmen en yakın köye bir tam günlük mesafede olduğunu biliyordu Rand.</p>

    <p>“Başka zaman olsa hoş bir sohbet olurdu bu,” dedi Covril, Rand’a hitaben. Yan yan fırlattığı bakışlar asıl Haman’ı kastettiğini belli ediyordu. “Ama gece çökmeden batıya doğru olabildiğince çok yol almak istiyorum.” Haman derin derin içini çekti.</p>

    <p>“Kuşkusuz biraz kalabilirsiniz burada,” diye itiraz etti Rand. “Yorgun olmalısınız, ta Cairhien’den buraya geldiniz.”</p>

    <p>“Kadınlar yorulmaz,” dedi Haman, “onlar yalnızca başkalarını yorar. Bu aramızda çok eski bir deyimdir.” Covril ve Erith aynı anda burunlarını çektiler. Haman kendi kendine mırıldanarak liste yapmaya devam etti, ama şimdi Ogierlerin inşa ettiği, korulukların dikildiği şehirleri sayıyordu. Her korunun kendi Yolkapısı vardı ve Ogierlerin insanların sorunlu ülkelerinden geçmeden <em>yurtlar</em> arasında gidip gelmesini sağlıyordu.</p>

    <p>Caemlyn’i işaretledi, elbette, Tar Valon’u, Tear’ı, Illian’ı, Cairhien’i, Maradon’u, Ebou Dar’ı da. Hâlâ var olan şehirlerin listesi burada sona erdi. Ebou Dar yerine Barashta yazdı. Belki bir açıdan Barashta diğer gruba aitti. Pek çok yerde, koyduğu noktalar olsa olsa bir köyü işaretliyordu. Mafal Dadaranell, Ancohima, Londaren Cor elbette ve Manetheren. Aren Mador, Aridhol, Shaemal, Braem, Condaris, Hai Ecorimon, Iman... liste uzadıkça Rand Haman’ın işini bitirdiği haritaların üzerinde ıslak noktalar görmeye başladı. Ogier İhtiyarı’nın sessiz sessiz ağladığını fark etmesi bir süre aldı. Ölmüş, unutulmuş şehirleri işaretledikçe gözyaşı döküyordu. Belki o şehirlerin halkları için, belki anıları için ağlıyordu. Rand’ın emin olabildiği bir şey, şehirlerin kendileri için, Ogier duvar ustalarının kaybolan eserleri için ağlamadığı idi. Ogierler için taş işçiliği Sürgün sırasında başladıkları bir işti. Herhangi bir taş işçiliği, ağaçların ihtişamı ile karşılaştırılabilir miydi ki?</p>

    <p>O isimlerden biri Rand’ın anılarını çekiştiriyordu. Yeri de öyle. Baerlon’un doğusunda, Arinelle üzerinde, Beyazköprü’den birkaç gün mesafede. “Burada bir koruluk mu vardı?” dedi, işarete dokunarak.</p>

    <p>“Aridhol’de mi?” dedi Haman. “Evet. Evet, vardı. Üzücü bir iş.”</p>

    <p>Rand başını kaldırmadı. “Shadar Logoth’ta,” diye düzeltti. “Çok üzücü bir iş. Seni oraya götürsem bana Yolkapısı’nı gösterebilir misin –gösterir misin?”</p>
  </div>
</body>
</html>
