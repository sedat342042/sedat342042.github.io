<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kaos Lordu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Sonsöz</h1>

    <p>Adam elini tahtırevanın kapısına koyacak kadar durdu ve Falion notu parmaklarından çeker çekmez uzaklaştı. Daha Tarasin Sarayı üniformalı adam meydandaki kalabalığa karışmadan, kadının tahtırevan duvarına vurması ile iki taşıyıcı yürümeye başlamıştı.</p>

    <p>Küçük kare kâğıt parçasında tek bir sözcük vardı. <em>Gittiler.</em> Kâğıdı yumruğunda buruşturdu. Bir şekilde, ajanları görmeden kaçmışlardı yine. Aylar süren boşuna arayış, Moghedien neye inanırsa inansın, <em>angreal</em> hazinesi olmadığına ikna etmişti onu. Bir iki Bilge’yi sorguya çekmeyi düşündü; içlerinden biri, eğer varsa, hazinenin yerini biliyor olabilirdi. Atlar da uçabilirdi zaten. Onu burada, bu sefil şehirde tutan tek şey, Seçilmişlerden biri emir verdiğinde, emir değişene kadar itaat etmeniz gerektiği idi. Başka herhangi bir şey acılı bir ölüme kestirme yoldan gitmek sayılırdı. Ama Elayne ve Nynaeve hâlâ buradaysa... Tanchico’da her şeyi mahvetmişlerdi. Tam Aes Sedai olsalar da olmasalar da –olmaları imkânsız görünüyordu– Falion onların burda olmasını tesadüf kabul etmeyecekti. Belki de bir hazine vardı gerçekten. İlk defa, aylar önce Amadicia’da emirlerini verdikten sonra Moghedien’in onu ihmal etmesine memnun oldu. Unutulmuş olmak gibi gelen şey, Seçilmiş’in gözlerinde ilerlemesi için bir şans çıkabilirdi. O ikili onu hazineye götürebilirdi ve götürmezlerse, hazine yoksa... Moghedien Elayne ve Nynaeve ile şahsen ilgilenir görünmüştü. Onları teslim etmek, var olmayan <em>angreal</em>’lerden daha iyi olurdu kuşkusuz.</p>

    <p>Arkasına yaslanarak sandalyenin sallantısı ile sakinleşti. Bu şehirden nefret ediyordu –çömezken bir kaçak olarak gelmişti buraya– ama belki bu ziyaret hoş bir şekilde sona ererdi.</p>

    <p class="paragraf">Herid çalışma odasında oturmuş, piposuna bakıyor, onu yakmanın bir yolu olup olmadığını merak ediyordu ki, <em>gholam</em> kapısının altından sızdı. Elbette, Fel farkında olsaydı inanmazdı ve <em>gholam</em> bir kez içeri girince pek az insanın hayatta kalma şansı olurdu.</p>

    <p>Daha sonra Idrien Fel’in çalışma odasına girdiğinde, masanın yanında, yerde duran, hiç de düzgün olmayan yığına bakakaldı. Ne olduğunu anlaması için bir süre geçmesi gerekti ve anladığı zaman çığlık atamadan bayıldı. Paramparça edilmiş insanlardan bahsedildiğini kaç kez duymuş olursa olsun, daha önce hiç görmemişti.</p>

    <p class="paragraf">Binici atını tepede durdurup, güneş altında beyaz beyaz parlayan Ebou Dar’a son bir kez baktı. Yağmalamak için iyi bir şehirdi ve yerel halk hakkında işittiklerine bakılırsa, direnirlerdi, bu yüzden Kan yağmalamaya izin verirdi. Direnirlerdi, ama adam diğer gözlerin onun gördüğü cinsten ayrılık raporları götürdüğünü umuyordu. Sözde bir kraliçenin küçük bir arazi parçasında hüküm sürdüğü yerde direniş fazla uzun sürmezdi ve bu en iyi olasılıkları yaratacak bir kombinasyondu. Atını çevirerek batıya sürdü. Kim bilir? Belki o adamın yorumu bir alametti. Belki Dönüş yakında başlardı ve Dokuz Ayın Kızı da onunla gelirdi. Kuşkusuz en büyük zafer alameti bu olurdu.</p>

    <p class="paragraf">Moghedien gecenin ortasında, sırtüstü yatarak, Amyrlin’in hizmetkârlarından biri olarak yalnız başına kalabildiği minik çadırın tavanına bakıyordu. Zaman zaman dişleri gıcırdıyordu, ama fark eder etmez durduruyordu bunu. Boynundaki <em>a’dam</em> kolyenin fena halde farkındaydı. Bu Egwene al’Vere, Elayne ya da Nynaeve’den daha sertti; daha az tahammül gösteriyor, daha fazlasını talep ediyordu. Ve bileziği Siuan ya da Leane’e verdiğinde, özellikle Siuan’a... Moghedien ürperdi. Bilezik Birgitte’te olsa işte bu hissi verirdi herhalde.</p>

    <p>Çadır kapağı yana çekildi ve içeri dalan kadının siluetini görmesine yetecek kadar ay ışığı bıraktı.</p>

    <p>“Sen kimsin?” diye sordu Moghedien kabaca. Gece onu çağırttıkları zaman, her kim geliyorsa bir lamba getirirdi.</p>

    <p>“Bana Aran’gar de, Moghedien,” dedi eğlenti dolu bir ses ve çadırın içinde küçük bir ışık çiçek açtı.</p>

    <p>Kendi ismi Moghedien’in dilini damağına yapıştırdı; o isim burada açıkça ölüm demekti. Konuşmaya, isminin Marigan olduğunu söylemeye çalışırken, aniden ışığın gerçekten farkına vardı. Küçük, beyaz bir küre, başının yanında, havada solgun solgun asılı duruyordu. Boynundaki <em>a’dam</em> yüzünden izinsiz <em>saidar</em>’ı düşünemezdi bile, ama yine de yönlendirildiğini, ağlar örüldüğünü görebilirdi. Bu sefer hiçbir şey hissetmiyor, hiçbir şey görmüyordu. Yalnızca saf ışıktan minik bir top.</p>

    <p>Kendine Aran’gar diyen kadına baktı ve tanıdı. Halima, diye düşündü; Temsilcilerden birinin sekreteri olduğunu sanıyordu. Ama kesinlikle bir kadın, ama bir erkek tarafından tasarlanmış gibi görünen bir kadın. Bir kadın. Ama o ışık küresi <em>saidin</em>’den olmalıydı! “Sen kimsin?” Sesi hafifçe titriyordu ve bu kadarla kaldığına şaşırdı.</p>

    <p>Kadın ona gülümsedi –çok eğlenti dolu bir gülümseme– ve şiltenin yanına yerleşti. “Sana söyledim, Moghedien. Adım Aran’gar. Şansın varsa bu ismi gelecekte ezberleyeceksin. Şimdi beni dikkatle dinle ve başka soru sorma. Sana bilmen gerekenleri anlatacağım. Birazdan güzel kolyeni çıkaracağım. Çıkardığım zaman, Logain gibi sessizce, çabucak kaybolacaksın. Bunu yapmazsan, burada ölürsün. Ve yazık olur, çünkü bu gece Shayol Ghul’e çağrılıyorsun.”</p>

    <p>Moghedien dudaklarını yaladı. Shayol Ghul’e çağrılmak. Bu, Kıyamet Çukuru’nda bir sonsuzluk geçirmek anlamına da gelebilirdi, dünyaya hükmederek geçecek bir ölümsüzlük ya da arada bir şey de. Nae’blis seçilmesi için pek az şansı vardı, Yüce Efendi son ayları nasıl geçirdiğini, onu kurtarmak üzere birini gönderecek kadar iyi biliyorsa değil. Ama reddedemeyeceği bir çağrıydı bu. Ve sonunda <em>a’dam</em>’ın sonu demekti. “Evet. Çıkar. Hemen giderim.” Zaten oyalanmanın anlamı yoktu; kamptaki bütün kadınlardan daha güçlüydü, ama on üç kişilik bir çemberin, üzerinde şanslarını denemelerine izin vermeyecekti.</p>

    <p>“Ben de böyle göreceğini düşünmüştüm,” diye güldü Halima... ya da Aran’gar. Hafifçe irkilerek kolyeye dokundu ve Moghedien bir kez daha, <em>saidin</em> yönlendiriyor görünen ve ancak yönlendirebilen bir adamı incitebilecek bir şeye dokunduğu zaman, hafifçe de olsa incinen kadını merak etti. Sonra kolye çıktı ve çabucak kadının kesesine tıkıldı. “Git, Moghedien. Hemen git.”</p>

    <p class="paragraf">Egwene çadıra varıp başını ve lambayı içeri uzattığında, yalnızca kırışmış battaniyeler buldu. Yavaşça geriledi.</p>

    <p>“Anne,” diye telaş etti Chesa arkasında, “gece havasına çıkmamalısınız. Gece havası kötü havadır. Marigan’ı istiyorduysanız ben getirebilirdim.”</p>

    <p>Egwene çevresine bakındı. Kolyenin çıktığını algılamış, yönlendirebilen bir adamın bağa dokunduğunu anlatan acıyı hissetmişti. Çoğu kişi çoktan uykuya dalmıştı, ama birkaçı küçük ateşler çevresinde, çadırlarının dışında oturuyordu hâlâ ve onlardan bazıları uzakta değildi. “Marigan”ın çadırına hangi adamın geldiğini öğrenmek mümkün olabilirdi.</p>

    <p>“Sanırım kaçmış, Chesa,” dedi. Chesa’nın, hanımlarını bırakan kadınlar hakkındaki homurdanmaları çadırına kadar takip etti onu. Logain olamazdı, değil mi? O geri dönmezdi, bilemezdi. Bilebilir miydi?</p>

    <p class="paragraf">Demandred Kıyamet Çukuru’nda diz çöktü ve bu sefer Shaidar Haran’ın o gözsüz, duygusuz bakışlarla titremesini izlemesine aldırmadı. “Başarılı olamadım mı, Yüce Efendi?”</p>

    <p>Yüce Efendi’nin kahkahası Demandred’in kafasını doldurdu.</p>
  </div>
</body>
</html>
