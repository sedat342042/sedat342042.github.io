<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kaos Lordu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="26. Bağlantılar">26<br />
    Bağlantılar</h1>

    <p>Alçak, kahverengi otlakların üzerinde gök gürültüsü durmaksızın patlıyordu, ama gökyüzünde tek bulut yoktu, yalnızca alev alev yanan güneş vardı ve o da daha zirvesine bile gelmemişti. Bir tepede, Rand eyer kaşının üzerinde dizginleri ve Ejder Asası’nı tutmuş, bekliyordu. Gök gürültüsü kabardı. Durmaksızın omzunun üzerinden güneye, Alanna’nın olduğu yere bakmamak zordu. Kadın bu sabah topuğunu berelemiş, elini çizmişti ve öfkeliydi. Nasıl, ne için, bilmiyordu; nasıl bu kadar emin olabiliyordu, gerçek bir fikri yoktu. Gök gürültüsü zirveye vurdu.</p>

    <p>Bir sonraki tepede Saldaealı atlılar belirdi, üçerli sıralar halinde dörtnala geliyorlardı ve sıralar yılan gibi dolanarak yamaçtan aşağı, tepelerin arasındaki geniş vadiye uzanıyordu. Dokuz bin asker gerçekten uzun bir yılan oluşturuyordu. Yamacın dibinde bölündüler, ortadaki sıra yaklaşmaya devam ederken diğerleri sağa ve sola ayrıldı, her sıra tekrar tekrar bölündü, yüzerli gruplar halinde birbirlerinin yanından geçtiler. Biniciler eyerlerinin üzerinde ayakta durmaya, amuda kalkmaya başladılar. Diğerleri inanılmaz ölçüde eğilerek atlarının önce bir yanında, sonra diğer yanında yere dokundular. Adamlar eyerlerini tamamen terk ederek hızla koşan atlarının karınlarının altına süründüler ya da yere atladılar, hayvanın yanında bir adım koştuktan sonra eyere sıçradılar, sonra diğer yana atlayıp aynı hareketi tekrarladılar.</p>

    <p>Rand dizginlerini kaldırdı ve Jeade’en’i topukladı. Benekli at harekete geçtiğinde, onu çevreleyen Aieller de harekete geçti. Bu sabahkiler Dağ Dansçıları, <em>Hama N’dore</em> idi, yarıdan fazlası <em>siswai’aman</em> baş bandını takıyordu. Saçları grileşmeye yüz tutmuş, köselemsi bir adam olan Caldin, çevrede bunca ıslaktopraklı varken, Rand’ı yirmiden fazla adam getirmesine izin vermesi için ikna etmeye çalışmıştı; Aiellerin hiçbiri Rand’ın kılıcına küçümserce bakmak için zaman harcamıyordu. Nandera, arkadan gelen iki yüz atlı kadını izlemek için daha fazla zaman ayırıyordu; kadın Saldaealı hanımları ve subay karılarını askerlerden daha büyük bir tehdit olarak görür gibiydi ve Saldaealı kadınlardan bazıları ile tanıştıktan sonra, Rand itiraz edemezdi. Muhtemelen Sulin de hemfikir olurdu. Aklına Sulin’i kaç zamandır görmediği geldi... Shadar Logoth’tan döndüğünden beri görmemişti. Sekiz gün. Kadını gücendirecek bir şey mi yaptığını merak etti.</p>

    <p>Bu Sulin ya da <em>ji’e’toh</em> için endişelenecek zaman değildi. Vadinin çevresinden dolanarak Saldaealıların ilk belirdiği tepeye ulaştı. Bashere orada dolanıyor, önce bir grubun yürüyüş düzenini, sonra bir başka grubu kontrol ediyordu; tesadüf eseri, bunu eyerinin üzerinde ayakta durarak yapıyordu.</p>

    <p>Rand bir an <em>saidin</em>’i kavradı, bir yürek atımı kadar süre sonra salıverdi. Keskinleşmiş görme duyusu ile, yamacın dibine yakın duran iki beyaz taşı görmek zor olmamıştı. Onları dün gece oraya, dört adım aralıkla, Bashere yerleştirmişti. Şansları varsa, onu kimse görmemişti. Şansları varsa, kimse bu sabah hakkında çok fazla soru sormayacaktı. Aşağıda, bazı adamlar şimdi birer ayaklarını birer eyere atmış, ikişer at sürmekteydiler ve bunu atları dörtnala sürerken yapmaktaydılar. Başka biniciler omuzlarına adamlar almışlardı ve o adamların bazıları amuda kalkmıştı.</p>

    <p>Rand yaklaşan bir at sesi duyunca başını çevirdi. Deira ni Ghaline t’Bashere kayıtsız görünerek Aiellerin arasından geçiyordu; gümüş kemerine taktığı küçük hançerden başka silahı yoktu, gri ipekten binici elbisesi giymişti ve elbisenin kol yenleri ile yüksek yakası gümüş iplikle işlenmişti. Kadın Aiellere, kendisine saldırmaları için meydan okur gibiydi. Kızlardan çoğu kadar uzun boylu, kocasından neredeyse bir el daha uzun, iri bir kadındı. Gürbüz değil, tombul bile değil; yalnızca iri. Siyah saçlarının şakakları ağarmıştı ve çekik, siyah gözlerini Rand’a dikmişti. Rand, kendi varlığı ile yüzü granite dönmediği zamanlar güzel bir kadın olduğunu tahmin ediyordu.</p>

    <p>“Kocam sizi... <em>eğlendiriyor</em> mu?” Rand’a asla bir unvanla hitap etmiyordu, asla ismini kullanmıyordu.</p>

    <p>Rand diğer Saldaealı kadınlara baktı. Onu, saldırmaya hazırlanan bir süvari birliği gibi, granit yüzlerle, buz gibi çekik gözlerle izliyorlardı. Hepsi Deira’nın emrini bekliyordu. Saldaealı kadınların savaşta düşen kocalarının kılıçlarını aldığı ve erkekleri savaşa geri götürdüğü hikâyelerine inanırdı Rand. Bashere’in karısına hoş davranarak hiçbir yere varamamıştı; Bashere’in kendisi omuzlarını silkmekle yetinmiş, karısının zaman zaman zor bir kadın olduğunu söylemişti ve bu sırada ancak gurur olabilecek bir tavırla sırıtmıştı.</p>

    <p>“Lord Bashere’e memnun olduğumu bildirin,” dedi Rand. Jeade’en’i çevirerek Caemlyn’e doğru yola koyuldu. Saldaealı kadınların bakışlarının baskısını sırtında hissediyordu.</p>

    <p>Lews Therin kıkırdıyordu; bunu ifade edecek tek sözcük buydu. <em>Zorunlu olmadığın sürece asla bir kadını dürtükleme. Seni bir erkekten daha çabuk, daha küçük bir sebep için öldürür; arkandan ağlayacak bile olsa.</em></p>

    <p><em>Gerçekten orada mısın?</em> diye sordu Rand. <em>Bir sesten daha fazlası var mı sende?</em> Yalnızca o yumuşak, deli kahkaha yanıt verdi.</p>

    <p>Caemlyn’e dönene kadar, hatta kapılara giden yolun iki yanına ve Yeni Şehir’e uzanan kiremit damlı uzun pazarları geçtikten sonra bile Lews Therin üzerine düşündü. Delirmekten endişeleniyordu –yalnızca bunun gerçekliği üzerine değil, ama bu da yeterince kötüydü; delirirse, yapması gerekenleri nasıl yapabilirdi?– ama hiçbir delirme işareti görmemişti. Ancak diğer yandan, akıl sağlığını yitirmeye başlarsa, bunu fark eder miydi? Hiç deli adam görmemişti. Kafasının içinde dırdır eden Lews Therin’den başkasını bilmiyordu. Bütün adamlar aynı şekilde mi delirirdi? Onun sonu da böyle mi olacaktı, başka kimsenin görmediği, bilmediği şeyler üzerine kahkaha atacak, ağlayacak mıydı? İmkânsız görünse de, yaşama şansı olduğunu biliyordu. <em>Yaşayacaksan ölmelisin,</em> doğru olması gerektiğini bildiği üç şeyden biriydi bu; yanıtların, anlaması asla kolay olmasa da, her zaman doğru olduğu bir <em>ter’angreal</em>’in içinde duymuştu. Ama bu şekilde yaşamak... Ölmeyi tercih etmeyeceğinden emin değildi.</p>

    <p>Yeni Şehir’deki kalabalık kırk Aiel önünde açıldı ve bir avuç kişi Yenidendoğan Ejder’i de tanıdı. Belki daha fazlası tanımıştı, ama atını aralarından sürerken bir avuç sefil tezahürat yükseldi. “Işık Yenidendoğan Ejder’in üzerinde parlasın!” ve, “Işık’ın şanı Yenidendoğan Ejder için!” ve, “Yenidendoğan Ejder, Andor Kralı!”</p>

    <p>Sonuncusu, her işittiğinde sarsıyordu onu ve birden çok kez işitmişti. Elayne’i bulmak zorundaydı. Dişlerinin gıcırdadığını hissedebiliyordu. Sokaktaki insanlara bakamıyordu; onları ezip dizlerinin üzerine çökertmek, onlara kraliçelerinin Elayne olduğunu kükremek istiyordu. İşitmemeye çalışarak gökyüzünü, çatıları inceledi. Kalabalığa bakmamaya çalışıyordu. Ve onlar yerine, kırmızı kiremitli bir çatıda, beyaz pelerin giymiş bir adamın arbaletini kaldırdığını gördü.</p>

    <p>Her şey birkaç yürek atımına yetecek kadar süre içinde oldu. Rand <em>saidin</em>’i kavradı ve ok ona doğru uçarken yönlendirdi; ok, sokağın üzerinde gümüşsü mavi bir kitle olan Hava’ya, metale çarpan metal sesi ile çarptı. Rand’ın elinden bir ateş topu uçtu, ok Hava kalkanından sıçrarken ateş topu arbaletçinin göğsüne çarptı. Adam alevlere boğuldu ve çığlık atarak çatıdan düştü. Ve biri Rand’ın üzerine atlayarak onu eyerinden yere devirdi.</p>

    <p>Rand tepesinde bir ağırlıkla beraber, hızla kaldırım taşlarının üzerine düştü; nefesi ve <em>saidin</em> içinden boşaldı. Nefes almaya çalışarak ağırlıkla güreşti, üzerinden kaldırdı... ve kendini Desora’nın kollarını tutarken buldu. Kadın ona güzel bir gülümseme ile baktı, sonra başı yana devrildi. Donuklaşan mavi gözler ona dikildi. Kaburgalarından çıkan arbalet oku Rand’ın bileğine yaslandı. Neden böylesine güzel bir gülümsemeyi saklıyordu ki?</p>

    <p>Eller Rand’ı yakaladı, ayağa kaldırdı; Kızlar ve Dağ Dansçıları onu sokağın yanına, bir kalaycı dükkânının önüne çektiler ve çevresinde sıkı, peçeli bir çember oluşturdular. Boynuz yayları ellerinde, sokağı ve çatıları taramaya başladılar. Her yerde bağırışlar ve çığlıklar yankılanıyordu, ama sokak elli adım öteye kadar temizlenmişti bile. Sonra insanlar uzaklaşma çabası ile birbirlerini ittirip kaktırmaya başladılar. Sokakta cesetlerden başka hiçbir şey yoktu. Desora ve üçü Aiel, altı tanesi daha. Rand ölenler arasında bir Kız daha olduğunu düşündü. Bu mesafeden, paçavra yığını gibi yığılmış birine bakarak emin olamıyordu.</p>

    <p>Rand hareket etti ve çevresindeki Aieller, etten bir duvar gibi, saflarını sıkılaştırdılar. “Buralar tavşan yuvası gibi,” dedi Nandera sohbet edercesine, peçenin üzerinden görülen gözlerini çevrede dolaştırmayı bırakmadan. “Orada dansa katılırsan, daha tehlike olduğunu anlamadan sırtında bir hançer bulabilirsin.”</p>

    <p>Caldin başını salladı. “Bu aklıma Sedar Boğazı’nı getirdi. Orada... En azından bir tutsağımız var.” Sokağın karşısındaki meyhaneden bazı <em>Hama N’dore</em>’ler çıkmıştı. Kolları ve dirsekleri arkasında bağlanmış bir adamı ittiriyorlardı. Adam mücadele etmeye devam etti, ta ki Aieller onu dizlerinin üzerine çökmeye zorlayana, mızraklarının uçlarını boğazına dayayana kadar. “Belki bunun emrini kimin verdiğini o bize söyler.” Caldin, bundan hiç kuşkusu yokmuş gibi konuşmuştu.</p>

    <p>Bir an sonra Kızlar, bağlanmış, aksayarak yürüyen, yüzü kanla kaplı ikinci bir adamla bir başka binadan çıktılar. Kısa süre sonra sokağa, Aiellerin gözetimi altında dört adam dizilmişti. Sonunda Rand’ı çeviren yarım daire gevşedi.</p>

    <p>Dördü de sert yüzlü adamlardı, ama yüzü kanlı adam sallanıyor, Aiellere doğru gözlerini yuvarlıyordu. Diğer ikisinin yüzünde asık suratlı bir meydan okuma, dördüncüde de alaylı bir sırıtma vardı.</p>

    <p>Rand’ın elleri seğirdi. “Bu işle ilgilerinin olduğundan emin misiniz?” Sesinin ne kadar yumuşak, ne kadar sakin çıktığına inanamıyordu. Şerateş her şeyi çözerdi. <em>Şerateş olmaz,</em> dedi Lews Therin nefes nefese. <em>Bir daha asla.</em> “Emin misiniz?”</p>

    <p>“Var,” dedi bir Kız; Rand, peçenin arkasında kimin olduğunu göremiyordu. “Öldürdüklerimizin hepsi bundan takıyordu.” Kanlı adamın bağlı kollarının arkasındaki pelerini çekip kopardı. Yıpranmış bir beyaz pelerin, pis ve lekeli ve göğsüne altın rengi bir güneş patlaması işlenmiş. Diğer üçü de aynı pelerinleri taşıyordu.</p>

    <p>“Bunlar gözetçi olarak yerleştirilmiş,” diye ekledi geniş bir Dağ Dansçısı, “ve saldırı diğerleri açısından yolunda gitmezse rapor vereceklermiş.” Kısaca, havlarcasına güldü. “Onları her kim göndermişse, ne kadar kötüye gideceğini bilememiş.”</p>

    <p>“Bu adamların hiçbiri arbalet atışı yapmamış mı?” diye sordu Rand. Şerateş. <em>Hayır,</em> Lews Therin uzakta çığlık attı. Aieller bakıştılar, <em>shoufa</em>’yla örtülü kafalarını iki yana salladılar. “Asın onları,” dedi Rand. Yüzü kanla kaplı adam neredeyse yıkılacaktı. Rand onu Hava akışları ile yakaladı ve ayağa kaldırdı. İlk defa <em>saidin</em>’i kavramış olduğunu fark etti. Hayatta kalma mücadelesini memnunlukla kabul etti; hatta kemiklerini asitten bir çamur gibi kirleten lekeyi bile memnunlukla karşıladı. Hatırlamamayı tercih edeceği şeyleri, hissetmemeyi tercih edeceği duyguları daha az fark etmesini sağlıyordu. “Adın nedir?”</p>

    <p>“F-faral, Lordum. D-dimir Faral.” Yuvalarından fırlayacakmış gibi görünen gözler bir kan maskesinin ardından Rand’a dikildi. “L-lütfen beni asmayın, Lordum. B-ben Işık’ta yürüyeceğim, yemin ederim!”</p>

    <p>“Sen çok şanslı bir adamsın, Dimir Faral.” Rand’ın sesi kendi kulaklarına, Lews Therin’in feryatları kadar uzak geliyordu. “Arkadaşlarının asılmasını izleyeceksin.” Faral ağlamaya başladı. “Sonra sana bir at verilecek ve gidip Pedron Niall’a, burada olanlar yüzünden bir gün onu asacağımı söyleyeceksin.” Hava akışlarını gevşettiğinde Faral yere yığıldı ve inlercesine, Amador’a hiç durmadan gideceğini söylemeye başladı. Ölecek olan üçü ağlayan adama küçümseyerek bakıyordu. İçlerinden biri ona tükürdü.</p>

    <p>Rand onları aklından çıkardı. Hatırlaması gereken tek kişi Niall’dı. Henüz yapması gereken bir şey daha vardı. <em>Saidin</em>’i bıraktı, yok edilmeden ondan kaçınma mücadelesini, kendini onu salıvermeye zorlama mücadelesini yaşadı. Yapması gereken şey sırasında, kendisi ile duyguları arasında bir perde olmasını istemiyordu.</p>

    <p>Bir Kız Desora’nın bedenini doğrultuyordu; Desora’nın peçesini kaldırmıştı. Rand o siyah <em>algode</em> parçasına dokunurken onu durdurmak için uzandı, sonra yüzüne bakarak duraksadı ve topuklarının üzerine oturdu.</p>

    <p>Rand peçeyi kaldırarak Desora’nın yüzünü ezberledi. Şimdi uyuyormuş gibi görünüyordu. Reyn Aiellerinin Musara boyundan Desora. Onca isim. Cosaida Chareenlerinden Liah, Dokuz Vadi Taardadlarından Dailin, Dumanlı Su Miagomalarından Lamelle ve... Onca isim. Bazen, isim isim o listenin üzerinden geçiyordu. O listede, kendisinin eklemediği bir isim daha vardı. Ilyena Therin Moerelle. Lews Therin onu oraya nasıl koymuştu, bilmiyordu, ama nasıl yapacağını bilse de silmezdi onu.</p>

    <p>Desora’ya sırtını dönmek çaba gerektirdi, ama bir rahatlama getirdi, ölen ikinci bir Kız olduğunu sandığı kişinin kısa boylu bir Aiel erkek olduğunu görmenin verdiği rahatlık. Onun için ölen erkeklere üzülüyordu, ama onlar ona eski bir deyişi hatırlatıyordu. <em>“Bırak ölüler huzura ersin, sen yaşayanlarla ilgilen.”</em> Kolay değil, ama yapabiliyordu. Ölen bir kadın olduğunda, bu sözleri tekrarlayamıyordu bile.</p>

    <p>Gözüne sokağın taşlarına yayılmış bir etek çarptı. Ölenler yalnızca Aieller olmamıştı.</p>

    <p>Kadın kürek kemiklerinin tam ortasına bir arbalet oku almıştı. Elbisenin sırtında hemen hemen hiç kan lekesi yoktu; hızlı bir ölüm, önemsiz bir merhamet olmuştu. Diz çökerek kadını becerebildiğince nazikçe çevirdi; okun diğer ucu kadının göğsünden çıkıyordu. Orta yaşlarında, kare yüzlü bir kadındı, saçlarında biraz gri vardı. Kara gözleri açıktı; şaşkın görünüyordu. Rand kadının adını bilmiyordu, ama yüzünü hatırladı. Onunla aynı sokakta olduğu için ölmüştü.</p>

    <p>Nandera’nın kolunu yakaladı ve kadın yay kullanmasını engellemesini istemediği için kolunu çekip kurtardı, ama başını çevirip baktı ona. “Bu kadının ailesini bulun ve ne ihtiyaçları varsa görülmesini sağlayın. Altın...” Yeterli değildi. Onların ihtiyaç duyduğu şey bir eşin, bir annenin geri dönmesiydi; işte bunu veremezdi onlara. “Onlarla ilgilenin,” dedi. “Ve kadının ismini öğrenin.”</p>

    <p>Nandera elini ona uzattı, sonra yayına geri götürdü. Rand ayağa kalktığında, Kızlar onu izliyordu. Ah, her zamanki gibi başka her şeyi de izliyorlardı, ama o peçeli yüzler ona daha sık dönüyordu. Sulin, listeyi bilmese bile, Rand’ın nasıl hissettiğini biliyordu, ama diğerlerine söyleyip söylemediğine dair en ufak fikri yoktu Rand’ın. Söylemişse, Kızların bu konuda ne hissettiğine dair en ufak fikri yoktu.</p>

    <p>Atından düştüğü yere döndü ve püsküllü Ejder Asası’nı kaldırdı. Eğilmek için çaba gerekiyordu ve kısa mızrak ağır geliyordu. Eyeri boşaldıktan sonra Jeade’en uzağa gitmemişti; at iyi eğitilmişti. Rand benekli atın sırtına tırmandı. “Burada yapabileceğim kadarını yaptım,” dedi –bırak ne isterlerse düşünsünler– ve atını topukladı.</p>

    <p>Hafızasından kaçamasa bile, Aiellerden kaçtı. En azından bir süreliğine. Jeade’en’i bir seyise teslim etti ve Nandera ile Caldin, yanlarında getirdikleri Kızların ve Dağ Dansçılarının üçte ikisi ile birlikte ona yetişemeden saraya girdi. Aiellerin bir kısmı ölenlerle ilgilenmek üzere geride bırakılmıştı. Caldin ekşi ve sinirli görünüyordu. Nandera’nın gözlerindeki ateşe bakarak, kadın peçe takmadığı için memnun olması gerektiğini düşündü Rand.</p>

    <p>Daha kadın konuşamadan Harfor Hanım Rand’a yaklaştı ve diz kırdı. “Lord Ejder,” dedi gür, güçlü bir sesle, “Atha’an Miere’nin Catelar Klanı’nın Dalgahanımı sizinle görüşmeyi diliyor.”</p>

    <p>Reene’nin kırmızı beyaz elbisesinin iyi kesimi “Başhizmetkâr” unvanının yanlış bir unvan olduğunu anlatamasa bile, kadının tavırları kesinlikle anlatıyordu. Saçları grileşmeye yüz tutmuş, uzun çeneli, hafifçe tombul bir kadındı ve başını arkaya atarak Rand’ın gözlerine doğrudan bakıyor, bir şekilde uygun düşen saygıyı dalkavukluk etmeden gösterebiliyor, çoğu asil kadının ulaşamayacağı bir uzaklık sergiliyordu. Halwin Norry gibi, çoğu kişi kaçarken o kalmıştı, ama Rand kadının amacının sarayı işgalcilere karşı savunmak, sarayı korumak olduğundan şüpheleniyordu. Kadının, sarayı kıymetli eşyalarının saklanıp saklanmadığını görmek için düzenli olarak Rand’ın odalarını aradığını duysa şaşırmazdı. Aiellerin odalarını aradığını duysa da şaşırmazdı.</p>

    <p>“Deniz Halkı mı?” dedi. “Ne istiyorlarmış?”</p>

    <p>Kadın tahammül göstermeye çalışarak, sabırla baktı ona. Çaba gösterdiği çok açıktı. “Dilekçe belirtmiyordu, Lord Ejder.”</p>

    <p>Moiraine Deniz Halkı hakkında bir şey biliyorduysa da, bunu Rand’ın eğitiminin bir parçası yapmamıştı, ama Reene’nin tavrına bakılırsa, bu kadın önemliydi. Dalgahanımı unvanı kesinlikle önemli geliyordu kulağa. Bu, Büyük Salon demek olacaktı. Cairhien’den döndüğünden beri gitmemişti oraya. Taht odasından kaçınmak için nedeni olduğundan değil; yalnızca oraya gitmek için sebep çıkmamıştı. “Bu akşam,” dedi yavaşça. “Ona söyle, onu akşam ortası göreceğim. İyi bir daire verdin mi ona? Ya maiyetine?” Öylesine gösterişli bir unvana sahip birinin yalnız dolaşacağından kuşkuluydu.</p>

    <p>“Reddetti; Top ve Halka’da oda tuttular.” Kadın dudaklarını hafifçe birbirine bastırdı; ne kadar çalımlı bir Dalgahanımı olsa da, Reene Harfor’un gözlerinde uygunsuz kaçan bir davranış sergilemişti anlaşılan. “Çok tozluydular ve yolculuktan bitap düşmüşlerdi, ayakta zor duruyorlardı. Arabayla değil atla geldiler ve atlara alışık olduklarını sanmıyorum.” Bu kadar gevşemiş olması karşısında şaşırmış gibi gözlerini kırpıştırdı ve ketumluğuna bir pelerin gibi sarındı. “Sizi görmek isteyen biri daha var, Lord Ejder.” Ses tonu ufacık bir tatsızlık tınısı kazandı. “Leydi Elenia.”</p>

    <p>Rand neredeyse yüzünü buruşturacaktı. Kuşkusuz Elenia Aslan Tahtı üzerindeki hak iddiası üzerine yeni bir ders hazırlamıştı; şimdiye dek kadının üç lafından ikisini işitmemeyi başarmıştı Rand. Elenia’yı reddetmek kolay olacaktı. Diğer yandan, gerçekten Andor tarihi hakkında bir şeyler bilmeliydi ve kimse Elenia Sarand’dan daha iyi bilmiyordu onu. “Daireme yolla, lütfen.”</p>

    <p>“Gerçekten de tahta Kız-Veliaht’ı geçirmeyi mi düşünüyorsunuz?” Reene’nin sesi sert değildi, ama saygı tamamen kaybolmuştu. Yüzü değişmemişti, ama yanlış bir yanıt işitse kadının “Elayne ve Aslan Tahtı için” diye haykırarak, Aiellere aldırmadan kafasını patlatmaya çalışacağından emindi Rand.</p>

    <p>“Evet,” diye içini çekti. “Aslan Tahtı Elayne’e ait. Işık adına, yeniden doğumum ve kurtuluşum adına yemin ederim, öyle.”</p>

    <p>Reene bir an onu inceledi, sonra eteklerini açarak reverans yaptı. “Leydi Elenia’yı size gönderirim, Lord Ejder.” Kayarak uzaklaşırken sırtı dimdikti, ama hep öyleydi zaten; kadının söylediklerinin tek kelimesine inanıp inanmadığını bilmenin yolu yoktu.</p>

    <p>“Kurnaz bir düşman,” dedi Caldin hararetle, Reene daha beş adım atamadan, “aslan düşünülmüş zayıf bir pusu kurar. Tehditle başa çıkabilmenin verdiği güvenle gardını indirirsin ve ikinci, daha güçlü pusuya yakalanırsın.”</p>

    <p>Caldin’in hemen üzerinden Nandera soğuk bir sesle konuştu, “Genç adamlar inatçı olabilir, genç adamlar düşüncesizce atılgan olabilir, genç adamlar aptal olabilir, ama <em>Car’a’carn</em> genç bir adam gibi davranamaz.”</p>

    <p>Rand omzunun üzerinden arkaya, “Artık saraydayız. İki kişi seçin,” diyecek kadar baktı, sonra yürümeye başladı. Nandera ile Caldin’in kendilerini seçmesi şaşırtıcı değildi, sert bir sessizliğe bürünerek peşinde yürümeye başlamaları hiç.</p>

    <p>Dairesinin kapısında, Elenia geldiğinde içeri yollamalarını söyledi onlara ve ikiliyi koridorda bıraktı. Gümüş zarflı bir sürahide erik puncu bekliyordu onu, ama dokunmadı. Bunun yerine durup gözlerini ona dikti, ne diyeceğini planlamaya çalıştı, sonra ne yaptığını fark etti ve şaşkınlık içinde homurdandı. Planlayacak ne vardı ki?</p>

    <p>Kapı çalınarak bal saçlı Elenia’nın geldiğini bildirdi. Kadın altın güllerle işlenmiş bir elbise içinde reverans yaptı. Başka bir kadının üzerinde olsa, yalnızca gül olduklarını düşünürdü Rand, ama Elenia üzerinde Gül Tacı’nı simgeliyor olmalıydılar. “Lord Ejder beni kabul etmekle lütuf gösterdiler.’”</p>

    <p>“Size Andor tarihi hakkında bazı şeyler sormak istiyorum,” dedi Rand. “Erik puncu alır mısınız?”</p>

    <p>Elenia’nın gözleri sevinçle irileşti, sonra kendine hâkim oldu. Konuyu hak iddiasına getirmek için Rand’ı nasıl yönlendireceğini planlanmıştı kuşkusuz ve konu kendiliğinden ona sunuluyordu. Kadının tilkimsi yüzünde bir gülümseme çiçeklendi. “Lord Ejder’e kendi ellerimle sunmam şerefini bahşeder misiniz bana?” dedi ve onayını beklemedi. Olayların dönüşünden öyle memnun olmuştu ki, Rand kadının onu bir sandalyeye oturtmasını, ayaklarını kaldırması için ısrar etmesini beklemeye başladı. “Tarihin hangi noktasını aydınlatmamı istersiniz?”</p>

    <p>“Genel bir...” Rand kaşlarını çattı; bu, iki cümle sonra soyağacını anlatmaya başlaması için bahane verirdi kadına. “...demek istediğim, Souran Maravaile’nin karısını buraya neden getirdiğini anlatın. Adam Caemlynli miydi?”</p>

    <p>“Ishara Souran’ı getirdi, Lord Ejder.” Elenia’nın gülümsemesi kısa bir an için hoşgörülü bir hava kazandı. “Ishara’nın annesi Endara Casalain idi. Endara, Artur Şahinkanadı’nın buradaki valisiydi –eyalete Andor deniyordu– ve aynı zamanda, son Aldeshar Kralı Joal Ramedar’ın torunuydu. Souran yalnızca... yalnızca bir generaldi” –sıradan biri diyecekti; Rand iddiaya girebilirdi– “ama Şahinkanadı’nın en iyi generaliydi, elbette. Endara hakkından vazgeçti ve kraliçe olarak Ishara’nın önünde diz çöktü.” Bir şekilde, Rand tam olarak bu şekilde, bu kadar kolaylıkla olduğuna inanmıyordu. “Elbette zor zamanlar yaşanıyordu, neredeyse Trolloc Savaşları kadar kötü olduğundan eminim. Şahinkanadı öldükten sonra her asil Yüksek Kral ya da Yüksek Kraliçe olmayı düşünüyordu. Ama Ishara kimsenin her şeyi almayı başaramayacağını biliyordu; çok fazla hizip vardı, ittifaklar oluşur oluşmaz dağılıyordu. Souran’ı Tar Valon kuşatmasını kaldırmaya ikna etti ve onun toplayabildiğince askeri buraya getirdi.”</p>

    <p>“Tar Valon’u kuşatan Souran Maravaile miydi?” dedi Rand şaşırarak. Artur Şahinkanadı yirmi sene boyunca Tar Valon’u kuşatmış, Aes Sedailerin kellesine ödül koymuştu.</p>

    <p>“Son senesinde,” dedi kadın, biraz sabırsızlıkla, “tarihçelerin belirleyebildiği kadarıyla.” Ishara’nın kocası olması dışında Souran’a pek az ilgi duyduğu açıktı. “Ishara bilgeydi. Aes Sedailere en büyük kızının eğitilmek üzere Tar Valon’a gönderileceğine dair söz verdi, böylece Kule’nin desteğini kazandı ve Ballair adlı bir Aes Sedai danışman aldı. Bunu yapan ilk hükümdardı. Diğerleri de onu taklit etti elbette, ama onlar hâlâ Şahinkanadı’nın tahtını istiyordu.” Gemi azıya almıştı, yüzü canlanmış, kadehini unutmuştu ve boş eli ile jestler yaparak çağlarcasına konuşuyordu. “Fikrin ölmesi için tam bir nesil geçmesi gerekti, ama Narasim Bhuran Yüzyıl Savaşları’nın son on senesine dek denedi –teşebbüsü bir sene sonra, kellesi kargıya geçirildiğinde, korkunç bir şekilde sona erdi– ve Esmara Getares’in otuz sene sonraki çabası, epey toprak kazanması ile sonuçlandı. Ama sonra Esmara Andor’u fethetmeye çalıştı ve hayatının son on iki senesini Kraliçe Telaisien’in <em>konuğu</em> olarak geçirdi. Esmara sonunda suikasta kurban gitti, ama Telaisien kadının gücünü yok ettikten sonra neden biri onun ölmesini istesin, kayıtlarda yer almıyor. Görüyorsunuz, Ishara’dan sonra gelen kraliçeler, Alesinde’den Lyndelle’e, Ishara’nın başladığı şeyi sürdürdüler ve bunu yalnızca kızlarını Kule’ye göndererek yapmadılar. Ishara Souran’dan öncelikle Caemlyn çevresindeki toprakları güvene almasını istedi, başlangıçta yalnızca birkaç köy alındı, sonra hâkimiyetini yavaş yavaş genişletti. Neden, etkisinin Erinin Nehri’ne ulaşması beş sene aldı. Ama Andor Kraliçelerinin aldığı topraklar sağlam bir şekilde onlara aitti, buna karşın kendilerine kral ya da kraliçe diyen başkaları, zaten ellerinde bulundurdukları topraklardaki hâkimiyetlerini sağlamlaştırmak yerine yeni topraklar ele geçirmekle ilgileniyorlardı hâlâ.”</p>

    <p>Kadın nefes almak için durdu ve Rand hemen araya girdi. Elenia bu insanlardan, hepsini kişisel olarak tanırmış gibi bahsediyordu, ama Rand’ın başı daha önce hiç duymadığı isimlerle dönmeye başlamıştı. “Neden Maravaile Evi yok?”</p>

    <p>“Ishara’nın oğullarının hiçbiri yirmi seneden fazla yaşamadı.” Elenia omuzlarını silkti ve puncunu yudumladı; konu onu ilgilendirmiyordu. Ama ona yeni bir konu vermişti. “Yüzyıl Savaşları süresince dokuz kraliçe hüküm sürdü ve hiçbirinin yirmi üç yaşını geçen oğlu olmadı. Savaşlar daimiydi ve Andor dört bir yandan baskı altındaydı. Neden, Maragaine’nin hükümdarlığı sırasında dört kral ordularını onun karşısına çıkardı –savaş meydanında, savaşın ismiyle anılan bir kasaba vardır. Krallar...”</p>

    <p>“Ama tüm kraliçelerin soyları Souran ile Ishara’ya uzanıyor, değil mi?” diye araya girdi Rand hemen. İzin verecek olsa, kadın gün gün anlatırdı tarihi. Oturdu ve Elenia’ya da bir sandalyeye oturmasını işaret etti.</p>

    <p>“Evet,” dedi kadın gönülsüzce. Muhtemelen Souran’ı dahil etmeye gönülsüzdü. Ama hemen canlandı. “Görüyorsunuz, bu insanın Ishara’nın kanını ne kadar taşıdığına varıyor. Ona kaç soy, hangi ölçüde bağlanıyor. Benim durumumda...”</p>

    <p>“Anlamam pek kolay değil. Örneğin, Tigraine ile Morgase’i ele alalım. Tigraine’den sonra taht üzerindeki en güçlü iddia Morgase’inkiydi. Bu, Morgase ile Tigraine’in yakından akraba olduğu anlamına mı geliyor?”</p>

    <p>“Kuzendiler.” Elenia, özellikle de söylemek istediklerinin özüne bu kadar yaklaşmışken sözünün bu kadar sık kesilmesi karşısında hissettiği siniri saklamaya çalışıyordu, ama ağzı yine de gerildi. Isırmak isteyen, ama kovaladığı tavuğu bir türlü yakalayamayan bir tilkiye benziyordu.</p>

    <p>“Anlıyorum.” Kuzen. Rand kadehini yarı yarıya boşalttı.</p>

    <p>“Hepimiz kuzeniz. Tüm Evler.” Rand’ın sessizliği kadını canlandırır gibiydi. Gülümsemesi geri döndü. “Bin sene içinde yapılan evliliklerle, damarlarında Ishara’nın kanından birkaç damla taşımayan tek bir Ev kalmadı. Ama önemli olan ne ölçüde taşıdıkları; bu, bir de bağlantıların sayısı. Benim durumumda...”</p>

    <p>Rand gözlerini kırpıştırdı. “<em>Hepiniz</em> kuzen misiniz? <em>Hepiniz</em> mi? Bu mümkün görünmü...” Merakla öne eğildi. “Elenia, Morgase ile Tigraine... tüccar ya da çiftçi olsalardı... ne kadar yakın akraba olurlardı?”</p>

    <p>“Çiftçi mi?” diye yineledi kadın, bakışlarını ona dikerek. “Lord Ejder, ne kadar tuhaf bir...” Kadının yüzündeki kan ağır ağır çekildi; onun da çiftçi olduğunu hatırlamıştı. Dilini endişeyle dudaklarında dolaştırdı. “Sanırım... düşünmem gerek. Çiftçi. Sanırım bu tüm Evleri çiftçi olarak düşünmek demek oluyor.” Sinirle kıkırdadı, sonra kıkırdamasını punçla boğdu. “Hepsi çiftçi olsaydı, hiçbirinin akraba sayılmayacağını sanıyorum. Bağlantılar çok geçmişte kaldı. Ama onlar çiftçi değildi, Lord Ejder.”</p>

    <p>Rand sandalyesine gömüldü ve yarım kulakla dinlemeye devam etti. Akraba değil.</p>

    <p>“...Ishara’yla otuz bir bağlantım var, ama Dyelin’in yalnızca otuz tane var ve...”</p>

    <p>Neden aniden bu kadar rahatlamıştı? Kaslarında gevşeyen düğümleri, kaybolana dek fark etmemişti.</p>

    <p>“...söylememe izin verirseniz, Lord Ejder.”</p>

    <p>“Ne? Affet beni. Kafam bir anlığına dağıldı... sorunlar... söylediğiniz son şeyi kaçırdım.” Kulağına çalınan bir şey vardı.</p>

    <p>Elenia’nın yüzünde çok tuhaf kaçan dalkavukça, pohpohlayan bir gülümseme vardı. “Neden, sizin de Tigraine’e benzediğinizi söylüyordum, Lord Ejder. Damarlarınızda Ishara’nın kanından birkaç damla bile taşıyor olabilirsiniz...” Ciyaklayarak sustu ve Rand ayakta olduğunu fark etti.</p>

    <p>“Ben... biraz yoruldum.” Normal konuşmaya çalıştı, ama Boşluk’un içindeymiş gibi uzak geliyordu sesi. “Bana izin verirseniz.”</p>

    <p>Yüzünün nasıl göründüğünü bilmiyordu, ama Elenia sandalyesinden fırladı, hızla gidip kadehini masaya bıraktı. Titriyordu ve yüzü önceden kansızsa, şimdi kar gibiydi. Hırsızlık yaparken yakalanmış bulaşıkçı kadınlara yakışır bir reverans yaptıktan sonra, her adımını bir öncekinden daha hızlı atarak, bir yandan da omzunun üzerinden onu izleyerek kapıya seğirtti, kapıyı koparırcasına açtı ve koşturan birinin terlik sesleri koridorda uzaklaştı. Nandera başını içeri uzatıp Rand’ı kontrol etti, sonra kapıyı çekip kapattı.</p>

    <p>Rand uzun bir süre boşluğa bakarak durdu. O eski kraliçelerin ona bakıp durmasına şaşmamak gerekirdi; kendisi bilmezken bile, ne düşündüğünü biliyorlardı. Annesinin gerçek adını keşfettiğinden beri içini kemirip duran o ani endişe kurtçuğu. Ama Tigraine Morgase ile akraba değildi. Annesi Elayne’in annesi ile akraba değildi. O Elayne’le...</p>

    <p>“Sülükten de betersin,” dedi yüksek sesle, acı acı. “Aptalın tekisin ve...” Lews Therin’in konuşmasını diledi, böylece kendi kendine, <em>Deli olan o; benim aklım başımda,</em> diyebilecekti. Ona baktığını hissettikleri o ölü Andor hükümdarları mıydı, yoksa Alanna mıydı? Uzun adımlarla kapıya gitti ve hızla açtı. Nandera ile Caldin parlak renkli kuşların resmedildiği bir duvar halısının dibinde, topukları üzerinde oturmaktaydı. “Adamlarınızı ve Kızları toplayın,” dedi onlara. “Cairhien’e gidiyorum. Lütfen Aviendha’ya söylemeyin.”</p>
  </div>
</body>
</html>
