<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kaos Lordu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="40. Beklenmedik Bir Kahkaha">40<br />
    Beklenmedik Bir Kahkaha</h1>

    <p>“Kafalarına biraz akıl sokmama yardım etmelisin,” dedi Mat piposunun sapının üzerinden. “Thom, dinliyor musun?”</p>

    <p>İki katlı bir evin düşürdüğü azıcık gölgede, ters çevrilmiş fıçıların üzerine oturmuş, pipolarını içiyorlardı ve sırık gibi yaşlı bir adam olan âşık, Rand’ın gönderdiği mektuba bakmakla daha fazla ilgilenir gibiydi. Mavi mum mührü henüz kırılmamış mektubu ceketinin cebine soktu. İçinde bulundukları geçidin ucundaki sokaktan gelen uğultu ve dingillerin ciyaklaması uzak geliyordu. İkisinin de yüzünden ter damlıyordu. Şimdilik en azından bir şeyin icabına bakılmıştı. Mat Küçük Kule’den çıktığı zaman bir grup Aes Sedai’nin Aviendha’yı bir yerlere götürdüğünü öğrenmişti; yakınlarda birilerini hançerleme fırsatı bulamayacaktı.</p>

    <p>Thom piposunu ağzından çıkardı. Uzun saplı bir şeydi, üzerine boydan boya meşe yaprakları ve palamutlar oyulmuştu. “Bir kez bir kadını kurtarmaya çalıştım, Mat. Laritha bir gül goncasıydı ve bir köyde, hayvanın teki olan aksi bir çizmeciyle evlenmişti. Birkaç günlüğüne orada mola vermiştim. Tam bir hayvandı adam. O yemeğe oturmaya karar verdiğinde yemek hazır olmazsa bağırırdı ve bir başka erkeğe iki çift laf etse döverdi.”</p>

    <p>“Thom, Kıyamet Çukuru adına, bunun o aptal kadınların mantık görmesini sağlamakla ne ilgisi var?”</p>

    <p>“Sen dinle, evlat. Adamın karısına nasıl davrandığını köyde herkes biliyordu, ama Laritha bana kendisi anlattı. Bir yandan da birilerinin onu kurtarmasını nasıl istediği üzerine sızlanıp duruyordu. Cebimde altınım, güzel bir arabam, bir arabacım ve uşağım vardı. Genç ve yakışıklıydım.” Thom beyaz bıyıklarını sıvazladı ve içini çekti; o köselemsi yüzün bir zamanlar yakışıklı olduğuna inanmak güçtü. Mat gözlerini kırpıştırdı. Araba mı? Bir âşık ne zaman araba sahibi olmuştu ki? “Mat, kadının durumu yüreğimi burkmuştu. Ve yüzünün de cazip geldiğini inkâr etmeyeceğim. Dediğim gibi, gençtim; âşık olduğumu, hikâyelerden fırlamış bir kahraman olduğumu sandım. Bu yüzden bir gün, çiçek açmış bir elma ağacının altında otururken –çizmecinin evinden epey uzaktaydık– ona onu yanımda götürmeyi önerdim. Ona bir hizmetçi, kendine ait bir ev verecek, onu şarkılara ve şiirlere boğacaktım. Sonunda anladığında dizimi öyle fena tekmeledi ki, bir ay topalladım. Ayrıca bir de bankla vurdu bana.”</p>

    <p>“Hepsi tekme atıyor gibi,” diye mırıldandı Mat, fıçının üzerinde ağırlığını kaydırarak. “Herhalde sana inanmadı. Onu kim suçlayabilir ki?”</p>

    <p>“Ah, inandı. Ve sevgili kocasını bırakacağını düşündüğüm için öfkeye kapıldı. Kendi sözü; sevgili. Adama becerebildiğince hızla geri koştu ve ben de ya adamı öldürecektim ya da arabama atlayacaktım. Sahip olduğum hemen her şeyi geride bırakmak zorunda kaldım. Herhalde hâlâ aynı koşullar altında, onunla yaşıyordur. Para kesesini yumruğunda sıkı sıkı tutarak ve adam ne zaman bir bira içmek için hana uğrasa eline geçeni adamın kafasına geçirerek. Hep yaptığı gibi. Birkaç gizli soruşturma sonucu öğrendiğim gibi.” Anlatmak istediğini anlatmış gibi, piposunu yine dişlerinin arasına sıkıştırdı.</p>

    <p>Mat kafasını kaşıdı. “Bunun benim işimle ne ilgisi olduğunu anlamadım.”</p>

    <p>“Kısmen duyduğun bir hikâyenin hepsini bildiğini düşünmemen gerekir. Örneğin, Elayne ile Nynaeve’in bir iki gün içinde Ebou Dar’a doğru yola çıkacağını biliyor musun? Juilin ve ben de gidiyoruz.”</p>

    <p>“Ebou?..” Mat piposunu, geçidi kaplayan kuru otların üzerine düşmeden zor yakaladı. Nalesean Ebou Dar’a yaptığı bir ziyaret hakkında hikâyeler anlatmıştı ve iş tanıdığı kadınlara, karıştığı kavgalara geldiğinde nasıl abarttığını hesaba katsa bile, o şehir yine de zorlu bir yere benziyordu. Demek Elayne’i ondan kaçırabileceklerini sanıyorlardı, öyle mi? “Thom, bana yardım etmelisin...”</p>

    <p>“Ne?” diye araya girdi Thom. “Onları çizmeciden kaçıracak mıyız?” Bir mavi duman bulutu üfledi. “Ben bunu yapmam, evlat. Hâlâ hikâyenin tamamını bilmiyorsun. Egwene ve Nynaeve hakkında ne hissediyorsun? Bir daha düşününce, yalnızca Egwene hakkında, diyelim.”</p>

    <p>Mat, adamın her şeyi tekrar tekrar söylerse sonunda anlayacağını mı sandığını merak ederek kaşlarını çattı. “Egwene’i severim. Ben... Yak beni, Thom, o Egwene işte; bu kadarını söylemek yeterli. Bu yüzden onun aptal boynunu kurtarmaya çalışıyorum.”</p>

    <p>“Onu kendi çizmecisinden kurtarmaya çalışıyorsun, demek istiyorsun,” diye mırıldandı Thom, ama Mat dinlemeden devam etti.</p>

    <p>“Onun boynunu ve Elayne’inkini de; hatta, onu kendim boğazlamazsam, Nynaeve’in boynunu. Işık! Ben yalnızca onlara yardım etmek istiyorum. Dahası, Elayne’e bir şey olmasına izin verirsem Rand <em>benim</em> boynumu kırar.”</p>

    <p>“Senin istediğin şeyi yaptırmak yerine onların istediği şeyi yapmalarına yardım etmeyi hiç düşündün mü? Benim istediğim olsa, Elayne’i bir ata bindirir, Andor’a gönderirdim. Ama onun başka şeyler yapması gerekiyor –buna <em>ihtiyacı</em> var, sanırım–, bu yüzden peşinden dolaşıyor, ben önleyemeden biri onu öldürmeyi başaracak diye gece gündüz ter döküyorum. Hazır olduğunda Caemlyn’e gidecektir.” Hoşnut bir tavırla piposunu çekiştirdi, ama en sonda sesine, nasıl davranırsa davransın kendi sözlerinden hiç hoşlanmıyormuş gibi, hafif bir tını girmişti.</p>

    <p>“Onlar kendi kellelerini Elaida’ya teslim etmek istiyorlarmış gibi geliyor bana.” Demek Thom o ahmak karıyı ata bindirirdi, öyle mi? Bir âşık Kız-Veliaht’ı taç giymek üzere sürükleye sürükleye götürüyor! Kendi gözünde kendini pek büyütüyordu Thom.</p>

    <p>“Sen aptal değilsin, Mat,” dedi Thom sessizce. “Neyin doğru olduğunu biliyorsun. Egwene... O çocuğu Amyrlin olarak düşünmek zor...” Mat ekşi ekşi homurdanarak onayladı; Thom ona dikkat etmedi. “...ama ben onda bunu yapabilecek yürek olduğuna inanıyorum. Bazı şeylerin tesadüf olup olmadığını bilmek için henüz çok erken, ama kızda kafa da olduğunu düşünmeye başlıyorum. Sorun şu, yeterince zorlu mu? Değilse, canlı canlı yerler onu... kafasını, yüreğini, her şeyini.”</p>

    <p>“Kim yer? Elaida mı?”</p>

    <p>“Ah, evet. Fırsat bulursa; zorluluk konusunda hiç eksiği yok o kadının. Ama buradaki Aes Sedailer Egwene’i Aes Sedai olarak düşünmüyorlar; belki Amyrlin olarak, ama inanmak ne kadar güç olsa da, Aes Sedai olarak değil.” Thom başını iki yana salladı. “Anlamıyorum, ama doğru. Aynısı Elayne ve Nynaeve için de geçerli. Kendilerine saklamaya çalışıyorlar, ama dikkatle izlersen ve aklını başından ayırmazsan Aes Sedailer bile sandıkları kadar çok şeyi gizleyemez.” O mektubu yine çıkardı ve bakmadan ellerinde çevirdi. “Egwene uçurum kıyısında yürüyor Mat ve burada, Salidar’daki üç hizip –üç tane olduğundan eminim– tek bir yanlış adım atacak olursa uçurumdan aşağı atar onu. Bu olursa, Elayne ve Nynaeve de peşinden gider. Ya da belki Egwene’i indirmek için ilk önce onları iterler.”</p>

    <p>“Burada, Salidar’da,” dedi Mat, planyadan geçirilmiş tahta kadar düz bir sesle. Thom sakin sakin başını salladı ve Mat kendini sesini yükseltmekten alamadı. “Ve sen onları burada bırakmamı istiyorsun, öyle mi?”</p>

    <p>“Ben onlara bir şey <em>yaptıracağını</em> düşünmeyi bırakmanı istiyorum. Ne yapacaklarına karar verdiler ve sen bunu değiştiremezsin. Ama belki –yalnızca belki– onları hayatta tutmama yardım edebilirsin.”</p>

    <p>Mat ayağa fırladı. Kafasının içinde, göğüslerinin arasına bir hançer saplanmış bir kadın imgesi vardı; ödünç anılardan biri değil. Üzerine oturduğu fıçıyı tekmeledi ve geçitten aşağı yuvarlanmasını izledi. Bir <em>âşığın</em> onları hayatta tutmasına izin vermek, ha? Caemlyn’de bir hancı olan Basel Gill’in Thom hakkında söylediği bir şeyin anısı kıpırdandı, ama pus gibiydi ve yakalamaya çalıştığı anda kayboldu. “Mektup kimden, Thom? Kurtardığın bir başka kadından mı? Yoksa onu kellesini uçurtabileceği bir yerde mi bıraktın?”</p>

    <p>“Bıraktım,” dedi Thom yumuşak sesle. Ayağa kalktı ve başka tek kelime etmeden yürüyüp gitti.</p>

    <p>Mat onu durdurmak için uzanacak, konuşacak oldu. Ama aklına söyleyecek bir şey gelmedi. <em>Deli ihtiyar!</em> Hayır, deli değildi. Egwene katır kadar inatçıydı ve Nynaeve’in yanında yine de uysal kalıyordu. Daha da kötüsü, ikisi de şimşeği daha iyi görebilmek için ağaca tırmanacak tiplerdendi. Elayne’e gelince, asil kadınlar asla yağmurun altında durmayacak sağduyuya salip olmazdı. Ve sonra, ıslanınca kızarlardı.</p>

    <p>Piposunu boşalttı, kuru otlar tutuşmadan közleri topuğuyla ezdi, sonra şapkasını yerden aldı ve aksayarak sokağa çıktı. O burnu büyük Kız-Veliaht ile dolaşıp durmaktan dolayı ihtişam hayallerine gömülmüş bir âşıktan daha iyi bir bilgi kaynağı bulması gerekiyordu. Solunda Nynaeve’in Küçük Kule’den çıktığını gördü ve öküz ve at arabalarının arasından dolanarak ona doğru yürümeye başladı. Nynaeve bilmek istediklerini söylerdi ona. Söylerse. Kalçası sızladı. <em>Yak beni, bana birkaç yanıt borçlu.</em></p>

    <p>Tam o sırada Nynaeve onu gördü ve gözle görülür bir biçimde gerildi. Bir an onun yaklaşmasını izledi, sonra aniden bir başka yöne seğirtti. Ondan kaçınmaya çalıştığı açıktı. İki kez omzunun üzerinden arkaya baktı, sonra insanların ve arabaların arkasında kayboldu.</p>

    <p>Mat kaşlarını çatarak durdu ve şapkasını aşağı çekti. Kadın önce sebepsiz yere tekmelemişti onu, şimdi de konuşmuyordu. O ve Egwene onun haşlanmasına izin vereceklerdi, ta ki parmaklarını uzattıklarında uysal uysal gidecek hale gelene kadar. <em>Eh, oyunları için yanlış adam seçtiler, postları kavrulası kadınlar!</em></p>

    <p>Vanin ile diğerleri, eskiden bir han olduğu kesin olan taş binanın yanındaki ahırın dışındaydılar. Şimdi binaya Aes Sedailer akın akın girip çıkıyorlardı. Zar ve atların kalanı bir parmaklığa bağlanmıştı ve Vanin ile önceden yakalanan iki izci duvarın dibine çökmüşlerdi. Mar ile Ladwin birbirlerinden çok farklı adamlardı, biri uzun, sıska ve sert yüzlü, diğeri kısa, gürbüz ve ılımlı görünüşlüydü, ama ikisi de Mat’in yaklaştığını görünce utanmış göründü. İkisi de yakalanmış olmanın utancını atamamıştı henüz. İki bayraktar, sancakları hâlâ direklerine sıkı sıkı sarılı tutarak dimdik duruyordu. Hâlâ bir anlamı varmış gibi. Adamlar epey endişeli görünüyordu. Savaşmak bir şeydi; bunca Aes Sedai’nin ortasında olmak bambaşka bir şey. Savaşta bir erkeğin şansı olurdu. İki Muhafız onları izliyordu. Açık açık değil, ahır avlusunun diğer yanından, ama güneş altında sohbet etmek için seçmemişlerdi o noktayı.</p>

    <p>Mat Zar’ın burnunu okşadı ve bir an sonra atın gözlerini incelemeye başladı. Deri yelekli bir adam ahırdan çıkarak sokağa bir at pisliği arabası bıraktı. Vanin yaklaşıp Zar’ın gözüne baktı. Mat ona bakmadan konuştu, “Birlik’e ulaşabilir misin?”</p>

    <p>“Belki.” Vanin kaşlarını çattı ve Zar’ın göz kapağını kaldırdı. “Biraz şansla, belki. Ama atımı bırakmayı hiç istemezdim.”</p>

    <p>Mat göze daha yakından bakarak başını salladı. “Talmanes’e yerinde kalmasını söylediğimi ilet Burada birkaç gün kalabilirim ve lanet bir kurtarma teşebbüsü istemiyorum. Dönmeye çalış, Elinden geliyorsa, görülmeden.”</p>

    <p>Vanin Zar’ın altındaki tozlara tükürdü. “Aes Sedailere bulaşan adam, kendi kendine gem takmış, eyer kuşanmış olur. Dönebildiğimde dönerim,” Başını iki yana sallayarak kalabalığa karıştı. Yuvarlanırcasına yürümesine bakılırsa, gizli gizli bir şey yapabileceğine kimsenin inanmayacağı şişman, üstü başı kırışık bir adam.</p>

    <p>Bayraktarlardan biri tereddütle boğazını temizledi ve yaklaştı. “Lordum, her şey?.. Planladığınız buydu, değil mi, Lordum?”</p>

    <p>“Kesinlikle öyle, Verdin,” dedi Mat, Zar’ı okşayarak. Tepeüstü çuvala tıkılmıştı ve çuvalın ağzı bağlanmıştı. Rand’a Elayne’i güven içinde Caemlyn’e götüreceğine söz vermişti ve onu almadan buradan ayrılamazdı. Ve Egwene’in boynunu celladın baltasına uzatmasına da izin veremezdi. Belki de –Işık, nasıl da canını sıkıyordu!– Thom’un tavsiyesine uymak zorunda kalacaktı. Bir şekilde bu delicesine imkânsız planı gerçekleştirmelerine yardım ederek o lanet kadınların lanet kellelerini lanet omuzlarında tutmaya çalışmak. Ve bu arada kendi boynunu da tek parça halinde tutmak. Bir de Aviendha’nın Elayne’in gırtlağına sarılmasını engellemek vardı. Eh, en azından her şey un ufak olduğunda onları uzaklaştırmak üzere yakınlarda olurdu. Pek de teselliydi ya. “Her şey lanet ölçüde yolunda.”</p>

    <p class="paragraf">Elayne Aviendha’yı bekleme odasında ya da belki dışarıda bulmayı umuyordu, ama iki yerde de olmadığını anlamak için fazla dinlemesi gerekmedi. Diğer Aes Sedailer arasında iki sohbet konusu vardı ve belgeler masaların üzerine terk edilmiş, herkes konuşuyordu. Çoğu çeneyi Mat meşgul ediyordu; bekleme odasında oraya buraya koşturan hizmetkârlar bile durup onun hakkında birkaç laf ediyorlardı. O <em>ta’veren</em>’di. Bir <em>ta’veren</em>’in Salidar’da kalmasına izin vermek güvenli miydi? Gerçekten Kule’ye götürülmüş, sonra da yürüyüp gitmesine izin verilmiş miydi? Ejderyeminli ordusuna onun komuta ettiği doğru muydu? İşittikleri canavarlıklar yüzünden tutuklanacak mıydı? Yenidendoğan Ejder ve Amyrlin’le aynı köyden geldiği doğru muydu? Yenidendoğan Ejder ile bağlantılı <em>iki ta’veren</em> olduğu söylentileri vardı; ikincisi kimdi ve neredeydi? Belki Mat Cauthon biliyordu. İnsan sayısı kadar fikir sayısı var gibiydi.</p>

    <p>Elayne’in duymayı beklediği ve duymadığı iki soru vardı. Mat’in Salidar’da ne işi vardı ve Rand onu nereye göndereceğini nereden biliyordu? Kimse bu soruları sormuyordu, ama burada bir Aes Sedai üşümüş gibi aniden şalını düzeltiyordu ya da orada birinin ona hitap ettiğini fark edince irkiliyordu, şurada bir hizmetkâr kadın boş boş yere bakıyor, sonra silkelenerek kendine geliyordu ya da bir çömez Aes Sedailerden birine korku dolu bakışlar fırlatıyordu. Mat, tam olarak güvercinlerin arasına salınmış kedi değildi, ama yakındı. Rand’ın nerede olduklarını bildiği gerçeği herkesi ürpertmeye yetiyordu.</p>

    <p>Aviendha daha az yorum çekiyordu, ama Aes Sedailer ondan bahsetmekten alamıyorlardı kendilerini ve bunu konuyu değiştirmek için yapmıyorlardı. Her gün kendi ayaklarıyla yabani gelmiyordu buraya, özellikle de böylesine olağanüstü güce sahip biri, üstelik bir Aiel. Bu sonuncusu gerçekten bütün Aes Sedaileri büyülemişti. Kule’de eğitim görmüş Aiel yoktu ve pek az Aes Sedai Aiel Kıraçları’na girmişti.</p>

    <p>Aviendha’nın nerede tutulduğunu öğrenmek için tek soru sorması yeterli oldu. Tutulduğu söylenmiyordu aslında, ama Elayne bir kadının çömez olmasını istediklerinde Aes Sedailerin nasıl davrandığını bilirdi.</p>

    <p>“Gece çökmeden beyazlar içinde bulur kendini,” dedi Akarrin güvenle. İnce bir Kahverengi’ydi ve hemen hemen her sözcüğünü vurgulamak için başını sallardı. Yanındaki diğer iki Aes Sedai de aynı güvenle başlarını salladılar.</p>

    <p>Elayne kendi kendine cıklayarak sokakta seğirtti. İleride Nynaeve’in koştururcasına yürüdüğünü gördü. Öyle sık omzunun üzerinden arkaya bakıyordu ki insanlara çarpıp duruyordu. Elayne ona yetişmeyi düşündü –bir arkadaş fena olmazdı– ama yoğunlaşarak ya da yoğunlaşmadan, bu sıcakta koşacak değildi ve Nynaeve’e yetişmenin tek yolu bu gibi görünüyordu. Buna rağmen, eteklerini hafifçe kaldırdı ve hızlandı.</p>

    <p>Daha elli adım gidemeden Birgitte’in yaklaştığını hissetti ve döndüğü zaman kadının koşmakta olduğunu gördü. Areina da yanındaydı, ama o biraz ötede durdu ve kaşlarını çatarak kollarını kavuşturdu. Kadın imkânsız küçük bir sefildi ve Elayne artık gerçek bir Aes Sedai olduğu halde fikrini değiştirmemişti.</p>

    <p>“Bilmen gerektiğini düşündüm,” dedi Birgitte sessizce. “Ebou Dar’a doğru yola çıktığımızda Vandene ile Adeleas’ın da geleceğini duydum.”</p>

    <p>“Anlıyorum,” diye mırıldandı Elayne. İkili bir sebepten Merilille’e katılmaya gidiyor olabilirdi, ama Tylin’in sarayında şimdiden üç Aes Sedai vardı ya da belki Ebou Dar’a başka bir görevle gidiyorlardı. İkisine de inanmıyordu. Areina kararını vermişti, Salon da öyle. Elayne ve Nynaeve’e iki <em>gerçek</em> Aes Sedai eşlik edecekti. “O hiçbir yere gitmeyeceğini <em>anlıyor.</em>”</p>

    <p>Birgitte Elayne’in baktığı yöne, Areina’ya baktı, sonra omuzlarını silkti. “Anlıyor ve hiç memnun değil. Bana gelince, gitmeyi dört gözle bekliyorum.”</p>

    <p>Elayne yalnızca bir an duraksadı. Sır saklamaya söz vermişti ve bundan hoşlanmıyordu, ama diğer kadını buna gerek olmadığına, anlamsız olduğuna ikna etmeye çalışmaktan vazgeçeceğine söz vermemişti. “Birgitte, Egwene...”</p>

    <p>“Hayır!”</p>

    <p>“Neden olmasın?” Elayne Birgitte’i Muhafızı yaptıktan kısa süre sonra, Rand ile bağ kurduğunda bir şekilde onu denileni yapacağına söz vermeye ikna edeceğine karar vermişti, en azından önemli olduğunda. Son zamanlarda bir ekleme daha yapmıştı. Sorularına yanıt verecekti. Birgitte canı istediği zaman cevap veriyor, canı istediğinde duymazdan geliyor, bazen de, şimdiki gibi inatçı bir tavır takınıyordu. “Neden olmasın, söyle bana ve iyi bir sebepse bir daha asla sormam.”</p>

    <p>Başta Birgitte dik dik bakmakla yetindi, ama sonra Elayne’in kolunu yakaladı ve bir geçidin ağzına sürüklercesine götürdü. Gelip geçen kimse dönüp bir daha bakmadı onlara ve Areina olduğu yerde kaldı, ama yüzü öncekinden de fazla kararmıştı. Yine de, Birgitte dikkatle çevresine bakındı ve fısıltıyla konuştu. “Her zaman, Çark beni ördüğünde, Çark’a bağlı olduğumu bilmeden doğar, yaşar ve ölürdüm. Yalnızca arada, <em>Tel’aran’rhiod</em>’dayken bilirdim. Bazen tanınır, ünlü olurdum, ama herkes gibi biriydim, efsanelerden çıkıp gelmiş biri değil. Bu sefer örülmedim, koparıldım. İlk defa, bedene bürünmüşken kim olduğumu biliyorum. İlk defa, başkaları da bilebilir. Thom ve Juilin biliyor; hiçbir şey söylemiyorlar, ama eminim. Bana diğerlerine baktıkları gibi bakmıyorlar. Camdan bir dağa tırmanacağımı ve çıplak ellerimle bir dev öldüreceğimi söylesem, yalnızca yardıma ihtiyacım olup olmadığını sorarlar ve olmamasını beklerler.”</p>

    <p>“Anlamıyorum,” dedi Elayne yavaşça ve Birgitte içini çekerek başını eğdi.</p>

    <p>“Bununla boy ölçüşebilir miyim, bilmiyorum. Diğer yaşamlarda, yapmam gerekeni, doğru gelen şeyi yaptım, bir Maerion, bir Joana ya da herhangi bir kadın için yeterli olacak olanı. Şimdi hikâyelerden çıkmış <em>Birgitte</em>’im. Bilen herkes <em>beklenti</em> içinde olacak. Bir Tovan toplantısına dalmış tüy-dansçısı gibi hissediyorum.”</p>

    <p>Elayne sormadı; Birgitte geçmiş yaşamlardan bazı şeylerden bahsettiği zaman, genelde açıklamaları cehaletten daha kafa karıştırıcı oluyordu. “Bu saçma,” dedi kararlılıkla, kadının kollarını yakalayarak. “<em>Ben</em> biliyorum ve <em>ben</em> kesinlikle dev öldürmeni beklemiyorum. Egwene de beklemiyor. Ve <em>zaten</em> biliyor.”</p>

    <p>“Ben itiraf etmediğim sürece,” diye mırıldandı Birgitte, “bilmiyor sayılır. Bunun da saçma olduğunu söylemeye zahmet etme; öyle olduğunu biliyorum, ama bu hiçbir şeyi değiştirmiyor.”</p>

    <p>“O zaman şuna ne dersin? O Amyrlin ve sen benim Muhafızımsın. Egwene güvenine layık, Birgitte. Güvenine ihtiyacı var.”</p>

    <p>“Onunla daha işin bitmedi mi?” diye sordu Areina, bir adım uzaktan. “Beni bırakıp gideceksen, en azından okçuluğuma yardım edebilirsin. Edeceğini söylemiştin.”</p>

    <p>“Düşüneceğim,” dedi Birgitte Elayne’e sessizce. Areina’ya dönerek kadının örgüsünü ensesinden yakaladı. “Okçuluktan bahsedeceğiz,” dedi, kadını sokağa ittirerek, “ama ilk önce görgü kurallarından bahsedeceğiz.”</p>

    <p>Elayne başını iki yana sallarken aniden Aviendha’yı hatırladı ve seğirtti. Ev uzak değildi.</p>

    <p>Aviendha’yı hemen tanımadı. Elayne onu <em>cadin’sor</em> içinde, koyu kızıl saçları kısacık kesilmiş görmeye alışıktı, etek, bluz ve şal içinde, omuzlarını geçmiş saçlarını katlanmış bir mendille arkaya atmışken değil. İlk bakışta, güçlük içindeymiş gibi görünmüyordu. Beceriksizce bir sandalyede oturmaktaydı –Aieller sandalyelere alışık değildi– ve huzur içinde, halka olmuş beş Aes Sedai ile birlikte oturma odasında çay yudumlamaktaydı. Aes Sedailerin yaşadıkları evlerde oturma odası gibi lüksler vardı, ama Elayne ile Nynaeve hâlâ küçük odalarına sıkışmış yaşıyorlardı. İkinci bir bakışta, Aviendha’nın çay fincanının üzerinden Aes Sedailere ürkek bakışlar fırlattığını gördü. Üçüncü bir bakışa zaman kalmadı; Elayne’i görünce Aviendha ayağa fırladı ve fincanını tertemiz süpürülmüş yere düşürdü. Elayne Tear Taşı dışında pek az Aiel görmüştü, ama duygularını sakladıklarını biliyordu ve Aviendha bunu çok iyi başarıyordu. Yalnız, şimdi yüzünde çıplak bir acı vardı.</p>

    <p>“Özür dilerim,” dedi Elayne odadakilere rahatça, “ama Aviendha’yı bir süreliğine sizden almam gerek. Belki daha sonra onunla tekrar konuşabilirsiniz.”</p>

    <p>Aes Sedailerin çoğu itirazın eşiğinde duraksadılar, ama itiraz olmamalıydı. Aviendha dışında en güçlü kadının o olduğu açıktı ve Aes Sedailerin hiçbiri Temsilci ya da Sheriam’ın kurulunun üyesi değildi. Elayne Myrelle’in orada olmamasına çok sevinmişti, kadın bu evde yaşıyordu. Elayne Yeşil Ajah’ı seçmişti ve kabul edilmişti, yalnız Salidar’daki Yeşil Ajah’ın başında Myrelle’in olduğunu öğrenmişti. Aes Sedai olalı on beş sene geçmemiş olan Myrelle. Anlatılanlara bakarak, Elayne Salidar’da en azından elli senedir şal taşıyan kadınlar olduğunu biliyordu, ama teki bile gri saçlı değildi. Myrelle orada olsa, Ajahının başı Aviendha’nın kalmasını isterse Elayne’in gücü hiçbir işe yaramazdı. Şimdi bile, Elayne’e bir balığı hatırlatan pörtlek gözlü bir Beyaz olan Shana ağzını daha da açacak kadar ileri gitti, ama Elayne tek kaşını ona kaldırınca surat asarak yeniden kapattı.</p>

    <p>Beş kadının da ağızları gerilmişti, ama Elayne gerilimi görmezden geldi. “Teşekkür ederim,” dedi, içten olmayan bir gülümseme ile.</p>

    <p>Aviendha sırtına koyu renkli bir bohça vurdu, ama Elayne gelmesini söyleyene kadar duraksadı. Sokakta Elayne, “Bunun için özür dilerim. Bir daha olmamasını sağlayacağım,” dedi. Bunu becerebilirdi, emindi. Ya da Egwene yapardı, kuşkusuz. “Seninle yalnız konuşabileceğimiz çok yer yok, korkarım. Günün bu zamanında odam oldukça sıcak oluyor. Biraz gölge ya da çay bulmaya çalışabiliriz. Seni şimdiden çayla tıka basa doldurmadılarsa.”</p>

    <p>“Odan.” Tam olarak ters değildi, ama Aviendha’nın henüz konuşmak istemediği açıktı. Aniden ateşlik odun dolu bir arabaya doğru atıldı, kırılıp yakılması için getirilen bir dal kaptı. Kolundan uzun, başparmağından kalındı. Elayne’in yanına dönerek kemer bıçağı ile düzeltmeye başladı; keskin bıçak küçük dalları ustura gibi kesiyordu. Yüzündeki acı kaybolmuştu. Şimdi kararlı görünüyordu.</p>

    <p>Yürürlerken Elayne yan yan baktı ona. Mat Cauthon denen hödük ne iddia ederse etsin Aviendha’nın ona zarar vereceğine inanmıyordu. Ama diğer yandan... <em>Ji’e’toh</em> hakkında biraz bilgisi vardı; Taş’talarken Aviendha biraz açıklamıştı. Belki Rand bir şey söylemiş ya da yapmıştı. Belki o kafa karıştırıcı onur ve görev labirenti Aviendha’nın... Mümkün görünmüyordu. Ama belki...</p>

    <p>Odasına ulaştıklarında konuyu kendisi açmaya karar verdi. Diğer kadına dönerek –ve bilinçli olarak <em>saidar</em>’a bürünmekten kaçınarak– konuştu, “Mat senin buraya beni öldürmek için geldiğini iddia ediyor.”</p>

    <p>Aviendha gözlerini kırpıştırdı. “Islaktopraklılar her şeyi ters anlıyor,” dedi şaşkın şaşkın. Sopayı Nynaeve’in yatağının ayakucuna bıraktı ve kemer bıçağını dikkatle yanına yerleştirdi. “Yakın-kardeşim Egwene benden senin adına Rand al’Thor’a göz kulak olmamı istedi ve ben de bunu yapmaya söz verdim.” Bohçasını ve şalını yere, kapının yanına bıraktı. “Ona karşı <em>toh</em>’um var, ama sana karşı taşıdığım <em>toh</em> daha büyük.” Bluzunu çözdü, başının üzerinden geçirip çıkardı, sonra iç etekliğini beline dek sıyırdı. “Rand al’Thor’a âşık oldum ve bir kez onunla yattım. <em>Toh</em>’um var ve onu karşılamama izin vermeni istiyorum.” Sırtını dönerek kalan pek az boşlukta diz çöktü. “Dilersen sopayı, dilersen hançeri kullanabilirsin; toh benim, ama seçim senin.” Çenesini kaldırarak boynunu gerdi. Gözlerini kapatmıştı. “Hangisini seçersen, kabul ediyorum.”</p>

    <p>Elayne dizlerinin boşanacağını sandı. Min üçüncü kadının tehlikeli olacağını söylemişti, ama Aviendha? <em>Dur! Onunla ne yaptığını söyledi... Rand’la!</em> Eli yatağın üzerindeki hançere doğru seğirdi ve Elayne kollarını kavuşturarak ellerini kıstırdı. “Ayağa kalk. Ve bluzunu giy. Sana <em>vurmayacağım...</em>” Birkaç sefercik? Elleri oldukları yerde kalsın diye kollarını sıkıştırdı. “...ve <em>kesinlikle</em> hançere dokunmayacağım. Lütfen kaldır onu.” Kendisi uzatabilirdi, ama o sırada bir silaha dokunmasının güvenli olacağından emin değildi. “Bana karşı <em>toh</em>’un yok.” Doğru sözlerin bunlar olduğuna inanıyordu. “Rand’ı seviyorum, ama onu senin de sevmene aldırmıyorum.” Yalan dilini yakıyordu. Aviendha onunla <em>yatmış</em> mıydı?</p>

    <p>Aviendha dizlerinin üzerinde dönerek kaşlarını çattı. “Anladığımdan emin değilim. Onu paylaşmamızı mı öneriyorsun? Elayne, biz arkadaşız, sanırım, ama karı-kardeş olacaksak birincil-kardeş olmalıyız. Bunu yapıp yapamayacağımızı bilmek için zaman gerekir.”</p>

    <p>Elayne ağzının açık durduğunu fark etti ve kapattı.</p>

    <p>“Sanırım gerekir,” dedi hafifçe. Min onu paylaşacaklarını söyleyip duruyordu, ama herhalde bu şekilde değil! Düşüncenin kendisi edepsizlikti! “Bildiğinden biraz daha karmaşık. Onu seven bir kadın daha var.”</p>

    <p>Aviendha öyle hızla ayağa fırladı ki bir an bir yerde, sonra ötekinde gibi göründü. “Adı ne?” Yeşil gözleri alevlenmişti ve hançer elindeydi.</p>

    <p>Elayne kahkaha atacaktı neredeyse. <em>Bir an paylaşmaktan bahsediyor, bir sonrakinde bir şey kadar vahşi oluyor... bir... benim kadar vahşi,</em> diye bitirdi, düşünceden hiç memnun olmadan. Bu daha kötü olabilirdi, çok daha kötü olabilirdi. Berelain olabilirdi. Mutlaka biri olacaksa, Aviendha olsa da olurdu. <em>Ben de çocuk gibi eteklerimi tekmelemek yerine bununla başa çıkabilirim.</em> Yatağa oturarak ellerini kucağında kavuşturdu. “Onu kınına sok ve otur lütfen, Aviendha. Ve lütfen bluzunu giy. Sana anlatacak çok şeyim var. Bir kadın var –arkadaşım, yakın-kardeşim– adı Min...”</p>

    <p>Aviendha giyindi, ama oturmasından önce epey zaman geçti, Elayne’in onu birleşip Min’in işini bitirmelerinin yanlış olacağına ikna etmesine kadar daha da fazla. En azından bunu kabul etti. Sonunda, gönülsüzce konuştu, “Onu tanımalıyım. Rand al’Thor’u, birincil-kardeş kadar sevmeyeceğim biri ile paylaşamam.” Bunu Elayne’e incelercesine bakarak söylemişti. Elayne içini çekti.</p>

    <p>Aviendha Rand’ı onunla paylaşmayı düşünecekti. Min onu Elayne ile paylaşmaya hazırdı. Üçü arasında normal olan bir tek kendisi miydi? Şiltenin altındaki haritaya göre, Min kısa süre sonra Caemlyn’de olmalıydı ya da belki varmıştı bile. Orada ne olmasını istediğinden emin değildi, yalnız Min’in görülerini Rand’a yardım etmek için kullanmasını istiyordu. Ki bu Min’in onun yanından ayrılmaması demekti. Elayne Ebou Dar’a giderken.</p>

    <p>“Yaşamda basit olan bir şey var mı, Aviendha?”</p>

    <p>“Bir erkek söz konusu ise hayır.”</p>

    <p>Elayne hangisinin onu daha fazla şaşırttığından emin değildi; kahkaha atması mı, yoksa Aviendha’nın kahkaha attığını görmek mi.</p>
  </div>
</body>
</html>
