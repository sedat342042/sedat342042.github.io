<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kaos Lordu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="23. Bir Mesajı Almak">23<br />
    Bir Mesajı Almak</h1>

    <p>Graendal odaya girerken gözlerini dikip bakmamayı başardı, ama kendine hâkim olamadan önce streith elbisesi simsiyah oldu, sonra mavi pusa döndü. Sammael bu odanın Illian’daki Konsey Büyük Salon’u olduğundan herkesin kuşku duymasına sebep olacak kadar çok değişiklik yapmıştı. Ama diğer yandan, onun dışında herhangi biri “Lord Brend”in dairesine bu denli müdahale etmeye kalksa şaşardı Graendal.</p>

    <p>Hava hoş ve serindi; bir köşede boş değişim silindiri yükseliyordu. Kuvvetli, istikrarlı aydınlık veren parlayan küreler ağır, altın şamdanlarda tuhaf duruyor, mumlardan ve yağ lambalarından çok daha iyi ışık veriyordu. Mermer şömine rafında küçük bir müzik kutusu duruyor, muhtemelen bu odada üç bin seneden fazla zamandır işitilmemiş bir ses-heykelinin yumuşak tınılarını yaratıyordu hafızasından. Graendal duvarlardaki pek çok sanat eserini tanıyordu.</p>

    <p>Ceran Tol’un “Sonsuzluk Temposu” eserinin önünde durdu. Kopya değildi. “İnsanın aklına müze yağmaladığın geliyor, Sammael.” Sesindeki kıskançlığı engellemek zordu ve adamın hafif gülümsemesini gördüğünde başaramadığını anladı.</p>

    <p>Sammael iki gümüş zarflı kadehi şarapla doldurdu ve birini ona uzattı. “Yalnızca bir uyku kutusu. Son günlerde herkes ne kurtarabiliyorsa kurtarmaya çalışmıştır herhalde.” Gülümsemesi yüzündeki o korkunç yara izini gerdi. Sammael, özellikle de havada duran, kutulardan oluşan oyun tahtası hâlâ saydam olan zara tahtasına sevgiyle gülümseyerek odaya bakındı; adam vahşi oyunları hep sevmişti. Elbette, zara tahtası uyku kutusunun Yüce Efendi’yi takip eden biri tarafından doldurulduğunu gösteriyordu; eskiden insan olan oyun taşlarından tek bir tanesini bulundurmak bile, en azından diğer yanda hapis anlamına geliyordu. Adam başka neler bulmuştu?</p>

    <p>Graendal şarabını yudumlayarak –ve içini çekmekten kendini zor alarak; buradan ve şimdiden bir şaraptı; o narin bir Satare ya da mükemmel Comoladlardan birini beklemişti– yüzüklü parmaklarını elbisesinin üzerinde dolaştırdı. “Ben de bir tane buldum, ama streith dışında, şaşkınlık verici bir çer çöp koleksiyonundan başka bir şey yoktu.” Madem adam onu buraya davet etmiş, bunları görmesine izin vermişti, biraz sır verme zamanı gelmiş demekti. Küçük sırlar.</p>

    <p>“Senin için ne üzücü.” Yine o hafif gülümseme. Adam oyuncaklar ve ciciler dışında <em>bir şeyler</em> bulmuştu. “Diğer yandan,” diye devam etti, “bir kutuyu açıp bir cafar yuvası ya da belki jumara ya da Aginor’un diğer küçük yaratımlarından birini bulmak ne korkunç olurdu, bir düşün. Afet’te başıboş dolaşan jumaralar olduğunu biliyor musun? Yetişkin, ama artık asla dönüşmezler. Onlara Solucan diyorlar.” Sarsıla sarsıla güldü.</p>

    <p>Graendal hissettiğinden çok daha sıcak bir gülümseme bahşetti, ama elbisesi renk değiştirmişse bile, kıl payı değişmişti. Aginor’un yaratımlarından biri ile nahoş, aslında neredeyse ölümcül olacak bir deneyim yaşamıştı. Adam kendi tarzında çok yaratıcıydı, ama deliydi. Ancak bir deli <em>gholam</em> yaratırdı. “Keyfin yerinde gibi.”</p>

    <p>“Neden olmayayım ki?” dedi adam neşeyle. “<em>Angreal</em> dolu bir sandık elime geçmek üzere. Kim bilir başka neler var içinde. O kadar şaşırmış görünme. Elbette, kalanınızın sizi ona götüreceğimi umarak omzumun üzerinden bakmaya çalıştığınızı biliyorum. Eh, size bir faydası olmayacak. Ah, paylaşırım, ama ancak benim olduktan sonra ve ancak ilk seçimi ben yaptıktan sonra.” Yaldızlı bir koltuğa yayılarak –belki de som altındandı; ona yakışır bir şey olurdu– bir çizmesini diğerinin üzerine dayadı ve altın rengi sakalını sıvazladı. “Dahası, al’Thor’a bir elçi gönderdim. Ve yanıt olumluydu.”</p>

    <p>Graendal şarabını dökecekti neredeyse. “Öyle mi? Gönderdiğin haberciyi öldürdüğünü duydum.” Kadının bunu bilmesi adamı sarsmışsa da belli etmedi. Hatta gülümsedi.</p>

    <p>“Al’Thor kimseyi öldürmedi. Andris oraya ölmeye gitti; benim kurye bekleyeceğimi mi düşünüyorsun? Ya da <em>güvercin?</em> Nasıl öldüğü al’Thor’un yanıtını haber verdi bana.”</p>

    <p>“Ki bu?” dedi kadın dikkatle.</p>

    <p>“Aramızda bir ateşkes.”</p>

    <p>Buz gibi parmaklar Graendal’ın kafatasına gömülür gibi oldu. Doğru olamazdı. Ama adam uyandığından beri ilk kez bu kadar rahat görünüyordu. “Lews Therin asla...”</p>

    <p>“Lews Therin öleli çok oldu, Graendal.” Sözler eğlenti dolu, hatta alaylıydı. Hiç öfkeli değildi.</p>

    <p>Graendal şarap yudumluyormuş gibi yaparak derin bir nefes aldığını sakladı. Doğru olabilir miydi? “Tear’da ordusunu toplamaya devam ediyor. Gözlerimle gördüm. Bu bana ateşkes gibi görünmedi.”</p>

    <p>Sammael kahkaha attı. “Bir orduyu yeni bir yere göndermek zaman ister. İnan bana, asla bana karşı hareket etmeyecektir.”</p>

    <p>“Öyle mi düşünüyorsun? Küçük dostlarımdan bir ikisi, evcil Kızlarından bazılarını öldürdüğün için seni ölü görmek istediğini söylüyor. Senin yerinde olsam, daha az dikkat çeken bir yer düşünürdüm, seni bulamayacağı bir yer.” Sammael gözünü bile kırpmadı. Sanki onu hareket ettiren bütün ipler kesilmiş gibiydi.</p>

    <p>“Birkaç Kız ölmüşse ne fark eder?” Yüzündeki ifade gerçekten şaşkındı. “O savaştı; savaşta askerler ölür. Al’Thor bir çiftçi olabilir, ama savaşlarını verecek, olayları açıklayacak generalleri var. Fark ettiğinden bile kuşkuluyum.”</p>

    <p>“Gerçekten bu insanlara hiç bakmamışsın. Yeryüzü kadar çok değişmişler, Sammael. Yalnızca Aieller de değil. Bazı açılardan, diğerleri daha fazla değişmiş. O askerler kadın ve Rand al’Thor için bu çok fark eder demek.”</p>

    <p>Sammael önemsemezce omuzlarını silkti ve Graendal küçümsemesini bastırdı, streithi sakin bir sis halinde tuttu. Adam, insanlara dilediğinizi yaptırmak için onları anlamanız gerektiğini hiç anlamamıştı. Tepi iyiydi, güzeldi, ama tüm dünya üzerinde tepi kullanamazdınız.</p>

    <p>Sammael’in “eline geçmek üzere” olan sandığın uyku kutusu olup olmadığını merak etti. Adamın tek bir <em>angreal</em>’i bile olsa... Olsa, Graendal öğrenirdi, ama muhtemelen adam öğrenmesine izin vermeden önce değil. “O zaman ilkel Lews Therin ne kadar akıllanmış, göreceğiz, herhalde.” Gülümsemeyi başararak tek kaşını kuşkuyla kaldırdı. Tepki yok. Adam öfkesini kontrol etmeyi nereden öğrenmişti? Lews Therin’in ismi bile tek başına patlatmalıydı onu. “Seni Illian’dan, ağaca tırmanan bir cosa gibi kovalamayı başaramazsa, belki...”</p>

    <p>“Fazla beklenmiş olur,” diye araya girdi Sammael rahatça. “Yani sen fazla beklemiş olursun.”</p>

    <p>“Bu bir tehdit mi, Sammael?” Kadının elbisesi solgun bir pembeye dönüştü, ama öyle bıraktı Graendal. Bırak kızgın olduğunu bilsin. “Beni tehdit etmenin hata olacağını uzun zaman önce öğrenmişsindir diyordum.”</p>

    <p>“Tehdit yok, Graendal,” diye sakin sakin karşılık verdi Sammael. Tüm baskı noktaları uyuşmuştu; eğlenti dolu serinkanlılığını hiçbir şey bozamıyor gibiydi. “Yalnızca gerçekler. Al’Thor bana saldırmayacak, ben de ona saldırmayacağım. Ve elbette, al’Thor’un bulabileceği diğer Seçilmişlere yardım etmemeyi kabul ettim. Her şey Yüce Efendi’nin emirlerine uyuyor, sence de öyle değil mi?”</p>

    <p>“Elbette.” Graendal yüzünü sakin tuttu, ama streith koyu pembe olmuş, puslu halini biraz kaybetmişti. Renk kısmen hâlâ öfke yansıtıyordu. Bu işte daha fazlası vardı, ama nasıl öğrenecekti?</p>

    <p>“Ve bu da,” diye devam etti Sammael, “Dönüş Günü’nde, büyük olasılıkla al’Thor ile bire bir yüzleşecek kişinin ben olacağım anlamına geliyor.”</p>

    <p>“Hepimizi öldürebileceğinden kuşkuluyum,” dedi Graendal ekşi ekşi, ama midesi de ekşi ekşi çalkalanıyordu. Çok fazla Seçilmiş ölmüştü. Sammael <em>gerçekten</em> bir kenarda beklemenin yolunu bulmuştu; tek açıklaması buydu.</p>

    <p>“Kuşkulu musun? Hepinizin nerede olduğunu öğrense bile mi?” Gülümsemesi genişledi. “Demandred’in ne planladığını bildiğimden eminim, ama nerede saklanıyor? Semirhage nerede? Mesaana? Ya Asmodean ve Lanfear? Moghedien?”</p>

    <p>O soğuk parmaklar geri döndü, kadının kafatasına bastırdı. Sammael burada aylaklık etmezdi, bu şekilde konuşmazdı –ima ettiği şeyi ima ediyor olmazdı–, bunun tek şartı... “Asmodean ve Lanfear öldü, Moghedien’in de öldüğünden eminim.” Kendi boğuk, titrek sesini duyunca şaşırdı. Şarap kuru boğazını ıslatmıyor gibiydi.</p>

    <p>“Ya diğerleri?” Yalnızca bir soruydu; sesi asla ısrarlı değildi. Graendal’ın içinden bir ürperti geçti.</p>

    <p>“Sana bildiklerimi anlattım, Sammael.”</p>

    <p>“Ki bu da hiçbir şeydi. Ben Nae’blis olduğumda, hemen altımda kimin duracağını ben seçeceğim. O kişi hayatta kalmalı ki Yüce Efendi’nin dokunuşuna mazhar olabilsin.”</p>

    <p>“Shayol Ghul’e gittiğini mi söylüyorsun? Yüce Efendi’nin sana vaatlerde?..”</p>

    <p>“Zamanı geldiğinde her şeyi öğreneceksin, daha önce değil. Ama benden sana küçük bir tavsiye, Graendal. Şimdiden hazırlan. Neredeler?”</p>

    <p>Graendal’ın beyni hızla çalışıyordu. O vaadi almış olmalıydı. Öyle olmalıydı. Ama neden o? Hayır, spekülasyonla harcanacak zaman yoktu. Yüce Efendi dilediği gibi seçim yapardı. Ve Sammael en azından Graendal’ın nerede olduğunu biliyordu. Arad Doman’dan kaçabilir, başka bir yere yerleşebilirdi; zor olmazdı. Orada oynadığı küçük oyunlar, hatta vazgeçmesi gerekecek daha büyük oyunlar, al’Thor’un –ya da Lews Therin’in– peşine takılması ile karşılaştırıldığında küçük kayıp sayılırdı. Graendal’ın onunla doğrudan yüzleşmeye kesinlikle hiç niyeti yoktu; Ishamael ve Rahvin ona yenilmişse, Graendal onun gücü ile karşı karşıya gelme riskine girmeyecekti. Sammael o vaadi almış <em>olmalıydı.</em> Şimdi ölürse... <em>Saidin</em> kavradığı kesindi –aksi halde bunları söylemesi delilik olurdu– ve Graendal <em>saidar</em>’a kucak açtığı an anlardı. Ölen o olurdu. Almış olmalıydı. “Ben... Demandred ve Semirhage’in nerede olduğunu bilmiyorum. Mesaana... Mesaana Beyaz Kule’de. Bildiğim tek şey bu. Yemin ederim.”</p>

    <p>Adam sonunda başını salladığında göğsündeki sıkışma biraz gevşedi. “Benim için diğerlerini de bulacaksın.” Bu bir soru değildi. “Hepsini, Graendal. Aralarından birinin öldüğüne inanmamı istiyorsan, bana ceset göster.”</p>

    <p>Graendal onu bir cesede döndürmeye cesaretinin olmasını çok isterdi. Elbisesi, içinden kontrolsüzce akıp geçen öfke, korku ve utancı yankılayarak vahşi kırmızı tonlarında dalgalandı. Pekâlâ, bırak şimdilik korktuğunu sansın. Mesaana’yı al’Thor’a sunacaksa, hepsini al’Thor’a sunacaksa, al’Thor’u Graendal’ın gırtlağına atılmaktan alıkoyduğu sürece, öyle olsun. “Denerim.”</p>

    <p>“Denemekten fazlasını yap, Graendal. Denemekten fazlasını.”</p>

    <p class="paragraf">Graendal gittikten sonra, kadının Arad Doman’daki sarayına açılan kapıyol kapandıktan sonra, Sammael yüzündeki gülümsemenin silinmesine izin verdi. Çeneleri gülümsemekten ağrıyordu. Graendal çok düşünürdü; diğerlerini kendi adına hareket ettirmeye öyle alışmıştı ki, kendi adına hareket etmeyi düşünemiyordu. Sammael, kadının, zamanında bir sürü kişiyi kendi adına kullandıktan sonra, Sammael’in onu kullandığını keşfetse ne diyeceğini merak etti. Asıl amacını anlamadığına, her şeye iddiaya girebilirdi. Demek Mesaana Beyaz Kule’deydi. Mesaana Kule’de, Graendal Arad Doman’da. Graendal o sırada yüzünü görebilse, gerçek korkunun ne olduğunu anlardı. Ne olursa olsun, Sammael Dönüş Günü’nde ayakta kalan, Nae’blis seçilen kişi olmaya, Yenidendoğan Ejder’i yenen kişi olmaya kararlıydı.</p>
  </div>
</body>
</html>
