<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kaos Lordu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="15. Bir Kum Yığını">15<br />
    Bir Kum Yığını</h1>

    <p>Egwene gözlerini açtı ve boşluğa baktı. Bir an, boynundaki sicime asılı Büyük Yılan yüzüğüne elledi. Onu eline takmak tuhaf bakışlar çekiyordu. Kimse onu Aes Sedai olarak düşünmezken, Bilgelerin öğrencisi olarak davranması çok daha kolaydı. Ki aslında Aes Sedai değildi, elbette. Kabuledilmiş’ti, ama öyle uzun zamandır Aes Sedai gibi davranıyordu ki, bazen olmadığını unutuyordu.</p>

    <p>Çadırın kapağından sabahın ilk ışıkları içeri sızıyor, biraz aydınlık veriyordu. Hiç uyumamış gibi hissediyordu Egwene ve şakakları zonkluyordu. Lanfear’ın onu ve Aviendha’yı öldürmesine ramak kaldığı, Terkedilmiş ile Moiraine’in birbirlerini öldürdükleri günden beri, <em>Tel’aran’rhiod</em>’u ziyaret ettikten sonra hep başı ağrıyordu, ama asla gerçek bir rahatsızlık vermiyordu. Köydeyken Nynaeve bitkiler konusunda bir şeyler öğretmişti ona ve Egwene Cairhien’de doğru bitkileri bulmayı başarmıştı. İyiuyku kökü uykusunu getirecekti –belki bu bitkinlikle saatlerce uyuturdu– ama baş ağrısını da yok ederdi.</p>

    <p>Ayağa kalktı ve terle ıslanmış, çarpılmış iç etekliğini düzelterek kat kat halı üzerinde lavaboya gitti. Lavabo, muhtemelen bir zamanlar bir asilin şarap puncunu taşıyan süslü, kristal bir çanaktı. Her durumda, sade suyu herhangi bir mavi sırlı sürahi kadar iyi barındırıyordu. Yüzüne çarptığı su hiç serin gelmedi. Koyu renk çadır duvarına dayadığı küçük, yaldızlı çerçeveli aynada kendi bakışları ile karşılaştı ve yanakları kızardı.</p>

    <p>“Ee, ne olacağını sanıyordun?” diye fısıldadı. Mümkün olacağını düşünmezdi, ama yansımadaki yüz daha da kızardı.</p>

    <p>Yalnızca bir düştü, <em>Tel’aran’rhiod</em> gibi değil. Orada olanlar uyandığınızda hâlâ gerçek olurdu. Ama her şeyi, gerçekmiş gibi hatırlıyordu. Yanaklarının yanıp kavrulacağını sandı. Yalnızca bir düş, hem de Gawyn’in düşü. Onu o şekilde düşlemeye hakkı yoktu.</p>

    <p>“Hepsi onun işiydi,” dedi yansımasına öfkeyle. “Benim değil! Benim seçme hakkım yoktu!” Ağzı hüzünle kapandı. Bir erkeği düşlerinden dolayı suçlamak. Ve kaz kafalı biri gibi aynayla konuşmak.</p>

    <p>Kapıda durdu ve eğilip dışarıya baktı. Alçak çadırı Aiel kampının kıyısında duruyordu. Üç kilometre ötede, çıplak tepelerin ötesinde Cairhien’in gri duvarları yükseliyordu. Arada, bir zamanlar şehri çevreleyen Önkapı’nın kömürleşmiş kalıntılarından başka hiçbir şey yoktu. Işığın keskinliğine bakılırsa, güneş ufukta yeni belirmişti, ama Aieller çadırların arasında dolanmaya başlamıştı bile.</p>

    <p>Bu sabah erken kalkamamıştı. Bedeninden uzakta geçirdiği bütün bir geceden sonra –yanakları yine yanmaya başladı; Işık, hayatının geri kalanını bir <em>düş</em> üzerine kızararak mı geçirecekti? Öyle olacağından korkuyordu– akşama dek uyuyabilirdi. Pişmekte olan lapa kokusu ağır göz kapaklarını ikna edemiyordu.</p>

    <p>Bitkin bitkin battaniyelerine döndü ve devrilip şakaklarını ovmaya başladı. İyiuyku kökü hazırlayamayacak kadar bitkindi, ama diğer yandan, öyle yorgundu ki fark etmezdi. Donuk ağrı her zaman bir iki saat sonra geçerdi; uyandığında geçmiş olacaktı.</p>

    <p>Her şey düşünülünce, düşlerinin Gawyn’le dolmasına şaşmamak gerekirdi. Bazen kendisi de onunkileri tekrarlıyordu, ama tam olarak değil, elbette; Egwene’in düşlerinde, bazı utanç verici olaylar olmuyordu ya da en azından geçiştiriliyordu. Gawyn şiir okuyarak, ona sarılıp gün batımları ve gün doğumları izleyerek daha fazla zaman harcıyordu. Onu sevdiğini söylerken dili sürçmüyordu da. Ve gerçekte olduğu kadar yakışıklı görünüyordu. Kalanları Egwene’e aitti. Sonsuza dek süren sevecen öpüşmeler. Gawyn’in önünde diz çökmesi ve Egwene’in onun başını ellerinin arasına alması. Hiç mantıklı gelmiyordu. İki kez, art arda, onun omuzlarını yakaladığını ve isteği dışında başını diğer yöne çevirdiğini düşlemişti. Bir kez ellerini kabaca itmişti; bir başka seferinde bir şekilde Gawyn’den daha güçlüydü. İkisi puslu bir şekilde birbirine karışıyordu. Bir başkasında Gawyn onun üzerine bir kapı kapatmaya çalışmıştı ve Egwene o dar ışık çizgisi kaybolursa öleceğini biliyordu.</p>

    <p>Düşler kafasında dönüp duruyordu; hepsi Gawyn’le ilgili değildi ve genelde kâbus gibiydiler.</p>

    <p>Perrin gelip önünde durmuştu. Ayaklarının dibinde bir kurt yatıyordu, omuzlarına bir atmaca ve bir şahin tünemişti ve başının üzerinden dik dik birbirlerine bakıyorlardı. Perrin, görünürde onlardan habersiz, baltasını atmaya çalışıyordu. Sonunda kaçtı ve balta havada süzülerek onu kovaladı. Yine Perrin; bir Tenekeci’ye sırtını döndü ve kaçtı, Egwene gelmesini seslendi, ama o gittikçe hızlandı. Mat anlamak üzere olduğunu hissettiği tuhaf sözler söylüyordu –Kadim Lisan olduğunu düşünüyordu ve iki kuzgun omuzlarına konmuş, pençelerini ceketine ve altındaki deriye geçirmişlerdi. Perrin’in şahin ile atmacanın farkında olmadığı gibi, Mat de kuzgunların farkında değildi, ama onun yüzünden bir meydan okuma, sonra sert bir kabullenme geçti. Bir başka düşte, yüzü gölgelere bürünmüş bir kadın Mat’i büyük bir tehlikeye çağırdı; Egwene ne tür bir tehlike olduğunu bilmiyordu, yalnızca korkunç olduğunu biliyordu. Rand’la ilgili bir sürü düş görmüştü, hepsi kötü değildi, ama hepsi tuhaftı. Bir eliyle onu dizlerinin üzerine çökmeye zorlayan Elayne. Rand’ın çevresinde sessizce oturan, sırayla ellerini ona dokunduran Elayne, Min ve Aviendha. Yanan bir dağa doğru yürüyen Rand. Ve çizmelerinin altında ezilen bir şeyler. Egwene inleyerek kıpırdandı; ezilen şeyler Karanlık Varlık’ın zindanının mühürleriydi ve her adımında parçalanıyorlardı. Biliyordu. Bilmek için görmesi gerekmiyordu.</p>

    <p>Korkusuyla beslenen düşleri daha da kötüleşmişti. <em>Tel’aran’rhiod</em>’da gördüğü iki yabancı kadın onu yakalamış, başlıklı kadınlarla dolu bir masanın önüne sürüklemişti. Kadınlar başlıklarını çıkardığında, her biri onu Tear’da yakalayan Kara Aes Sedai olan Liandrin çıkmıştı. Sert yüzlü bir Seanchan kadın ona, bir zincirle birbirine bağlanmış gümüş bir bilezik ve kolye vermişti: bir <em>a’dam.</em> Bu Egwene’in haykırmasına sebep olmuştu; Seanchanlar ona <em>a’dam</em> takmışlardı bir zamanlar. Bunun bir daha olmasına izin vermektense ölmeyi yeğlerdi. Rand Cairhien sokaklarında hoplayıp zıplıyor, binaları ve insanları şimşek ve ateşlerle patlatırken kahkahalar atıyordu ve başka adamlar da Güç fırlatarak onunla koşuyorlardı. Cairhien’de ilan ettiği o korkunç af, ama kuşkusuz hiçbir erkek yönlendirmeyi <em>seçmezdi.</em> Bilgeler onu <em>Tel’aran’rhiod</em>’da yakalamış, bir hayvan gibi Aiel Kıraçları’nın ötesindeki topraklarda satmışlardı; Kıraç’ta buldukları Cairhienlilere bunu yapıyorlardı. Egwene dışarıda kendi başına durmuş, yüzünün erimesini, kafasının yarılmasını izlemişti ve zar zor gördüğü şekiller sert sopalarla onu dürtüklemişlerdi. Onu dürtüklemişlerdi. Dürtüklemiş...</p>

    <p>İnleyerek doğrulup oturdu. Cowinde yatağının yanında topuklarının üzerine çöktü. Beyaz, yün cüppenin başlığı içindeki başı eğildi.</p>

    <p>“Affet beni, Aes Sedai. Yalnızca kahvaltı etmen için uyandırmak istedim.”</p>

    <p>“Kaburgalarıma delik açman gerekmiyordu,” diye mırıldandı Egwene ve hemen pişman oldu.</p>

    <p>Cowinde’nin koyu mavi gözlerinde bir sinir alevlendi ve hemen söndürülüp, itaatkâr <em>gai’shain</em> maskesi altında gizlendi. Bir sene ve bir gün boyunca silaha dokunmamaya ve uysallıkla itaat etmeye yemin eden <em>gai’shain</em>’ler her şeyi, kaba sözleri, dövülmeyi, hatta yüreğe saplanacak bir hançeri kabullenirlerdi. Ama bir Aiel için bir <em>gai’shain</em> öldürmek, bir çocuk öldürmekten farksızdı. Bahanesi yoktu; bunu yapan kendi kardeşi tarafından öldürülürdü. Ama bu bir maskeydi, Egwene emindi. <em>Gai’shain</em>’ler inatla sürdürüyorlardı bunu, ama onlar yine de Aiel’di ve Egwene’in hayal edebileceği en az uysal halktandı. Cowinde gibi, bir sene ve bir günü tamamlandığı zaman beyaz cüppesini çıkarmayı reddetmiş biri bile. Onun reddetmesi, tıpkı on düşman önünde gerilemeyi reddeden bir erkeğinki gibi, bir gurur ve meydan okuma eylemiydi. Aiellerin <em>ji’e’toh</em>’ları onları böyle dolaşık durumlarda bırakıyordu işte.</p>

    <p>Egwene’in <em>gai’shain</em>’lerle, özellikle de Cowinde gibi olanlarla konuşurken diline dikkat etmeye çalışmasının sebebi buydu. İnandıkları her şeyi ihlal etmeden karşı çıkmalarının yolu yoktu. Diğer yandan, Cowinde Mızrağın Kızı’ydı ve o cüppeyi çıkarmaya ikna edilebilirse yine öyle olacaktı. Güç bir kenara bırakılırsa, muhtemelen kadın Egwene’i düğüm düğüm bağlarken aynı anda mızrağını da bileyebilirdi.</p>

    <p>“Kahvaltı istemiyorum,” dedi Egwene ona. “Git ve bırak uyuyayım.”</p>

    <p>“Kahvaltı istemiyor musun?” dedi Amys, fildişi, gümüş, altın bileziklerini ve kolyelerini tıkırdatarak eğilip çadıra girerken. Yüzük takmıyordu –Aieller yüzük takmazdı– ama kalanı üç kadına yeter de artardı bile. “En azından iştahının yerine geldiğini sanıyordum.”</p>

    <p>Ardından, yine takılarla donanmış Bair ve Melaine girdi. Üçü farklı klanlardandı, ama Ejderduvarı’nı aşan çoğu Bilge kendi boylarına yakın kalırken, onlar çadırlarını yakına, bir araya kurmuşlardı. Yatağın ayakucundaki parlak renkli, püsküllü yastıklara yerleştiler, Aiel kadınların onsuz duramadığı koyu renk şallarını düzelttiler. En azından <em>Far Dareis Mai</em> olmayanlar şalsız duramıyor gibiydi. Amys de Bair kadar beyaz saçlıydı, ama Bair’in büyükanne yüzünde derin kırışıklar varken, belki de yüzü ile saçları arasındaki zıtlık yüzünden, Amys tuhaf şekilde genç görünüyordu. Saçlarının çocukken de aynı ölçüde açık renk olduğunu söylemişti.</p>

    <p>Normalde Bair ile Amys başı çekerdi, ama bugün güneş saçlı, yeşil gözlü Melaine konuştu ilk. “Yemek yemezsen iyileşemezsin. Diğer Aes Sedailerle yapacağımız bir sonraki toplantıya gelmene izin vermeyi düşünmüştük –her seferinde senin ne zaman geleceğini soruyorlar...”</p>

    <p>“Ve her seferinde kendilerini ıslaktopraklı aptallar gibi gösteriyorlar,” diye araya girdi Amys ekşi ekşi. Aslında ekşi bir kadın değildi, ama Salidar’daki Aes Sedailer onu öyle yapıyor gibiydi. Belki de yalnızca Aes Sedailerle buluştuğu içindi. Bilgeler geleneksel olarak Aes Sedailerden kaçınırdı, özellikle de Amys ve Melaine gibi yönlendirebilen Bilgeler. Dahası, buluşmalara Nynaeve ve Elayne yerine Aes Sedailerin gelmesinden memnun değillerdi. Egwene de öyle. Bilgelerin, o ikisini <em>Tel’aran’rhiod</em>’u ciddiye almak konusunda etkilediklerini düşündüğünü tahmin ediyordu. Şimdiki buluşmalar hakkında işittiklerine bakılırsa, Aes Sedailer hiç etkilenmemişlerdi. Aes Sedaileri pek az şey etkileyebilirdi.</p>

    <p>“Ama bir daha düşünmemiz gerekebilir,” diye devam eni Melaine sakin sakin. Evlenmeden önce çalı kadar diken dikendi, ama artık sakinliğini pek az şey bozabiliyor gibiydi. “Bedenin eski gücünü tamamen kazanana kadar düşe dönmemelisin.”</p>

    <p>“Gözlerin kısılmış,” dedi Bair endişeli bir yüzle. Yüzüne yakışan, ince bir sesle konuşuyordu. Ama pek çok açıdan üçü arasında en zorlu olanı oydu. “Kötü mü uyudun?”</p>

    <p>“Nasıl iyi uyuyabilirdi ki?” diye sordu Amys aksi aksi. “Dün gece üç kez düşlerine bakmaya çalıştım ve hiçbir şey bulamadım. Düş görmeyen hiç kimse iyi uyuyamaz.”</p>

    <p>Bir yürek atımı kadar sürede Egwene’in ağzı kuruyuverdi; dili damağına yapıştı. Birkaç saatliğine bedeninde olmadığı tek gece kontrol etmeleri gerekiyordu, değil mi?</p>

    <p>Melaine kaşlarını çattı. Egwene’e değil; başını eğmiş, diz çökmüş oturmakta olan Cowinde’ye. “Çadırımın yanında bir kum yığını var,” dedi, eski keskinliğine yakın bir sesle. “Tek tek arayarak kırmızı bir zerre bulacaksın. Seni görmeye geldiğimde bulamamış olursan, en baştan başlayacaksın. Şimdi git.” Cowinde eğilip yüzünü renkli halılara dokundurdu, sonra dışarı çıktı. Melaine hoş bir tavırla gülümseyerek Egwene’e baktı. “Şaşırmış görünüyorsun. Kendi başına uygun davranışı göstermezse, ben göstermeye karar vermesini sağlarım. Madem hâlâ bana hizmet ettiğini söylüyor, hâlâ benim sorumluluğum altında.”</p>

    <p>Bair uzun saçlarını savurarak başını iki yana salladı. “İşe yaramayacak.” Kemikli omuzlarındaki şalı düzeltti. Egwene’in üzerinde yalnızca iç etekliği olmasına ve güneş henüz yükselmemiş olmasına rağmen terliyordu, ama Aieller çok daha sıcak havalara alışıktı. Juric ile Beira’yı kollarım yorulana kadar dövdüm, ama beyaz cüppeyi çıkarmalarını kaç sefer söylersem söyleyeyim, gün batmadan yine giyiyorlar.”</p>

    <p>“İğrenç bir şey bu,” diye mırıldandı Amys. “Islaktopraklara geldiğimizden bu yana, zamanı dolanların dörtte biri kendi boylarına dönmeyi reddetti. <em>Ji’e’toh</em>’u anlamını yitirecek kadar çarpıtıyorlar.”</p>

    <p>Bu Rand’ın işiydi. Herkese, daha önceden yalnızca klan şeflerinin ve Bilgelerin bildiği bir gerçeği, eskiden Aiellerin silaha dokunmayı ve şiddete başvurmayı reddettiğini açıklamıştı. Artık bazıları herkesin <em>gai’shain</em> olması gerektiğine inanıyordu. Diğerleri, sırf bu yüzden Rand’ı <em>Car’a’carn</em> kabul etmeyi reddediyordu ve hâlâ her gün birkaç kişi kuzeydeki dağlara yerleşmiş olan Shaidolara katılıyordu. Bazıları silahlarını atıp ortadan kayboluyordu; başlarına ne geldiğini kimse bilmiyordu. Kasvete kapıldı, diyordu Aieller onlar için. Egwene için en tuhaf olanı, Aieller içinde, Shaidolar hariç kimsenin Rand’ı suçlamamasıydı. Rhuidean Kehaneti <em>Car’a’carn</em>’ın onları geri götüreceğini ve yok edeceğini söylüyordu. Neye geri götüreceğinden kimse emin değil gibiydi, ama onun bir şekilde onları yok edeceğini, Cowinde’nin umutsuz olduğunu bildiği bir işi kabullenmesi gibi, sakinlikle kabulleniyorlardı.</p>

    <p>O anda, Cairhien’deki her Aiel beyaz cüppe giyse bile umurunda olmazdı Egwene’in. Bu Bilgeler onun neler karıştırdığından bir şüphelense... Egwene gönüllü olarak <em>yüz</em> kum yığınını tarardı, ama o kadar şanslı olacağını sanmıyordu. Onun cezası çok daha kötü olurdu. Amys bir seferinde, denileni tam olarak yapmazsa bir daha ona ders vermeyeceğini söylemişti –Egwene bu sözü tutmazsa, Düşler Dünyası çok tehlikeli olurdu. Kuşkusuz diğerleri de onaylardı; Egwene’in korktuğu ceza buydu. Kavurucu güneş altında <em>bin</em> kum yığını taramak daha iyiydi.</p>

    <p>“O kadar sarsılmış görünme,” diye güldü Bair. “Amys bütün ıslaktopraklılara kızgın değil, sana hiç değil. Sen çadırlarımızın kızı gibi oldun. Onu kızdıran diğer Aes Sedailer. Adı Carlinya olan, seni kendi isteğine aykırı olarak burada tutuyor olabileceğimizi ima etti.”</p>

    <p>“İma etmek mi?” Amys’in beyaz kaşları saçlarına dek tırmandı. “Kadın açık açık söyledi!”</p>

    <p>“Ve diline hâkim olması gerektiğini öğrendi.” Bair, kırmızı minderi üzerinde sarsıla sarsıla güldü. “İddiaya girerim öğrenmiştir. Biz yanlarından ayrılırken kadın hâlâ ciyaklayarak elbisesinin içindeki kırmızı pafyılanları çıkarmaya çalışıyordu. Kırmızı pafyılan,” diye açıkladı Egwene’e, “keskin gözlü olmayan ıslaktopraklılara kırmızı engerek gibi görünür, ama zehirli değildir. Ama bir yere tıkıldığı zaman kıvranır.”</p>

    <p>Amys burnunu çekti. “Kadın onların yok olduğunu düşünse gideceklerdi. Hiçbir şey öğrenmiyor ki. Efsaneler Çağı’nda hizmet ettiğimiz Aes Sedailer bu kadar budala olamazlar.” Ama yatışmış gibiydi.</p>

    <p>Melaine açık açık gülmekteydi, Egwene de kıkırdarken buldu kendini. Aiel mizahı bazı açılardan anlaşılır gibi değildi, ama bu değil. Carlinya ile yalnızca üç kez karşılaşmıştı, ama o katı, buz gibi, herkese tepeden bakan kadının elbisesindeki yılanları çıkarmaya çalışarak dans etmesini düşünmek –kahkaha atmaktan zor alıyordu kendini.</p>

    <p>“En azından keyfin yerinde,” dedi Melaine. “Baş ağrıların geri mi geldi?”</p>

    <p>“Başım iyi,” diye yalan söyledi Egwene ve Bair başını salladı.</p>

    <p>“Güzel. Hemen geçmediklerinde endişelenmiştik. Bir süre daha düşe girmekten kaçınırsan başın da ağrımaz. Üzerinde kötü bir etki bırakacaklarından korkma; beden acıyı, bize dinlenmemizi söylemek için kullanır.”</p>

    <p>Bu Egwene’i yine güldürecekti neredeyse, ama keyiften değil. Aieller, o sırada ilgilenecek durumda olmadıkları zaman açık yaraları ve kırık kemikleri görmezden gelebilirlerdi. “Düşler Dünyası’ndan daha ne kadar uzak kalmam gerek?” diye sordu. Onlara yalan söylemekten nefret ediyordu, ama hiçbir şey yapmadan beklemekten daha fazla nefret ediyordu. Lanfear ona, her ne kullandıysa onunla vurduktan sonraki ilk on gün yeterince kötüydü; o sırada başı yarılıyor gibi ağrımadan düşünemiyordu bile. Bir kez düşünebilmeyi başarınca, annesinin “aylaklık kaşıntısı” dediği şey onu Bilgelerden gizli <em>Tel’aran’rhiod</em>’a girmeye zorlamıştı. Dinlenirken hiçbir şey öğrenemiyordunuz. “Bir sonraki buluşmada demiştiniz?”</p>

    <p>“Belki,” diye yanıt verdi Melaine omuzlarını silkerek. “Göreceğiz. Ama yemek yemelisin. İştahın kaybolduysa, bilmediğimiz bir sorun olmalı.”</p>

    <p>“Ah, yiyebilirim.” Dışarıda pişen lapa gerçekten güzel kokuyordu. “Yalnızca tembellik ediyordum, sanırım.” İrkilmeden kalkmak zordu; başı henüz hareket etmesini istemiyordu. “Dün gece aklıma başka sorular geldi.”</p>

    <p>Melaine eğlenerek gözlerini yuvarladı. “Yaralandığından beri, önceden sorduğun her soruya karşılık beş tane soruyorsun.”</p>

    <p>Çünkü bazı şeyleri kendi başına çözmeye çalışıyordu. Bunu söyleyemezdi, elbette, bu yüzden çadır duvarının dibine dizilmiş küçük sandıkların birinden temiz iç eteklik çıkardı ve terli olanı çıkarıp temizini giydi.</p>

    <p>“Sorular iyidir,” dedi Bair. “Sor.”</p>

    <p>Egwene sözcükleri dikkatle seçti. Ve kayıtsızca giyinmeye devam etti ve Bilgelerin üzerindekilere benzer beyaz <em>algode</em> bluz ve bol yün eteğine büründü. “İsteğin dışında birinin düşüne çekilmek mümkün müdür?”</p>

    <p>“Elbette değil,” dedi Amys, “beceriksizce dokunmadığın sürece, elbette.”</p>

    <p>Ama onun üzerinden Bair konuştu, “Aranızda güçlü duygular olmadığı sürece. Seni çok seven ya da senden nefret eden birinin düşünü izlemeye çalışırsan içeri çekilebilirsin. Ya da sen onu çok seviyorsan ya da nefret ediyorsan. Sevanna’nın düşlerini izlemeye çalışmamamızın, hatta Shaido Bilgeleri ile onların düşlerinde konuşmaya kalkmamamızın sebebi bu sonuncusu.” Bu kadınların ve tüm diğer Bilgelerin Shaido Bilgelerini ziyaret etmesi, onlarla konuşması Egwene’i hâlâ şaşırtıyordu. Bilgeler kan davalarının ve savaşların üzerinde sayılıyordu, ama <em>Car’a’carn</em>’a karşı çıkmanın, onu öldürmeye yemin etmenin Shaidoları bu kuralın dışına çıkaracağını sanırdı. “Senden nefret eden ya da seni çok seven birinin düşünden çıkmak,” diye bitirdi Bair, “dik bir uçuruma tırmanmak gibidir.”</p>

    <p>“Bu da var.” Amys’in keyfi aniden yerine gelmiş gibiydi; Melaine’e yan yan baktı. “İşte bu yüzden hiçbir düşgezgini kocasının düşlerini izleme hatasına asla düşmez.” Melaine’in yüzü kararmıştı ve dümdüz önüne bakıyordu. “En azından iki kez düşmez,” diye ekledi Amys.</p>

    <p>Bair, yüzündeki kırışıkları derinleştirerek sırıttı ve anlamlı anlamlı, Melaine’e bakmaktan kaçındı. “Büyük şok olabilir, özellikle de kocan sana kızgınsa. Gelişigüzel bir örnek seçmek gerekirse, eğer <em>ji’e’toh</em> onu senden uzaklaştırmışsa ve sen, aptal bir çocuk gibi, seni seviyorsa gitmemesini söyleme budalalığını göstermişsen.”</p>

    <p>“Kızın sorusundan çok uzaklaştık,” dedi, kıpkırmızı kesilmiş olan Melaine katı katı. Bair bir kahkaha patlattı.</p>

    <p>Egwene merakını ve eğlentisini bastırdı. Kayıtsızca konuştu. “Ya içine bakmaya çalışmazsan?” Melaine ona minnetle baktı ve Egwene bir vicdan azabı hissetti. Ama daha sonra bütün hikâyeyi sormasını engelleyecek kadar değil. <em>Melaine</em>’in böyle kızarmasına sebep olacak şey gerçekten gülünç olmalıydı.</p>

    <p>“Gençken ve öğrenmeye daha yeni başlamışken şöyle bir şey duymuştum,” dedi Bair. “Colrada Mezrası’nın Bilgesi olan Mora beni eğitti ve dedi ki, duygular <em>çok</em> güçlüyse, aşk ya da nefret başka herhangi bir şeye yer bırakmayacak kadar güçlüyse, sırf diğerinin düşünün farkına vararak içine sürüklenirmişsin.”</p>

    <p>“Ben hiç öyle şey duymadım,” dedi Melaine. Amys kuşkulu görünüyordu.</p>

    <p>“Ben de Mora’dan başka kimseden duymadım,” dedi Bair onlara, “ama o olağanüstü bir kadındı. Kanyılanı ısırığından öldüğünde üç yüz yaşına yaklaştığı söyleniyordu, ama ikinizden de genç görünüyordu. Ben daha küçük bir kızdım, ama onu çok iyi hatırlıyorum. Pek çok şey biliyordu ve kuvvetle yönlendirebiliyordu. Ondan ders almak için her klandan Bilgeler gelirdi. O kadar büyük aşk ya da nefretin nadir olduğunu düşünüyorum, ama bunun onun başına iki kez geldiğini söyledi. Bir sefer evlendiği adamla, bir sefer de üçüncü kocasının ilgisini çekmeye çalışan bir rakiple.”</p>

    <p>“Üç yüz mü?” dedi Egwene, dizlerine kadar gelen yumuşak çizmesinin bağcıklarını bağlarken. Aes Sedailer o kadar uzun yaşamıyordu kuşkusuz.</p>

    <p>“Öyle deniyordu dedim,” diye yanıt verdi Bair gülümseyerek. “Bazı kadınlar diğerlerinden daha yavaş yaşlanır. Buradaki Amys gibi. Ve söz konusu olan Mora gibi bir kadınsa, bazı hikâyeler doğar. Bir gün sana Mora’nın bir dağı nasıl yerinden oynattığını anlatırım. En azından sözde oynatmış.”</p>

    <p>“Bir gün mü?” dedi Melaine, biraz aşırı kaçan bir nezaketle. Bael’in düşünde olanlardan ve diğerlerinin de bunları bilmesinden dolayı hâlâ incinmiş olduğu açıktı. “Çocukken Mora ile ilgili her hikâyeyi dinledim; hepsini ezbere biliyorum, sanırım. Egwene giyinmeyi bitirebilirse, beslenmesini sağlamalıyız.” Yeşil gözlerinde beliren ışıltı, her lokmanın yutulmasını izleyeceğini söylüyordu; Egwene’in sağlığı konusundaki şüphelerinin henüz kaybolmadığı açıktı. “Sorularının kalanını da yanıtlarız.”</p>

    <p>Egwene çılgınca soru aradı. Normalde bir sürü sorusu olurdu, ama dün geceki olaylardan geriye yalnızca o soru kalmıştı. Bu kadarıyla bırakırsa, gizlice bir başkasının düşüne girdiği için mi aklına geldiğini merak etmeye başlarlardı. Bir soru daha. Kendi tuhaf düşleri hakkında değil. Bir çözebilse, muhtemelen bazıları anlamlıydı. Anaiya Egwene’in Düşgören olduğunu, gelecek olayları öngörebildiğini iddia ediyordu ve bu üç kadın da öyle olabileceğini düşünüyordu, ama Egwene’in kendi kendine öğrenmesi gerektiğini söylüyorlardı. Dahası, Egwene düşlerini herhangi biriyle tartışmak istediğinden emin değildi. Bu kadınlar, kafasının içinde olan bitenler hakkında şimdiden hoşuna gitmediği ölçüde çok şey biliyorlardı. “Ah... ya Bilge olmayan düşgezginleri? Demek istediğim, <em>Tel’aran’rhiod</em>’da başka kadınlar görüyor musunuz?”</p>

    <p>“Bazen,” dedi Amys, “ama sık değil. Bir kadın, ona rehberlik eden biri olmadan, canlı düşler görmekten fazlasını yaptığını fark etmeyebilir.”</p>

    <p>“Ve elbette,” diye ekledi Bair, “o bilgisizlikle, düş o öğrenemeden öldürebilir onu...”</p>

    <p>Tehlikeli konudan uzaklaşınca Egwene rahatladı. Umduğundan daha iyi bir yanıt almıştı. Gawyn’i sevdiğini biliyordu zaten –<em>Biliyor muydun, gerçekten?</em> diye fısıldadı bir ses. <em>İtiraf etmeye hazır mıydın?</em>– ve onun düşü Gawyn’in Egwene’i sevdiğini açık açık gösteriyordu. Ama elbette, erkekler uyanıkken kastetmedikleri şeyleri söyleyebiliyorlarsa, düşlerinde de görebilirlerdi, herhalde. Ama Bilgelerin, Gawyn’in onu başka her şeyi bastıracak kadar çok sevdiğini doğrulaması...</p>

    <p>Hayır. Bu daha sonra ilgilenilecek bir konuydu. Onun nerede olduğunu bile bilmiyordu. Şimdi önemli olan, artık tehlikeyi biliyor olmasıydı. Bir sonraki sefer Gawyn’in düşlerini tanıyabilecek ve onlardan kaçınacaktı. <em>Eğer gerçekten kaçınmak istiyorsan,</em> diye fısıldadı küçük ses. Egwene yanaklarında beliren kırmızılığı Bilgelerin sağlık işareti olarak kabul edeceğini umdu. Düşlerinin ne anlama geldiğini bilebilmeyi diledi. Eğer bir anlamları varsa.</p>

    <p class="paragraf">Elayne esneyerek, kalabalığın üzerinden görebilmek için taş bir sahanlığa tırmandı. Bugün Salidar’da asker yoktu, ama insanlar sokakları ve evleri doldurmuş, pencerelerden dışarı sarkıyor, suskun bir beklenti içinde Küçük Kule’ye bakıyorlardı. Yükselen tozun içinde, ayak sürüme seslerinden ve zaman zaman bir öksürükten başka gürültü yoktu. Sabah sıcağına rağmen insanlar birazcık esinti yaratmak için yelpazelerini ya da şapkalarını sallamak dışında hiç hareket etmiyorlardı.</p>

    <p>Leane iki saz damlı evin arasında, Elayne’in hiç görmediği uzun boylu, sert yüzlü bir adamın kolunda duruyordu. Adamın koluna yaslanmıştı. Kuşkusuz Leane’in ajanlarından biri. Çoğu Aes Sedai göz ve kulağı kadın olurdu, ama Leane’inkilerin hepsi erkek gibiydi. Genelde onları gözlerden uzak tutardı, ama Elayne bir iki kez kadının kendisinin tanımadığı bir yanağı okşadığını, yabancı gözlere bakarak gülümsediğini görmüştü. Leane’in bunu nasıl yaptığına dair en ufak fikri yoktu. O Doman numaralarını kendisi denese, adamın muhtemelen niyetlendiğinden çok daha fazlasını vadettiğini düşüneceğinden emindi, ama bu adamlar Leane’in okşamasını ya da gülümsemesini kabul ediyor, bir sandık dolusu altın almış gibi mutluluk içinde dönüp gidiyorlardı.</p>

    <p>Elayne kalabalığın içinde Birgitte’i gördü. Kadın bu sabah ondan uzak durarak akıllılık ediyordu. Bu sefer o korkunç Areina görünürlerde yoktu. Heyecanlı bir gece geçirmişlerdi ve Elayne yatağa gittiğinde gökyüzü griye dönüyordu. Aslında, Birgitte Ashamaille’e Elayne’in iyi görünmediğini düşündüğünü söylemese hiç yatmazdı. Elbette, bunun onun nasıl göründüğü ile bir ilgisi yoktu; Muhafız bağı iki yönlü çalışırdı. Biraz yorulsa ne olurdu? Yapacak epey iş vardı ve Elayne yine de Salidar’daki Aes Sedailerin yarısından daha iyi yönlendirebiliyordu. O bağ ona Birgitte’in henüz uyumadığını söylemişti! Elayne çömez gibi yatağa gönderilirken, Birgitte bütün gece yaralı taşımış, enkaz temizlemişti!</p>

    <p>Bir bakış fırlattığında Leane’in yalnız olduğunu gördü. İzlemek için daha iyi bir yer bulmak üzere kalabalığın içinden geçiyordu. Uzun boylu adamdan iz yoktu.</p>

    <p>Nynaeve kızarmış gözlerle, esneyerek yaklaştı, öfkeli bakışları ile ondan önce geçmeye çalışan deri yelekli bir oduncuyu sindirdi ve Elayne’in yanına tırmandı. Adam kendi kendine homurdanarak kalabalığa karıştı. Elayne Nynaeve’in bunu yapmamasını diledi. Öfkeli bakışları değil, esnemeyi. Kendi çenelerinin çatırdayarak açılmasını engelleyemedi. Birgitte’in bahanesi vardı –belki biraz; birazcık– ama Nynaeve’in yoktu. Theodrin dün geceden sonra uyanık kalmasını bekleyemezdi herhalde ve Elayne Anaiya’nın onu yatağına gönderdiğini duymuştu, ama Elayne odaya geldiğinde onu çarpık bacaklı taburenin üzerinde bulmuştu. İki dakikada bir Nynaeve’in başı önüne düşüyor, kendi kendine Theodrin’e, herkese göstereceğini mırıldanıp duruyordu.</p>

    <p><em>A’dam</em> bileziği Elayne’e korku hissi aktarıyordu, elbette, ama eğlenti olabilecek bir şey de vardı. Moghedien geceyi yatağının altında saklanarak geçirmişti. İyi saklandığı için tek çöp dokunamamıştı ona. Hatta şamata dindikten sonra bir güzel uyku çekmişti. İhtiyar keçide Karanlık Varlık’ın şansı vardı anlaşılan.</p>

    <p>Nynaeve yine esnemeye başladı ve Elayne bakışlarını kaçırdı. Buna rağmen, esnememe çabasıyla yumruğunu ağzına tıkmak zorunda kaldı, ama pek başarılı olamadı. Ayak sürümeler ve öksürükler sabırsız bir tını kazandı.</p>

    <p>Aes Sedailer hâlâ Tarna ile birlikte Küçük Kule’deydiler, ama Kızıl Aes Sedai’nin demir kırı atı eski hanın önünde hazır bekliyordu ve bir düzine Muhafız, bakması zor renk değiştiren pelerinleri içinde, kendi atlarının gemlerini tutuyordu. Tarna’nın Tar Valon yolculuğunun ilk kilometrelerinde ona eşlik edecek şeref kıtası olarak görev yapacaklardı. Çoğu insan Elayne’in hissettiği kadar yorgun görünse de, kalabalığın beklediği tek şey Kule elçisinin gidişi değildi.</p>

    <p>“Sence o... o...” Nynaeve ağzını eliyle kapattı.</p>

    <p>“Ah, kan ve küller,” diye mırıldandı Elayne ya da mırıldanmaya çalıştı. “Ah”tan sonrası, ağzına tıktığı yumruğun arkasında boğuk bir gaklama olarak çıkmıştı. Lini bu gibi yorumların ağır bir zihin ve donuk bir zekânın işareti olduğunu söylerdi –ağzınızı yıkamadan hemen önce– ama bazen hiçbir şey duygularınızı o birkaç kelimeden daha iyi özetleyemiyordu. Daha fazlasını da söylerdi, ama fırsat bulamadı.</p>

    <p>“Neden bir de geçit alayı düzenlemiyorlar ona?” diye hırladı Nynaeve. “Neden kadın için bu kadar şamata yapıyorlar, anlamıyorum.” Ve yine esnedi. Yine!</p>

    <p>“Çünkü o bir Aes Sedai, uykulu kafa,” dedi Siuan, aralarına katılarak. “İki uykulu kafa,” diye ekledi Elayne’e bakarak. “O şekilde balık yakalayabilirsiniz.” Elayne ağzını kapattı ve kadına soğuk soğuk baktı. Her zamanki gibi, bakışları sırlı kiremitlerden akan yağmur gibi kayıp geçti kadının üzerinden. “Tarna bir Aes Sedai, kızlarım,” diye devam etti Siuan, atlara bakarak. Belki de dikkatini çeken taş binanın önüne çekilmiş temiz arabaydı. “Aes Sedai Aes Sedai’dir ve bunu hiçbir şey değiştiremez.” Nynaeve ona, kadının görmediği bir bakış fırlattı.</p>

    <p>Elayne Nynaeve’in dilini tutmasına memnun oldu; vereceği yanıt incitici olabilirdi. “Dün gece kaç kişi öldü?”</p>

    <p>Siuan Tarna’nın belireceği yerden bakışlarını ayırmadan yanıt verdi. “Burada, köyde yedi kişi öldü. Asker kamplarında yaklaşık yüz kişi. Yakınlardaki onca kılıç, balta ve benzerleri yüzünden. Yönlendirerek onları durduracak kimse de yoktu. Şifa vermek üzere Aes Sedailer gitti oraya.”</p>

    <p>“Lord Gareth?” diye sordu Elayne, bir miktar endişe ile. Adam artık ona soğuk davranıyor olabilirdi, ama bir zamanlar çocuklara sıcak gülümsemelerle bakardı ve ceplerinde hep şeker olurdu.</p>

    <p>Siuan öyle şiddetle hıhladı ki çevredekiler dönüp baktı. “O adam,” diye mırıldandı. “O adamı ısırmaya kalkan aslanbalığı dişlerini kırar.”</p>

    <p>“Bu sabah pek hoş bir ruh hali içinde gibisin,” dedi Nynaeve. “Kule’nin mesajının ne olduğunu mu öğrendin sonunda? Gareth Bryne sana evlenme mi teklif etti? Biri öldü de sana?..”</p>

    <p>Elayne Nynaeve’e bakmamaya çalıştı; esneme sesi bile çenelerinin gıcırdamasına sebep oluyordu.</p>

    <p>Siuan Nynaeve’e ifadesizce baktı, ama bu sefer Nynaeve bakışlara aynı şekilde, ama biraz sulu gözlerle karşılık verdi.</p>

    <p>“Bir şey öğrenmişsen,” diye araya girdi Elayne, ikisi bakışarak birbirlerini bayıltmadan, “söyle bize.”</p>

    <p>“Olmadığı halde Aes Sedai olduğunu iddia eden bir kadın,” diye mırıldandı Siuan, öylesine aklına gelmiş gibi, “kaynar kazanın içinde sayılır, bu doğru, ama eğer belli bir Ajah’tan olduğunu iddia ediyorsa, onu ilk ele alacak o Ajah olacaktır. Myrelle sana Chachin’de, Yeşil olduğunu iddia ederken yakalanan kadını anlattı mı? Kabuledilmişlik sınavında başarısız olan, eski bir çömezmiş. Bir iki saat boş zamanı olduğunda sor. Anlatması ancak o kadar sürer. Myrelle işini bitirdiğinde muhtemelen aptal kız yalıtıldığını ve kafasının da kesildiğini diliyordu.”</p>

    <p>Bir sebepten, tehdit Nynaeve üzerinde bakışlardan daha etkili olmadı. Kadının kılı bile kıpırdamadı. Belki ikisi de çok yorgundu yalnızca. “Sen bildiklerini anlat,” dedi Elayne alçak sesle, “yoksa bir daha yalnız kaldığımızda, dik oturmayı öğretirim sana ve istersen koşa koşa gidip Sheriam’a ağlayabilirsin.” Siuan’ın gözleri kısıldı ve Elayne aniden elini kalçasına götürerek ciyakladı.</p>

    <p>Siuan çimdik atan elini gizlemeye gerek görmeksizin çekti. “Ben tehditlerden fazla hoşlanmam kızım. Elaida’nın ne dediğini sen de benim kadar iyi biliyorsun; buradaki herkesten önce gördün.”</p>

    <p>“Geri dönün; her şey affedildi. Bu mu?” dedi Nynaeve inanmazlık içinde.</p>

    <p>“Üç aşağı beş yukarı. Kule’nin bütün olmaya her zamankinden daha fazla ihtiyaç duyduğuna dair bir dolu balık bağırsağı. Ve ‘gerçek isyana karışanlar’ dışında kimsenin korkmasının gerekmediğine dair biraz daha yılanbalığı kaypaklığı. Bunun ne anlama geldiğini de ancak Işık bilebilir. Ben bilmiyorum.”</p>

    <p>“Neden gizli tutuyorlar?” diye sordu Elayne. “Kimsenin Elaida’ya döneceğini düşünmüyorlar herhalde. Tek gereken Logain’i ortaya çıkarmak.” Siuan konuşmadı, bekleyen Muhafızlara kaşlarını çatmakla yetindi.</p>

    <p>“Neden daha fazla zaman istediklerini hâlâ anlamıyorum,” diye mırıldandı Nynaeve. “Ne yapmaları gerektiğini biliyorlar.” Siuan sessiz kaldı, ama Nynaeve’in kaşları yavaşça kalktı. “Yanıtlarını bilmiyordun.”</p>

    <p>“Şimdi biliyorum.” Siuan kısa konuşmuştu ve kendi kendine “titrek dizli aptallar” hakkında bir şeyler mırıldandı. Elayne de katılıyordu ona.</p>

    <p>Aniden eski hanın ön kapısı açıldı. Her Ajah’tan birer tane olmak üzere, yarım düzine Temsilci saçaklı şalları içinde dışarı çıktı, Tarna onları takip etti ve kalan Temsilciler en arkadan geldi. Bekleyen insanlar bir tür tören beklemişlerse, çok fena hayal kırıklığına uğramış olmalıydılar. Tarna eyerine tırmandı, bakışlarını yavaşça Temsilcilerin üzerinde dolaştırdı, okunmaz bir yüzle kalabalığa baktı, sonra iğdiş atını mahmuzlayıp yürütmeye başladı. Muhafız eşlikçiler atları üzerinde kadının çevresini aldı. Kalabalık yol vermek üzere açılırken, rahatsız edilmiş arıların sesi gibi endişeli bir uğultu yükseldi.</p>

    <p>Mırıltılar Tarna görüş alanından ve köyden çıkana kadar sürdü ve Romanda arabaya tırmanarak rahat bir tavırla sarı saçaklı şalını düzeltti. Ölüm sessizliği çöktü. Geleneklere göre Salon’un bildirilerini en yaşlı Temsilci yapardı. Romanda yaşlı bir kadın gibi hareket etmiyordu elbette ve yüzü tüm diğerleri gibi yaşı belirsizdi, ama gri saçları Aes Sedailere göre epey yaşlı olduğunu gösteriyordu ve ensesinde topuz yaptığı saçlarında griden başka renk kalmamıştı. Elayne kadının yaşını merak etti, ama bir Aes Sedai’ye yaşını sormak olası en kaba davranış olurdu.</p>

    <p>Romanda soprano sesinin iyi duyulabilmesi için basit Hava akışları ördü; Elayne kadınla yüz yüzeymiş gibi rahatça işitebiliyordu. “Son birkaç gündür çoğunuz endişelisiniz, ama gereksiz yere. Tarna Sedai bize gelmiş olmasaydı, biz Beyaz Kule’ye elçi gönderecektik. Hem, burada saklandığımız söylenemez pek.” Kalabalığa gülmeleri için zaman verirmiş gibi duraksadı, ama insanlar ona bakmakla yetindiler ve kadın şalını düzeltti. “Buradaki amacımız değişmedi. Biz gerçeği ve adaleti arıyoruz, doğru olanı yapmak istiyoruz...”</p>

    <p>“Kimin için doğru?” diye mırıldandı Nynaeve.</p>

    <p>“...ve bu konuda ne duracak, ne başarısız olacağız. Eskisi gibi işlerinize dönün, kollarımızda güvende olduğunuzdan, Beyaz Kule’deki yerlerimize döndükten sonra da olacağınızdan kuşku duymayın. Işık hepinizin üzerinde parlasın. Işık hepimizin üzerinde parlasın.”</p>

    <p>Mırıltı yeniden yükseldi ve Romanda arabadan inerken kalabalık hareketlenmeye başladı. Siuan’ın yüzü taştan oyulmuştu sanki; dudakları kansız kalmıştı. Elayne sorular sormak istiyordu, ama Nynaeve sahanlıktan aşağı atladı ve üç katlı taş binaya doğru ilerlemeye başladı. Elayne arkasından seğirtti. Dün gece Nynaeve öğrendiklerini aldırışsızca ortaya sermeye hazırdı; Salon’un fikrini değiştirmek için kullanılacaksa dikkatle sunulması gerekiyordu. Ve Salon kesinlikle fikrinin değiştirilmesine ihtiyaç duyuyormuş gibi görünüyordu. Romanda’nın bildirisi bir araba dolusu hava cıvaydı. Siuan’ı kesinlikle altüst etmişti.</p>

    <p>Nynaeve’in arkasından dik dik bakmakta olan iki iri yarı adamın –geçmek için ayaklarına basmıştı– arasından sıyrılan Elayne omzunun üzerinden arkaya baktı ve Siuan’ın onu ve Nynaeve’i izlemekte olduğunu gördü. Yalnızca bir an; kadın görüldüğünü fark eder etmez kalabalıkta birilerini görmüş gibi yaptı ve onların yanına gidiyormuş gibi atıldı. Elayne kaşlarını çatarak devam etti. Siuan altüst olmuş muydu, olmamış mıydı? Sinirinin ve cehaletinin ne kadarı numaraydı? Nynaeve’in Caemlyn’e kaçma fikri –Elayne onun fikrinden vazgeçtiğinden emin değildi– aptallıktan da fazlasıydı, ama kendisi, gerçekten faydalı bir şeyler yapmak için Ebou Dar’a gitmeye can atıyordu. Onca sır ve kuşku, bir türlü kaşıyamadığı bir kaşıntı gibiydi. Bir de Nynaeve burnunu sokmasa.</p>

    <p>Tam Nynaeve, Romanda’nın üzerinde konuşma yaptığı arabanın yanında Sheriam’a yetiştiğinde yakaladı onu Elayne. Morvrin de oradaydı, Carlinya da ve üçünün üzerinde de şalları vardı. Bu sabah tüm Aes Sedailer şal takmışlardı. <em>Tel’aran’rhiod</em>’daki felakete ilişkin tek işaret, Carlinya’nın siyah bukleler halinde yapılmış kısa saçlarıydı.</p>

    <p>“Sizinle yalnız konuşmamız gerek,” dedi Nynaeve Sheriam’a. “Özel olarak.”</p>

    <p>Elayne içini çekti. En iyi giriş bu değildi, ama en kötüsü de değildi.</p>

    <p>Sheriam bir an ikisini inceledi, sonra Morvrin ile Carlinya’ya baktı ve, “Pekâlâ, içeri,” dedi.</p>

    <p>Döndükleri zaman kapı ile aralarında Romanda’nın durduğunu gördüler. Sağlam yapılı, düzgün hatlı, esmer bir kadındı. Sarı saçaklı şalına, omuzlarının arasındaki Tar Valon Alevi’ne ek olarak çiçekler ve sarmaşıklar işlenmişti. Kadın Nynaeve’i görmezden gelerek Elayne’e sıcak bir gülümseme bahşetti. Elayne’in beklediği ve korktuğu gülümsemelerdi bunlar. Ama kadının Sheriam, Carlinya ve Morvrin’e çevirdiği yüzü bambaşkaydı. Onlara ifadesizce, çenesini kaldırarak baktı. Ta ki kadınlar hafifçe diz kırana ve, “İzninizle, Aes Sedai,” diye mırıldanana kadar. Kadın ancak o zaman kenara çekildi ve o zaman bile yüksek sesle burnunu çekti.</p>

    <p>Sıradan insanlar hiç fark etmiyordu, elbette, ama Elayne Aes Sedailer arasında, Sheriam ile küçük kurulu hakkında laflar duymuştu. Bazıları Salidar’ın gündelik işleyişi ile ilgilendiklerini, böylece Salon’u daha önemli işlerle ilgilenmek üzere serbest bıraktıklarını düşünüyordu. Bazıları Salon üzerinde etkili olduklarını biliyordu, ama ne kadar etkili oldukları kiminle konuştuğunuza göre değişiyordu. Romanda çok fazla etkili olduklarını düşünenler arasındaydı; daha da kötüsü, aralarında iki Mavi vardı ve Sarı yoktu. Diğerlerinin peşinden kapıya yürürken, Elayne kadının gözlerini sırtında hissetti.</p>

    <p>Sheriam onları eski salonun hemen yanındaki özel odalardan birine götürdü. Odanın ahşap duvar panellerini böcekler yemişti ve bir duvarının dibine üzerine kâğıtlar saçılmış bir masa atılmıştı. Nynaeve odayı dinlemeye karşı koruma altına almasını istediği zaman Sheriam’ın kaşları kalktı, ama yine de yorum yapmadan odanın içine istenen büyüyü ördü. Nynaeve’in teşebbüsünü hatırlayan Elayne iki pencerenin sıkı sıkı kapalı olup olmadığını kontrol etti.</p>

    <p>“Rand al’Thor’un buraya doğru yol almakta olduğundan daha küçük bir haber beklemiyorum,” dedi Morvrin kuru kuru. Diğer iki Aes Sedai çabucak bakıştılar. Elayne kızgınlığını bastırdı; gerçekten de onun ve Nynaeve’in Rand hakkında bazı sırlar sakladıklarını düşünüyorlardı. Aes Sedailer ve sırları!</p>

    <p>“O değil,” dedi Nynaeve, “ama başka açıdan, aynı ölçüde önemli.” Ve Ebou Dar yolculuklarını, <em>ter’angreal</em> çanağı bulmalarını anlattı. Doğru sıralamayla anlatmadı, Kule’den de bahsetmedi, ama gereken noktaların hepsini aktarmıştı.</p>

    <p>“Bu çanağın <em>ter’angreal</em> olduğundan emin misiniz?” diye sordu Sheriam, Nynaeve anlatacaklarını bitirdiği zaman. “Hava durumunu etkileyebiliyor mu?”</p>

    <p>“Evet, Aes Sedai,” diye yanıt verdi Elayne basitçe. Başlangıçta en iyisi basitlikti. Morvrin homurdandı; kadın her şeyden kuşku ediyordu.</p>

    <p>Sheriam şalını düzelterek başını salladı. “O zaman iyi iş çıkardınız. Merilille’e bir mektup göndeririz.” Merilille Ceandevin, Ebou Dar Kraliçesi’ni Salidar’ı desteklemeye ikna etmek için gönderilen Gri Aes Sedai idi. “Bütün detayları anlatmanız gerek.”</p>

    <p>“Asla bulamaz,” diye patladı Nynaeve, Elayne ağzını açamadan. “Elayne ve ben bulabiliriz.” Aes Sedailerin bakışları soğudu.</p>

    <p>“Muhtemelen bulması imkânsız olacaktır,” diye araya girdi Elayne telaşla. “Çanağın nerede olduğunu <em>gördük,</em> buna rağmen <em>bizim</em> için bile zor olacak. Ama en azından ne gördüğümüzü <em>biliyoruz.</em> Bunu bir mektupta tarif etmek aynı olmayacaktır.”</p>

    <p>“Ebou Dar Kabuledilmişlere uygun bir yer değil,” dedi Carlinya soğuk soğuk</p>

    <p>Morvrin’in sesi hâlâ sert, ama biraz daha nazikçeydi. “Hepimiz elimizden geleni yapmalıyız, çocuğum. Edesina, Afara ya da Guisin’in Tarabon’a gitmeyi istediklerini mi sanıyorsun? O huzursuz topraklara düzen getirmek için onlar ne yapabilirler ki? Ama denemeliyiz, bu yüzden gittiler. Kiruna ile Bera muhtemelen şu anda Dünyanın Omurgası’ndalar, Rand al’Thor’u Aiel Kıraçları’nda aramaya gidiyorlar, çünkü onları gönderirken Rand’ın orada olabileceğini düşündük... yalnızca düşündük. Haklı çıkmış olmamız, Rand Kıraç’tan ayrılmışken, yolculuklarını daha az boşuna kılmıyor. Hepimiz elimizden geleni, yapmamız gerekeni yapıyoruz. Siz ikiniz Kabuledilmiş’siniz. Kabuledilmişler koşa koşa Ebou Dar’a ya da başka yerlere gitmez. Siz ikinizin yapabileceği ve yapması gereken burada kalıp çalışmalarınıza devam etmeniz. Tam Aes Sedai olsaydınız bile sizi burada tutardım. Yüz senedir kimse sizin yaptığınız gibi, bu kadar kısa zamanda, bu kadar fazla keşif yapmadı.”</p>

    <p>Nynaeve Nynaeve olduğundan, işitmek istemediklerini duymazdan geldi ve Carlinya’ya odaklandı. “Biz kendi başımıza pekâlâ iyi idare ettik, teşekkür ederiz. Ebou Dar’ın Tanchico kadar kötü olacağından kuşkuluyum.”</p>

    <p>Elayne, kadının örgüsünü öldüresiye kavradığından haberi olduğunu sanmıyordu. Nynaeve basit görgü kurallarının bazen kaybetmeye mahkûm dürüstlükten daha başarılı olduğunu asla öğrenmeyecek miydi? “Endişelerinizi anlıyorum, Aes Sedai,” dedi Elayne, “ama ne kadar haddini bilmezce olsa da, gerçek şu ki <em>ter’angreal</em>’i bulmak için Salidar’daki başka herkesten daha uygunum. Ve Nynaeve ile ben nereye bakacağımızı biliyoruz, ama bunu kâğıda geçirmek zor olurdu. Bizi Merilille Sedai’ye gönderirseniz, onun rehberliği altında kısa sürede bulabileceğimizden eminim. Irmak teknesi ile birkaç günde Ebou Dar’da oluruz, orada, Merilille Sedai’nin gözetimi altında birkaç gün kalırız, birkaç günde de döneriz.” Derin bir nefes almamak için kendini tuttu. “Bu arada, siz Siuan’ın Caemlyn’deki göz ve kulaklarına bir mesaj gönderirsiniz, böylece Merana Sedai ile elçilik heyeti vardığında orada olur.”</p>

    <p>“Işık aşkına, bunu neden yapalım?” diye gürledi Morvrin.</p>

    <p>“Nynaeve’in size söylediğini sanıyordum, Aes Sedai. Emin değilim, ama çanağın işlemesi için bir erkeğin de yönlendirmesine ihtiyaç olduğunu düşünüyorum.”</p>

    <p>Bu küçük bir kargaşa yarattı, elbette. Carlinya inledi, Morvrin kendi kendine mırıldandı ve Sheriam’ın ağzı açık kaldı. Nynaeve’in ağzı da açıldı, ama yalnızca bir anlığına; diğerleri fark etmeden kapattığından emindi Elayne. Çok şey göremeyecek kadar şaşkındılar. Gerçek şuydu ki, bu saf, basit yalandı. Anahtar, basitliğiydi. Sözde Efsaneler Çağı’nın en büyük başarıları birlikte, muhtemelen bağ kurmuş şekilde yönlendiren erkek ve kadınlar tarafından elde edilmişti. Büyük olasılıkla gerçekten erkeklerin yönlendirmesine ihtiyaç duyan <em>ter’angreal</em>’ler vardı. Her durumda, çanağı çalıştırmayı <em>kendisi</em> başaramamışsa, Salidar’da kimse başaramazdı. Belki Nynaeve hariç. Rand’a ihtiyaç duyuluyor diye hava durumu hakkında bir şeyler yapma fırsatını görmezden gelemezlerdi ve Elayne bir kadın zincirinin çanağı çalıştırabileceğini “keşfettiğinde”, Salidar’daki Aes Sedailer Rand’a artık koparamayacakları bağlarla bağlanmış olacaklardı.</p>

    <p>“Hepsi iyi, güzel,” dedi Sheriam sonunda, “ama sizin Kabuledilmiş olduğunuz gerçeğini değiştirmiyor. Merilille’e bir mektup göndeririz. Aramızda konuşuyorduk, siz ikinizin...”</p>

    <p>“Konuşmak,” diye terslendi Nynaeve. “Yaptığınız tek şey bu, siz ve Salonunuzun! Konuşmak! Elayne ve ben bu <em>ter’angreal</em>’i bulabiliriz, ama siz yumurtlayan tavuklar gibi gıdaklamayı tercih ediyorsunuz.” Sözler birbirine takılarak ağzından dökülüyordu. Örgüsünü öyle kavramıştı ki, Elayne örgünün kadının eline gelmesini bekler olmuştu. “Thom, Juilin ve diğerlerinin geri gelip Beyazpelerinlerin yıkılan bir ev gibi tepemize binmeyeceklerini söylemesini umut ederek oturuyorsunuz, ama onlar peşlerinde Beyazpelerinler ile gelebilirler. Yapacağınızı söylediğiniz şeyi yapmak yerine Elaida sorununu dürtükleyerek, Rand meselesinde el yordamı ile ilerleyerek oturuyorsunuz. Ona karşı duruşunuza karar verdiniz mi? Elçilik heyetiniz Caemlyn’e giderken, siz kararınızı verdiniz mi? Neden oturup konuşuyorsunuz, biliyor musunuz? Ben biliyorum! Korkuyorsunuz. Kule’nin bölünmesinden korkuyorsunuz, Rand’dan korkuyorsunuz, Terkedilmişlerden, Kara Ajah’tan korkuyorsunuz. Dün gece Anaiya, Terkedilmişlerden birinin saldırması ihtimaline karşı bir plan yaptığınızı ağzından kaçırdı. Onca zincir kurmalar falan, hem de bir şer kabarcığına karşı –sonunda inandınız mı buna?– ama hepsi uyumsuz, çoğu Aes Sedailerden çok çömezlerle kurulmuş. Çünkü yalnızca birkaç Aes Sedai’nin önceden haberi vardı. Kara Ajah’ın burada, Salidar’da olduğunu düşünüyorsunuz. Planınızın Sammael’in ya da diğerlerinden birinin kulağına gideceğinden korkuyordunuz. Birbirinize güvenmiyorsunuz. Kimseye güvenmiyorsunuz! Bu yüzden mi bizi Ebou Dar’a göndermiyorsunuz? <em>Bizim</em> Kara Ajah olduğumuzu, Rand’a kaçacağımızı mı düşünüyorsunuz ya da... ya da!..” Öfkeli kekelemeler ile, nefes nefese durdu. Söylev boyunca doğru düzgün nefes bile almamıştı.</p>

    <p>Elayne’in aklına gelen ilk şey arayı biraz yumuşatmak olmuştu, ama bunu nasıl yapacağını düşünmeye bile başlayamıyordu. Dağlık araziyi düzeltmek daha doğru olurdu. Nynaeve’in her şeyi mahvedip etmediği konusunda endişelenmeyi unutmasına sebep olan Aes Sedailer oldu. O ifadesiz yüzler, taşın içini görebilen o gözler hiçbir şey anlatmıyor olmalıydı. Ama Elayne için bir şeyler anlatıyorlardı. Aes Sedailerin karşısında atıp tutacak aptallığı gösteren herhangi birine akıtılması gereken soğuk öfkeden iz yoktu. Bu bir örtmeceydi ve örtülecek tek şey gerçekti, kendi kendilerine bile itiraf etmek istemedikleri bir gerçek. Korkuyorlardı.</p>

    <p>“Sözün bitti mi?” diye sordu Carlinya, güneşi yerinde dondurabilecek bir sesle.</p>

    <p class="paragraf">Elayne hapşırdı ve kafasını yan çevrilmiş kazanın kenarına vurdu. Yanık çorba kokusu burnunu dolduruyordu. Sabah ortası güneşi büyük yemek kazanının içini öyle ısıtmıştı ki, kazan ateşin üzerinde duruyormuş gibi geliyordu; Elayne’in üzerinden ter damlıyordu. Hayır, akıyordu. Kaba süngertaşını bıraktı ve dizleri üzerinde geri geri çıkıp yanındaki kadına dik dik baktı. Ya da yan yatmış, biraz daha küçük bir kazanın içinden görülen yarım kadına dik dik baktı. Nynaeve’in kalçasını dürtükledi ve sonuç demir kazana vurulan bir kafanın gümlemesi ve bir ciyaklama olunca sert sert gülümsedi. Nynaeve kötü kötü bakarak geriledi ve pis eliyle bastırdığı esneme bakışlarını hiç yumuşatmadı. Elayne ona konuşma fırsatı tanımadı.</p>

    <p>“Oracıkta patlaman gerekiyordu, değil mi? Beş dakikalığına tutamadın kendini. Her şey avuçlarımızdaydı ve sen ayak bileklerimizi tekmelemek zorundaydın.”</p>

    <p>“Zaten Ebou Dar’a gitmemize izin vermeyeceklerdi,” diye mırıldandı Nynaeve. “Ve ayak bileklerini tekmeleme işini ben yapmadım.” Çenesini saçma bir tavırla kaldırdı ve burnunun üzerinden Elayne’e baktı. “Aes Sedailer korkularına hâkim olur,” dedi, evine girmiş sarhoş bir serseri için daha doğru olabilecek bir sesle, “korkunun onlara hâkim olmasına izin vermezler. Önderlik ederseniz, memnunlukla takip ederiz, ama önderlik etmelisiniz, sorunların kaybolup gideceğini umut ederek sinmemelisiniz.”</p>

    <p>Elayne’in yanakları kızardı. Hiç de öyle davranmamıştı. Ve kesinlikle o şekilde konuşmamıştı. “Eh, ikimiz de sağduyu sınırlarını biraz aşmış olabiliriz, ama...” Ayak sesleri üzerine sustu.</p>

    <p>“Demek Aes Sedailerin altın çocukları biraz dinlenmeye karar verdiler, öyle mi?” Faolain’in gülümsemesi, bir gülümseme ne kadar az dostane ise o kadar dostaneydi. “Eğlenmek için gelmedim, biliyorsunuz. Günümü çalışma konularımdan biri ile ilgilenerek geçirmeyi düşünmüştüm, siz altın çocukların yaptıklarından o kadar da düşük olmayan bir konu üzerinde. Bunun yerine, suçları karşılığında tencere ovan Kabuledilmişleri izlemek zorundayım. Ki siz ikiniz, olmanız gereken sefil çömezler gibi kaçıp gitmeyesiniz. Şimdi işinize bakın. İşiniz bitene kadar buradan ayrılamam ve bütün günü burada harcamaya niyetim yok.”</p>

    <p>Esmer, kıvırcık saçlı kadın Theodrin gibiydi; Kabuledilmiş’ten fazla, ama Aes Sedai’den az bir şey. Nynaeve üzerine basılmış kedi gibi davranmasa, Elayne ile Nynaeve’in olacağı gibi bir şey. Nynaeve ve ben, üzerine basılmış kedi gibi davranmasak, diye düzeltti Elayne gönülsüzce. Sheriam “boş” zamanlarını mutfaklarda, aşçıların bulabildiği en pis işlerde çalışarak geçireceklerini söylerken, arada belirtmişti bunu. Ama her durumda, Ebou Dar’a gitmek yoktu; bu da açıkça ifade edilmişti. Şimdiden gitmemişse bile, öğlene kadar Merilille’e bir mektup gönderilecekti.</p>

    <p>“Ben... üzgünüm,” dedi Nynaeve ve Elayne gözlerini kırpıştırarak baktı ona. Nynaeve’in özür dilemesi, yaz ortası yağan kardan farksızdı.</p>

    <p>“Ben de üzgünüm, Nynaeve.”</p>

    <p>“Evet, öylesiniz,” dedi Faolain onlara. “Gördüğüm en üzücü şeylersiniz. Şimdi işinize bakın! Ben, buradaki işinizi bitirdiğinizde Tiana’ya gönderilmeniz için sebep bulmadan.”</p>

    <p>Elayne Nynaeve’e hüzünlü bir bakış fırlattı ve kazanın içine sürünüp süngertaşı ile, Faolain’e saldırırcasına saldırdı yanık çorbaya. Taş tozu ve kapkara yanmış sebze parçaları uçuştu. Hayır, Faolain değil. Eyleme geçmeleri gerekirken oturup duran Aes Sedailere saldırırcasına. Ebou Dar’a <em>gidecekti</em> Elayne, o <em>ter’angreal</em>’i bulacaktı ve Sheriam ile geri kalanları Rand’a bağlamak için <em>kullanacaktı.</em> Dizleri üzerine çökeceklerdi! Hapşırığı ayakkabılarını uçuracaktı neredeyse.</p>

    <p class="paragraf">Sheriam çitteki bir çatlaktan, genç kadınları izlediği yerden döndü ve kuru ot ve sap kümeleri ile kaplı dar geçitte yürümeye başladı. “Buna üzülüyorum.” Nynaeve’in sözlerini ve ses tonunu –Elayne’inkini de, sefil çocuk!– düşündü ve ekledi, “Biraz.”</p>

    <p>Carlinya alayla güldü. Bu konuda çok iyiydi. “Kabuledilmişlere, iki düzineden az Aes Sedai’nin bildiği konuları açıklamak mı istiyorsun?” Sheriam keskin bir bakış fırlatınca çenesi tıkırdayarak kapandı.</p>

    <p>“En az beklediğimiz yerlerde kulaklar var,” dedi Sheriam yumuşak sesle.</p>

    <p>“O kızlar bir konuda haklıydılar,” dedi Morvrin. “Al’Thor’u düşünmek içimi suya döndürüyor. O konuda ne seçeneğimiz kaldı ki?”</p>

    <p>Uzun süre önce seçeneklerinin tükenmiş olmadığından emin değildi Sheriam. Sessizlik içinde yürümeye devam ettiler.</p>
  </div>
</body>
</html>
