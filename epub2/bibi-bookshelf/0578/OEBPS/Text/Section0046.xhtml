<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kaos Lordu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="37. Savaş Başlarken">37<br />
    Savaş Başlarken</h1>

    <p>Sessizlik çok tuhaftı, Egwene hiç anlamıyordu. Elayne Nynaeve’e baktı, sonra ikisi birden Nynaeve’in ince bileziğine baktılar. Nynaeve iri iri açılmış gözlerini Egwene’e, sonra çabucak yere çevirdi.</p>

    <p>“Bir itirafım var,” dedi, neredeyse fısıldarcasına. Sesini hiç yükseltmedi, ama sözler ağzından çağlarcasına döküldü. “Moghedien’i yakaladım.” Gözlerini kaldırmadan, bileğindeki bileziği kaldırdı. “Bu bir <em>a’dam.</em> Onu tutsak aldık ve kimse bilmiyor. Siuan, Leane ve Birgitte dışında. Ve şimdi sen de biliyorsun.”</p>

    <p>“Zorunluyduk,” dedi Elayne, heyecanla öne eğilerek. “Onu idam ederlerdi, Egwene. Bunu hak ettiğini biliyorum, ama kadının kafası bilgi dolu, bizim hayal bile edemediğimiz bilgilerle. <em>Keşiflerimizin</em> çoğu oradan geldi. Nynaeve’in Siuan, Leane ve Logain’e Şifa vermesi ile benim <em>ter’angreal</em>’im dışında. Bir şey öğrenmeyi beklemeden öldürürlerdi onu!”</p>

    <p>Egwene’in kafasının içinde sorular sersemletici bir hızla dönüyordu. Terkedilmişlerden birini mi yakalamışlardı? Nasıl? Elayne bir <em>a’dam</em> mı yapmıştı? Egwene ürperdi, o şeye bakmakta güçlük çekiyordu. Kendisinin çok iyi tanıdığı <em>a’dam</em>’lara benzemiyordu. O şeye rağmen, bunca Aes Sedai arasında bir Terkedilmiş’i nasıl gizli tutmuşlardı? Terkedilmişlerden biri, tutsak. Yargılanıp idam edilmemiş. Rand ne kadar şüpheci olursa olsun, bunu öğrenecek olursa bir daha asla Elayne’e güvenemezdi.</p>

    <p>“Onu buraya getirin,” demeyi başardı boş bir sesle. Nynaeve sandalyesinden sıçradı ve koşarak çıktı. Kapı çarpılarak kapanmadan önce bir anlığına kutlama, kahkaha, müzik ve şarkı sesleri doldu içeri. Egwene şakaklarını ovaladı. Terkedilmişlerden biri. “Gizlenecek ne sır ama.”</p>

    <p>Elayne’in yanakları kızardı. Neden, Işık aşkına?.. Elbette.</p>

    <p>“Elayne, bilmiyor olmam gereken... herhangi biri hakkında soru sormaya niyetim yok.”</p>

    <p>Altın saçlı kadın yerinde sıçradı. “Ben... ben konuşabilirim. Daha sonra. Yarın. Belki. Egwene, bana söz vermelisin... kimseye bir şey söylemeyeceksin!.. ben söyleyene dek. Ne... ne görürsen gör.”</p>

    <p>“İstediğin buysa.” Egwene diğer kadının neden bu kadar heyecanlı olduğunu anlayamıyordu. Pek değil. Elayne’in Egwene ile paylaştığı bir sırrı vardı, yalnız Egwene bunu tesadüfen öğrenmişti ve o zamandan bu yana hâlâ yalnızca Elayne’in sırrıymış gibi davranıyorlardı. Efsanelerin kahramanı Birgitte ile <em>Tel’aran’rhiod</em>’da karşılaşmıştı; belki efsanelerin kahramanıydı. Dur, bunu Nynaeve söylemişti. Birgitte’in Moghedien’den haberi vardı. <em>Tel’aran’rhiod</em>’da, Valere Borusu tarafından çağrılmayı bekleyen kadını mı kastetmişti? <em>Nynaeve</em> Elayne’in, yakalanmasına rağmen Egwene’e söylemeyi reddettiği sırrı biliyor muydu? Hayır. Bu bir suçlama ve inkâr döngüsüne dönüşmeyecekti.</p>

    <p>“Elayne, Ben Amyrlin’im –gerçekten Amyrlin’im– ve şimdiden bazı planlarım var. Yönlendirebilen Bilgeler örgülerinin çoğunu Aes Sedailerden farklı bir şekilde idare ediyor.” Elayne Bilgeleri biliyordu zaten, ama bir düşününce, Egwene Aes Sedailerin bilip bilmediğinden emin değildi; artık, diğer Aes Sedailerin, demeliydi. “Bazen yaptıkları işler daha karmaşık ya da daha kaba, ama zaman zaman bize Kule’de öğretilenlerden daha basit ve aynı ölçüde işe yarıyor.”</p>

    <p>“Aes Sedailerin Aiellerden ders almasını mı istiyorsun?” Elayne’in ağzı eğlenti içinde kıvrıldı. “Egwene, sen bin sene yaşasan bile bunu <em>asla</em> kabul etmezler. Ama sanırım öğrendikleri zaman Aiel kızlarını sınayıp çömez olarak almak isteyeceklerdir.”</p>

    <p>Egwene yastıkların üzerinde kıpırdanarak duraksadı. Bilgelerin yanında eğitim gören Aes Sedailer. Çömez olarak? Asla olmazdı, ama özellikle Romanda ve Lelaine’in birazcık <em>ji’e’toh</em> öğrenmesi kesinlikle faydalı olurdu. Ve Sheriam, Myrelle... Oturmak için daha rahat bir duruş buldu ve hayal kurmayı bıraktı. “Bilgelerin Aiel kızların çömez olmasını kabul edeceğinden kuşkuluyum.” Eskiden olabilirdi belki, ama artık kesinlikle imkânsızdı. Artık Egwene onların ancak Aes Sedailerle uygar bir biçimde konuşmasını bekleyebilirdi. “Ben bir tür işbirliği düşünmüştüm. Elayne, binden az Aes Sedai var. Kıraç’ta kalanları da sayarsan, yönlendirebilen Bilgelerin sayısı Aes Sedailerden fazla. Belki çok daha fazla. Her neyse, içinde o kıvılcımla doğan tek kızı bile gözden kaçırmıyorlar.” Ejderduvarı’nın bu yanında, belki ne yaptıklarını hiç fark etmeden, aniden yönlendirebildiği ve öğretecek kimse olmadığı için kaç kadın ölmüştü? “Daha fazla kadın getirmek istiyorum, Elayne. Öğrenebilecek, ama Aes Sedailerin çömez olamayacak kadar yaşlanmadan önce bulamadığı kadınlara ne demeli? Bence, bir kadın öğrenmek istiyorsa, kırk yaşında da olsa elli yaşında da, hatta torunlarının torunları doğmuş bile olsa, denesin.”</p>

    <p>Elayne kollarını kendine sararak kahkaha attı. “Ah, Egwene, Kabuledilmişler <em>o</em> çömez sınıflarına ders vermeye bayılır.”</p>

    <p>“Nasıl yapılacağını öğrenmeleri gerekecek,” dedi Egwene kararlılıkla. Kendisi sorun görmüyordu. Aes Sedailer her zaman, çömez olmak için çok yaşlı sayılabileceğinizi söylerdi, ama öğrenmek istiyorsanız... Fikirlerini şimdiden biraz değiştirmişlerdi; kalabalığın içinde çömez giysisi giymiş, Nynaeve’den büyük kadınlar görmüştü. “Kule insanları dışlamak konusunda her zaman sert davrandı, Elayne. Yeterince güçlü değilsen, gönderiliyorsun. Bir sınava girmeyi reddedersen, gönderiliyorsun. Bir sınavda başarısız olursan, gönderiliyorsun. İstiyorlarsa kalmalarına izin verilmeli.”</p>

    <p>“Ama sınav yeterince güçlü olduklarından emin olmak için,” diye itiraz etti Elayne. “Yalnızca Tek Güç’te değil; irade konusunda da. Herhalde baskı hissettiği ilk seferinde kırılan Aes Sedailer istemiyorsundur. Ya da zar zor yönlendirebilen Aes Sedailer.”</p>

    <p>Egwene burnunu çekti. Sorilea Kabuledilmişlik sınavına bile girmeden Kule’den gönderilirdi. “Belki Aes Sedai olamazlar, ama bu faydasız oldukları anlamına gelmez. Hem, en azından bir ölçüye dek Güç kullanabilirler, yoksa gönderilmezlerdi. Ben yönlendirebilen her kadının bir şekilde Kule ile bağlantılı olmasını hayal ediyorum. Her bir kadının.”</p>

    <p>“Rüzgârbulanlar?” Egwene başını sallayınca Elayne irkildi.</p>

    <p>“Onlara ihanet etmedin, Elayne. Sırlarını bu zamana kadar koruyabilmelerine şaştım.”</p>

    <p>Elayne derin derin içini çekti. “Eh, olan oldu. ‘Dökülen balı peteğine geri koyamazsın.’ Ama senin Aieller özel muamele görüyorsa, Deniz Halkı da görmeli. Bırak Rüzgârbulanlar kendi kızlarına ders versinler. Ne yaparlarsa yapsınlar, Aes Sedailer tarafından paketlenip götürülen Deniz Halkı kadını olmasın.</p>

    <p>“Kabul.” Egwene avucuna tükürdü ve elini uzattı ve bir an sonra Elayne de kendi avucuna tükürdü ve anlaşmayı mühürlerken sırıttı.</p>

    <p>Sırıtışı yavaş yavaş soldu. “Bu Rand ve af ilanı ile mi ilgili, Egwene?”</p>

    <p>“Kısmen. Elayne, adam nasıl bu kadar?..” Bitirmenin yolu yoktu, zaten verilecek yanıt da yoktu. Elayne, anlayış, kabullenme ya da her ikisiyle birden başını salladı. Yüzünde bir miktar hüzün vardı.</p>

    <p>Kapı açıldı ve koyu renk yünlüler içinde sağlam yapılı bir kadın, gümüş bir tepsi üzerinde üç gümüş fincan ve uzun boyunlu, gümüş bir şarap sürahisi taşıyarak içeri girdi. Yüzü yıpranmış bir çiftçi karısının yüzüydü, ama Egwene ile Elayne’i tedirgin bakışlarla incelerken kara gözleri ışıldıyordu. Egwene kadının kasvetli elbisesine rağmen gümüş bir kolye takmış olmasına şaşırmak için bir an buldu ve sonra Nynaeve kadının arkasından içeri girip kapıyı kapattı. Rüzgâr gibi koşmuş olmalıydı, çünkü Kabuledilmiş elbisesinin yerine yakası ve etek uçları altın rengi işlemelerle süslenmiş koyu mavi, ipek bir elbise giymek için zaman bulmuştu. Berelain’in elbiseleri kadar açık değildi yakası, ama Egwene’in Nynaeve üzerinde görmeye alıştıklarına göre yine de epey açıktı.</p>

    <p>“Bu ‘Marigan’,” dedi Nynaeve, alışkın bir tavırla örgüsünü omzunun üzerinden öne çekerek. Büyük Yılan yüzüğü sağ elinde parlıyordu.</p>

    <p>Egwene neden ismi bu şekilde vurguladığını soracak oldu, sonra aniden “Marigan”ın kolyesinin Nynaeve’in bileğindeki bilezikle uyumlu olduğunu gördü. Elinde olmadan bakakaldı. Kadın kesinlikle bir Terkedilmiş’ten bekleyeceği şekilde görünmüyordu. Bunu söylediği zaman Nynaeve kahkaha attı.</p>

    <p>“İzle, Egwene.”</p>

    <p>Egwene izlemekten fazlasını yaptı; neredeyse sandalyesinden sıçrayacaktı. <em>Saidar</em>’a kucak açtı. Nynaeve konuşur konuşmaz “Marigan” parıltı ile sarılmıştı. Yalnızca bir anlığına, ama parıltı solmadan önce sade, yün elbise içindeki kadın tamamen değişmişti. Aslında oldukça küçük değişikliklerdi, ama sonunda bambaşka bir kadına, güzelden çok düzgün hatlı, hiç yaşlı görünmeyen, kibirli, hatta azametli bir kadına dönüşmüştü. Yalnızca gözleri aynı kalmıştı ve pırıldıyorlardı, ama ne kadar tedirgin olursa olsun, Egwene bu kadının Moghedien olduğuna inanabilirdi.</p>

    <p>“Nasıl?” dedi yalnızca. Nynaeve ile Elayne kılık değiştirme örgülerini ve örgüleri içe bükmeyi açıklarken dikkatle dinledi, ama gözleri Moghedien’deydi. Kadın gerçekten kibirliydi, öylesine kendini beğenmişti, bir kez daha kendisi olmaktan öylesine memnundu.</p>

    <p>“Eski haline sok,” dedi Egwene, açıklamalar sona erdikten sonra. Yine, <em>saidar</em> parıltısı yalnızca bir an sürdü ve solduktan sonra görülecek örgü kalmamıştı. Moghedien bir kez daha sıradan ve yıpranmış olmuştu, zorlu bir yaşam sürmüş, yaşından büyük gösteren bir köylü kadın. O kara gözler nefretle ve belki aynı zamanda kendi kendinden tiksinerek Egwene’e pırıldıyordu.</p>

    <p>Hâlâ <em>saidar</em>’la dolu olduğunu fark eden Egwene bir an kendini aptal gibi hissetti. Ne Nynaeve, ne de Elayne <em>saidar</em>’a kucak açmıştı. Ama diğer yandan o bilezik Nynaeve’in bileğindeydi. Egwene bakışlarını Moghedien’den ayırmadan doğruldu ve elini uzattı. Nynaeve o şeyi bileğinden çıkarmaya can atıyor gibiydi ve Egwene’in anlayabildiği bir şeydi bu.</p>

    <p>Bileziği uzatırken Nynaeve, “Tepsiyi masaya koy, Marigan. Ve terbiyeni takın. Egwene Aiellerle yaşıyordu.”</p>

    <p>Egwene gümüş bandı ellerinde çevirdi ve ürpermemeye çalıştı. Kurnazca bir işti, öylesine akıllıca kesimlenmişti ki neredeyse kaskatı görünüyordu. Bir kez bir <em>a’dam</em>’ın diğer ucunu görmüştü. Bir Seanchan aleti, kolye ile bileziğin bir tasma ile birbirine bağlandığı bir şey, ama yine de aynıydı. Midesi, Salon ile kalabalığın önündeyken bile kaynamadığı gibi kaynıyordu; daha önceki sakinliğini telafi etmeye çalışırcasına haşlanıyordu. Gümüş bandı dikkatle bileğine taktı. Ne beklemesi gerektiğine ilişkin bir fikri vardı, ama yine de neredeyse yerinde sıçrayacaktı. Diğer kadının duyguları, fiziksel durumu önüne serilmişti, hepsi Egwene’in zihninde, çitlerle ayrılmış bir kısma toplanmıştı. Daha çok zonklayan bir korku vardı, ama tahmin ettiği, kendi kendinden tiksinme duygusu da aynı ölçüde güçlüydü. Moghedien şimdiki görünüşünden hiç memnun değildi. Belki de, kısa bir süreliğine kendi haline döndükten sonra, özellikle hoşnutsuzdu.</p>

    <p>Egwene kime bakıyor olduğunu düşündü; Terkedilmişlerden biri, yüzyıllardır ismi çocukları korkutmak için kullanılmış bir kadın, işlediği suçlar yüzünden ölümü yüz kez hak eden bir kadın. Kadının kafasındaki bilgileri düşündü. Kendini gülümsemeye zorladı. Güzel bir gülümseme değildi; olması gerekmiyordu zaten, ama istese de güzel bir şekilde gülümseyebileceğini sanmıyordu. “Haklılar. Aiellerle yaşıyordum. Bu yüzden, Nynaeve ile Elayne kadar nazik olacağımı düşünüyorsan, bunu aklından çıkar. Bana karşı tek bir yanlış adım atarsan, ölmek için yalvarmanı sağlarım. Ama seni öldürmem. Yalnızca o yüzü kalıcı kılmanın bir yolunu bulurum. Diğer yandan, birden fazla yanlış adım atarsan...” Gülümsemesi genişledi, bütün dişlerini sergiledi.</p>

    <p>Korku öyle yükseldi ki başka her şeyi boğdu ve çiti zorladı. Moghedien masanın önünde dururken eteklerini, parmak boğumları bembeyaz olana dek kavradı. Gözle görülür bir biçimde titriyordu. Nynaeve ile Elayne Egwene’e, onu daha önce hiç görmemişler gibi bakıyorlardı. Işık, Terkedilmişlerden birine nazik davranacağını mı düşünmüşlerdi? Sorilea bu kadını hizaya getirmek için kazığa bağlar, güneşe bırakırdı. Kolay yoldan gırtlağını kesmezse.</p>

    <p>Egwene Moghedien’e daha da yaklaştı. Kadın daha uzun boyluydu, ama masaya yaslanarak büzüldü, tepsideki kadehleri devirdi ve sürahiyi salladı. Egwene sesini soğuk tuttu; daha fazla soğuması imkânsızdı. “Ağzından tek yalan çıktığını duyduğum gün, seni kendi ellerimle idam ederim. Şimdi. Deyim yerindeyse, bir delik delerek bir yerden başka bir yere gitmeyi düşündüm. Desen’de bir delik, öyle ki bir ucu ile diğer ucu arasında hiç mesafe yok. Ne kadar işe yarar?”</p>

    <p>“Sen ya da herhangi bir kadın için işe yaramaz,” dedi Moghedien, nefes nefese ve çabucak. İçinde kaynayan korku şimdi yüzünden açıkça okunabiliyordu. “Erkekler bu şekilde Yolculuk eder.” Sözcüğün bir terim olduğu açıktı; kaybolan Yetilerin birinden bahsediyordu. “Denersen şeye emilirsin... ne olduğunu bilmiyorum. Desen’in ipliklerinin arasına, belki. Fazla yaşayabileceğini sanmıyorum. Bir daha asla geri dönmeyeceğini biliyorum.”</p>

    <p>“Yolculuk,” diye mırıldandı Nynaeve. “Yolculuk hiç aklımıza gelmedi!”</p>

    <p>“Hayır, gelmedi.” Elayne de kendinden pek memnun değil gibiydi. “Acaba aklımıza gelmeyen başka neler var?”</p>

    <p>Egwene onları duymazdan geldi. “O zaman nasıl?” diye sordu yumuşak sesle. Alçak bir ses bağırmaktan daha iyiydi her zaman.</p>

    <p>Yine de Moghedien bağırmış gibi irkildi. “Desen’de birbirine eş iki yer yapıyorsun. Nasıl yapıldığını gösterebilirim. Biraz çaba gerekiyor... kolye yüzünden, ama yapabilirim.”</p>

    <p>“Bu şekilde mi?” dedi Egwene, <em>saidar</em>’a kucak açıp Ruh akışları örerek. Bu sefer Düşler Dünyası’na dokunmaya çalışmıyordu, ama işe yararsa, ona çok benzer bir şey olacağını sanıyordu. Çok daha farklı bir şey elde etti.</p>

    <p>Ördüğü ince perde aynı ışıltılı etkiyi yaratmadı ve yalnızca bir an sürdü, sonra aniden bir araya gelerek dikey bir çizgi oluşturdu. Çizgi hızla gümüşsü bir mavi ışık yarığına dönüştü. Işık çabucak genişledi –ya da belki döndü; Egwene’e öyle gelmişti– ve... bir şeye açıldı. Odanın ortasında bir... bir kapı vardı, çadırının içindeki, <em>Tel’aran’rhiod</em>’a bakan puslu manzara değil, buradaki kuraklığın yeşil görünmesine sebep olacak kadar kavrulmuş topraklara açılan bir kapı. Sarı kilden, çatlaklarla yarılmış, bu mesafeden bile dikenli görünen birkaç çalı kümesi ile benek benek bir ovanın üzerinde taştan kuleler ve keskin yamaçlar yükseliyordu.</p>

    <p>Egwene neredeyse bakakalacaktı. Burası Aiel Kıraçları idi, Soğuk Kayalar Mezrası ile Rhuidean vadisi arasında bir yer, görecek ya da incinecek biri bulunmasının son derece imkânsız olduğu bir yer. Rand’ın Güneş Sarayı’ndaki özel odası ile ilgili önlemleri Egwene’in de bazı önlemler alması gerektiğini düşündürmüştü. Ama oraya ulaşmayı ummuştu yalnızca ve ışıldayan bir perdenin arkasından görüleceğinden emindi.</p>

    <p>“Işık!” diye nefes verdi Elayne. “Ne yaptığını biliyor musun, Egwene? Biliyor musun? Sanırım ben de yapabilirim. Örgüyü tekrarlarsan, hatırlayacağımdan eminim.”</p>

    <p>“Neyi hatırlamak?” diye inledi Nynaeve. “Nasıl yaptı bunu? Ah, şu lanet tıkanmışlık! Elayne, ayak bileğimi tekmele. Lütfen?”</p>

    <p>Moghedien’in yüzü kıpırtısızlaşmıştı; bilezikten korku kadar güçlü bir kararsızlık akıyordu. Duygu okumak, bir sayfadaki sözcükleri okumak gibi değildi, ama bu ikisi açıktı. “Kim?..” Moghedien dudaklarını yaladı. “Kim öğretti bunu?”</p>

    <p>Egwene Aes Sedailerden gördüğü gibi gülümsedi; en azından, gizemli olduğunu umuyordu. “Yanıtı zaten bilmediğimden asla fazla emin olma,” dedi serinkanlılıkla. “Hatırla. Bir kez yalan söylemen yeterli.” Aniden aklına, bütün bunların Nynaeve ile Elayne’in kulaklarına nasıl gelmiş olması gerektiği geldi. Kadını onlar yakalamışlardı, en imkânsız koşullar altında ellerinde tutmuşlar, ondan her tür bilgiyi almışlardı. Onlara döndü ve küçük, hüzünlü bir kahkaha attı. “Özür dilerim. İdareyi hemen ele almak istememiştim.”</p>

    <p>“Neden özür dileyesin ki?” Elayne geniş geniş gülümsüyordu. “İdareyi ele alman <em>gerekiyor</em> zaten, Egwene.”</p>

    <p>Nynaeve örgüsünü çekti, sonra dik dik baktı ona. “Hiçbir şey işe yaramıyor gibi! <em>Neden</em> öfkelenemiyorum? Ah, bana kalsa, hep sende kalabilir. Zaten Ebou Dar’a götüremezdik. Neden öfkelenemiyorum? Ah, kan ve lanet küller!” Ne dediğini fark edince gözleri irileşti ve elini ağzına kapattı.</p>

    <p>Egwene Moghedien’e baktı. Kadın çabuk çabuk kadehleri düzeltiyor, tatlı baharat kokuları saçan şaraptan dolduruyordu, ama Nynaeve konuşurken bilezikten bir şey gelmişti. Şok, belki? Belki tanıdığı bir efendiyi, daha ilk nefesinde ölüm tehditleri savuran bir efendiye tercih ediyordu.</p>

    <p>Kapı kararlılıkla çalındı ve Egwene çabucak <em>saidar</em>’ı salıverdi; Kıraç’a açılan kapı kayboldu. “Gir.”</p>

    <p>Siuan çalışma odasına bir adım attı ve Moghedien’i, Egwene’in bileğindeki bileziği, Nynaeve ile Elayne’i görünce durdu. Kapıyı kapattı, Romanda ve Lelaine’in yaptığı kadar minik bir reverans yaptı. “Anne, görgü kuralları hakkında ders vermeye geldim, ama daha sonra gelmemi dilerseniz?..” Kaşları kalkarak sakin sakin sorguladı.</p>

    <p>“Git,” dedi Egwene Moghedien’e. Nynaeve ile Elayne kadının serbest dolaşmasına izin veriyorsa, bir tasmanın başarabildiği kadar olmasa da, <em>a’dam</em> onu sınırlıyor olmalıydı. Bileziğe elleyerek –o şeyden nefret ediyordu, ama gece gündüz takmayı düşünüyordu– ekledi, “Ama uzaklaşma. Kaçma teşebbüsüne de yalan söylemen gibi tepki veririm.” Moghedien dışarı seğirtirken <em>a’dam</em>’dan korku aktı. Bu sorun olabilirdi. Nynaeve ile Elayne o dehşet selleri ile nasıl yaşamıştı? Yine de, bu daha sonra düşünülecek konuydu.</p>

    <p>Siuan’a dönerek kollarını göğsünde kavuşturdu. “Bu işe yaramaz, Siuan. Her şeyi biliyorum. Kızım.”</p>

    <p>Siuan başını yana eğdi. “Bazen bilmek hiç avantaj sağlamaz. Bazen yalnızca tehlikeyi paylaşmak anlamına gelir.”</p>

    <p>“Siuan!” dedi Elayne yarı şok, yarı uyarı ile ve Egwene şaşkınlık içinde, Siuan Sanche’nin daha önce yaptığını hiç görmediği bir şey yaptığını gördü. Kızardığını.</p>

    <p>“Bir gecede bir başkası haline dönüşmemi bekleyemezsiniz,” diye mırıldandı kadın aksi aksi.</p>

    <p>Egwene Nynaeve ile Elayne’in yapmak zorunda olduğu işlere yardım edebileceğini tahmin ediyordu, ama eğer gerçekten Amyrlin olacaksa, yalnız yapması gerekiyordu. “Elayne, o Kabuledilmiş elbisesinden kurtulmak istediğini biliyorum. Neden yapmıyorsun bunu? Sonra kaybolan Yetiler hakkında neler bulabileceğine bir bak. Nynaeve, sen de aynısını yap.”</p>

    <p>İkisi bakıştılar, sonra Siuan’a baktılar ve doğrulup mükemmel birer reverans ile selam verdiler ve saygıyla, “Emredersiniz, Anne,” dediler. Siuan etkilenmiş gibi görünmüyordu; onlar çıkarken durmuş, alaylı bir ifade ile Egwene’i izliyordu.</p>

    <p>Egwene bir kez daha, kısaca <em>saidar</em>’a kucak açarak sandalyesini masanın arkasındaki yerine çekti, sonra etolünü düzeltip oturdu. Uzun bir an sessizce Siuan’ı süzdü. “Sana ihtiyacım var,” dedi sonunda. “Sen Amyrlin olmanın ne demek olduğunu, bir Amyrlin’in neler yapıp neler yapamayacağını biliyorsun. Sana ihtiyacım var ve bana yardım edeceksin. Sheriam, Romanda ve Lelaine bu etolün altında hâlâ çömez beyazı giydiğimi düşünüyor olabilir –belki hepsi öyle düşünüyordur– ama sen onlara yanıldıklarını göstermeme yardım edeceksin. Sormuyorum, Siuan. Bana-yardım-edeceksin.” Şimdi tek yapması gereken beklemekti.</p>

    <p>Siuan ona baktı, sonra başını hafifçe iki yana sallayıp alçak sesle güldü. “Çok kötü bir hata yaptılar, değil mi? Elbette, o hatayı ilk önce ben yaptım. Sofraya getirmeyi düşündüğün şişman, küçük homurbalığı bacağın boyunda bir gümüşdiken çıkıyor.” Eteklerini iyice açarak derin bir reverans yaptı ve başını eğdi. “Anne, lütfen hizmet etmeme, tavsiye vermeme izin ver.”</p>

    <p>“Yalnızca tavsiye olduğunu bildiğin sürece, Siuan. Kollarıma ve bacaklarıma ipler bağlayabileceğini düşünen çok fazla insan var zaten. Bir de senin çıkmana tahammül etmeyeceğim.”</p>

    <p>“Kendi kendime ip bağlamaktan bir farkı olmazdı,” dedi Siuan kuru kuru. “Biliyorsun, senden hiç hoşlanmadım. Belki sende kendimi gördüğüm içindir.”</p>

    <p>“Bu durumda,” dedi Egwene aynı kuru sesle, “bana Egwene diyebilirsin. Yalnız kaldığımızda. Şimdi otur ve bana Salon’un neden hâlâ burada olduğunu, onları nasıl harekete geçirebileceğimi anlat.”</p>

    <p>Siuan sandalyelerden birini çekecek oldu, sonra artık bunu <em>saidar</em>’la yapabileceğini hatırladı. “Oturuyorlar, çünkü bir kez hareket edince, Beyaz Kule gerçekten kırılmış olur. Onları nasıl harekete geçireceğine gelince, benim tavsiyem...” Tavsiyeleri epey uzun sürdü. Bazıları Egwene’in önceden düşündüklerine benziyordu ve hepsi iyi tavsiyeler gibi görünüyordu.</p>

    <p class="paragraf">Küçük Kule’deki odasında, Romanda diğer üç Temsilciye nane çayı dolduruyordu. Yalnızca bir tanesi Sarı’ydı. Oda arka taraftaydı, ama kutlama sesleri geliyordu; Romanda onları duymazdan gelmeye özen gösteriyordu. Bu üç kadın Amyrlin Makamı olması için onu desteklemeye hazırdı; kız için oy vermesinin asıl sebebi, başka her şeyden çok Lelaine’in terfi etmesini önlemek istemesiydi. Lelaine bunu öğreneceğine kavrulsundu. Sheriam çocuk Amyrlin’i makama geçirmişti ve şimdi bu üçü dinlemeye hâlâ hazırdı. Özellikle de Amyrlin bir emirle Kabuledilmişleri şala terfi ettirdikten sonra. Bu Sheriam’ın işiydi; o ve küçük grubu o dört kızı şımartmıştı; Theodrin ile Faolain’i diğer Kabuledilmişlerden yukarı terfi ettirmek onların fikriydi, bir ara Elayne ve Nynaeve için de önermişlerdi aynısını. Kaşlarını çatarak Delana’nın neden geciktiğini merak etti, ama yine de, odayı gizlice dinlemeye karşı <em>saidar</em> ile sardıktan sonra konuşmaya başladı. Geldiği zaman Delana kaldığı yerden dinlerdi artık. Önemli olan şuydu ki, Sheriam Vakanüvislik işini kaparak o kadar da çok güç elde edemeyeceğini öğrenecekti.</p>

    <p class="paragraf">Salidar’ın öbür yarısındaki bir evde, Lelaine dört Temsilciye soğutulmuş şarap sunuyordu. Kadınlardan yalnızca biri kendisinin de ait olduğu Mavi Ajah’tandı. Kulak misafirlerine karşı oda <em>saidar</em>’la korunmaktaydı. Yanındaki dört kadın Amyrlin Makamı’na onun oturmasını önermişti ve kendisi de gönülsüz değildi, ama bir başarısızlık onun yerine Romanda’nın terfi etmesi anlamına gelirdi ve bu Lelaine’e sürgün kadar çok acı verirdi. Hepsinin çocuğa, sırf etolü Romanda’nın omuzlarına kondurmamak için oy verdiğini bilse Romanda nasıl da diş gıcırdatırdı. Ama tartışmak üzere toplandıkları konu, Sheriam Vakanüvis etolünü kapmayı başardıktan sonra, onun etkisini nasıl azaltabilecekleri idi. Kızın bir emri ile Kabuledilmişlerin Aes Sedailiğe terfi ettirilmesi komedisi! Sheriam’ın başı delilik ölçüsünde şişmiş olmalıydı. Konuşmalar sürerken, Lelaine Delana’nın nerede olduğunu merak etmeye başladı. Şimdiye dek gelmiş olmalıydı.</p>

    <p class="paragraf">Delana odasında oturmuş, yatağına tünemiş olan Halima’ya bakıyordu. Aran’gar ismi asla kullanılmayacaktı; bazen Delana, aklından geçse bile Halima’nın anlamasından korkuyordu. Gizlice dinlemeye karşı koyduğu örgü küçüktü, yalnızca ikisini sarıyordu. “Bu delilik,” demeyi başardı sonunda. “Anlamıyor musun? Bütün hizipleri aynı anda desteklemeye devam edersem, eninde sonunda yakalarlar beni!”</p>

    <p>“Herkes risk almalı.” Kadının sesindeki kararlılık, o dolgun dudaklardaki gülümsemeyi yalanlıyordu. “Ve sen de Logain’in yine ehlileştirilmesi için ısrar etmeye devam edeceksin. Ehlileştirilmesi ya da öldürülmesi için.” Hafifçe yüz buruşturması, bir şekilde kadını daha da güzelleştirdi. “Adamı bir kez evden çıkartsalar, konuyla bizzat ilgileneceğim.”</p>

    <p>Delana bunu nasıl yapacağını düşünemiyordu, ama kadın başarısız olana dek kuşku etmezdi ondan. “Benim anlamadığım, gün doğumundan gün doğumuna kalkanını sürdüren altı Aes Sedai olduğu halde neden adamdan korktuğun.”</p>

    <p>Ayağa fırlarken Halima’nın yeşil gözleri alevlendi. “Ben korkmuyorum, bir daha sakın söyleme bunu! Logain’in kopartılmasını ve ölmesini istiyorum, bilmen gereken tek şey bu. Birbirimizi anlıyor muyuz?”</p>

    <p>Delana bir kez daha kadını öldürmeyi düşündü, ama her zamanki gibi, ölecek kişinin kendisi olacağı gibi kesin bir eminlik hissetti. Bir şekilde, kendisi yönlendirebiliyor olmasa da Halima Delana’nın <em>saidar</em>’a kucak açtığını anlıyordu. En kötüsü de, Halima ona ihtiyaç duyduğu için onu öldürmeyeceği olasılığı idi; bunun yerine ne yapabileceğini hayal edemiyordu Delana, ama tehdidin belirsizliği bile ürpermesine sebep oluyordu. Kadını orada, o anda öldürebilmeliydi. “Evet, Halima,” dedi uysallıkla ve bu yüzden kendi kendinden nefret etti.</p>

    <p class="paragraf">“Ne iyisin,” diye mırıldandı Siuan, Lelaine’in çayına birazcık brendi eklemesi için fincanını uzatarak. Güneş ufka doğru alçalıyor, ışığa kırmızımsı bir ton veriyordu, ama dışarıdaki sokaklarda şamata sürüyordu. “O kıza görgü kurallarını öğretmeye çalışmak ne kadar yorucu bir iş, hayal bile edemezsin. Köyündeki <em>Hikmet</em> gibi davrandığı sürece her şeyin yolunda gideceğine inanıyor gibi. Salon da sanki Kadın Kurulu ya da öyle bir şey.”</p>

    <p>Lelaine kendi çayını yudumlarken duygudaş sesler çıkardı. “Romanda’dan şikâyet ettiğini mi söyledin?”</p>

    <p>Siuan omuzlarını silkti. “Romanda’nın Tar Valon’a yürümek yerine burada kalmamız konusunda ısrar ettiği hakkında bir şeyler, anladığım kadarıyla. Işık, kız çiftleşme dönemindeki balıkçıl kuşu gibi öfkeli. Omuzlarından tutup sarsmak geçti içimden, ama elbette, artık etolü takıyor. Eh, derslerim bittiğinde, onunla işim biter. Hatırlar mısın?..”</p>

    <p>Siuan içten içe gülümseyerek Lelaine’in bütün bunları çayıyla beraber yutmasını izledi. Yalnızca ilk cümleydi önemli olan. Öfke kısmını kendisi eklemişti, ama Temsilcilerin bazılarının Egwene’in yanında biraz daha dikkatle yürümesini sağlayabilirdi. Dahası, söylediğinin doğru olduğundan kuşkulanıyordu. Kendisi bir daha asla Amyrlin olamayacaktı ve Egwene’i idare etmeye çalışmanın, kendisini idare etmeye çalışmak kadar boşuna, üstelik acı verici olacağından hemen hemen emindi, ama bir Amyrlin’e Amyrlin olmayı öğretmek... Bunu, uzun zamandır hiçbir şeyi beklemediği kadar hevesle bekliyordu. Egwene al’Vere tahtları titretecek bir Amyrlin olacaktı.</p>

    <p class="paragraf">“Ama ya tıkanmışlığım?” dedi Nynaeve ve Romanda ona kaşlarını çattı. Küçük Kule’de, Romanda’nın odasındaydılar ve Sarıların hazırladığı plana göre Romanda’ya ayrılan zamandı bu. Dışarıdaki müzik ve kahkahalar Sarı’nın sinirlerini bozar gibiydi.</p>

    <p>“Daha önce bu kadar hevesli değildin. Dagdara’ya, senin de Aes Sedai olduğunu ve gidip bir göl bulabileceğini, kafasını içine sokabileceğini söylediğini duydum.”</p>

    <p>Nynaeve’in yüzü kızardı. Öfkesinin yoluna çıkması gerekiyordu, değil mi? “Belki Aes Sedai olmanın öncekinden daha kolay yönlendirmemi sağlamadığını fark etmişimdir.”</p>

    <p>Romanda burnunu çekti. “Aes Sedai. Oraya gelene kadar daha gidecek çok yolun var, ne olursa... Pekâlâ, o zaman. Daha önce denemediğimiz bir şey. Tek ayak üzerinde sıçramaya başla. Ve konuş.” Yatağının yanındaki oymalı sandalyeye oturdu. Hâlâ kaşlarını çatıyordu. “Dedikodu, sanırım. Hafif konulardan bahset. Örneğin, Amyrlin Lelaine’in neyden bahsetmek istediğini söyledi?”</p>

    <p>Bir an Nynaeve kızgınlıkla kadına baktı. Tek ayak üzerinde sıçramak? Bu saçmaydı! Yine de, zaten tıkanmışlığı için gelmemişti buraya. Eteklerini kaldırarak sıçramaya başladı. “Egwene... Amyrlin... pek bir şey söylemedi. Salidar’da kalmak hakkında bir şeyler...” Bu işe yarasa iyi olacaktı, yoksa Amyrlin ya da değil, birkaç laf işitecekti Egwene.</p>

    <p class="paragraf">“Bence bu daha iyi işleyecek, Sheriam,” dedi Elayne, bu sabaha taş olarak başlayan mavi kırmızı benekli, çarpık yüzüğü uzatarak. Aslında yaptığı diğerlerinden farklı değildi. Kırmızı güneşin aydınlattığı dar bir yan sokağın ağzında, kalabalıktan uzak duruyorlardı. Arkalarında kemanlar ciyaklıyor, flütler şarkı söylüyordu.</p>

    <p>“Teşekkür ederim, Elayne.” Sheriam <em>ter’angreal</em>’i hiç bakmadan kemer kesesine soktu. Elayne Sheriam’ı dansa verdiği bir arada yakalamıştı. Bütün o serin Aes Sedai dinginliği altında kızarmıştı kadın, ama çömezken Elayne’in dizlerini titreten o berrak yeşil bakışlar vardı yüzünde. “Neden beni görmeye gelmenin tek sebebinin bu olmadığını hissediyorum?”</p>

    <p>Elayne sağ elindeki Büyük Yılan yüzüğünü çevirerek yüzünü buruşturdu. Sağ el; kendisinin de artık Aes Sedai olduğunu şimdi hatırlamıştı. “Konu Egwene. Amyrlin, demeliyim sanırım. O endişeleniyor Sheriam ve senin ona yardım edebileceğini umuyordum. Sen Vakanüvis’sin ve başka kime gidebileceğimi <em>bilemedim.</em> Doğru düzgün anlayamadım daha. Egwene’in nasıl olduğunu bilirsin; <em>ayağını</em> kesseler şikâyet etmez. Romanda yüzünden, sanırım, ama Lelaine’den de bahsetti. Biri ya da ikisi birden ona gitmiş, sanırım ve Salidar’da kalmak, harekete geçmemek gerektiği, çünkü hâlâ çok tehlikeli olduğu konusunda konuşmuşlar.”</p>

    <p>“Bu iyi bir tavsiye,” dedi Sheriam yavaşça. “Tehlikeyi bilmem, ama ben olsam da aynı tavsiyede bulunurdum.”</p>

    <p>Elayne çaresiz bir omuz silkme ile ellerini açtı. “Biliyorum. Bana öyle dediğini söyledi, ama... Açık açık <em>söylemedi,</em> ama sanırım o ikisinden biraz korkuyor. Artık Amyrlin olduğunu <em>biliyorum,</em> ama sanırım onun kendisini çömez gibi hissetmesine sebep oluyorlar. Sanırım istediklerini yaparsa –tavsiyeleri iyi bile olsa– bir dahaki sefere yine aynısını bekleyeceklerinden korkuyor. Sanırım... Sheriam, şimdi evet derse bir dahaki sefere hayır <em>diyememekten</em> korkuyor. Ben... ben de korkuyorum. Sheriam, o Amyrlin <em>Makamı;</em> Romanda’nın, Lelaine’in ya da başka herhangi birinin ayağı altında olmamalı. Ona yardım edebilecek <em>tek</em> kişi sensin. Nasıl bilmiyorum, ama <em>öylesin.</em>”</p>

    <p>Sheriam öyle uzun süre sessiz kaldı ki, Elayne diğer kadının ağzından çıkan her sözcüğün saçma olduğunu söyleyeceğini düşünmeye başladı. “Elimden geleni yaparım,” dedi Sheriam sonunda.</p>

    <p>Elayne rahat bir iç çekecekken kendini tuttu, ama sonra zaten fark etmeyeceğini anladı.</p>

    <p class="paragraf">Egwene öne eğilerek kollarını bakır küvetin yanlarına koydu ve Chesa’nın gevezelik ederek sırtını ovalamasına izin verdi. Gerçek bir banyo yapmayı düşlemiş durmuştu, ama çiçek yağları ile kokulandırılmış sabunlu suların içinde otururken, Aiel ter çadırlarından sonra bir tuhaf hissediyordu. Amyrlin olarak ilk adımı atmış, sayıca az olmasına rağmen ordusunu harekete geçirmiş, saldırıyı başlatmıştı. Rhuarc’ın bir kez, savaş bir kez başlayınca savaş önderinin artık olayları kontrol edemediğini söylediğini hatırlıyordu. Şimdi tek yapabileceği beklemekti. “Yine de,” dedi alçak sesle, “sanırım Bilgeler benimle gurur duyardı.”</p>
  </div>
</body>
</html>
