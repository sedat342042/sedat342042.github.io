<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kaos Lordu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="16. Çark’ın Anlattıkları">16<br />
    Çark’ın Anlattıkları</h1>

    <p>Rand Ejder Asası’nı dizlerinin üzerine yatırmış, Ejder Tahtı üzerinde aylaklık ediyordu. Ya da en azından aylaklık edermiş gibi yapıyordu. Tahtlar rahatlanacak yerler olmazdı, bu taht hiç değildi, ama güçlük yalnızca kısmen buydu. Alanna’yı sezmek de güçlüklerin bir kısmıydı, Rand’ı dürtükleyip duruyordu. Kızlara söylese onlar... Hayır. Bunu nasıl düşünürdü? Kadını uzak tutmaya yetecek kadar korkutmuştu; kadın İç Şehir’e girmeye çalışmamıştı. Çalışsa Rand bilirdi. Hayır, şimdilik Alanna minderin inceliğinden daha büyük sorun değildi.</p>

    <p>Yakasına dek iliklenmiş gümüş işlemeli mavi ceketine rağmen sıcaktan etkilenmiyordu –Taim’in numarasını gerçekten öğrenmişti– ama sırf sabırsızlık insanı terletecek olsa, Rand ırmaktan yeni çıkmış gibi sırılsıklam olurdu. Serin kalmak sorun değildi. Kıpırtısız kalmaktı sorun. Elayne’e bütün, zarar görmemiş bir Andor vermeye kararlıydı ve bu sabah bunu sağlamanın ilk gerçek adımı olacaktı. Gelirlerse.</p>

    <p>“...ve ek olarak,” dedi tahtın önünde duran uzun boylu, kemikli adam tekdüze bir sesle, “Murandy’den bin dört yüz yirmi üç, Altara’dan beş yüz altmış yedi, Illian’dan yüz dokuz mülteci. Şehir içindeki sayımın sonuçlarına göre, diye eklemek isterim.” Halwin Norry’nin başında kalmış gri saç tutamları kulaklarının arkasına takılmış tüy kalemler gibi görünüyordu ve adam Morgase’in başkâtibi olduğundan pek uygun düşüyordu bu. “Sayım için yirmi üç kâtip daha tuttum, ama sayı yine yetersiz kalıyor, çünkü...”</p>

    <p>Rand dinlemeyi bıraktı. Adamın pek çok başkası gibi kaçmamış olmasına minnet duysa da, Norry için hiçbir şeyin defterlerindeki sayılardan daha gerçek olmadığını düşünüyordu. Adam hafta boyunca gerçekleşen ölümleri ve kırlardan arabalarla taşınan şalgamların fiyatını aynı tozlu sesle sıralıyor, parasız, dostsuz ölen mültecilerin gömülmelerini, şehir duvarlarının onarılması için duvar ustası tutma işine gösterdiği aynı dehşetsiz, coşkusuz tavırla ayarlıyordu. Adam için Illian yalnızca bir başka ülkeydi, Sammael’in yerleştiği yer değil. Ve Rand yalnızca bir başka hükümdardı.</p>

    <p><em>Nerede kaldılar?</em> diye merak etti. <em>Neden en azından Alanna gizlice bana yaklaşmaya çalışmadı?</em> Moiraine asla bu kadar kolay korkmazdı.</p>

    <p><em>Ölülerin hepsi nerede?</em> diye fısıldadı Lews Therin. <em>Neden sessiz kalmıyorlar?</em></p>

    <p>Rand sertçe güldü. Kuşkusuz bir espriydi bu.</p>

    <p>Sulin tahtın üzerinde durduğu kürsünün bir tarafında kaba etleri üzerine çökmüştü, kızıl saçlı Urien diğer yanda oturuyordu. Bugün Büyük Salon’un sütunları arasında, Kızlarla birlikte yirmi <em>Aethan Dor,</em> yani Kızıl Kalkan bekliyordu ve bir kısmı kırmızı kafa bandını takmıştı. Ayakta, çökmüş ya da oturur beklerken, bazıları sessizce sohbet ediyordu, ama her zamanki gibi bir yürek atımı kadar sürede eyleme geçmeye hazır görünüyorlardı. Zar atmakta olan Kız ve iki Kızıl Kalkan bile. En azından bir çift göz daima Norry’yi izliyor gibiydi; pek az Aiel Rand’ın bu kadar yakınına sokulan bir ıslaktopraklıya güveniyordu.</p>

    <p>Bashere aniden Salon’un yüksek kapısında belirdi. Adam başını sallayınca Rand doğrulup oturdu. Sonunda. Ejder oymalı Seanchan mızrağı ile işaret ederken yeşil beyaz püskül savruldu. “İyi iş çıkardın, Norry Efendi. Raporların her şeyi kapsıyor. Gereken altını sağlayacağım. Ama izin verirsen, şimdi başka işlerle ilgilenmek zorundayım.”</p>

    <p>Adam aniden sözünün kesilmesi karşısında merak ya da incinmişlik işareti göstermedi. Yalnızca lafının ortasında sustu, eğildi, aynı kuru sesle, “Lord Ejder nasıl emrederse,” dedi ve üç adım gerileyip döndü. Geçerken Bashere’e bakmadı bile. Defterler dışında hiçbir şey gerçek değildi adam için.</p>

    <p>Rand sabırsızca Bashere’e başını salladı ve tahtın üzerinde dimdik oturdu. Aieller sustu. İki kat hazır göründüler.</p>

    <p>Saldaealı içeri girerken yalnız değildi. Hemen arkasından iki adam ve iki kadın geliyordu. Gelenlerin hiçbiri genç değildi ve zengin ipeklere, brokarlara bürünmüşlerdi. Bashere yokmuş gibi davranmaya çalışıyorlardı ve neredeyse başarıyorlardı, ama sütunların arasındaki dikkatli Aieller bambaşka bir hikâyeydi. Altın saçlı Dyelin yalnızca bir adımını şaşırdı; ama gri saçlı, sert yüzlü Abelle ile Luan <em>cadin’sor</em>’lara bürünmüş Aiellere kaşlarını çattılar ve içgüdüyle, bugün yanlarında olmayan kılıçlarını yokladılar. Tombul, siyah saçlı bir kadın olan ve yüzünde taş gibi bir ifade olmasa güzel sayılacak Ellorien yerinde kalakaldı ve dik dik Aiellere bakmaya başladı, ama sonra kendine geldi ve hızlı adımlarla diğerlerine yetişti. Rand’ı ilk kez doğru düzgün görünce hepsi şaşırdı. Aralarında hızlı, şaşkın bakışlar geçti. Belki onun daha yaşlı olacağını düşünmüşlerdi.</p>

    <p>“Lord Ejder,” dedi Bashere yüksek, törensel bir sesle, kürsünün önünde durarak, “Sabahın Efendisi, Şafağın Prensi, Işığın Gerçek Savunucusu, ki dünya önünde huşu içinde eğiliyor, size Taravin Evi’nden Leydi Dyelin, Pendar Evi’nden Lord Abelle, Traemane Evi’nden Leydi Ellorien ve Norwelyn Evi’nden Lord Luan’ı sunuyorum.”</p>

    <p>Bunun üzerine dört Andorlu gergin dudaklar ve keskin, yan bakışlarla Bashere’e baktılar. Adamın sesinde, Rand’a dört at sunarmış gibi gelen bir tını vardı. Belkemiklerinin gerildiğini söylemek, suyun daha ıslak olduğunu söylemekten farksız olurdu, ama başlarını kaldırıp Rand’a bakarlarken öyle göründüler. Daha çok Rand’a bakıyorlardı. Ama bakışları, Rand’ın başının üzerinde parlayan, ışıldayan Aslan Tahtı’na kayıp duruyordu.</p>

    <p>Rand onların öfkeli yüzlerine kahkaha atmak istedi. Öfkeli, ama aynı zamanda dikkatli ve belki ellerinde olmadan biraz da etkilenmiş. Rand ve Bashere o unvan listesini birlikte hazırlamışlardı, ama dünyanın önünde diz çöktüğü kısım yeniydi, Bashere’in yeni eklediği bir şeydi. Ama tavsiyeyi Moiraine vermişti. Rand kadının gümüşsü sesini duyar gibi oldu. <em>İnsanlar ilk seferinde seni nasıl görmüşse, kafalarına o şekilde yerleşirsin. Dünya böyledir. Bir tahttan inebilirsin ve sonradan domuz ağılındaki çiftçi gibi davransan bile, her birinin içinde bir parça senin bir tahttan indiğini hatırlar. Ama ilk başta seni yalnızca genç bir adam, bir köylü olarak görürlerse, üzerinde ne kadar hakkın olursa olsun, ne kadar güçlü olursan ol, tahtına çıkmana kızarlar.</em> Eh, bir iki unvan bunu böyle kılıyorsa, her şey çok daha kolay olacaktı.</p>

    <p><em>Eskiden Sabahın Efendisi’ydim,</em> diye mırıldandı Lews Therin. <em>Şimdi Şafağın Prensi’yim.</em></p>

    <p>Rand yüzünü ifadesiz tuttu. “Size hoş geldiniz demeyeceğim –bu sizin ülkeniz ve sizin kraliçenizin sarayı– ama davetimi kabul etmenize memnun oldum.” Beş gün sonra ve yalnızca birkaç saat önceden haber vererek, ama bundan bahsetmedi. Ayağa kalkarak Ejder Asası’nı tahtın üzerine bıraktı, sonra kürsüden indi. Kontrollü bir gülümseme ile –<em>Zorunlu olmadığın sürece asla düşmanca davranma,</em> demişti Moiraine, <em>ama her şeyden öte, asla fazla dost canlısı olma. Asla hevesli olma</em>– sütunların arasına çember halinde dizilmiş sırtları döşemeli, yastıklı beş rahat sandalyeye işaret etti. “Bana katılın. Konuşur, biraz serin şarap içeriz.”</p>

    <p>Aielleri eşit oranda merak ve saklayamadıkları bir düşmanlıkla gözleyerek takip ettiler. Hepsi oturduktan sonra, beyaz cüppeleri içinde sessiz <em>gai’shain</em>’ler geldi, şarap ve şimdiden buğulanmış altın kadehler getirdiler. Her biri tüylü bir yelpaze ile birer sandalyenin arkasında durdu ve nazikçe sallamaya başladı. Rand’ınki dışında her sandalyenin arkasında birer tane vardı. Bunu, Rand’ın yüzünde ter olmadığını fark ettiler. Ama cüppelerine rağmen <em>gai’shain</em>’ler de terlemiyordu, diğer Aieller de. Rand şarap kadehinin üzerinden asillerin yüzlerini izledi.</p>

    <p>Andorlular pek çok kişiden daha açıksözlü olmakla gurur duyarlardı, ülkelerinin Evler Oyunu’na diğer ülkeler kadar bulaşmaması ile böbürlenirlerdi, ama aynı zamanda gerekirse <em>Daes Dae’mar</em>’ı oynayabildiklerine inanırlardı. Bir açıdan oynayabiliyorlardı, ama gerçek şuydu ki, konu Büyük Oyun’un hamle ve karşı hamlelerine gelince Cairhienliler, hatta Tearlılar onları saf sayardı. Bu dördü genellikle kendilerine hâkim olabiliyorlardı, ama Moiraine’den ders almış, dersini Tear ve Cairhien’de pekiştirmiş biri için, gözlerinin her kayışı, yüzlerindeki ifadenin her değişiminde ayrı bir anlam ele veriyorlardı.</p>

    <p>İlk önce akıllarına Bashere için sandalye olmadığı geldi. Çabucak bakıştılar, azıcık canlandılar, özellikle de Bashere’in taht odasından dışarı yürüdüğünü fark edince. Dördü birden hafif, tatmin dolu gülümsemelerle adamın arkasından baktılar. Andor’da bir Saldaea ordusu olmasından, Naean ve onun gibiler kadar hoşnutsuz olmalıydılar. Artık düşünceleri açıktı: Belki o dışarlıklının etkisi korktukları kadar büyük değildi. Neden, Bashere’e üst düzey bir hizmetkârdan farklı davranılmamıştı.</p>

    <p>Dyelin’in gözleri hemen hemen Luan’ınki ile aynı anda, ama diğer ikisinden bir an önce irileşti. Bir an Rand’a öyle dikkatli baktılar ki, birbirlerine bakmaktan kaçındıkları açıkça belli oldu. Bashere bir dışarlıklıydı, ama aynı zamanda Saldaea’nın Mareşal Generali idi. Üç ayrı lord unvanı vardı ve Kraliçe Tenobia’nın amcasıydı. Eğer Rand onu hizmetkâr gibi kullanıyorsa...</p>

    <p>“Mükemmel bir şarap.” Luan kadehine bakarak duraksadı, sonra ekledi, “Lord Ejder.” Ağzından kerpetenle koparılmış gibiydi.</p>

    <p>“Güneyden,” dedi Ellorien bir yudumdan sonra. “Tunaighan Tepeleri bağlarından. Bu sene Caemlyn’de buz bulabilmenize şaştım. İnsanların bu seneye ‘kışsız sene’ dediğini duydum.”</p>

    <p>“Buz bulmak için zaman ve çaba harcayacağımı mı düşünüyorsunuz,” dedi Rand, “dünyanın başında bunca dert varken?”</p>

    <p>Abelle’in köşeli yüzü soldu ve kendini bir yudum daha almaya zorladı. Diğer yandan, Luan kadehini bilinçli olarak başına dikti ve yeniden doldurulmak üzere bir <em>gai’shain</em>’e uzattı. Adamın yeşil gözleri, güneşle kararmış yüzündeki inatçı ılımlılıkla zıt bir şekilde, öfkeyle çaktı. Islaktopraklılara hizmet etmek, hizmetkâr olmak gibiydi ve Aieller hizmetkâr fikrinden nefret ederdi. Bu tiksinti <em>gai’shain</em> olma fikri ile nasıl uyuşuyordu, Rand bir türlü çözemiyordu, ama öyleydi işte.</p>

    <p>Dyelin şarabını kararlılıkla dizleri üzerinde tuttu ve görmezden geldi. Bu kadar yakından, Rand kadının altın saçlarındaki grileri görebiliyordu; kadın hâlâ güzeldi, ama saçlarının rengi dışında Morgase ya da Elayne’e hiç benzemiyordu. Tahta çıkma sırasında Elayne’den sonra geldiğine göre, en azından bir kuzen ya da daha yakın bir akraba olmalıydı. Kadın ona hafifçe kaşlarını çatmıştı ve başını iki yana sallamak üzere gibi görünüyordu, ama bunun yerine şöyle dedi: “Dünyanın başındaki dertler için endişeleniyoruz, ama Andor’un başındakilerle daha fazla ilgileniyoruz. Bizi buraya bir tedavi bulmak için mi getirdiniz?”</p>

    <p>“Bir tedavi biliyorsanız,” diye yanıt verdi Rand sadece. “Bilmiyorsanız, başka yere bakmak zorunda kalacağım. Pek çok kişi doğru tedaviyi bildiğini düşünüyor. İstediğim tedaviyi bulamazsam, ondan daha azını kabul etmek zorunda kalırım.” Bu hepsinin ağzının gerilmesine sebep oldu. Buraya gelirken Bashere onları, Arymilla, Lir ve diğerlerinin ayaklarını serinletmekte oldukları bir avludan geçirmişti. Sarayda rahat ediyorlarmış gibi görünecekti. “Andor’un tekrar bir araya gelmesine yardım etmek istersiniz, diye düşünmüştüm. İlanımı duydunuz mu?” Hangi ilan olduğunu söylemesine gerek yoktu; bu bağlamda, yalnızca bir tane olabilirdi.</p>

    <p>“Elayne’den haber getirenleri ödüllendirme ilanı,” dedi Ellorien ifadesizce, yüzü daha da sertleşerek, “Morgase öldüğüne göre kraliçe o olacak.”</p>

    <p>Dyelin başını salladı. “Bana doğru geldi.”</p>

    <p>“Bana değil!” diye terslendi Ellorien. “Morgase dostlarına ihanet etti ve en eski takipçilerini reddetti. Trakand Evi’nin Aslan Tahtı üzerindeki hâkimiyeti sona ermeli.” Kadın Rand’ı unutmuştu sanki. Hepsi öyle görünüyordu.</p>

    <p>“Dyelin,” dedi Luan sertçe. Bunu daha önce de duymuş gibi, başını iki yana salladı, ama o devam etti. “En haklı iddia onunki. Ben Dyelin Evi’ni savunuyorum.”</p>

    <p>“Elayne Kız-Veliaht,” dedi altın saçlı kadın onlara, sakinlikle. “<em>Ben</em> Elayne’i savunuyorum.”</p>

    <p>“Bizim kimi savunduğumuzun ne önemi var ki?” diye sordu Abelle. “Eğer o Morgase’i öldürdüyse, o...” Abelle aniden, yüzünü buruşturarak sustu, sonra Rand’a tam olarak meydan okurcasına olmasa bile, kesinlikle elinden ne geliyorsa yapmasını söyleyerek baktı. Ve yapmasını bekleyerek.</p>

    <p>“Buna gerçekten inanıyor musunuz?” Rand hüzünle kaidenin üzerindeki Aslan Tahtı’na baktı. “Işık aşkına, neden Morgase’i öldürüp, sonra tahtı Elayne’e teslim edeyim ki?”</p>

    <p>“Neye inanacağını pek az insan biliyor,” dedi Ellorien katı katı. Yanakları pençe pençe kızarmıştı. “İnsanlar çok şey söylüyor ve çoğu da aptalca.”</p>

    <p>“Örneğin?” Rand soruyu kadına yöneltmişti, ama yanıt veren Dyelin oldu ve bunu doğrudan gözlerine bakarak yaptı.</p>

    <p>“Sizin Son Savaş’ta savaşacağınızı, Karanlık Varlık’ı öldüreceğinizi. Sizin sahte Ejder, Aes Sedai kuklası ya da her ikisi birden olduğunuzu. Sizin Morgase’in gayrimeşru oğlu ya da bir Tear Yüksek Lordu ya da bir Aiel olduğunuzu.” Bir an yine kaşlarını çattı, ama susmadı. “<em>Sizin</em> Karanlık Varlık’tan olma, bir Aes Sedai’den doğma olduğunuzu. Sizin Karanlık Varlık ya da ete bürünmüş Yaratıcı olduğunuzu. Dünyayı yok edeceğinizi, kurtaracağınızı, buyruğunuz altına alacağınızı, yeni bir Çağ getireceğinizi. Ne kadar ağız varsa o kadar da hikâye var. Çoğu Morgase’i sizin öldürdüğünüzü söylüyor. Pek çok kişi Elayne’i de ekliyor. İlanınızın, suçlarınızı saklamak için bir maske olduğunu söylüyorlar.”</p>

    <p>Rand içini çekti. Bu söylentilerin çoğu, kendisinin işittiklerinden de kötüydü. “Hangisine inandığınızı sormayacağım.” Neden kadın ona kaş çatıp duruyordu? Üstelik yalnız o da değildi. Luan da kaşlarını çatıyordu ve Abelle ile Ellorien, bakmadığını düşündükleri zaman Arymilla ve grubunun fırlatmayı âdet haline getirdiği türden bakışlar fırlatıyordu. <em>İzliyorlar. İzliyorlar.</em> Bu Lews Therin’di, boğuk bir fısıltıyla kıkırdıyordu. <em>Ben seni görüyorum. Beni kim görüyor?</em> “Bunun yerine şunu soruyorum. Andor’u bir kez daha bütün kılmama yardım eder misiniz? Andor’un bir başka Cairhien ya da daha kötüsü, bir Tarabon ya da Arad Doman olmasını istemiyorum.”</p>

    <p>“<em>Karaethon Döngüsü</em> hakkında biraz bilgim var,” dedi Abelle. “Sizin Yenidendoğan Ejder olduğunuza inanıyorum, ama orada hiçbir şey sizin hüküm sürmeniz ile ilgili bir şey söylemiyor, yalnızca Tarmon Gai’don’da Karanlık Varlık’la savaşmanız hakkında bir şeyler söylüyor.”</p>

    <p>Rand’ın kadeh üzerindeki eli öyle gerildi ki, şarabın kara yüzeyi titredi. Bu dördü, çoğu Tear Yüksek Lordu ya da Cairhienliler gibi olsa ne kadar kolay olurdu, ama hiçbiri kendi adına, zaten sahip olduğundan daha fazla güç istemiyordu. Şarap ne kadar soğutulmuş olursa olsun, bu grubun Tek Güç’le sindirilebileceğinden kuşkuluydu. <em>Büyük olasılıkla, bana onları öldürmemi ve bunun için kavrulmamı söylerlerdi!</em></p>

    <p><em>Kavrul,</em> diye yankıladı Lews Therin suratsızca.</p>

    <p>“Andor’a hükmetmek istemediğimi kaç sefer söylemem gerek? Elayne Aslan Tahtı’na oturduğunda, Andor’dan ayrılacağım. Ve istediğim gibi olursa, bir daha dönmeyeceğim.”</p>

    <p>“Taht herhangi birine ait olacaksa,” dedi Ellorien gergin gergin, “Dyelin’e ait olmalı. Söylediklerinizde içtenseniz, ona taç giydirin ve gidin. O zaman Andor bütün olur ve gereken buysa, Son Savaş’ta Andor askerlerinin sizi takip edeceğinden kuşku duymuyorum.”</p>

    <p>“Ben hâlâ reddediyorum,” dedi Dyelin güçlü bir sesle, sonra Rand’a döndü. “Ben bekleyip düşüneceğim, Lord Ejder. Elayne’i sağ ve taç giymiş gördüğümde, siz Andor’u terk ederseniz, beni takip edenleri sizi takip etmek üzere göndereceğim. Andor’da kimse aynısını yapmasa bile. Ama eğer zaman geçerse ve siz burada hüküm sürmeye devam ederseniz ya da Aiel vahşileriniz burada, Cairhien ve Tear’da yaptıklarını duyduğum şeyleri yapmaya kalkarlarsa,” Kızlara ve Kızıl Kalkanlara, <em>gai’shain</em>’lere onları yakıp yağmalarken görmüş gibi baktı, “ya da... affınız ile topladığınız adamları Andor üzerine salarsanız, o zaman size karşı çıkarım. Andor’da başka kimse aynısını yapmasa bile.”</p>

    <p>“Ben de yanında at sürerim,” dedi Luan kararlılıkla.</p>

    <p>“Ben de,” dedi Ellorien, arkasından Abelle de yankıladı.</p>

    <p>Rand elinde olmadan başını arkaya attı ve yarı eğlenti, yarı kızgınlık içinde kahkahayı patlattı. <em>Işık! Ben de dürüst muhalefetin gizlice arkamdan iş çevirmelerinden ya da çizmelerimi yalamalarından daha iyi olacağını düşünüyordum!</em></p>

    <p>Kuşkusuz deliliğin işi olduğunu düşünerek huzursuzca baktılar ona. Belki öyleydi de. Artık kendisi de emin değildi.</p>

    <p>“Ne düşünmeniz gerekiyorsa düşünün,” dedi onlara, görüşmenin sona erdiğini ifade etmek için ayağa kalkarak. “Söylediklerimde içtendim. Ama şunu da düşünün. Tarmon Gai’don yaklaşıyor. Düşünmekle harcayacak ne kadar zamanınız olduğunu bilmiyorum.”</p>

    <p>Veda ettiler –başlarını, eşitler arasındaymış gibi dikkatle eğerek; buna rağmen geldikleri zamana göre daha fazla eğmişlerdi– ama gitmek üzere dönerlerken, Rand Dyelin’in kolunu yakaladı. “Sizin için bir sorum var.” Diğerleri de durdu ve yarı döndü. “Özel bir soru.” Kadın bir an sonra başını salladı ve diğerleri taht odasında biraz uzaklaştı. Dikkatle izliyorlardı, ama kulak misafiri olacak kadar yakında değildiler. “Bana... tuhaf bir şekilde baktınız,” dedi Rand. <em>Sen ve Caemlyn’de tanıştığım başka her asil.</em> En azından her Andorlu asil bakmıştı. “Neden?”</p>

    <p>Dyelin başını kaldırıp süzdü onu, sonra kendi kendine başını hafifçe salladı. “Annenizin adı nedir?”</p>

    <p>Rand gözlerini kırpıştırdı. “Annem mi?” Annesi Kari al’Thor’du. Rand böyle düşünüyordu; bebekliğinden alıp, ölene kadar o büyütmüştü onu. Ama Rand kadına, Kıraç’ta öğrendiği soğuk gerçeği söylemeye karar verdi. “Annemin adı Shaiel idi. Bir Mızrağın Kızı’ydı. Babam Taardad Aiellerinin klan şefi Janduin idi.” Kadının kaşları kuşkuyla kalktı. “Dilediğiniz şey üzerine yemin ederim. Bunun benim bilmek istediğim şeyle ne ilgisi var? İkisi de öleli çok oldu.”</p>

    <p>Kadın rahatladı. “Tesadüfi bir benzerlik, anlaşılan; o kadar. Ebeveynlerinizi bilmediğinizi söylemek istemiyorum, ama diliniz Andor’un batısına çalıyor.”</p>

    <p>“Benzerlik mi? İki Nehir’de büyüdüm, ama annem ve babam söylediğim kişilerdi. Kime benziyorum ki öyle baktınız bana?”</p>

    <p>Kadın duraksadı, sonra içini çekti. “Sanırım bir önemi yok. Bir gün nasıl olup da Aiel ebeveynlere doğduğunuzu, ama Andor’da büyüdüğünüzü anlatmalısınız. Yirmi beş sene, hatta daha uzun süre önce, bir gece Andor’un Kız-Veliahtı kayboldu. Adı Tigraine’di. Geriye bir koca, yani Taringail’i ve bir oğul, yani Galad’ı bıraktı. Yalnızca tesadüf olduğunu biliyorum, ama yüzünüzde Tigraine’i gördüm. Benim için şok oldu.”</p>

    <p>Rand da şok olmuştu. Üşüdüğünü hissediyordu. Bilgelerin anlattığı hikâyenin parçaları kafasında dönüp duruyordu... <em>altın saçlı bir ıslaktopraklı, ipekler içinde... sevdiği bir oğul bıraktı; sevmediği bir koca... Shaiel ismini aldı. Başka isim vermedi... Yüz hatlarında ondan bir şey var.</em> “Tigraine nasıl kayboldu? Andor tarihine ilgi duyuyorum.”</p>

    <p>“Buna tarih demezseniz minnettar olurum, Lord Ejder. Olduğu zaman küçüktüm, ama çocuk değildim ve sık sık buraya, saraya gelirdim. Bir sabah Tigraine sarayda bulunamadı yalnızca ve bir daha görülmedi. Bazıları bunda Taringail’in parmağı olduğunu söyledi, ama adam acıdan yarı delirmişti. Taringail Damodred dünyada her şeyden çok kızını Andor Kraliçesi, oğlunu Cairhien Kralı olarak görmek istiyordu. Taringail Cairhienliydi. Evlilikleri Cairhien ile Andor arasındaki savaşlara bir son vermek içindi ve verdi de, ama Tigraine’in kaybolmasını onlar Andor’un anlaşmayı bozması olarak gördüler ve tipik Cairhienliler olarak entrikalar kurdular ve sonuç Laman’ın Kibri oldu. Ve elbette, bunun neye yol açtığını biliyorsunuz,” diye ekledi kuru kuru. “Babam asıl suçun Gitara Sedai’de olduğunu söylerdi.”</p>

    <p>“Gitara mı?” Rand sesinin boğulur gibi çıkmamasına şaştı. Bu ismi birden çok kez duymuştu. Gitara adında bir Aes Sedai, Kehanet edebilen bir kadın, Ejder’in Ejderdağı eteklerinde yeniden doğduğunu bildirmişti ve böylece Moiraine ile Siuan uzun arayışlarına başlamışlardı. Seneler önce “Shaiel”e, kimseye söylemeden Kıraç’a kaçıp Mızrağın Kızı olmazsa, Andor ve dünya üzerine felaket çökeceğini söyleyen de Gitara Moroso olmuştu.</p>

    <p>Dyelin, biraz sabırsızlıkla başını salladı. “Gitara Kraliçe Mordrellen’in danışmanı idi,” dedi çabuk çabuk, “ama Kraliçe’den çok Tigraine ve Luc ile, Tigraine’in erkek kardeşi ile zaman geçiriyordu. Luc kuzeye at sürdükten ve bir daha geri dönmedikten sonra, Gitara’nın onu, Afet’te ünün ya da ölümün onu beklediğine ikna ettiği fısıltıları doğdu. Başkaları, onun orada Yenidendoğan Ejder’i bulacağını ya da Son Savaş’ın onun gidişine bağlı olduğunu söylüyordu. Bu Tigraine’in kaybolmasından yaklaşık bir sene önceydi. Ben Gitara’nın bununla ya da Luc’la bir ilgisi olduğundan kuşkuluyum. Gitara Mordrellen ölene dek onun danışmanı olarak kaldı. Kraliçe’nin önce Luc, sonra Tigraine’in kaybolması üzerine, kalbi kırıldığı için öldüğü söylendi. Ve ardından Taht Kavgası başladı, elbette.” Kıpırdanarak, kuşku ve sabırsızlık ile kaş çatarak beklemekte olan diğerlerine baktı, ama bir şey daha eklemeden duramadı. “Bu olmasa bambaşka bir Andor bulurdunuz. Tigraine Kraliçe, Morgase yalnızca Trakand Evi’nin Yüksek Makamı olurdu ve Elayne hiç doğmazdı. Morgase tahta geçtikten sonra Taringail ile evlendi. Başka neler değişirdi, kim bilebilir?”</p>

    <p>Kadının diğerlerine katılmasını ve gitmesini izlerken, Rand’ın aklına değişecek bir şey daha geldi. Kendisi Andor’da olmazdı, çünkü doğmazdı. Her şey sonsuz çemberler halinde, dönüp dolaşıp aynı yere geliyordu. Tigraine gizlilik içinde Kıraç’a gitmişti, bunun üzerine Laman Damodred Aiellerin armağanı olan <em>Avendoraldera</em>’yı kestirip kendine taht yaptırmıştı ve bu eylem yüzünden Aieller onu öldürmek için Dünyanın Omurgası’nı aşmıştı –uluslar buna Aiel Savaşı adını verse de, onların tek hedefi buydu– ve Aiellerin yanında Shaiel adında bir Kız gelmiş, onu doğururken ölmüştü. Çok yaşam değişmiş, çok yaşam sona ermişti. Hem de Tigraine doğru zamanda, doğru yerde Rand’ı doğursun ve bunu yaparken ölsün diye. Belirsizce de olsa, onun hatırladığı anne Kari al’Thor’du, ama kısa bir süre için bile olsa Tigraine, Shaiel ya da kendine ne isim vermek istiyorsa onu, tanımak isterdi. Görmek isterdi.</p>

    <p>Düş görmenin bir anlamı yoktu. Kadın öleli çok olmuştu. Olmuş bitmişti işte. Neden hâlâ rahatsız ediyordu ki onu?</p>

    <p><em>Zaman Çarkı ve insan hayatının çarkı acımasızca, merhametsizce döner durur,</em> diye mırıldandı Lews Therin.</p>

    <p><em>Gerçekten orada mısın?</em> diye düşündü Rand. <em>Bir ses ve birkaç eski anıdan fazlası var mı, söyle bana! Orada mısın?</em> Sessizlik. Şu anda Moiraine’in ya da bir başkasının tavsiyeleri işine yarayabilirdi.</p>

    <p>Aniden Beyaz Salon’un beyaz mermer duvarına bakmakta olduğunu fark etti. Kuzeybatıya bakıyordu. Alanna’ya doğru. Kadın Culain’in Köpeği’nde, uzaktaydı. <em>Hayır! Kavrulası kadın!</em> Rand Moiraine’in yerine, onu bu şekilde pusuya düşüren birini koymayacaktı. Kule ile ilişkili hiçbir kadına güvenemezdi. Üç kişi dışında. Elayne, Nynaeve ve Egwene. Onlara güvenebileceğini umuyordu. Birazcık da olsa.</p>

    <p>Bir sebepten başını kaldırıp büyük kemerli tonozlu tavana, savaşlar, kraliçeler, beyaz aslanlar betimleyen vitraylı pencerelerine baktı. O normalden büyük kadınlar ona onaylamazlıkla, burada ne işi olduğunu sorar gibi bakıyorlardı sanki. Hayal, elbette, ama neden? Tigraine hakkındaki gerçeği öğrendiği için mi? Hayal mi, delilik mi?</p>

    <p>“Görmen gerektiğini düşündüğüm biri geldi,” dedi Bashere dirseğinin dibinden ve Rand irkilerek bakışlarını tepedeki kadınlardan kopardı. Gerçekten dik dik bakıyor muydu onlara? Bashere’in yanında süvarilerinden biri vardı, adamdan daha uzun boylu biri –Bashere’in yanında zor iş değildi–; siyah sakalı, bıyıkları, çekik, yeşil gözleri vardı.</p>

    <p>“Elayne değilse olmaz,” dedi Rand, kastettiğinden daha sert bir sesle, “Karanlık Varlık’ın öldüğüne dair kanıt getiren biri değilse de olmaz. Bu sabah Cairhien’e gidiyorum.” Sözler ağzından çıkana kadar böyle bir niyeti yoktu. Egwene oradaydı. Yukarıdaki kraliçeler değildi. “Oraya gidişimin üzerinden haftalar geçti. Onlara göz kulak olmazsam, arkamdan bir lord ya da leydi Güneş Tahtı üzerinde hak iddia eder.” Bashere tuhaf tuhaf baktı ona. Rand çok şey açıklamıştı.</p>

    <p>“Dediğin gibi olsun, ama yine de ilk önce bu adamı görmek istersin. Lord Brend’den geldiğini söylüyor ve ben doğruyu söylediğini düşünüyorum.” Aieller bir anda ayağa fırladılar; bu ismi kimin kullandığını biliyorlardı.</p>

    <p>Rand şaşkınlık içinde Bashere’e bakakaldı. Beklediği son şey Sammael’in ona bir elçi göndermesiydi. “Getirin.”</p>

    <p>“Hamad,” dedi Bashere başını sallayarak ve genç Saldaealı koşarak uzaklaştı.</p>

    <p>Birkaç dakika sona Hamad, ortalarındaki adamdan gözünü ayırmayan bir grup Saldaealı ile birlikte geri döndü. İlk bakışta adam hakkında hiçbir şey bu kadar dikkat gerektirmiyor gibi görünüyordu. Adamın görünürde silahı yoktu, yüksek yakalı, uzun, gri bir ceket giymişti, Illian modasına uygun olarak kıvırcık bir sakalı vardı ama bıyıksızdı. Kısa bir burnu, geniş, sırıtkan bir ağzı vardı. Ama adam yaklaştığında Rand o sırıtmanın asla değişmediğini fark etti. Adamın tüm yüzü, o eğlenti dolu ifade ile donmuş gibiydi. Kara gözleri buna zıt bir şekilde, o maskeden korku ile bakıyordu.</p>

    <p>On adım yakınına geldiklerinde Bashere elini kaldırdı ve grup durdu. Rand’a bakmakta olan Illianlı, Hamad kılıcını göğsüne uzatana dek fark etmedi. Adam ya duracaktı ya da şişlenecekti. Hafifçe kıvrık kılıca bakmakla yetindi, sonra dönüp o sırıtan yüzde aynı korku dolu bakışlarla Rand’a baktı. Elleri yanlarından sarkıyordu ve yüzünün aksine seğirmeden duramıyorlardı.</p>

    <p>Rand aradaki mesafeyi aşacak oldu, ama aniden Sulin ile Urien yanında bittiler, tam olarak yolunu kesmediler, ama öyle pozisyon aldılar ki, geçmek için Rand’ın ittirmesi gerekecekti.</p>

    <p>“Acaba adama ne yapılmış?” dedi Sulin, adamı inceleyerek. Sütunların arasından Kızlar ve Kızıl Kalkanlar çıktı, bazıları peçelerini takmıştı. “Gölgedölü değilse bile, Gölge tarafından dokunulmuş.”</p>

    <p>“Öyle biri bizim bilemeyeceğimiz şeyler yapabilir,” dedi Urien. Alnına kırmızı kumaş bağlayanlardan biriydi. “Belki bir dokunuşta öldürebilir. Bir düşmana gönderilecek pek hoş bir mesaj olurdu.”</p>

    <p>İkisi de doğrudan Rand’a bakmıyordu, ama o başını salladı. Belki de haklıydılar. “Adın nedir?” diye seslendi. Sulin ile Urien, onun olduğu yerde kalacağını görünce birer adım yana kaydılar.</p>

    <p>“Ben... ben Sammael’den geliyorum,” dedi adam o sırıtışın ardından, tahta gibi. “Ben... ben Yenidendoğan Ejder’e bir mesaj getirdim. Size.”</p>

    <p>Eh, bu yeterince doğrudandı. Adam bir Karanlıkdostu muydu, yoksa Sammael’in Asmodean’ın bahsettiği pis örgülerden biriyle tuzağa düşürdüğü zavallının teki miydi? “Ne mesajı?” dedi Rand.</p>

    <p>Illianlının ağzı oynadı, adam çabaladı. Gelen sesin önceden kullandığı ses ile bir ilgisi yoktu. Daha gür ve güven doluydu, farklı bir aksan kullanıyordu. “Yüce Efendi’nin döndüğü gün sen ve ben ayrı taraflarda duruyor olacağız, ama neden birbirimizi şimdi öldürelim ve Demandred ile Graendal’ın dünyanın hâkimiyeti için kemiklerimizin üzerinde yarışmasına izin verelim?” Rand o sesi tanıyordu, kafasının içindeki, Lews Therin’den kalma kırıntılardan biriydi. Sammael’in sesi. Lews Therin sözsüzce hırladı. “Şimdiden sindirmen gereken çok şey var,” diye devam etti Illianlı... ya da Sammael. “Neden daha fazlasını ısırasın? Ve sen bununla meşgulken, Semirhage ya da Asmodean seni arkadan vurmasa bile, zorlu bir parça olacak. Dönüş Günü’ne kadar ateşkes öneriyorum. Sen bana karşı harekete geçmezsen, ben de sana karşı harekete geçmem. Maredo Ovaları’nın doğusuna, doğuda Lugard’ın, batıda Jehannah’ın kuzeyine geçmemeye söz veriyorum. Görüyorsun, büyük kısmı sana bırakıyorum. Seçilmişlerin geri kalanı için konuştuğumu iddia etmiyorum, ama en azından bil ki benden ya da elimde bulundurduğum topraklardan gelecek herhangi bir şeyden korkmana gerek yok. Sana karşı yapacakları herhangi bir şeyde onlara yardım etmeyeceğime ya da onları sana karşı korumayacağıma söz veriyorum. Şimdiye dek, meydandaki Seçilmişleri ortadan kaldırma konusunda başarılı oldun. Güney cephesinin güvenli olduğu ve diğerlerinin benim yardımım olmadan savaştığı bilgisi ile başarılı olacağına, öncekinden de iyi iş çıkaracağına dair kuşkum yok. Dönüş Günü’nde yalnızca senin ve benim kalacağımızı tahmin ediyorum ve olması gereken de bu. Olması planlanan bu.” Adamın dişleri tıkırdayarak kapandı ve o donuk sırıtışın arkasında kayboldu. Adamın gözleri deliliğin eşiğindeydi.</p>

    <p>Rand bakakaldı. Sammael ile ateşkes? Adamın sözünü tutacağına güvense bile, diğer tehlikelerle uğraşırken bir tehlikenin bir kenara kaldırılabileceği anlamına gelse bile, aynı zamanda sayısız binleri Sammael’in merhametine bırakmak demek olacaktı ve merhamet Sammael’in sahip olduğu niteliklerden olmamıştı hiç. Öfkenin Boşluk’un yüzeyinde kaydığını hissetti ve <em>saidin</em>’i kavramış olduğunu fark etti. O kavurucu tatlılık ve dondurucu pislik çağlayanı öfkesini yankılar gibiydi. Lews Therin. Adamın deliliği içinde öfkeden köpürüyor olması iyiydi. Yankı kendi öfkesi ile de titriyordu ve artık Rand birini diğerinden ayıramıyordu.</p>

    <p>“Sammael’e şu mesajı götür,” dedi soğuk soğuk. “Uyandığından beri sebep olduğu her ölümden onu sorumlu tutuyorum ve vadesi gelmiş sayıyorum. İşlediği ya da sebep olduğu her cinayetten onu sorumlu tutuyorum ve vadesi gelmiş sayıyorum. Rom Myrddraal’doi’de, Nol Caimaine’de, Sohadra’da adaletten kaçtı...” Lews Therin’in anılarıydı, ama orada yapılanların acısı, Lews Therin’in gözlerinin gördüğü ıstıraplar, Rand’a aitmiş gibi Boşluk’un yüzeyini kavuruyordu. “...ama artık adaletin yerine geldiğini göreceğim. Söyle ona, Terkedilmişlerle anlaşma yok. Gölge ile anlaşma yok.”</p>

    <p>Haberci seğiren elini yüzündeki teri silmek için kaldırdı. Hayır, ter değil. Eli kızardı. Gözeneklerinden kızıl damlalar sızıyordu ve adam tepeden tırnağa titriyordu. Hamad inledi ve geriledi ve yalnız değildi. Bashere yüzünü buruşturarak bıyıklarını sıvazladı. Aieller bile bakakalmıştı. Illianlı kızıla boyanmış bir şekilde yere yığıldı ve kasılmaya başladı. Parlak, koyu bir kan gölü çevresine yayıldı ve adam çırpınırken seramiklere bulaştı.</p>

    <p>Rand Boşluk’un derinliklerinden, hiçbir şey hissetmeden adamın ölmesini seyretti. Boşluk duyguları bloke ediyordu. Zaten yapabileceği hiçbir şey yoktu. Şifa bilse bile, bunu durdurabileceğini sanmıyordu.</p>

    <p>“Sanırım,” dedi Bashere, “habercisi geri dönmeyince Sammael yanıtını alacaktır. Kötü haber getiren habercinin öldürüldüğünü duydum, ama haberin kötü olduğunu anlatmak için öldürülen haberci duymadım.”</p>

    <p>Rand başını salladı. Ölüm hiçbir şeyi değiştirmiyordu; Tigraine meselesini öğrenmekten daha fazla değil. “Gömülmesini sağlayın. İşe yaramayacak olsa da, bir duanın da zararı olmaz.” O vitraylardaki kraliçeler neden hâlâ onu suçlar gibi bakıyorlardı? Kuşkusuz kendi ömürlerinde aynı ölçüde kötü olaylar görmüşlerdi, hatta belki bu odada. Rand hâlâ Alanna’ya işaret edebilirdi. Onu hissedebiliyordu. Boşluk kadından korumuyordu onu. Egwene’e güvenebilir miydi? Onun da kendi sırları vardı. “Geceyi Cairhien’de geçirebilirim.”</p>

    <p>“Tuhaf bir adam için tuhaf bir son,” dedi Aviendha, kürsüye yaklaşarak. Kürsünün arkasındaki küçük kapılar tören kıyafetlerinin saklandığı odalara ve onlar da ötedeki koridorlara açılıyordu.</p>

    <p>Rand kızla kırmızı beyaz seramiklerin üzerinde yatan adamın arasına girecek oldu, sonra durdu. Aviendha meraklı bir bakış fırlattıktan sonra cesedi görmezden geldi. Mızrağın Kızı’yken kuşkusuz Rand’ın gördüğü kadar çok ölüm görmüştü. Mızraktan vazgeçene kadar, muhtemelen Rand’ın gördüğü ölü adam sayısı kadar adam öldürmüştü.</p>

    <p>Kız ona yoğunlaştı, yaralanmadığından emin olmak için gözlerini üzerinde dolaştırdı. Kızların bazıları ona gülümsedi ve gerektiği yerde Kızıl Kalkanları ittirerek, kızla Rand arasında bir yol açtılar, ama Aviendha olduğu yerde kaldı, şalını düzeltti ve Rand’ı inceledi. Kızlar ne düşünürse düşünsün, Aviendha’nın sırf Bilgeler söylediği için, onu gözetlemek için yakında kalması iyi bir şeydi, çünkü Rand buracıkta ona sarılmak istiyordu. Kızın onu istememesi iyi bir şeydi. Taktığı fildişi bileziği Rand vermişti ona; kızın doğasına uygun, dikenler arasında güller oymalı bir bilezik. Kar tanesi denen Kandor deseni ile örülmüş gümüş kolye dışında taktığı tek takı buydu. Rand kolyeyi ona kimin verdiğini bilmiyordu.</p>

    <p><em>Işık!</em> diye düşündü tiksintiyle. Aviendha <em>ve</em> Elayne’i istemek. İkisine de sahip olamayacağını bile bile. <em>Mat’in olmayı düşündüğü her şeyden daha kötüsün.</em> Mat bile, zarar verebileceğini düşündüğü kadınlardan uzak duracak sağduyuya sahipti.</p>

    <p>“Ben de Cairhien’e gitmeliyim,” dedi kız.</p>

    <p>Rand yüzünü buruşturdu. Cairhien’de bir gece geçirmenin bir cazibesi de, kızla aynı odada kalmayacağı bir gece olmasıydı.</p>

    <p>“Bunun seninle...” diye başladı kız keskin bir sesle, sonra dolgun alt dudağını ısırdı. Mavi yeşil gözleri çakmak çakmak olmuştu. “Bilgelerle, Amys’le konuşmalıyım.”</p>

    <p>“Elbette,” dedi Rand ona. “Gitmemen için sebep yok.” Onu orada bırakma şansı her zaman vardı.</p>

    <p>Bashere Rand’ın koluna dokundu. “Bu akşam süvarilerimin yürüyüşünü izleyecektin.” Sesi kayıtsızdı, ama çekik gözleri sözlerine büyük ağırlık veriyordu.</p>

    <p>Gerçekten önemliydi, ama Rand Caemlyn’den, Andor’dan uzak olma ihtiyacı duyuyordu. “Yarın. Ya da sonraki gün.” O kraliçelerin bakışlarından uzaklaşmak zorundaydı. Kanlarından gelen birinin –Işık, gerçekten kanlarından geliyordu!– pek çok başka ülkeye yaptığı gibi Andor’u da mı paramparça edeceğini merak eder gibi bakıyorlardı. Alanna’dan uzaklaşmak zorundaydı. Bir gece için bile olsa, uzaklaşmak zorundaydı.</p>
  </div>
</body>
</html>
