<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kaos Lordu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="2. Yeni Gelen">2<br />
    Yeni Gelen</h1>

    <p>Mazrim Taim. Rand’dan önce, yüzyıllar içinde başka erkekler Yenidendoğan Ejder olduğunu iddia etmişti. Rand’dan önceki son birkaç senede sahte Ejder salgını olmuştu ve bu adamların bazıları yönlendirebiliyordu. Mazrim Taim de bunlardan biriydi, bir ordu kurmuş, Saldaea’yı yakıp yıkmış, sonra ele geçirilmişti. Bashere’in yüzü değişmedi, ama kılıcının kabzasını boğumları bembeyaz olmuş bir elle kavradı. Tumad ondan emir bekliyordu. Bashere’in Andor’a gelmesinin sebebi, Taim’in ehlileştirilmek üzere Tar Valon’a giderken kaçmasıydı. Saldaea’nın Mazrim Taim’den korkmasının ve nefret etmesinin en büyük sebebi buydu; Kraliçe Tenobia Bashere’i, Taim’in Saldaea’yı bir daha karıştırmamasını temin etmek için, adam nereye giderse gitsin, ne kadar uzun sürerse sürsün kovalamak üzere göndermişti.</p>

    <p>Kızlar sakin sakin beklemekle yetindiler, ama o isim Andorlular arasında, kuru otların arasına atılmış meşale etkisi yaptı. Arymilla yardımlarla ayağa kaldırılırken, gözleri yine arkaya yuvarlandı; Karind kadını yavaşça taşların üzerine indirmese, yere yığılacaktı. Elegar sütunların arasında sendeleyerek geriledi ve iki büklüm olarak yüksek sesle öğürmeye başladı. Diğerleri panik içinde inliyor, mendillerini ağızlarına bastırıyorlar, kılıç kabzalarını kavrıyorlardı. Vurdumduymaz Karind bile sinirli sinirli dudaklarını yalıyordu.</p>

    <p>Rand elini ceketinin cebinden çıkardı. “Af,” dedi ve iki Saldaealı ifadesiz bakışlarla baktılar ona.</p>

    <p>“Ya af için gelmemişse?” dedi Bashere bir an sonra. “Ya hâlâ Yenidendoğan Ejder olduğunu iddia ediyorsa?” Andorlular kıpırdandı; Tek Güç bir düelloda kullanılırken kimse yakında olmak istemiyordu.</p>

    <p>“Öyle düşünüyorsa,” dedi Rand kararlılıkla, “fikrini değiştirmesini sağlarım.” Cebinde en nadir <em>angreal</em>’lerden biri vardı, erkekler için yapılmış bir şey, kılıçlı, küçük bir şişman adam biblosu. Taim ne kadar güçlü olursa olsun, o <em>angreal</em>’e dayanamazdı. “Ama af için gelmişse, tüm diğerleri gibi af bulacak.” Taim Saldaea’da ne yapmış olursa olsun, Rand yönlendirebilen bir adamı, her şeyin baştan öğretilmesi gerekmeyecek bir adamı geri çeviremezdi. Böyle adamlara ihtiyacı vardı. Terkedilmişlerden biri hariç kimseyi geri çevirmezdi, zorunlu kalmadığı sürece değil. <em>Demandred ve Sammael, Semirhage ve Mesaana, Asmodean ve...</em> Rand Lews Therin’i bastırdı; dikkatinin dağılmasına izin veremezdi.</p>

    <p>Bashere yine konuşmadan önce durdu, ama sonunda başını salladı ve kılıcını bıraktı. “Af geçerli, elbette. Ama söylediklerimi unutma, al’Thor. Taim bir daha Saldaea’ya ayak basarsa, geri dönecek kadar yaşamaz. Hatırlayan çok fazla kişi var. Benim ya da Tenobia’nın vereceği hiçbir emir durduramaz bunu.”</p>

    <p>“Onu Saldaea’dan uzak tutarım.” Taim buraya teslim olmaya gelmemişse, adamı öldürmek gerekli olacaktı. Rand düşünmeden cebine dokundu, yün kumaşın üzerinden küçük, şişman adamı yokladı. “Buraya gelsin.”</p>

    <p>Tumad Bashere’e baktı, ama Bashere duraksamadan başını sallayınca, adam Rand’ın emrine itaat ediyormuş gibi göründü. Rand sinirlendi, ama hiçbir şey söylemedi ve Tumad o yuvarlanır gibi yürüyüşle uzaklaştı. Bashere kollarını göğsünde kavuşturdu ve tek dizini kırarak, rahat bir adam gibi poz verdi. Ama Tumad’ın kaybolduğu yere dikilmiş o kara, çekik gözler, bir şeyleri öldürmeye hazır bekleyen bir adama benzemesine sebep oluyordu.</p>

    <p>Andorlular kıpırdanmaya başladı, tereddütlü yarım adımlar atıldı, sonra geri çekildi. Kilometrelerce koşmuşlar gibi nefes nefeseydiler.</p>

    <p>“Gidebilirsiniz,” dedi Rand onlara.</p>

    <p>“Ben yanınızda duracağım,” diye başladı Lir. Aynı anda Naean keskin bir sesle konuştu, “Benim kaçmaya niyetim...”</p>

    <p>Rand ikisinin de sözünü kesti. “Gidin!”</p>

    <p>Adamlar, altlarına etmek üzere oldukları halde korkmadıklarını göstermeye çalışıyorlardı; çoktan Rand’ın ayaklarının dibine atmadıkları vakarlarını da terk edip kaçmak istiyorlardı. Basit bir seçimdi. Rand Yenidendoğan Ejder’di, onayını kazanmak için itaat gerekirdi ve bu durumda itaat demek, gerçekten istedikleri şeyi yapmak demekti. Abartılı eğilmeler ve eteklerle yerleri süpüren diz kırmalardan, “İzninizle, Lord Ejder,” ve, “Emredersiniz, Lord Ejder,” mırıldanmalarından sonra hep birlikte... tam olarak koşturmadılar, ama acele edermiş görüntüsü vermeden ellerinden geldiğince hızlı yürüyerek çıktılar. Tumad’ın kaybolduğu yönün aksi tarafında; kuşkusuz, içeri girmekte olan Mazrim Taim ile tesadüfen karşılaşma riskine girmek istemiyorlardı.</p>

    <p>Sıcak havada bekleyiş uzadı –bir insanı saray kapılarından alıp, dolaşık koridorlardan geçirip avluya getirmek uzun sürüyordu– ama Andorlular gittikten sonra kimse yerinden kıpırdamadı. Bashere bakışlarını Taim’in belireceği yere dikmişti. Kızlar her yönü izliyorlardı, ama bunu her zaman yaparlardı ve bir anda peçelerini takabilecekmiş gibi görünüyorlarsa da, her zaman öyle görünürlerdi zaten. Gözleri dışında, heykel kadar kıpırtısızdılar.</p>

    <p>Sonunda avluda çizme sesleri yankılandı. Rand neredeyse <em>saidin</em>’e uzanacaktı, ama kendini tuttu. Adam avluya girer girmez Güç tuttuğunu anlardı; Rand adamdan korkuyormuş gibi görünme riskine giremezdi.</p>

    <p>Güneş ışığına ilk önce Tumad çıktı; sonra siyah saçlı, epey uzun boylu, esmer yüzü, çekik gözleri, çengel burnu ve çıkık elmacık yanakları ile, Saldaealı olduğunu belli eden bir adam girdi avluya. Temiz tıraşlı, eskiden zengin olan, ama şimdi zor zamanlar yaşayan Andorlu bir tüccar gibi giyinmişti. İyi yünden koyu mavi ceketinin kenarları daha koyu renk kadife ile çevrilmişti, ama kol yenleri yıpranmış, pantolonunun dizleri pot yapmış, çatlamış çizmeleri tozlanmıştı. Adam yine de gururla yürüyordu ve arkasından Bashere’in dört adamı gelirken, o hafifçe kıvrık kılıçlar adamın kaburgalarından birkaç santim uzakta dururken kolay iş değildi. Sıcak adamı etkilemez gibiydi. Kızlar adamın ilerlemesini izlediler.</p>

    <p>Taim ve eşlikçileri avluyu geçerken Rand adamı inceledi. Ondan en az on beş yaş büyüktü; otuz beş yaşında, belki birkaç yaş daha büyük. Yönlendirebilen adamlar hakkında pek az şey bilinir, daha azı yazılı kaynaklarda bulunurdu –düzgün insanların çoğunun kaçındığı bir konuydu– ama Rand ne öğrenebilmişse öğrenmişti. Görece olarak pek az erkek bu bilgiyi arardı; Rand’ın sorunlarından biri buydu. Kırılış’tan bu yana, yönlendirebilen erkeklerin çoğu içlerinde bu yetenekle doğmuş, erkekliğe geçer geçmez ortaya çıkmak üzere hazır bekleyen adamlardı. Bazıları Aes Sedailer tarafından bulunup ehlileştirilmeden önce, deliliği senelerce uzak tutmayı başarıyordu; diğerleri bulunduklarında, <em>saidin</em>’e ilk dokunmalarının üzerinden yalnızca aylar geçmiş olmasına rağmen, geri dönüşsüz bir şekilde delirmiş oluyordu. Rand iki seneye yakın süre aklını başında tutmuştu. Şimdilik. Ama önünde bunu on on beş senedir başaran biri vardı. Tek başına bu bile çok şeye değerdi.</p>

    <p>Grup, Tumad’ın işareti üzerine birkaç adım önünde durdu. Rand ağzını açtı, ama o konuşamadan Lews Therin kafasının içinde çılgınca konuştu. <em>Sammael ve Demandred, onlara ne şeref bağışlarsam bağışlayayım, benden nefret ediyorlardı. Ne kadar çok şeref bağışlarsam o kadar çok nefret ediyorlardı, ta ki ruhlarını satıp, Gölge’ye geçene kadar. Özellikle Demandred. Onu öldürmeliydim! Hepsini öldürmeliydim! Hepsini öldürmek için yeryüzünü kavurdum! Yeryüzünü kavur!</em></p>

    <p>Rand, donmuş bir yüzle, kendi zihninin hâkimiyetini ele geçirmek için mücadele etti. <em>Ben Rand al’Thor’um. Rand al’Thor! Ne Sammael’i, ne Demandred’i, ne de diğerlerini tanıyorum!</em> Işık yaksın beni, ben Rand al’Thor’um! Hafif bir yankı gibi, başka bir yerden bir düşünce daha geldi. <em>Işık yaksın beni.</em> Yakarıya benziyordu. Sonra Lews Therin gitti, yaşadığı gölgelerin arasına çekildi.</p>

    <p>Bashere sessizlikten faydalandı. “Mazrim Taim olduğunu mu iddia ediyorsun?” Sesi kuşkulu çıkıyordu ve Rand şaşkın şaşkın ona baktı. Bu Taim miydi, değil miydi? Ancak deli bir adam, olmadığı halde bu kimliğe bürünmek isterdi.</p>

    <p>Tutsağın ağzı, gülümseme olabilecek bir ifade ile kıvrıldı ve çenesini ovaladı. “Tıraş oldum, Bashere.” Adamın sesi alaycıydı. “Bu kadar güneyde hava sıcak, yoksa fark etmedin mi? Burada bile, olması gerektiğinden daha sıcak. Benden kanıt mı istiyorsun? Senin için yönlendireyim mi?” Kara gözleri Rand’a, sonra Bashere’e kaydı. Generalin yüzü her geçen an daha da kararıyordu. “Belki de yapmamalıyım, şimdi değil. Seni hatırlıyorum. Irinjavar’da yeniyordum seni, ta ki gökyüzünde o imgeler görünene kadar. Ama bunu herkes biliyor. Herkesin bilmediği, ama senin ve Mazrim Taim’in bildiği ne var?” Bakışlarını Bashere’e odaklamış, nöbetçilerin ya da hâlâ kaburgalarının yakınında beklemekte olan kılıçlarının farkında değil gibiydi. “Musar, Hachari ve karılarının başlarına gelenleri saklamışsın, duyduğum kadarıyla.” Sesindeki alay kaybolmuştu; şimdi yalnızca olanları anlatıyordu. “Müzakere bayrağı altında beni öldürmeye çalışmamaları gerekirdi. Hizmetkâr olarak iyi yerler bulmuşsundur onlara, herhalde. Artık yapmak istedikleri tek şey hizmet ve itaat etmek; aksi halde mutlu olmazlar. Onları öldürebilirdim. Dördü birden hançer çekti.”</p>

    <p>“Taim,” diye hırladı Bashere, elini kılıcının kabzasına götürerek, “sen!..”</p>

    <p>Rand adamın önüne geçti ve kılıcını yarı yarıya çekmişken bileğini yakaladı. Nöbetçilerin ve Tumad’ın kılıçları şimdi Taim’e dokunuyordu, ceketine nasıl bastırdıklarına bakılırsa, büyük olasılıkla derisine de dokunuyorlardı, ama adam irkilmedi. “Beni görmeye mi geldin,” diye sordu Rand, “yoksa Lord Bashere’e sataşmaya mı? Bunu bir daha yaparsan, seni öldürmesine izin veririm. Af, yaptıkların için geçerli, ama suçlarınla gösteriş yapmana izin vermiyor.”</p>

    <p>Taim konuşmadan önce bir an Rand’ı inceledi. Sıcağa rağmen pek az terliyordu. “Seni görüyorum. Gökteki imgede sen vardın. Karanlık Varlık’la savaştığını söylüyorlar.”</p>

    <p>“Karanlık Varlık değildi,” dedi Rand. Bashere ona direnmiyordu, ama adamın kolundaki gerilimi hissedebiliyordu. Salıverse, kılıç bir yürek atışı kadar sürede çekilir, Taim’in yüreğine saplanırdı. Rand Güç kullanmazsa. Ya da Taim. Mümkün olduğu sürece bundan kaçınmak gerekiyordu. Bashere’in bileğini bırakmadı. “Kendine Ba’alzamon diyordu, ama sanırım Ishamael’di. Onu daha sonra, Tear Taşı’nda öldürdüm.”</p>

    <p>“Bazı Terkedilmişleri öldürdüğünü duydum. Sana Lord Ejder mi demeliyim? Bu güruhun bu unvanı kullandığını duydum. Tüm Terkedilmişleri öldürmeyi mi düşünüyorsun?”</p>

    <p>“Onlarla başa çıkmanın başka yolunu biliyor musun?” diye sordu Rand. “Ya onlar ölecek ya da dünya. Işık’ı terk ettikleri gibi, Gölge’yi de terk etmeye ikna edilebileceklerini mi düşünüyorsun?” Bu saçmalıktı. Sırtına yöneltilmiş beş kılıç muhtemelen kan çıkarmakta iken, durmuş adamla sohbet ediyordu ve kendisi de altıncı bir kılıçla saldırmak ve biraz kandan daha fazlasını çıkarmak isteyen birinin kolunu tutuyordu. En azından Bashere’in adamları, generallerinin emri olmadan daha fazlasını yapmayacak kadar disiplinliydi. En azından Bashere çenesini açmıyordu. Rand Taim’in serinkanlılığına hayranlık duyarak, telaş ediyormuş gibi görünmeden becerebildiğince hızla devam etti.</p>

    <p>“Ne suç işlemiş olursan ol, Taim, Terkedilmişlerin işlediği suçlar yanında hafif kalır. Sen tüm bir şehre işkence ettin mi, binlerce kişinin birbirlerinin iradesini yavaş yavaş kırmasına, sevdiklerini mahvetmelerine sebep oldun mu? Semirhage yaptı bunu, hem de sırf yapabildiği için, sırf yapabildiğini kanıtlamak için, keyif için. Sen çocukları öldürdün mü? Graendal öldürdü. Buna iyilik diyordu, böylece kendisi o çocukların anne babalarını köle yaptıktan ve alıp götürdükten sonra acı çekmeyeceklerdi.” Diğer Saldaealıların Taim’in yarısı kadar dikkatle dinlediklerini umuyordu; adam ilgiyle hafifçe öne eğilmişti. Bütün bu bilgilerin nereden geldiğine dair çok fazla soru sormayacaklarını umuyordu. “Sen insanları yemeleri için Trolloclara verdin mi? Tüm Terkedilmişler yaptı bunu –Gölge’ye dönmeyen tutsaklar, hemen öldürülmedikleri zaman, hep Trolloclara verilirdi– ama Demandred iki şehri tamamen tutsak etti, hem de kendisi Gölge’ye geçmeden önce onu önemsemedikleri için ve her erkek, her kadın ve her çocuk Trolloc midelerine gitti. Mesaana kontrol altında tuttuğu bölgelerde okullar açıyordu, çocuklara ve gençlere Karanlık Varlık’ın <em>ihtişamının</em> anlatıldığı okullar ve çocuklara, yeterince çabuk, yeterince iyi öğrenmeyen arkadaşlarını öldürmeleri öğretiliyordu. Daha anlatabilirim. Listenin en başından başlayıp, on üç ismi sayabilirim ve her isme, aynı ölçüde kötü yüz suç daha ekleyebilirim. Sen ne yapmış olursan ol, bunlarla yarışamaz. Ve artık affımı kabul etmeye, Işık’ta yürümeye, bana boyun eğmeye, Karanlık Varlık’a karşı her zamankinden daha büyük bir savaş vermeye geldin. Terkedilmişler sendeliyor. Her birini avlamayı, yeryüzünden silmeyi düşünüyorum. Sen de bana yardım edeceksin. Bunun karşılığında af kazandın. Sana gerçeği söylüyorum, Son Savaş bitene kadar muhtemelen yüz kez kazanacaksın.”</p>

    <p>Sonunda Bashere’in kolunun gevşediğini hissetti, adamın kılıcının kınına kaydığını hissetti. Rand rahat bir nefes almaktan zor alıkoydu kendini. “Artık onu yakından izlemeye gerek görmüyorum. Kılıçlarınızı kaldırın.”</p>

    <p>Tumad ve diğerleri yavaşça kılıçlarını kınlarına sokmaya başladılar. Yavaşça, ama hepsi yapıyordu. Sonra Taim konuştu.</p>

    <p>“Boyun eğmek mi? Ben daha çok anlaşma yapacağımızı düşünmüştüm.” Diğer Saldaealılar gerildi; Bashere hâlâ Rand’ın arkasındaydı, ama Rand onun yine gerildiğini hissetti. Kızlar tek kaslarını oynatmadılar, yalnızca Jalani’nin eli peçesine doğru seğirdi. Taim hiçbir şeyin farkına varmadan başını yana eğdi. “Elbette küçük ortak olurum, ama uzun yıllardır Güç’le çalışıyorum. Sana öğretebileceğim çok şey var.”</p>

    <p>Rand’ın içinde öyle bir öfke yükseldi ki, görüş alanı kırmızı kırmızı buğulandı. Adamın hiç bilmiyor olması gereken şeylerden bahsetmişti, muhtemelen kendisi ve Terkedilmişler hakkında bir düzine söylenti başlamasına sebep olmuştu, hem de sırf bu adamın yaptıkları daha az karanlık görünsün diye ve adam <em>anlaşmalardan</em> bahsetme cüretini gösteriyordu. Lews Therin kafasının içinde hezeyana kapılmıştı. <em>Öldür onu! Onu hemen öldür! Öldür onu!</em> Rand bu sefer sesi bastırmaya zahmet etmedi. “Anlaşma yok!” diye hırladı. “Ortak yok! Ben Yenidendoğan Ejder’im, Taim! Ben! İşime yarayacak bir şeyler biliyorsan, kullanırım, ama git dediğim yere, git dediğim zaman gidersin.”</p>

    <p>Taim duraksamadan tek dizi üzerine çöktü. “Yenidendoğan Ejder’e boyun eğiyorum. İtaat ve hizmet edeceğim.” Doğrulurken ağzının kenarları, aynı gülümsemeye yakın ifade ile seğirdi yine. Tumad ağzı bir karış açık, bakakalmıştı adama.</p>

    <p>“Bu kadar çabuk mu?” dedi Rand yumuşak sesle. Öfke kaybolmamıştı; kor beyazdı hâlâ. Bir boşanırsa, ne yapacağından emin değildi. Lews Therin hâlâ kafasının içindeki gölgelerin arasında gevezeleniyordu. <em>Öldür onu! Öldürmelisin!</em> Rand Lews Therin’i zar zor işitilen bir mırıltı olana dek bastırdı. Belki de buna şaşırmamalıydı; <em>ta’veren</em>’ler çevresinde tuhaf şeyler olurdu, özellikle de kendisi kadar kuvvetli <em>ta’veren</em>’ler çevresinde. İzleyeceği yol taşa oyulmuş bile olsa, bir adamın bir anda fikir değiştirmesi sürpriz olmamalıydı. Ama öfke onu ele geçirmişti ve şüpheleri büyüktü. “Kendine Yenidendoğan Ejder dedin, Saldaea’nın her yerinde savaştın, sırf bayılman sayesinde yakalandın ve bu kadar çabuk pes ediyorsun. Neden?”</p>

    <p>Taim omuzlarını silkti. “Başka ne seçeneğim var ki? Sen ihtişam elde ederken, tek başına, dostsuz, kovalanan bir hayvan gibi dünya üzerinde dolanıp durmak mı? O da, ben şehirden ayrılamadan Bashere ya da senin Aiel kadınların beni öldürmeyi başarmazsa. Onlar öldürmese bile, Aes Sedailer eninde sonunda beni köşeye kıstıracaktır; Kule’nin Mazrim Taim’i unutmaya niyeti olduğundan kuşkuluyum. Ama seni takip edersem, o ihtişamın bir kısmı da benim olur.” İlk kez çevresine, nöbetçilere, Kızlara baktı ve inanamıyormuş gibi başını iki yana salladı. “Yenidendoğan Ejder ben olabilirdim. Aksi halde nasıl emin olabilirdim? Yönlendirebiliyorum; güçlüyüm. Yenidendoğan Ejder olmadığımı söyleyen ne? Tek yapmam gereken, Kehanetlerden birini yerine getirmekti.”</p>

    <p>“Ejderdağı’nın yamaçlarında doğmayı başarmak gibi birini mi?” dedi Rand soğuk soğuk. “Gerçekleştirilmesi gereken ilk Kehanet buydu.”</p>

    <p>Taim’in ağzı yine kıvrıldı. Gerçekten de bir gülümseme değildi; adamın gözlerine asla dokunmuyordu. “Tarihi muzaffer olanlar yazar. Tear Taşı’nı ele geçirebilseydim, tarih Ejderdağı’nda, hiçbir erkeğin dokunmadığı bir kadından doğduğumu ve göklerin benim doğumumu müjdelemek için açıldığını yazardı. Şimdi senin hakkında söyledikleri türden şeyler. Ama sen Aiellerinle birlikte Taş’ı aldın ve dünya Yenidendoğan Ejder olarak seni selamlıyor. Sana karşı durmamam gerektiğini biliyorum; Yenidendoğan Ejder sensin. Eh, madem bir somun ekmeğin tamamı benim olmuyor, ben de bana düşen dilimlere razı olurum.”</p>

    <p>“Şeref bulabilirsin, Taim, ama bulmayabilirsin de. Bu konuda endişelenmeye başlarsan, senin yaptıklarını yapan diğerlerinin başına gelenleri düşün. Logain yakalandı ve ehlileştirildi; söylentiler Kule’de öldüğünü söylüyor. Tearlılar Haddon Mirk’te isimsiz bir adamın kellesini uçurdular. Murandyliler bir başkasını yaktılar. Canlı canlı yaktılar, Taim! Dört sene önce Illianlılar aynısını Gorin Rogad’a yaptılar.”</p>

    <p>“Heves edeceğim türden bir yazgı değil,” dedi Taim ölçülü bir tavırla.</p>

    <p>“O zaman şeref kazanmayı bırak ve Son Savaş’ı hatırla. Yaptığım her şey Tarmon Gai’don için. Sana söylediğim her şey onun için. <em>Sen</em> onun için olacaksın!”</p>

    <p>“Elbette.” Taim ellerini açtı. “Yenidendoğan Ejder sensin. Bundan kuşkum yok; herkesin önünde kabul ediyorum. Tarmon Gai’don’a yürüyoruz. Ki Kehanetler kazanacağını söylüyor. Ve tarihçeler Mazrim Taim’in sağ kolun olduğunu söyleyecek.”</p>

    <p>“Belki,” dedi Rand kısaca. Tam olarak ne dediklerine, herhangi bir şeyi garanti ettiklerine inanmayacak kadar çok kehanet yaşamıştı. Rand’a göre, kehanetler belli bir şeyin gerçekleşmesi için gereken koşulları belirtiyordu; yalnız, o koşulları yerine getirmek o şeyin <em>olacağı</em> anlamına gelmiyordu, sadece <em>olabileceği</em> anlamına geliyordu. Ejder Kehanetleri’nde belirtilen koşulların bazıları, zafer şansı için ölmesi gerektiğini ima ediyordu. Bunu düşünmek sinirlerini yatıştırmıyordu Rand’ın. “Işık izin verirse, yakında fırsat bulursun. Şimdi. İhtiyaç duyabileceğim ne tür bilgilerin var? Erkeklere yönlendirmeyi öğretebilir misin? Öğretilip öğretilemeyeceğini görmek için bir erkeği sınayabilir misin?” Kadınların aksine, yönlendirebilen bir erkek bir diğerindeki yeteneği basitçe sezemiyordu. Tek Güç konusunda erkekler ile kadınlar arasında, erkek ve kadın doğaları arasında olduğu kadar çok fark vardı. Bazen kıl payı kadar ince oluyordu bu farklar, bazen taşla ipek kadar ayrı.</p>

    <p>“Af meselesi mi? Sen ve ben gibi olmak için kendi ayakları ile gelen aptallar mı var?”</p>

    <p>Bashere, kolları kavuşturulmuş, ayaklarını ayırmış durarak Taim’e horgörüyle bakmakla yetindi, ama Tumad ile nöbetçiler huzursuzluk içinde kıpırdandılar. Kızlar kıpırdamadılar. Çağrısına yanıt veren yirmi adam hakkında Kızların ne hissettiğine dair en ufak fikri yoktu Rand’ın; hiçbir işaret vermemişlerdi. Sahte Ejder Taim’in anısı kafalarındayken, pek az Saldaealı huzursuzluğunu saklayabiliyordu.</p>

    <p>“Yanıt ver, yeter, Taim. Dediğimi yapabiliyorsan, söyle. Yapamıyorsan...” Konuşan öfkeydi. Her gün bir mücadeleye dönüşecek olsa bile, adamın çekip gitmesine izin veremezdi. Taim de aynı fikirde gibiydi.</p>

    <p>“İkisini de yapabilirim,” dedi çabucak. “Seneler içinde beş kişi buldum –aslında aradığımdan değil– ama yalnızca biri sınanmanın ötesine gitme cesaretini buldu.” Duraksadı, sonra ekledi, “İki sene sonra delirdi. O beni öldürmeden benim onu öldürmem gerekti.”</p>

    <p>İki sene. “Sen deliliği çok daha uzun süre uzak tuttun. Nasıl?”</p>

    <p>“Endişeleniyor musun?” diye sordu Taim yumuşak sesle, sonra omuzlarını silkti. “Sana yardım edemem. Nasıl, bilmiyorum; yaptım, o kadar. Aklım...” bakışları Bashere’e kaydı ve adamın ifadesiz bakışlarından kaçındı... “Lord Bashere’inki kadar başımda.”</p>

    <p>Ama Rand aniden emin olamadığını hissetti. Kızların yarısı dönmüş, avlunun kalanını izliyordu; bir tehdide, diğerlerini göz ardı edecek kadar yoğunlaşmazlardı. Olası tehdit Taim idi ve Kızların ikinci yarısı, tehdidin gerçek olup olmadığını görmek için, bakışlarını adamdan ve Rand’dan ayırmamıştı. Gözlerinde ve ellerinde ani ölüm ile bekleyen Kızların farkında olmamak imkânsızdı. Rand farkındaydı ve Kızlar onu korumak istiyordu. Tumad ile diğer nöbetçilerin elleri hâlâ kılıçlarının kabzasındaydı ve çekmeye hazır bekliyorlardı. Bashere’in adamları ve Aieller Taim’i öldürmeye karar verirse, adam ne kadar yönlendirirse yönlendirsin, Rand yardım etmediği sürece avludan kaçmakta güçlük çekerdi. Ama Taim askerlere ve Kızlara, revaklardaki sütunlar ya da ayaklarının altındaki taşlardan daha fazla dikkat etmiyor gibiydi. Gerçek ya da sahte cesaret miydi, yoksa başka bir şey mi? Bir tür delilik mi?</p>

    <p>Bir anlık sessizlikten sonra Taim yine konuştu. “Henüz bana güvenmiyorsun. Güvenmen için bir sebep yok. Henüz. Zaman içinde güveneceksin. Gelecekteki güvenine karşılık, sana bir armağan getirdim.” Yıpranmış ceketinin altından iki yumruktan biraz büyük, paçavralara sarılmış bir bohça çıkardı.</p>

    <p>Rand kaşlarını çatarak bohçayı aldı ve içindeki sert şekli yoklayınca nefesi kesildi. Telaşla rengârenk paçavraları çekti ve avucu boyunca bir disk çıkardı, tıpkı sarayın üzerinde dalgalanan kırmızı bayrağın üzerindeki diske benzeyen, yarısı siyah yarısı beyaz bir şekildi; Dünyanın Kırılışı’ndan önceki Aes Sedailerin kadim simgesi. Parmaklarını birbirine geçmiş gözyaşı damlalarının üzerinde dolaştırdı.</p>

    <p>Bunun gibi, <em>cuendillar</em>’dan yapılmış yalnızca yedi şekil vardı. Karanlık Varlık’ın zindanının mühürleri, Karanlık Varlık’ı dünyadan uzak tutan mühürler. Rand’da iki tane daha vardı ve dikkatle gizlenmişlerdi. Dikkatle korunmaktaydılar. Hiçbir şey <em>cuendillar</em>’ı kıramazdı, Tek Güç bile –yürektaşından yapılmış narin bir fincanın kenarı çeliği, elması bile çizebilirdi– ama yedi mühürden üçü kırılmıştı bile. Onları görmüştü, paramparçaydılar. Ve Moiraine’in bir tanesinin kenarından ince bir şerit soymasını izlemişti. Işık bilir neden, nasıl, ama mühürler zayıflıyordu. Ellerindeki disk <em>cuendillar</em> sertliğine ve kayganlığına sahipti, en ince porselen ile cilalı çeliğin karışımı gibi –ama ayaklarının altındaki taşlara düşürürse kırılacağından emindi.</p>

    <p>Üçü kırılmıştı. Üçü kendi elindeydi. Yedincisi neredeydi? İnsanoğlu ile Karanlık Varlık arasında yalnızca dört mühür duruyordu. Sonuncusu da hâlâ sağlamsa, dört. İnsanoğlu ile Son Savaş arasında yalnızca dört mühür. Bu zayıflamış halleri ile daha ne kadar dayanırlardı?</p>

    <p>Lews Therin’in sesi gök gürültüsü gibi patladı. <em>Kır onu kır onları hepsi kırılmalı hepsini kırmak zorundasın zorundasın kır onları ve saldır hemen saldırmalı çabuk saldırmalı kır onu kır onu kır onu...</em></p>

    <p>Rand sesi bastırma çabası ile titriyor, üzerine örümcek ağı gibi yapışan sisleri aralamaya çalışıyordu. Kasları, etten kemikten bir adamla, bir devle güreşiyormuş gibi ağrıyordu. Lews Therin olan sisleri avuç avuç zihninde bulabildiği en derin çatlaklara, en derin gölgelere tıktı.</p>

    <p>Aniden sözcükleri boğuk bir sesle mırıldanmakta olduğunu fark etti. “Hemen kırmalı hepsini kır kır onu kır onu kır onu.” Aniden ellerini başının üzerine kaldırmış olduğunu, tuttuğu mührü beyaz taşların üzerinde kırmaya hazırlandığını fark etti. Onu durduran tek şey Bashere idi. Adam ayak parmaklarının ucunda yükselmiş, Rand’ın kollarını yakalamıştı.</p>

    <p>“Bunun ne olduğunu bilmiyorum,” dedi Bashere sessizce, “ama bence kırmaya karar vermeden önce biraz beklemelisin. Hı?” Tumad ve diğerleri artık Taim’i izlemiyordu; iri iri açılmış gözlerle Rand’a bakıyorlardı. Kızlar bile bakışlarını ona kaydırmıştı ve gözleri endişe doluydu. Sulin adamlara doğru yarım adım attı. Jalani farkında olmadan elini Rand’a uzatmıştı.</p>

    <p>“Hayır.” Rand yutkundu, boğazı acıyordu. “Kırmamalıyım herhalde.” Bashere yavaşça geriledi ve Rand mührü aynı yavaşlıkla indirdi. Rand Taim’in asla soğukkanlılığını yitirmeyeceğini düşünmüşse, şu anda aksine kanıt vardı. Adamın yüzü şok doluydu. “Bunun ne olduğunu biliyor musun, Taim?” diye sordu Rand. “Biliyor olmalısın, yoksa bana getirmezdin. Nereden buldun bunu? Başka var mı? Başka nerede bulunur, biliyor musun’”</p>

    <p>“Hayır,” dedi Taim titrek bir sesle. Tam olarak korkuyla değil; daha çok uçurumun kenarında, ayaklarının altındaki toprağın aniden ufalandığını gören ve bir şekilde kendini bir kez daha sağlam zeminde bulan bir adam gibi. “Bulduğum tek... Aes Sedailerden kaçtığımdan beri bir sürü söylenti duydum. Yoktan fırlayan canavarlar. Tuhaf hayvanlar. Hayvanlarla konuşan adamlar ve karşılık veren hayvanlar. Bizim delirmemiz gerektiği gibi deliren Aes Sedailer. Son sakinine dek deliren ve birbirlerini öldüren köyler. Bazıları doğru olabilir. Doğru olduğunu bildiklerimin yarısı daha az delice değil. Mühürlerin bazılarının kırıldığını duydum. Elindekini bir çekiç kırabilir.”</p>

    <p>Bashere kaşlarını çatarak Rand’ın ellerindeki mühre baktı, sonra inledi. Anlamıştı.</p>

    <p>“Bunu nereden buldun?” diye tekrarladı Rand. Sonuncusunu bulabilirse... Sonra ne? Lews Therin kıpırdandı, ama Rand dinlemeyi reddetti.</p>

    <p>“Asla beklemeyeceğin bir yerde,” diye yanıt verdi Taim, “ki bence diğerlerini bulmak için bakılması gereken ilk yer aynı zamanda. Saldaea’da çürümeye yüz tutmuş küçük bir çiftlikte. Su içmek için durmuştum ve çiftçi bunu bana verdi. Yaşlıydı, bunu miras bırakacak çocukları, torunları yoktu ve benim Yenidendoğan Ejder olduğumu düşünüyordu. Ailesinin iki bin seneden uzun zamandır onun koruyuculuğunu yaptığını söyledi. Trolloc Savaşları sırasında hepsinin kral ya da kraliçe olduğunu, Artur Şahinkanadı’nın emrindeki asiller olduklarını iddia etti. Hikâyesi doğru olabilir. Mührü Afetsınırı’ndan birkaç günlük at yolculuğu uzaklıkta, bir kulübede bulmaktan daha az olası değil.”</p>

    <p>Rand başını salladı, sonra paçavraları almak için eğildi.” Çevresinde olası olmayan şeylerin olmasına alışıktı; bazen başka yerlerde de olabilirdi. Telaşla mührü sardı ve Bashere’e verdi. “Bunu dikkatle koru.” <em>Kır!</em> Sesi kuvvetle ezdi. “Başına hiçbir şey gelmemeli.”</p>

    <p>Bashere bohçayı saygıyla, iki eliyle aldı. Rand adamın eğilmesi kendisine mi, yoksa mühre mi, emin olamıyordu. “On saat ya da on yıl, sen isteyene kadar güvende olacak.”</p>

    <p>Rand bir an onu inceledi. “Herkes delirmemi bekliyor, ben de delirmekten korkuyorum, ama sen korkmuyorsun. Biraz önce, sonunda delirdiğimi düşünmüş olmalısın, ama o zaman bile benden korkmadın.”</p>

    <p>Bashere omuzlarını silkti ve kır düşmüş bıyıklarının arkasından sırıttı. “İlk kez eyerde uyuduğumda, Mareşal General Muad Cheade idi. Adam bahar başındaki tavşan kadar deliydi. Günde iki kez emir erinin üzerinde zehir arardı ve sirke ile sudan başka hiçbir şey içmezdi. Bu ikisinin emir erinin verdiği zehre karşı bir numaralı çare olduğunu iddia ederdi, ama adamın hazırladığı her şeyi yerdi. Bir kez, ona baktıklarını iddia ederek koca bir meşe koruluğunu kestirmişti. Ve sonra düzgün cenaze törenleri ile gömülmelerini emretmişti; törende söylevi kendisi çekmişti. Yirmi üç meşe için mezar kazmanın ne kadar sürdüğünü tahmin edebilir misin?”</p>

    <p>“Neden biri bir şey yapmadı? Ailesi mesela?”</p>

    <p>“Onun kadar deli ya da ondan daha deli olmayanlar adama yan bakmaya bile korkuyorlardı. Tenobia’nın babası kimsenin Cheade’ye dokunmasına izin vermezdi zaten. Adam deli olabilirdi, ama gördüğüm en iyi generaldi. Tek bir savaş bile kaybetmedi. Kaybetmeye yaklaşmadı bile.”</p>

    <p>Rand kahkaha attı. “Yani, Karanlık Varlık’tan daha iyi bir general olabileceğimi düşündüğün için beni takip ediyorsun, öyle mi?”</p>

    <p>“Seni, kim olduğuna bakarak takip ediyorum,” dedi Bashere sessizce. “Dünya seni takip etmeli, yoksa hayatta kalanlar da ölmüş olmayı dileyecek.”</p>

    <p>Rand yavaşça başını salladı. Kehanetler ulusları kıracağını, onları birbirine bağlayacağını söylüyordu. Kendisi istediğinden değil, ama Son Savaş’ı vermek, kazanmak için tek rehberi Kehanetlerdi. Onlar olmasa bile, bağlama işinin gerekli olduğunu düşünüyordu. Son Savaş, yalnızca Rand’a karşı Karanlık Varlık olmayacaktı. Buna inanmazdı; delirecekse de, henüz kendini insandan öte bir varlık görecek kadar delirmemişti. Aynı zamanda, insanoğluna karşı Trolloclar ve Myrddraaller ve Afet’in kusabileceği her tür Gölgedölü, saklandıkları yerlerden çıkan Karanlıkdostları olacaktı. Tarmon Gai’don’a giden yolda başka tehlikeler de çıkacaktı karşısına ve dünya birleşmezse... <em>Ne yapılması gerekiyorsa onu yap.</em> Bu kendisinden mi, yoksa Lews Therin’den mi gelmişti, emin olamıyordu, ama görebildiği kadarıyla gerçek buydu.</p>

    <p>Hızla en yakın revaka yürürken omzunun üzerinden Bashere’e hitap etti. “Taim’i çiftliğe götürüyorum. Gelmek ister misin?”</p>

    <p>“Çiftlik mi?” dedi Taim.</p>

    <p>Bashere başını iki yana salladı. “Teşekkür ederim, hayır,” dedi kuru kuru. Duygularını belli etmiyor olabilirdi, ama Rand ve Taim’den daha fazlasını kaldıramazdı herhalde; çiftlikten kesinlikle kaçınıyordu. “Adamlarım sokaklarda devriye gezerken yumuşuyorlar. Bazılarını birkaç saatliğine eyerlerine oturtmayı düşünüyorum. Onları bu akşam denetleyecektin. Durum değişti mi?”</p>

    <p>“Hangi çiftlik?” dedi Taim.</p>

    <p>Rand aniden bitkin hissederek içini çekti. “Hayır, durum değişmedi. Gelebilirsem gelirim.” Bashere ve Mat’ten başka hiç kimse bilmese de, değiştirilmeyecek kadar önemliydi bu; kimsenin sıradışı bir mesele olduğunu bilmesine izin veremezdi, konumundan kaynaklanan tantanaya gittikçe daha çok alışan bir adam için faydasız bir tören olacaktı, Yenidendoğan Ejder askerlerinin tezahüratlarını kabul edecekti. Bugün yapması gereken bir ziyaret daha vardı, herkesin gizlemeye çalıştığını sanacağı bir ziyaret. Çoğu kişiden gizlenebilirdi de, ama öğrenmek isteyenlerin öğreneceğinden kuşku etmiyordu.</p>

    <p>Kılıcını ince sütunlardan birine dayanmış beklediği yerden alarak önü açık ceketinin altına tokaladı. Kemer süssüz, siyah yabandomuzu derisindendi, kın ile uzun kabza da öyle; toka süslüydü, altın kakmalı çelikten, incelikle işlenmiş bir ejder. O tokadan kurtulabilir, sade bir şey bulabilirdi. Ama bir türlü yapamıyordu. Aviendha’nın armağanıydı o toka. Ve kurtulması için yeterli sebepti bu. Düşünceleri bu kısır döngüden bir türlü kurtulamıyordu.</p>

    <p>Onu orada bir şey daha bekliyordu, keskin başının altına yeşil beyaz bir püskül asılmış, altmış santimlik bir mızrak. Avluya dönerken mızrağı kaldırdı. Kızlardan biri kısa sapına Ejderler oymuştu. Bazı insanlar ona Ejder Asası demeye başlamıştı, özellikle de Elenia ve onun güruhu. Rand, gözle görebildiğinden daha fazla düşmanı olabileceğini hatırlatması için saklıyordu onu.</p>

    <p>“Hangi çiftlikten bahsediyorsun?” Taim’in sesi sertleşmişti. “Beni nereye götürmeyi düşünüyorsun’”</p>

    <p>Rand adamı uzun uzun inceledi. Taim’den hoşlanmamıştı. Adamın tavırlarındaki bir şey hoşlanmasına izin vermiyordu. Ya da belki adamın kendisinde bir şey. Uzun zamandır, Aes Sedai korkusuyla omzunun üzerinden bakmadan yönlendirmeyi düşünebilen tek kişi kendisi olmuştu. Eh, uzun gibi gelmişti ve en azından artık Aes Sedailer onu ehlileştirmeye kalkmazdı, kim olduğunu bildikleri sürece değil. O kadar basit olabilir miydi? Artık benzersiz olmadığı için kıskançlık duyuyor olabilir miydi? Sanmıyordu. Başka her şeye ek olarak, yeryüzünde rahatsız edilmeden dolaşacak, yönlendirebilen daha fazla adama kucak açardı. Artık sonunda ucube sayılmaktan kurtulurdu. Hayır, Tarmon Gai’don’un bu yanında o kadar ileriye gitmezdi. Benzersizdi gerçekten; o Yenidendoğan Ejder’di. Sebepleri ne olursa olsun, bu adamdan hoşlanmamıştı.</p>

    <p><em>Öldür onu!</em> diye haykırdı Lews Therin. <em>Hepsini öldür!</em> Rand sesi bastırdı. Taim’den hoşlanması gerekmiyordu, yalnızca kullanması gerekiyordu. Ve güvenmesi. İşin zor kısmı buydu.</p>

    <p>“Seni, bana hizmet edebileceğin bir yere götürüyorum,” dedi soğuk soğuk. Taim irkilmedi, kaşlarını çatmadı; yalnızca izledi ve bekledi, bir an ağzının köşeleri, aynı gülümseme benzeri ifade ile seğirdi.</p>
  </div>
</body>
</html>
