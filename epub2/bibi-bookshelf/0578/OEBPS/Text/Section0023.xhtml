<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kaos Lordu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="14. Düşler ve Kâbuslar">14<br />
    Düşler ve Kâbuslar</h1>

    <p>Nynaeve ile Elayne’i görünce Egwene düşten çıkmadı; kaçtı. Cairhien’de uyuyan bedenine değil –henüz çok erkendi– minik iğne uçları gibi ışıklarla dolu engin karanlığa. En berrak gökyüzünde göreceği yıldızlardan daha fazlaydı o ışıklar, göz görebildiğince, her biri keskin ve ayrıydı. Burada gözleri olsa, böyle görürdü. Biçimsizce, <em>Tel’aran’rhiod</em> ile uyanık dünya arasındaki sonsuzlukta, düş ile gerçeklik arasındaki dar aralıkta süzüldü.</p>

    <p>Burada bir yüreği olsaydı, çılgınca, davul gibi atıyor olurdu. Onu gördüklerini sanmıyordu, ama Işık aşkına <em>orada,</em> Kule’nin ilgi çekici hiçbir şey barındırmayan bir kısmında ne yapıyorlardı? Bu, gecelik gezintilerde Amyrlin’in çalışma odasından, çömezler kısmından, hatta Kabuledilmiş kısmından kaçınmaya dikkat ediyordu. Nynaeve, Elayne ya da ikisi birden olmasa bile birileri hep oluyordu oralarda. Nynaeve ile Elayne’le konuşabilirdi elbette –sır saklamayı biliyorlardı kesinlikle– ama bir şey konuşmamasını söylemişti; bunu yapmayı düşlemişti ve her seferinde kâbus gibi gelmişti. Soğuk soğuk terleyerek uyanacağınız cinsten değil, korkuyla kıvranacağınız cinsten. O diğer kadınlar. Salidar’daki Aes Sedailer, Düşler Dünyası’nda Kule’de yabancılar dolaştığını biliyorlar mıydı? En azından Egwene’e yabancı olan kişilerin. Bilmiyorlarsa, onları uyarmanın yolu yoktu. Seçebileceği yol yoktu. Her şey öyle sinir bozucuydu ki!</p>

    <p>Büyük, ışıklı karanlık okyanusu çevresinde döndü, o yerinde dururken hareket eder göründü. O okyanusta kendini yuvasında hisseden bir balık gibi güvenle yüzdü ve tıpkı bir balık gibi, bu konuda düşünmesine gerek kalmadı. O titreşen ışıklar düşlerdi, dünyadaki bütün insanların düşleri. Bütün dünyalardaki, tam olarak bildiği dünya olmayan yerlerdeki, hiç de dünyaya benzemeyen yerlerdeki insanların. Egwene’e onlardan ilk Verin Sedai bahsetmişti, Bilgeler doğrulamıştı ve kendisi o şeylerin içine bakmış, bir düşte bile inanmakta güçlük çektiği şeyler görmüştü. Kâbus değil –onlar hep kırmızı, mavi ya da derin gölgeler gibi bulanık gri oluyordu– ama imkânsız şeylerle doluydular. Onlardan kaçınmak en iyisiydi; o dünyalara ait olmadığı açıktı. Öyle bir düşü izlemek, aniden kırık aynalarla çevrilmek, kendini dönerken, aşağıyı yukarıdan ayırt edemezken bulmak demekti. Kusmak istemesine sebep oluyordu onlar ve burada midesi yoksa bile, bedenine döndüğünde olacaktı. Kusarak uyanmak hoş değildi.</p>

    <p>Bu şekilde yalnızken bir şeyler öğrenmiş, Bilgelerin öğrettiklerine eklemişti, hatta bilseler yasaklayacakları yerlere gitmişti. Ama yine de... Omzunun üzerinden bakan bir düşgezgini olsa çok daha fazlasını öğreneceğinden emindi. Bunun henüz çok tehlikeli olduğunu, şunun tamamen yasak olduğunu söyleyecekti, evet, ama başka neler deneyebileceğini de gösterecekti. Kolaylıkla keşfettiği basit şeyleri aşalı çok olmuştu –eh, tam olarak kolaylıkla değil; asla değil– ve bir sonraki adımı kendi başına planlayabildiği bir noktaya gelmişti, ama bunlar Bilgelerin uzun zaman önce attıkları adımlardı. Onun kendi başına öğrenmesi için bir ay gereken şeyleri bir gecede, bir saatte öğretebilirlerdi. Hazır olduğuna karar verdiklerinde. O zamana kadar değil. Tek istediği öğrenmekken, bu öyle canını sıkıyordu ki! Her şeyi öğrenmek istiyordu. Şu anda.</p>

    <p>Her ışık bir diğerine eş görünüyordu, ama Elayne bazılarını ayırt etmeyi öğrenmişti. Tam olarak nasıl, bilmiyordu ve bu çok fena canını sıkıyordu. Bunu Bilgeler bile bilmiyordu. Yine de, bir kez hangi düşün kime ait olduğunu öğrenince, dünyanın diğer ucunda bile olsa, o kişinin düşlerini, hedefe fırlatılan bir ok gibi bulabiliyordu. Şu ışık Berelain’di, Mayene Başı, Rand’ın Cairhien’in başına getirdiği kadın. Berelain’in düşlerine bakmak Egwene’i huzursuz ediyordu. Normalde başka kadınlarınkinden farklı olmuyordu –kadın güç ve politika kadar en son elbise modaları ile de ilgileniyordu– ama bazen Berelain erkekleri, hatta Egwene’in tanıdığı erkekleri öyle bir tarzda düşlüyordu ki, hatırladıkça kızarıyordu Egwene.</p>

    <p>Ve şuradaki hafifçe solgun parıltı Rand’dı, düşlerini <em>saidin</em>’den örülmüş bir koruma büyüsü arkasında saklıyordu. Neredeyse duracaktı –göremediği ya da hissedemediği bir şey tarafından, taş duvar arkasındaymış gibi engellenmek neredeyse gücendiriyordu onu– ama geçip gitmeyi tercih etti. Bir geceyi daha boşuna çabalarla geçirmek cazip gelmiyordu.</p>

    <p><em>Tel’aran’rhiod</em> nasıl zaman algısını çarpıtıyorsa, burası da mesafe algısını çarpıtıyordu. Tear’a gezmeye gitmemişse, Rand Caemlyn’de uyuyordu; Egwene onun bunu nasıl yaptığını öğrenmeyi çok istiyordu, ama onun düşünden biraz ötede, tanıdığı bir başka ışık gördü. Cairhien’de, Rand’dan yüzlerce fersah uzakta olan Bair; Rand her neredeyse, bu gece Cairhien’de olmadığını kesin olarak biliyordu Egwene. Bunu <em>nasıl</em> yapıyordu?</p>

    <p>Egwene Bilge’nin düşünden kaçarken ışıklar akıp geçti. Amys ile Melanie’i de görse kaçmazdı, ama diğer iki düşgezgini uyumuyor, düş görmüyorsa, düşgeziyor olabilirdi. İçlerinden biri yakında olabilirdi, hatta tepesine binmeye, onu düşten çıkarmaya ya da düşgezgininin kendi düşüne girmeye zorlayabilirlerdi. Onları durdurabileceğinden kuşkuluydu, henüz değil. Kadının merhametine kalırdı ve <em>onun</em> düşünün bir parçası olurdu. Düş gören, neler olup bittiğine dair en ufak fikri olmayan sıradan biri olduğunda bile, insanın kendine hâkim olması yeterince zordu, ama o sizi düşlemeyi bırakana kadar düşten çıkmak daha da zordu, ki siz orada, düşteyken uyanmadan, pek olası değildi bu. Söz konusu kişi düşgezgini olunca ve uyanık dünya kadar düşlerin de farkında olunca, imkânsızdı. Ve bu işin <em>en iyi</em> kısmıydı.</p>

    <p>Aklına aptallık ettiği geldi. Kaçmak faydasızdı. Amys ya da Melaine onu bulsa, o çoktan başka yere gitmiş olurdu. Aynı zamanda, şu anda tam da onlara doğru gidiyor da olabilirdi. Akıp geçen ışıklar yavaşlamadı, yerlerinde kalakaldılar. Burada böyle oluyordu.</p>

    <p>Sinir içinde, şimdi ne yapacağını düşündü. <em>Tel’aran’rhiod</em> hakkında ne öğrenebiliyorsa öğrenmek dışında, buraya gelmesindeki asıl amaç dünyada olan bitenlere dair bir şeyler bulmaktı. Bilgeler zaman zaman, kendi başına göremiyorsa, güneşin doğduğunu bile söylemek istemiyorlardı. Heyecanlanmaması gerektiğini söylüyorlardı. Bilmediği konularda endişelenirken bundan nasıl kaçınabilirdi? Beyaz Kule’de yapmaya çalıştığı buydu işte; Elaida’nın planlarına dair ipucu arıyordu. Ve Alviarin’in planlarına. Bulabildiği tek şey ipuçları olmuştu ve onların sayısı da çok değildi. Bilmemekten nefret ediyordu; cehalet, aniden kör ve sağır olmak gibiydi.</p>

    <p>Eh, Kule şu anda söz konusu değildi; hangi kısımların güvenli olduğunu artık bilmezken öyle olmak zorundaydı. Tar Valon’un kalanını, dördüncü kez bakır tenli kadına rastladığında listeden çıkarmıştı zaten. Kadın son seferinde, yeni maviye boyanmış görünen bir ahırı inceleyerek tatminle başını sallıyordu. O her kimse, bir anlığına, tesadüfen kendini <em>Tel’aran’rhiod</em>’da düşlememişti; sıradan bir düş gören gibi kaybolmamıştı ve sisten oluşmuş gibi görünüyordu. Bir <em>ter’angreal</em> kullandığı açıktı, ki bu hemen hemen kesin olarak Aes Sedai olduğu anlamına geliyordu. Egwene yönlendirmeden Düşler Dünyası’na giriş sağlayan yalnızca bir <em>ter’angreal</em> biliyordu ve o da Nynaeve ile Elayne’deydi. O söğüt gibi ince kadın Aes Sedai olalı fazla zaman geçmiş olamazdı. Oldukça güzeldi –ve utanç verici ölçüde ince bir elbise giyiyordu– Nynaeve’in yaşlarında görünüyordu ve yaşı belirsiz değildi.</p>

    <p>Egwene onu takip etmeye çalışabilirdi –kadın Kara Ajah’tan olabilirdi; Kara Ajah’takiler düş <em>ter’angreal</em>’leri çalmışlardı– ama görülme, hatta yakalanma riskinin karşısına öğrendiklerini kimseye anlatamayacağı gerçeğini koyunca... Nynaeve ve Elayne ile konuşana kadar kimseye anlatamazdı, her şeyin buna bağlı olduğu bir şey bulana kadar değil. Hem, Kara Ajah Aes Sedaileri ilgilendirirdi; sır saklamasının tüm diğer sebeplerine ek olarak, herhangi birine söyleyemezdi. Aslında bir seçim gibi bile görünmüyordu.</p>

    <p>Dalgın dalgın, karanlığın içinde, en yakın ışıkları inceledi. Hiçbirini tanımıyordu. Çevresinde kıpırtısız duruyorlar, berrak, siyah buz içinde donmuş yıldızlar gibi ışıldıyorlardı.</p>

    <p>Son zamanlarda, ona iç huzuru tanımayacak kadar çok yabancı görüyordu Düşler Dünyası’nda. Bakır tenli kadın, amaçlı adımlarla yürüyen, mavi gözlü, kararlı yüzlü, sağlam yapılı ve güzel kadın. Kararlı kadın dediği kişi <em>Tel’aran’rhiod</em>’a kendi başına girebiliyor olmalıydı –sisten oluşmuş gibi değil, katı görünüyordu– ve her kimse, her neden buradaysa, Nynaeve, Elayne, Sheriam ve tüm diğerlerinin toplamından daha fazla gidiyordu Kule’ye. Her yerde beliriyordu. Kule’ye ek olarak, Tear’a son gidişinde neredeyse yakalıyordu Egwene’i. Buluşma gecesinde değil, elbette; kadın Taşın Yüreği’nde, öfkeyle kendi kendine konuşarak uzun adımlarla yürümüştü. Ve Egwene’in son <em>iki</em> gezisinde Caemlyn’deydi.</p>

    <p>Kararlı kadının Kara Ajah olma olasılığı, diğer kadınınki kadar büyüktü, ama diğer yandan herhangi biri Salidar’dan olabilirdi. Hatta ikisi birden, ama Egwene onları birlikte ya da Salidar’dan birinin yanında görmemişti. Aynı sebepten, Kule’den de olabilirlerdi. Orası da, bir tarafın diğerini gizlice gözetlemesine sebep verecek kadar bölünmüştü ve şimdiye dek öğrenmemişlerse bile, eninde sonunda Kule’deki Aes Sedailer <em>Tel’aran’rhiod</em>’u öğreneceklerdi. İki yabancı, yanıtsız sorulardan başka hiçbir şey sunmuyordu. Egwene’in aklına gelen tek şey onlardan kaçınmaktı.</p>

    <p>Elbette, son zamanlarda Düşler Dünyası’nda herkesten kaçınmaya çalışıyordu. Omzunun üzerinden arkaya bakmaya, birilerinin arkadan gizlice yaklaştığı düşünmeye, bazı şeyler görmeye başlamıştı. Göz ucuyla Rand, Perrin, hatta Lan’i gördüğünü sanmıştı. Hayal elbette ya da belki tesadüfen düşlerine dokunmuştu, ama başka her şeyin üzerine gelince, köpekli avluya girmiş kedi kadar gerilmesine sebep olmuştu.</p>

    <p>Kaşlarını çattı –ya da bir yüzü olsa çatardı. O ışıklardan biri... tanıdık değil; tanımıyordu. Ama onu... çeker gibiydi. Bakışları nereye kayarsa kaysın, hep aynı ışıltılı noktaya gelip saplanıyordu.</p>

    <p>Belki Salidar’ı yine bulmaya çalışabilirdi. Bu, Nynaeve ile Elayne’in <em>Tel’aran’rhiod</em>’dan çıkmasını beklemek demekti –onların düşlerini tanıyordu, elbette; uykumda, diye düşündü sessiz bir kıkırtı ile– ve şimdiye dek Salidar’ı bulmak için gösterdiği bir düzine teşebbüs, Rand’ın düşlerini koruyan büyüyü aşmaya çalışmak kadar başarılı olmuştu ancak. Burada mesafe ve yer, uyanık dünyadaki ile hiç ilgili değildi; Amys burada mesafe ve yer olmadığını söylemişti. Diğer yandan, tüm diğer...</p>

    <p>Şaşırtıcı şekilde, gözlerinin önüne gelip duran ışık noktası ona doğru süzülmeye, büyümeye başladı. O uzak yıldız çabucak dolunaya dönüştü. Egwene’in içinde bir korku kıvılcımı yandı. Bir düşe dokunmak, içine bakmak kolaydı –suyun yüzeyine dokunan bir parmak gibi, su parmağa yükselirken, yüzeyi asla bozmayacak kadar hafif bir dokunuş– ama her şeyin onun isteği ile olması gerekiyordu. Bir düşgezgini düşü arardı; düş onu aramazdı. Düşün gitmesini diledi, yıldızlı manzaranın değişmesini diledi. Yalnızca o ışık noktası hareket etti ve tüm görüş alanını beyaz bir ışıkla doldurdu.</p>

    <p>Egwene çılgınca gerilemeye çalıştı. Beyaz ışık. Yalnızca beyaz ışık vardı ve onu içine çekiyordu...</p>

    <p>Gözlerini kırpıştırdı ve şaşkınlık içinde bakakaldı. Çevresinde büyük, beyaz sütunlardan bir orman uzanıyordu. Çoğu bulanık, belirsiz görünüyordu, özellikle de uzaktakiler, ama keskin ve gerçek görünüşlü bir Gawyn, sade, yeşil bir ceket içinde, beyaz seramiklerin üzerinde koşarak ona doğru geliyordu. Yüzünde endişe rahatlamaya karışmıştı. En azından neredeyse Gawyn’in yüzüydü. Gawyn üvey kardeşi Galad kadar muhteşem olmayabilirdi, ama yine de yakışıklı bir adamdı, ama yüzü... sıradan görünüyordu. Egwene hareket etmeye çalıştı, ama edemedi. Sırtını sütunlardan birine vermişti ve başının üzerine kaldırdığı bilekleri zincirle bağlanmıştı.</p>

    <p>Bu Gawyn’in düşü olmalıydı. Sayısız ışık noktası içinde, bu noktanın yanında durmuştu. Ve bir şekilde içine çekilmişti. Bunun nasıl olduğu, daha sonra araştırılacak bir soruydu. Şimdi, neden Gawyn’in onu tutsak etmeyi düşlediğini bilmek istiyordu. Kararlılıkla gerçeği aklında sabitledi. Bu bir düştü, bir başkasının düşü. Egwene kendisiydi, onun olmasını dilediği kişi değil. Buradaki hiçbir şeyin gerçek olduğunu kabul etmeyecekti. Buradaki hiçbir şey gerçek Egwene’e dokunmuyordu. Bu gerçekleri kafasında durmadan tekrarladı. Başka şey düşünmeyi güçleştiriyordu, ama onları kafasından çıkarmadığı sürece, kalma riskine girebilirdi. En azından, adamın kafasından geçen tuhaflıkları öğrenene kadar. Onu tutsak almak!</p>

    <p>Aniden yerden dev alevler fışkırdı ve ekşi sarı bir duman kabardı. O alevlerin içinden Rand çıktı. Bir kral gibi, altın işlemeli kırmızılara bürünmüştü. Gawyn’le yüzleşti ve ateş ile duman kayboldu. Yalnız, adam Rand’a hiç benzemiyordu. Gerçek Rand’ın boyu ve cüssesi Gawyn’inki gibiydi, ama bu imge Gawyn’den bir baş uzundu. Yüzü Rand’ınkine belirsizce benziyordu, olması gerekenden daha kaba, daha sertti ve bir katilin soğuk suratına sahipti. Bu adamın yüzünde alaylı bir sırıtma vardı. “Ona sahip olamayacaksın,” diye hırladı.</p>

    <p>“Onu kendine saklayamayacaksın,” diye yanıt verdi Gawyn sakin sakin ve aniden iki adamın elinde kılıçlar belirdi.</p>

    <p>Egwene’in ağzı açık kaldı. Gawyn onu tutsak almamıştı. Onu kurtarmayı düşlüyordu! Rand’dan! Bu deliliği bırakma zamanı gelmişti. <em>Dışarıda</em> olmaya yoğunlaştı, karanlıkta, bütün bunlara <em>dışarıdan</em> baktığını düşünmeye çalıştı. Hiçbir şey olmadı.</p>

    <p>Kılıçlar çınlayarak çarpıştı, iki adam ölümcül bir dans etmeye başladılar. En azından düş olmasa ölümcül olurdu. Hepsi saçmalıktı. Her şeyin içinde, bir kılıç dansı hayal etmek. Ve bu bir kâbus değildi; biraz bulanık, solgun görünse bile her şey normaldi. “Bir erkeğin düşleri, kendisinin bile bilemeyeceği bir labirenttir,” demişti Bair bir kez ona.</p>

    <p>Egwene gözlerini kapattı ve tamamen odaklandı. Dışarıda. Dışarıdaydı, içeriye bakıyordu. Kafasında başka hiçbir şeye yer yoktu. Dışarıda, içeri bakıyor. Dışarıda, içeri bakıyor. Dışarıda!</p>

    <p>Gözlerini açtı. Dövüş zirvesine ulaşıyordu. Gawyn kılıcını Rand’ın göğsüne sapladı, Rand çökerken kılıcını kurtardı ve parlak bir yay halinde savurdu. Rand’ın başı yerde dönerek neredeyse Egwene’in ayaklarına kadar geldi; baş durdu ve gözler ona dikildi. Boğazında bir çığlık kabardı, ama onu bastırdı. Bir düş. Yalnızca bir düş. Ama o ölü bakan gözler çok gerçek görünüyordu.</p>

    <p>Sonra Gawyn önünde belirdi. Kılıcını kınına soktu. Rand’ın başı ve bedeni gitmişti. Gawyn onu tutan kelepçeye uzandı ve onlar da kayboldular.</p>

    <p>“Geleceğini biliyordum,” dedi Egwene ve irkildi. O kendisiydi! Tek bir an için bile teslim olmayacaktı buna, yoksa gerçekten kısılı kalırdı.</p>

    <p>Gawyn gülümseyerek onu kollarına alıp kaldırdı. “Bunu bildiğine sevindim,” dedi. “Elimden gelse daha çabuk gelirdim. Seni bunca süre tehlikede bırakmamalıydım. Beni affedebilecek misin?”</p>

    <p>“Senin için her şeyi affederim.” Şimdi iki Egwene vardı, biri Gawyn’in kollarına sokulmuştu, diğeri ilkinin kafasının içindeydi. Gawyn ve kollarındaki Egwene rengârenk duvar halıları, yaldız çerçeveli büyük aynalarla süslü bir saray koridorunda ilerlediler.</p>

    <p>Bu iş gittikçe ciddileşiyordu. Dışarıda olmaya ne kadar yoğunlaşırsa yoğunlaşsın orada kalıyor, ikinci benliğinin gözlerinden olan biteni seyrediyordu. Telaşla, Gawyn’in onun hakkında neler düşlediği merakını bastırdı. Bu tür bir merak tehlikeliydi. Bunların hiçbirini kabul etmiyordu! Ama hiçbir şey değişmedi.</p>

    <p>Nereye bakarsa baksın koridor gerçek görünüyordu, ama göz ucuyla gördüğü her şey puslu gibiydi. Dikkatini bir aynadaki yansıması çekti; geçerken dönüp bakmış olabilirdi, ama o yalnızca Gawyn’in düşlerindeki kadının kafasında bir yolcuydu. Bir anlığına yansıyan kadın kendisiydi –işaret edip, gerçek yüzünden farklı olduğunu söyleyebileceği tek bir hat yoktu– ama bir şekilde... Doğru sözcük güzeldi. Sersemletici ölçüde güzel. Gawyn onu böyle mi görüyordu?</p>

    <p>Hayır! Merak yok! Dışarı!</p>

    <p>Bir adımla bir sonraki arasında koridor yabançiçekleri ile kaplı bir yamaca dönüştü. Yumuşak esinti onların kokuları ile doluydu. Gerçek Egwene irkildi. Bunu kendisi mi yapmıştı? Onunla diğer Egwene arasındaki engel inceldi. Egwene öfkeyle odaklandı. Bu gerçek değildi; kabullenmeyi reddetti; o kendisiydi. Dışarı. Dışarıda olmak, içeri bakmak istiyordu.</p>

    <p>Gawyn onu düşlerde hep olduğu gibi, nazikçe, yamaca serilmiş bir pelerine yatırdı. Yanında diz çökerek yanağındaki saç tutamını arkaya süpürdü, parmaklarını ağzının köşesinde gezdirdi. Herhangi bir şeye odaklanmak zordu. Egwene içinde olduğu bedeni kontrol edemiyordu, ama onun yaptıklarını hissedebiliyordu ve Gawyn’in parmakları kıvılcımlar çıkmasına sebep oldu sanki.</p>

    <p>“Yüreğim senin,” dedi Gawyn yumuşak sesle, “ruhum, her şeyim.” Ceketi şimdi kırmızıydı ve altın yapraklar, gümüş aslanlarla işlenmişti. Gösterişli jestlerle başına ve kalbine dokundu. “Seni düşündüğüm zaman, başka düşünceye yer kalmıyor. Kokun beynimi dolduruyor, kanımı ateşe veriyor. Yüreğim öyle çarpıyor ki, dünya ortasından yarılsa işitemem. Sen benin güneşim, ayım, yıldızımsın, gökyüzüm, yeryüzümsün, hayattan ve nefes almaktan daha değerlisin, sen...” Aniden durdu ve yüzünü buruşturdu. “Aptal gibi konuşuyorsun,” diye mırıldandı kendi kendine.</p>

    <p>Egwene, ses tellerine hâkim olabilse itiraz ederdi. Birazcık abartılmış da olsa, o sözleri duymak çok güzeldi.</p>

    <p>Gawyn yüzünü buruşturunca bir gevşeme hissetti, ama...</p>

    <p><em>Titreşim.</em></p>

    <p>Gawyn onu düşlerde hep olduğu gibi, nazikçe, yamaca serilmiş bir pelerine yatırdı. Yanında diz çökerek yanağındaki saç tutamını arkaya süpürdü, parmaklarını ağzının köşesinde gezdirdi. Herhangi bir şeye odaklanmak zordu. Egwene içinde olduğu bedeni kontrol edemiyordu, ama onun yaptıklarını hissedebiliyordu ve Gawyn’in parmakları kıvılcımlar çıkmasına sebep oldu sanki.</p>

    <p>Hayır! Bu düşün hiçbir kısmını kabul edemezdi!</p>

    <p>Gawyn’in yüzü acı doluydu, ceketi soğuk bir griye dönüşmüştü. Ellerini dizlerinin üzerinde yumruk yapmıştı. “Seninle dilediğim gibi konuşmaya hakkım yok,” dedi katı katı. “Ağabeyim sana âşık. Galad’ın senin için duyduğu korkuyla ıstırap çektiğini biliyorum. Beyazpelerin olmasının sebebi yarı yarıya, Aes Sedailerin seni kötüye kullandığını düşünmesi. Biliyorum ki o...” Gawyn gözlerini sıkı sıkı yumdu. “Ah, Işık, yardım et!” diye inledi.</p>

    <p><em>Titreşim.</em></p>

    <p>Gawyn onu düşlerde hep olduğu gibi, nazikçe, yamaca serilmiş bir pelerine yatırdı. Yanında diz çökerek yanağındaki saç tutamını arkaya süpürdü, parmaklarını ağzının köşesinde gezdirdi.</p>

    <p>Hayır! Egwene sahip olduğu azıcık kontrolü de yitiriyordu! Dışarı çıkmak zorundaydı! <em>Neyden korkuyorsun?</em> Kendi düşüncesi miydi, yoksa diğer Egwene’in mi, emin değildi. Aralarındaki engel artık tül gibiydi. <em>Bu Gawyn. Gawyn.</em></p>

    <p>“Seni seviyorum,” dedi Gawyn tereddütle. Yine yeşil ceket içindeydi, hâlâ olduğundan daha az yakışıklıydı. Düğmelerinden birini çekiştirdi, sonra elini indirdi. Onun yüzünde ne göreceğinden korkuyormuş, bunu saklamaya çalışıyormuş, ama pek beceremiyormuş gibi baktı ona. “Bir başka kadına bunu asla söylemedim, asla söylemek istemedim. Sana söylemenin ne kadar zor olduğunu bilemezsin. Söylemek istemediğimden değil,” diye ekledi telaşla, elini ona doğru sallayarak, “ama hiçbir cesaretlendirme olmadan söylemek, kılıcımı kenara fırlatıp göğsümü rakibimin kılıcına açmaktan farksız. Senin beni biçeceğini düşündüğümden değil –Işık! Doğru düzgün konuşamıyorum. Benim için bir şans var mı... belki... zaman içinde... benimle... ilgilenmen olasılığı? Dostluktan... daha fazlasını hissetmen olasılığı?”</p>

    <p>“Seni tatlı ahmak,” diye yumuşak bir şekilde güldü Egwene. “Seni seviyorum.” <em>Seni seviyorum</em> sözleri gerçekten kendisi olan parçasında yankılandı. Egwene engelin kaybolduğunu hissetti, farkında olduğu tek anda, umurunda olmadığını fark etti ve sonra yine tek bir Egwene vardı, mutluluk içinde kollarını Gawyn’in boynuna dolayan Egwene.</p>

    <p class="paragraf">Nynaeve loş ay ışığında taburenin üzerinde oturmuş, eliyle esnemesini ağzına geri tıkıyor, kumla dolu gibi gelen gözlerini kırpıştırıyordu. Bu işe yarayacaktı; ah, evet, yarayacaktı. Daha önce olmasa bile, Theodrin’e selam verirken uykuya dalacaktı! Çenesi göğsüne düştü ve Nynaeve irkilerek ayağa kalktı. Tabure taş gibi gelmeye başlamıştı –poposu uyuşmuştu– ama görünüşe göre artık bu rahatsızlık yetmiyordu. Belki dışarıda bir yürüyüş işe yarardı. Kollarını uzatarak el yordamı ile kapıya yöneldi.</p>

    <p>Aniden uzak bir çığlık geceyi yardı ve aynı anda tabure hızla sırtına çarparak Nynaeve’i yere devirdi. Nynaeve şaşkın bir çığlık attı. Sersem sersem, yerde yatan, tek bacağı yamulmuş tabureye baktı.</p>

    <p>“Ne oldu?” diye haykırdı Elayne, yatağında dimdik oturarak.</p>

    <p>Tüm Salidar’da daha fazla bağırışlar ve feryatlar çınladı, bazıları kendi evlerinin içinden geliyordu. Her yerden belirsiz tangırtılar gelir gibiydi. Nynaeve’in boş yatağı sarsıldı, sonra yerde altmış santim kadar kaydı. Elayne’inki dalgalandı, neredeyse onu yere atacaktı.</p>

    <p>“Şer kabarcığı.” Nynaeve sesinin ne kadar serin çıktığına şaştı. Oraya buraya sıçrayıp kollarını sallamasının bir anlamı yoktu, ama içten içe tam da bunu yapmak istiyordu. “Hâlâ uyuyan herkesi uyandırmamız gerek.” İnsanın bu şamatada nasıl uyuyabileceğini bilemiyordu, ama başaranlar uyanamadan öleceklerdi.</p>

    <p>Yanıt beklemeden dışarı seğirtti ve koridordaki bir sonraki kapıyı açtı –ve eğilip, beyaz bir lavabonun biraz önce başının olduğu yerden geçip arkasındaki duvara çarparak kırılmasına izin verdi. Bu odayı dört kadın paylaşıyordu. Kendi yatağından birazcık daha geniş iki yatak vardı. Şimdi yataklardan biri bacaklarını havaya kaldırmış, yatıyordu ve iki kadın altından çıkmaya çalışıyordu. Diğerinde, Emara ile bir başka Kabuledilmiş olan Ronelle kıvranıyor, kendi yatak örtülerine dolanmış, boğulur gibi sesler çıkarıyorlardı.</p>

    <p>Nynaeve ilk kadını devrilmiş yatağın altında çıkardı. Adı Mulinda olan, ağzı bir karış açık kalmış sıska kadını kapıya ittirdi. “Git! Evde hâlâ uyuyan kim varsa uyandır ve yardım edebildiklerine yardım et! Git!” Mulinda sendeleyerek uzaklaştı ve Nynaeve kadının titremekte olan yatak arkadaşını ayağa kaldırdı. “Bana yardım et, Satina. Emara ve Ronelle’i kurtarmama yardım et.”</p>

    <p>Tombul kadın titriyor olabilirdi, ama başını salladı ve kararlılıkla işe koyuldu. Elbette örtüyü çekmek işe yaramıyordu. Örtü canlanmış gibiydi, yakaladığı şeyi ezene kadar sıkacak bir sarmaşık gibiydi. Nynaeve ve Satina birlikte örtüyü iki kadının boğazlarından kopardılar; o sırada sürahi lavabo sehpasından sıçradı ve tavana çarptı, Satina yerinde sıçradı ve örtüyü elinden kaçırdı. Örtü Nynaeve’in ellerinden koptu ve yine iki kadına dolandı. Kadınların hareketleri gittikçe zayıflıyordu; biri boğazından gurultular çıkarıyordu, diğerinin hiç sesi çıkmıyordu. Pencereden gelen birazcık ay ışığında bile, yüzlerinin şişmiş ve kararmış göründüğü seçilebiliyordu.</p>

    <p>Nynaeve çarşafı iki eliyle kavrayarak kendini <em>saidar</em>’a açtı ve hiçbir şey bulamadı. <em>Teslim oluyorum, kavrulasıca! Teslim oluyorum! Güç’e ihtiyacım var!</em> Hiçbir şey. Yatak dizlerine çarptı ve Satina ciyakladı. “Orada durma!” diye terslendi Nynaeve. “Bana yardım et!”</p>

    <p>Aniden çarşaf bir kez daha elinden sıyrıldı, ama yine Emara ile Ronelle’e dolanmak yerine aksi yöne öyle hızla çekildi ki iki kadın birbirlerine takılarak döndüler, çarşaf çözülürken adeta bulanıklaştılar. Kapıda duran Elayne’i gören Nynaeve’in ağzı, dişlerini tıkırdatarak kapandı. Örtü tavanda asılı duruyordu. Güç. Elbette.</p>

    <p>“Herkes uyandı,” dedi Elayne, sabahlığını uzatarak. Kendisi iç etekliğinin üzerine bir sabahlık geçirmişti bile. “Birkaç bere ve çizik, bir iki kötü kesik, ama zaman olduğunda bakılabilir. Birkaç gün <em>herkesin</em> kâbus göreceğini sanıyorum, ama daha ötesi yok. Al.” Gecenin içinde hâlâ çığlıklar ve feryatlar yankılanıyordu. Elayne örtüyü bırakırken Satina yerinde sıçradı, ama örtü yere düşüp kaldı. Ama devrilmiş yatak gıcırdayarak kaydı. Elayne yatakta inleyen kadınların üzerine eğildi. “Sanırım daha çok başları döndü. Satina, onları ayağa kaldırmama yardım et.”</p>

    <p>Nynaeve ellerindeki sabahlığa dik dik baktı. Top gibi döndükten sonra başlarının dönmesi normaldi. Işık, faydasız biriydi Nynaeve. Kontrolü ele almak için aptal gibi atılmak. Güç olmadan, faydasızdı, o kadar.</p>

    <p>“Nynaeve, bana yardım eder misin?” Elayne sallanmakta olan Emara’yı ayakta tutuyordu ve Satina da Ronelle’i kapıya doğru yarı taşımaktaydı. “Sanırım Emara kusacak ve dışarıda kussa daha iyi olacak. Sanırım lazımlıklar kırılmış.” Koku, haklı olduğunu söylüyordu. Çömlek parçaları yere sürtünüyor, devrilmiş yatağın altından çıkmaya çalışıyordu.</p>

    <p>Nynaeve kollarını öfkeyle sabahlığa soktu. Şimdi Kaynak’ı sezebiliyordu, görüş alanının hemen dışında sıcak bir parıltı, ama bilerek görmezden geldi. Senelerdir Güç olmadan da idare edebilmişti. Şimdi de onsuz yapabilirdi. Emara’nın serbest kolunu omzunun üzerine alarak, inleyen kadını sokağa götürdü. Neredeyse başarıyorlardı.</p>

    <p>Emara’nın ağzını sildikten sonra dışarı çıktılar. Başka herkes sabahlıklar ya da her neyin içinde uyumuşlarsa o şekilde, evin önünde toplanmıştı. Hâlâ dolunay vardı, berrak, gökyüzüne asılmış, parlak bir ışık veriyordu. İnsanlar diğer evlerden, bağırışlar ve çığlıklar içinde sokağa dökülüyorlardı. Bir çitteki bir tahta sarsıldı, sonra bir başkası. Aniden bir kova sıçrayarak sokakta ilerlemeye başladı. Ateşlik odun dolu bir araba aniden öne yuvarlandı, milleri sert zeminde sığ yarıklar açtı. Yolun aşağısında bir evden duman yükselmeye başladı ve su isteyen sesler yükseldi.</p>

    <p>Sokakta yatan birinin karanlık şekli Nynaeve’i çekti. Uzanmış elinin yanında duran lambanın titrek ışığında, gece nöbetçilerinden biri olduğunu gördü. Adamın donuk gözleri ay ışığında pırıldıyordu. Kafasının yan tarafında, baltaya benzer bir şey çarpmış gibi bir çöküntü vardı. Nynaeve yine de adamın nabzını kontrol etti. Öfkeyle ulumak istiyordu. İnsanlar uzun bir ömürden sonra, kendi yataklarında, aileleri ve dostları ile çevrilmiş olarak ölmeliydi. Başka her şey boşunaydı. Saf, sefil, israf!</p>

    <p>“Demek bu gece <em>saidar</em>’ı bulmuşsun, Nynaeve. Güzel.”</p>

    <p>Nynaeve yerinde sıçradı ve başını kaldırıp Anaiya’ya baktı. <em>Saidar</em>’a kucak açmış olduğunu fark etti. Ve buna rağmen faydasızdı. Doğrularak dizlerinin tozunu silkeledi ve ölü adama bakmamaya çalıştı. Daha erken gelse fark eder miydi?</p>

    <p>Anaiya Güç’ün parıltısına sarınmıştı, ama bunu yapan tek kişi değildi; o tek ışık tamamen giyinmiş iki Aes Sedai, sabahlık içinde bir Kabuledilmiş, ikisi iç eteklikleri içinde üç çömezi de içine alıyordu. İç eteklikleri içinde olanlardan biri Nicola idi. Nynaeve sokakta hareket eden, başka parlayan gruplar gördü, düzinelercesi. Bazıları sırf Aes Sedailerden oluşmuş gibi görünüyordu, ama çoğu değildi.</p>

    <p>“Kendini zincire aç,” diye devam etti Anaiya. “Sen de, Elayne ve... Emara ve Ronelle’in nesi var?” Yalnızca başlarının döndüğünü öğrenince kendi kendine bir şeyler mırıldandı, sonra iki kadına başlarının dönmesi geçer geçmez bir çember bulup zincir kurmalarını söyledi. Telaşla Elayne’in çevresindeki kümeden dört Kabuledilmiş daha seçti. “Sammael –diğerlerinden biri değil oysa– hiç de savunmasız olmadığımızı görecek. Çabuk olun. Kaynak’a kucak açın, ama kendinizi kucak açmanın eşiğinde tutun. Açıksınız ve teslim oluyorsunuz.”</p>

    <p>“Bu Terkedilmişlerden biri değil,” diye başladı Nynaeve, ama anaç Aes Sedai sertçe sözünü kesti.</p>

    <p>“İtiraz etme, çocuğum, yalnızca kendini aç. Bir saldırı bekliyorduk, tam olarak böyle değil, ama yine de plan yaptık. Çabuk ol, çocuğum. Boş gevezeliklerle kaybedecek zaman yok.”</p>

    <p>Nynaeve ağzını sıkı sıkı kapatarak <em>saidar</em>’a kucak açmanın eşiğine, teslimiyet anına gelmeye çalıştı. Kolay değildi. İki kez Güç’ün akışını yalnızca kendi içinde değil, Anaiya ile arasında hissetti ve iki kez akış kesildi. Anaiya’nın ağzı gerildi; Nynaeve’e, bunu bilinçli olarak yaptığını düşünüyormuş gibi baktı. Üçüncü seferinde Nynaeve ensesinden yakalanmış gibi hissetti. <em>Saidar</em> içinden geçip Anaiya’ya aktı ve geri çekilmeye çalıştığında –akış değil kendisi çekilmeye çalışmıştı– akışı yerinde kaldı, daha büyük bir bütüne karıştı.</p>

    <p>Bir huşu duygusuna kapıldı. Kendini diğerlerinin yüzlerine bakarken, onların da aynı şekilde hissedip hissetmediğini merak ederken buldu. Kendisinden daha fazla, kendisinden daha büyük bir şeyin parçası olmuştu. Yalnızca Tek Güç de değil. Duygular içinde kaynadı, korku, umut ve rahatlama –ve evet, her şeyden fazla huşu–, Aes Sedai’den gelmiş olması gereken bir sükûnet duygusu ve artık hangi duyguların kendisine ait olduğunu seçemiyordu. Tüyler ürpertici olmalıydı, ama bu kadınlara bir kız kardeşten daha yakın hissediyordu, sanki hepsi tek beden olmuştu. Ashmanaille isimli, leyleğe benzeyen bir Gri, Nynaeve’in düşüncelerini anlamış gibi sıcak bir tavırla gülümsedi ona.</p>

    <p>Nynaeve’in aklına artık öfkeli hissetmediği gelince nefesi kesildi. Öfke kaybolmuştu, şaşkınlığın içinde boğulmuştu. Ama bir şekilde, kontrol Mavi Aes Sedai’de olduğundan, <em>saidar</em> akışı devam ediyordu. Gözleri Nicola’ya takıldı ve kardeşçe bir gülümseme bulamadı, yalnızca o düşünceli inceleme hali vardı. Nynaeve içgüdüyle zincirden çekilmeye çalıştı ve hiçbir şey olmadı. Anaiya çemberi kırana kadar çemberin parçası olacaktı, o kadar.</p>

    <p>Elayne çok daha kolay katılmıştı, ama ilk önce gümüş bileziği sabahlığının cebine atmıştı. Nynaeve’in yüzünde soğuk ter belirdi. Elayne zincire Moghedien ile arasında <em>a’dam</em>’ın bağı varken girse ne olacaktı? Hiçbir fikri yoktu ve bu soruyu daha da kötü kılıyordu. Nicola kaşlarını çatarak bakışlarını Nynaeve’den Elayne’e çevirdi. Kuşkusuz, Nynaeve kendi duygularını diğerlerinden ayırt edemezken, hangi duygunun hangisinden geldiğini seçemezdi. Çembere katılan son iki kişi de güçlük çekmedi. Güzel, kara gözlü bir Kandorlu olan Shimoku, Kule bölünmeden hemen önce Kabuledilmiş olmuştu ve siyah saçlarını ince ince örmüş olan Tarabonlu Calindin on senedir Kabuledilmişti. Çömezlikten yeni çıkmış bir kadın ve öğrendiği her kırıntıyı kullanmaya çalışan bir başkası, ama zincir kurmada güçlük çekmediler.</p>

    <p>Nicola aniden, yarı uykuda gibi konuştu, “Aslan kılıç, adanmış mızrak, öteyi gören. Üçü bir teknede ve ölen ama yaşayan adam. Büyük savaş bitti, ama dünyanın savaşla işi bitmedi. Geri dönüşle ülkeler bölündü ve koruyucular hizmetkârlara denk. Gelecek kılıcın ucunda kararsız.”</p>

    <p>Anaiya ona bakakaldı. “Bu da neydi, çocuğum?”</p>

    <p>Nicola gözlerini kırpıştırdı. “Bir şey mi söyledim, Aes Sedai?” diye sordu zayıfça. “Çok... tuhaf hissediyorum.”</p>

    <p>“Eh, kusacaksan,” dedi Anaiya çabuk çabuk, “yap da bitir. Bazen zincir kurmak kadınlara tuhaf hissettirir. Mideni şımartacak zamanımız yok.” Kanıtlamak ister gibi, eteklerini topladı ve sokakta yürümeye başladı. “Uzaklaşmayın, hepiniz. Ve çözülmesi gereken bir mesele görürseniz ötün.”</p>

    <p>Bu sorun değildi. İnsanlar neler olduğunu sorarak ya da yalnızca bağırarak sokaklarda dolanıyordu ve nesneler de hareket ediyordu. Kimse dokunmadığı halde kapılar çarpılarak kapanıyor, pencereler çarpılarak açılıyordu. Evlerin içinden çatırtılar ve kırılma sesleri geliyordu. Tencereler, el aletleri, taşlar, serbest duran her şey, her an sıçrayabilir, uçabilirdi. İç etekliği içinde tombul bir aşçı, isterik bir kahkaha ile uçan bir kovayı yakaladı, ama iç çamaşırları içinde ince, solgun bir adam bir odunu devirmeye çalıştığında sonuç kolu kırılırken çıkan çatırtı oldu. Halatlar kıvranarak kollara ve bacaklara dolanıyor, hatta insanların giysileri sürünmeye çalışıyordu. Gömleği kafasına dolanmış kıllı bir adam buldular, öyle çok çırpınıyordu ki, gömlek onu boğamadan üzerinden koparmaya çalışanları uzak tutuyordu. İlikleyemese bile elbisesini üzerine geçirmeyi başarmış bir kadın bir saz damın kenarına tutunmuş, elbisesi onu evin ötesine, hatta belki gökyüzüne taşımaya çalışırken, ciğerlerini patlatırcasına haykırıyordu.</p>

    <p>Bu şeylerle başa çıkmak, onları bulmaktan daha büyük sorun değildi. Anaiya’nın zincir aracılığı ile kullandığı Güç akışları –ve diğer zincirdekiler– değil aklına uçmayı koymuş bir çaydanlık, koşturan bir boğa sürüsünü bile durdurabilirdi. Ve bir şey, Güç’le ya da elle, bir kez durdurulunca, nadiren tekrar harekete geçiyordu. Yalnız, sayıları çok fazlaydı. Ölüm tehlikesi ile karşı karşıya gelmiş birisi olmadığı sürece Şifa için bile duramıyorlardı; bir başka çit tahtası bir kafayı yarmadan yere indirilirken, yuvarlanmakta olan bir başka fıçı bacak kırmadan durdurulurken, yaralar, bereler, kırık kemikler beklemek zorundaydı.</p>

    <p>Nynaeve’in içinde bir kızgınlık hissi büyüdü. Bastıracak çok fazla şey; hepsi küçüktü, ama kafası bir kızartma tavası tarafından kırılmış bir adam ya da kendi iç etekliği tarafından boğulan bir kadın, Güç’le çarpılan birinden daha az ölü olmayacaktı. Bu yalnızca onun kızgınlığı değildi; çemberdeki her kadından, hatta Aes Sedai’den geldiğini düşünüyordu. Ama elinden gelen tek şey diğerleri ile birlikte yürümek, Anaiya’nın bin küçük tehlike ile savaşmak için akışlarını örmesini izlemekti. Nynaeve kanal olmaya, bir düzine başka kadınla bir olmaya dalarak kendini unuttu.</p>

    <p>Sonunda Anaiya kaşlarını çatarak durdu. Zincirin çözülmesi Nynaeve’i hazırlıksız yakaladı. Bir an durduğu yere çöktü ve anlamadan bakındı. Çığlıkların ve feryatların yerini inlemeler ve hıçkırıklar almıştı. Loş sokak, yaralılara yardım etmeye çalışanlar dışında hareketsizdi. Aya bakılırsa bir saatten az zaman geçmişti, ama Nynaeve’e on saat geçmiş gibi geliyordu. Sırtında, taburenin vurduğu yer ağrıyordu, dizleri titriyor, gözleri yanıyordu. Öyle fena esnedi ki, kulaklarının yerinden çıkacağını sandı.</p>

    <p>“Terkedilmişlerden birinden beklediğim şey değil,” diye mırıldandı Anaiya, yarı kendi kendine. O da yorgun gibiydi, ama hemen yapılması gereken bir sonraki işe koyuldu ve Nicola’nın omzunu yakaladı. “Ayakta duramıyorsun. Sen yatağa. Git, çocuğum. Sabah ilk ışıklarda, kahvaltıdan önce seninle konuşmak istiyorum. Angla, sen kal; tekrar zincir kurup Şifa için biraz güç verebilirsin. Lanita, yatağa.”</p>

    <p>“Terkedilmişler değildi,” dedi Nynaeve. Aslında, mırıldandı. Işık, ne kadar yorgundu. “Bir şer kabarcığı idi.” Üç Aes Sedai ona bakakaldılar. Elayne dışındaki Kabuledilmişlerin kalanı da öyle. Çömezler de bakıyordu. Hatta, henüz gitmemiş olan Nicola. Nynaeve bu sefer, kadının gözleri ile onu ne kadar tarttığına aldırmadı; aldırış edemeyecek kadar uykusu vardı.</p>

    <p>“Tear’da görmüştük,” dedi Elayne, “Taş’ta.” Aslında, yalnızca sonrasını görmüşlerdi, ama ikisi de bundan daha yakın olmak istememişlerdi. “Sammael saldırsa, sopa fırlatarak yapmazdı bunu.” Ashmanaille ve Bharatine anlaşılmaz bir şekilde bakıştılar. Bir Yeşil olan Bharatine’in yanında bir sırık latif, uzun bir burun zarif kalırdı.</p>

    <p>Anaiya gözünü bile kırpmadı. “Daha epey enerjin kalmış gibi, Elayne. Sen de Şifa işine yardım edebilirsin. Ve sen, Nynaeve... Yine kaybettin, değil mi? Eh, yatağa taşınman gerekirmiş gibi görünüyorsun, ama kendi yatağını kendin bulmak zorundasın. Shimoku, ayağa kalk ve yatağa git, çocuğum. Calindin, sen benimle gel.”</p>

    <p>“Anaiya Sedai,” dedi Nynaeve dikkatle. “Elayne ve ben bu gece bir şey bulduk. Sizinle yalnız konuşa...”</p>

    <p>“Yarın, çocuğum. Yatağa. Hemen, yere devrilmeden önce.” Anaiya itaat edip etmediklerini görmek için bile beklemedi. Calindin’i peşinden sürükleyerek uzun adımlarla, inlemekte olan adama gitti. Adamın başı bir kadının kucağındaydı ve kadın adamın üzerine eğilmişti. Ashmanaille Elayne’i diğer tarafa çekti ve Bharatine Angla’yı bir üçüncü yöne sürükledi. Elayne kalabalığın içinde kaybolmadan önce omzunun üzerinden baktı ve başını hafifçe iki yana salladı.</p>

    <p>Eh, belki çanak ve Ebou Dar meselesini açmak için en iyi zaman ve yer değildi. Anaiya’nın tepkisinde, bunun aslında Terkedilmişlerden birinin saldırısı olmadığını öğrenince hayal kırıklığına uğramış gibi, tuhaf bir şey vardı. Neden? Nynaeve doğru düzgün düşünemeyecek kadar yorgundu. Anaiya akışları kontrol etmiş olabilirdi, ama bir saat boyunca Nynaeve’in içinden <em>saidar</em> geçmişti ve doğru düzgün uyumadığı için epey yorulmuştu.</p>

    <p>Nynaeve yerinde sallanırken, Theodrin’i gördü. Domanlı kadın iki beyazlı çömezin yanında aksıyor, Şifa becerisi ile yardım edebileceği bir yara gördüğünde duruyordu. Nynaeve’i görmedi.</p>

    <p><em>Yatağa gideceğim,</em> diye düşündü Nynaeve kasvetle. <em>Anaiya Sedai öyle dedi.</em> Anaiya neden hayal kırıklığına uğramış görünüyordu? Zihninin köşesinde bir düşünce vızıldıyordu, ama ne olduğunu bulamayacak kadar uykusu vardı. Ayaklarını sürüyerek gitti, düz zeminde takılıp düşecekti neredeyse. Gerçekten uyuyacaktı ve Theodrin istediği şeyi düşünebilirdi.</p>
  </div>
</body>
</html>
