<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kaos Lordu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="13. Tozun Altında">13<br />
    Tozun Altında</h1>

    <p>Nynaeve örgüsünü çözüp çözmemeyi düşünerek lime lime, kırmızı çizgili bir havlunun altından sandalye sırtlarına asılmış, tertemiz süpürülmüş zemine sular damlatan elbisesine ve iç etekliğine baktı. Yeşil beyaz çizgili, çok daha büyük bir havlu elbise görevini görüyordu. “Artık şokun işe yaramadığını biliyoruz,” diye hırladı Theodrin’e ve irkildi. Çenesi acıyordu, yanağı hâlâ yanıyordu. Theodrin’in hızlı refleksleri ve güçlü bir kolu vardı. “Şimdi yönlendirebilirim, ama o anda <em>saidar</em> aklımdaki en uzak şeydi.” Sırılsıklam, nefes almaya çalışırken her tür düşünce kafasından uçmuş, yerini içgüdü almıştı.</p>

    <p>“Eh, yönlendir de eşyalarını kurut,” diye mırıldandı Theodrin.</p>

    <p>Theodrin’in kırık, üçgen bir aynaya bakarak gözüne ellemesini izlemek, Nynaeve’in çenesini daha fazla hissetmesine sebep oluyordu. Derisi şimdiden biraz şişmiş gibiydi ve kendi haline bırakılırsa olağanüstü bir morluk bırakacağını tahmin ediyordu Nynaeve. Kendi kolu da o kadar zayıf değildi. Theodrin o morluktan çok daha fazlasını hak ediyordu!</p>

    <p>Belki Domanlı da aynı fikirdeydi, çünkü içini çekti, “Bir daha bunu denemeyeceğim. Öyle ya da böyle, ısıracak kadar öfkelenmene gerek kalmadan <em>saidar</em>’a teslim olmayı öğreteceğim sana.”</p>

    <p>Nynaeve ıslak giysilerine kaşlarını çatarak bir an düşündü. Daha önce buna benzer bir şeyi hiç yapmamıştı. Verilen işleri Güç’le yapma yasağı çok güçlüydü ve iyi bir sebebi vardı. <em>Saidar</em> baştan çıkarıcıydı. Ne kadar fazla yönlendirirseniz, o kadar fazla yönlendirmek istiyordunuz ve ne kadar fazla yönlendirmek isterseniz, sonunda çok fazla çekip kendinizi öldürme ya da yalıtma riski o kadar artıyordu. Gerçek Kaynak’ın tatlılığı şimdi kolaylıkla içini dolduruyordu. Sabahın geri kalanı olmasa bile, Theodrin’in bir kova suyu sağlamıştı bunu. Basit bir Su örgüsü ile giysilerindeki bütün ıslaklık yerde birikintiye dönüştü ve yayılarak kovadan dökülenlere katıldı.</p>

    <p>“Teslim olmak konusunda pek iyi değilim,” dedi. En azından savaşmanın anlamı kalmayana kadar. Yalnızca bir aptal hiç şansı yokken savaşmaya devam ederdi. Nynaeve suyun altında nefes alamazdı, kollarını çırparak uçamazdı... ve öfkelenmediği sürece yönlendiremezdi.</p>

    <p>Theodrin bakışlarını su birikintisinden Nynaeve’e çevirdi, yumruklarını ince kalçalarına dayadı. “Bunun pekâlâ farkındayım,” dedi fazla düz bir sesle. “Bana öğretilen her şey, aslında hiç yönlendirememen gerektiğini söylüyor. Bana yönlendirmek için sakin olman gerektiği öğretildi, içten içe serinkanlı ve dingin, açık ve tamamen boyun eğerek.” <em>Saidar</em> parıltısına sarındı ve Su akışları birikintiyi toparlayarak bağdaşmaz bir şekilde yerde duran bir topa çevirdi. “Yönlendirmek için teslim olman gerek. Ama sen, Nynaeve... teslim olmak için ne kadar çok çabalarsan çabala –uğraştığını gördüm– teslim olmayı unutacak kadar öfkelenene kadar tırnaklarını geçirip tutunuyorsun.” Hava akışları titrek topu kaldırdı. Nynaeve bir an kadının topu ona fırlatacağını düşündü, ama sudan küre odada süzüldü ve açık pencereden çıktı. Büyük bir şapırtı ile düştü ve bir kedi şaşkın şaşkın ciyakladı. Belki de Theodrin’in düzeyine ulaştığınızda yasaklar artık geçerli olmuyordu.</p>

    <p>“Neden beni kendi halime bırakmıyorsun?” Nynaeve neşeli konuşmaya çalışmıştı, ama başarısız olduğunu düşündü. Her dilediğinde yönlendirmeyi <em>istiyordu.</em> Ama eski deyişteki gibi, “dilekler kanat olsaydı domuzlar uçabilirdi.” “Zaman harcamanın...”</p>

    <p>“O kalsın,” dedi Theodrin, Nynaeve saçını kurulamak için bir örgüye başladığında. “<em>Saidar</em>’ı salıver ve bırak kendiliğinden kurusun. Ve giyin.”</p>

    <p>Nynaeve’in gözleri kısıldı. “Başka sürprizin yok, değil mi?”</p>

    <p>“Hayır. Şimdi zihnini hazırlamaya başla. Sen Kaynak’ın sıcaklığını hisseden bir goncasın ve o sıcaklığa açılmaya hazırsın. <em>Saidar</em> ırmak, sen kıyısın. Irmak kıyıdan daha güçlüdür, ama kıyı ırmağı sınırlandırır ve ona yol gösterir. Zihnindeki, gonca dışında her şeyi boşalt. Sen goncasın...”</p>

    <p>Nynaeve iç etekliğini başından geçirdi ve Theodrin’in sesi hipnotize edercesine devam ederken içini çekti. Çömez egzersizleri. Bunlar işe yarasaydı, uzun zaman önce her istediğinde yönlendirebilmeye başlardı. Bunu bırakmalı, gerçekte ne yapabileceğine bakmalıydı. Elayne’i Caemlyn’e gitmeye ikna etmeye, örneğin. Ama, on kova su gerekse bile, Theodrin’in başarılı olmasını istiyordu. Kabuledilmişler yürüyüp gitmezdi; Kabuledilmişler meydan okumazdı. Yapamadığı şeylerin emredilmesinden, yapması gereken şeylerin emredilmesinden daha fazla nefret ediyordu.</p>

    <p>Saatler geçti, şimdi ikisi, harap bir çiftlik evinden gelmiş gibi görünen masanın iki yanında oturuyorlardı. Muhtemelen köydeki çömezlerin artık doğru düzgün yapabildiği egzersizlerle saatler harcamışlardı. Gonca ve ırmak kıyısı. Yaz esintisi ve çağıldayan dere. Nynaeve rüzgârda süzülen karahindiba tohumu olmaya çalıştı, bahar yağmurunu emen toprak olmaya çalıştı, toprakta milim milim uzayan bir kök olmaya çalıştı. Hepsi sonuçsuz kaldı ya da en azından Theodrin’in istediği sonucu vermedi. Hatta Nynaeve’e sevgilisinin kollarında olduğunu hayal etmesini söyledi ve bu felaketle sonuçlandı, çünkü Nynaeve’in aklına Lan ve bu şekilde ortadan kaybolmaya nasıl <em>cüret</em> edebildiği geldi! Ama ne zaman hayal kırıklığı kuru otlara atılmış köz gibi öfkesini alevlendirse ve <em>saidar</em>’ı kavrayabilecek duruma gelse, Theodrin Kaynak’ı salıvermesini söyledi ve yatıştırarak, sakinleştirerek baştan başladı. Kadının istediği şeye bu şekilde sabitlenmesi deli ediciydi. Nynaeve kadının katırlara inatçılık öğretebileceğini düşünüyordu. Hiç kızmıyordu; kadın dinginliği bir sanata dönüştürmüştü. Nynaeve <em>onun</em> kafasına bir kova su devirmeyi ve <em>onun</em> bundan ne kadar hoşlanacağına bakmayı istiyordu. Ama diğer yandan, çenesindeki ağrı düşünülürse, belki de bu o kadar iyi bir fikir değildi.</p>

    <p>Theodrin Nynaeve gitmeden önce o ağrıya Şifa verdi, ki bu Yeti’de becerileri ancak bu kadardı. Bir an sonra Nynaeve de ona Şifa verdi. Theodrin’in gözü parlak mora dönmüştü ve Nynaeve, kadının gelecekte yaptıklarına biraz dikkat etmesi için bereyi yerinde bırakamamasından nefret ediyordu gerçekten. Ama Ruh, Hava ve Su akışları içinden geçerken Theodrin’in inleyerek ürpermesi, kafasına bir kova su boşaltıldığında Nynaeve’in inlemesini biraz telafi etmişti. Elbette, kendisi Şifa görürken o da ürpermişti, ama her istediğinize sahip olamazdınız.</p>

    <p>Dışarıda güneş batı ufkuna giden yolu yarılamıştı. Sokakta, kalabalıktan bir eğilme ve diz kırma dalgası geçti ve sonra kalabalık açılarak domuz ağılında yürüyen bir kraliçe gibi süzülmekte olan Tarna Feir’e yol verdi. Kadın kızıl saçaklı şalını kollarına bırakmış, bayrak gibi taşıyordu. Tavrı elli adım öteden, başını kaldırma tarzından, eteklerini tozdan korumak için kaldırmasından, o geçerken selam veren herkesi görmezden gelmesinden anlaşılabiliyordu. Geldiği ilk gün çok daha az selam almış, çok daha fazla heyecan yaratmıştı, ama en azından Salidar’daki Aes Sedailer için Aes Sedai Aes Sedai’ydi yine de. Kendilerine kalması gereken zamanı mutfak çöplerini, lazımlıkları ormana taşıyıp gömerek geçiren iki Kabuledilmiş, beş çömez ve bir düzineye yakın hizmetkâr erkek ve kadın bunu vurguluyordu.</p>

    <p>Tarna görmeden Nynaeve kadının yanından geçip gitti ve midesi öyle yüksek sesle guruldadı ki, şalgam dolu bir sepet taşıyan adam irkilerek baktı ona. Kahvaltı zamanını Elayne’in büyüyü aşma teşebbüsü için, öğle yemeği zamanını Theodrin’in egzersizleri ile harcamıştı. Ve daha Theodrin’le işi bitmemişti. Kadın bu gece uyumamasını söylemişti. Belki şokun işe yaramadığı yerde bitkinlik yarayabilirdi. <em>Her tıkanmışlık aşılabilir,</em> demişti Theodrin, sarsılmaz bir kendine güvenle, <em>ve ben seninkini kıracağım. Bir kez yeterli. Öfkelenmeden bir kez yönlendirebilsen,</em> saidar <em>senindir.</em></p>

    <p>O anda Nynaeve’in onun olmasını istediği tek şey biraz yiyecekti. Bulaşıkçılar temizliğe girişmişlerdi elbette ve işleri bitmek üzereydi, ama mutfaklarda asılı kalan koyun yahnisi ve kızarmış domuz eti kokusu Nynaeve’in burnunun seğirmesine sebep oldu. İki acınası görünüşlü elma, bir parça keçi peyniri ve bir ekmeğin ucu ile yetinmek zorunda kaldı. Gün, geçtikçe iyileşmiyordu.</p>

    <p>Odalarına döndüğünde Elayne’i yatağının üzerine yayılmış buldu. Genç kadın başını kaldırmadan ona baktı, sonra gözlerini yuvarlayıp çatlak tavana dikti. “<em>Korkunç</em> bir gün geçirdim, Nynaeve,” diye içini çekti. “Escaralde <em>ter’angreal</em> yapmayı öğrenmek konusunda <em>ısrar</em> ediyor, ama bunu yapabilecek kadar güçlü değil. Varilin <em>bir şey</em> yaptı –ne olduğunu bilmiyorum– ve üzerinde çalıştığı taş ellerinde bir top... eli, tam olarak alev değildi... bir şeye dönüştü. Dagdara olmasa ölürdü, sanırım; başka kimse ona Şifa veremezdi ve verebilecek birini getirmek için zaman bulabileceğimizi de sanmıyorum. Sonra aklıma Marigan geldi –yönlendiren erkekleri sezmeyi öğrenemesek bile, belki yaptığı şeyi sezmeyi öğrenebiliriz; Moiraine’in bunun mümkün olduğunu <em>ima</em> ettiğini hatırlıyorum. <em>Sanırım</em> hatırlıyorum– her neyse, onu düşünüyordum ve biri omzuna dokundu ve iğne batırılmış gibi çığlık attım. Bana aptalca bir söylentiyi sormak isteyen zavallı bir arabacıymış, ama adamı öyle korkuttum ki koşarak kaçtı.”</p>

    <p>Sonunda bir nefes aldı ve Nynaeve son elmanın koçanını ona fırlatma fikrinden vazgeçip anlık sessizlikte konuştu. “Marigan nerede?”</p>

    <p>“Odayı toplamayı bitirdi –epey zaman harcadı, bu arada ben de onu kendi odasına gönderdim. Bilezik hâlâ kolumda. Bak?” Kolunu havada salladı ve sonra şilteye indirdi, ama çağlarcasına konuşmayı bırakmadı. “Caemlyn’e kaçmamız gerektiği konusunda öyle <em>korkunç</em> bir şekilde sızlanıp duruyordu ki bir dakika daha dayanamazdım. Tüm diğer şeylerden sonra değil. Çömez sınıfım tam bir felaket. Keatlin denen o <em>korkunç</em> kadın –burnu büyük olan?– köyde olsa bir <em>kız çocuğunun</em> ona emirler yağdırmasına asla izin vermeyeceğini mırıldandı durdu ve Faolin odaya <em>dalıp</em> neden Nicola’nın sınıfta olduğunu sordu –Nicola’nın onun için bazı işler yapacağını nereden bilebilirdim ki?– sonra <em>Ibrella</em> ne kadar büyük bir alev yapabileceğini görmeye karar verdi ve neredeyse tüm <em>sınıfı</em> ateşe veriyordu ve Faolain sınıfımı kontrol altında tutamadığım için <em>herkesin</em> önünde yerin dibine batırıp çıkardı beni ve Nicola dedi ki...”</p>

    <p>Nynaeve araya laf sokmaya çalışmayı bıraktı –belki elma koçanını atmalıydı gerçekten– ve bağırdı. “Bence Moghedien haklı!”</p>

    <p>İsim diğer kadının çenesini kapattı ve doğrulup dimdik oturmasına sebep oldu. Herkes kendi odasında olmasına rağmen, Nynaeve işiten olup olmadığını görmek için çevresine bakınmaktan alamadı kendini.</p>

    <p>“Bu aptalca, Nynaeve.”</p>

    <p>Nynaeve Elayne’in öneriden mi, yoksa Moghedien’in ismini yüksek sesle söylemesinden mi bahsettiğini anlamadı ve sormaya da niyeti yoktu. Elayne’in karşısına, kendi yatağına oturup eteğini düzeltti. “Hayır, değil. Jaril ile Seve Marigan’ın anneleri olmadığını her an söyleyebilirler. Şimdiye dek söylememişlerse. Bunun getireceği sorulara hazır mısın? Ben değilim. Her an bir Aes Sedai, gün doğumundan gün batımına dek öfke içinde olmadan bunca şeyi nasıl keşfedebildiğimi araştırmaya başlayabilir. Konuştuğum her iki Aes Sedai’den biri bundan bahsediyor ve Dagdara son zamanlarda bana tuhaf tuhaf bakmaya başladı. Dahası, burada oturup durmaktan başka şey yapmayacaklar. Kule’ye dönmeye karar vermezlerse. Gizlice yaklaşıp Tarna’nın Sheriam’la konuşmasını dinledim...”</p>

    <p>“Sen <em>ne?</em>”</p>

    <p>“Gizlice yaklaştım ve dinledim,” dedi Nynaeve sakin sakin. “Elaida’ya gönderdikleri mesaj, düşünmek için daha fazla zamana ihtiyaç duydukları. Bu, Kızıl Ajah ve Logain meselelerini unutmayı en azından düşündükleri anlamına geliyor. Bunu nasıl yapabilirler, bilmiyorum, ama öyle olmalı. Burada daha fazla kalırsak, hediye olarak Elaida’ya sunulurken bulabiliriz kendimizi. En azından şimdi gidersek Rand’a Aes Sedailerin onu destekleyeceğine güvenmemesini söyleyebiliriz. Ona hiçbir Aes Sedai’ye güvenmemesi gerektiğini söyleyebiliriz.”</p>

    <p>Elayne şirin şirin kaşlarını çatarak bacaklarını altına aldı. “Hâlâ düşünüyorlarsa, bence bu henüz karar vermedikleri anlamına geliyor. Bence kalmalıyız. Belki doğru kararı vermelerine yardım edebiliriz. Dahası, sen Theodrin’i bizimle gelmeye ikna etmediğin sürece, gidersek tıkanmışlığını asla aşamazsın.”</p>

    <p>Nynaeve onu duymazdan geldi. Theodrin şimdiye dek pek iyi iş çıkarmıştı ya. Kova kova su. Bu gece uyku yok. Sonra ne gelecekti? Kadın, işe yarayan bir şey bulana kadar her şeyi deneyeceğini söylemiş sayılırdı. Nynaeve’e göre “her şey” tabiri çok şeyi kapsıyordu. “Karar vermelerine yardım etmek mi? Bizi dinlemezler. <em>Siuan</em> bile pek az dinliyor bizi ve o bizi ensemizden yakalamışsa, en azından biz de onu ayak parmağından yakaladık.”</p>

    <p>“Ben yine de kalmamız gerektiğini düşünüyorum. En azından Salon karar verene kadar. Sonra, korktuğumuz gibi çıkarsa, en azından Rand’a bir olasılık değil bir gerçek söyleyebiliriz.”</p>

    <p>“Nasıl öğreneceğiz ki? Doğru pencereyi bulmama bir kez daha güvenemeyiz. Onlar ilan edene dek beklersek, koruma altına alınmış bulabiliriz kendimizi. En azından ben. Rand ve benim Emond Meydanı’ndan geldiğimizi bilmeyen tek Aes Sedai yok.”</p>

    <p>“Herhangi bir şey ilan edilmeden önce Siuan bize söyler,” dedi Elayne sakin sakin. “O ve Leane’in uysal uysal Elaida’ya gideceğini düşünmüyorsun, değil mi?”</p>

    <p>Bir de bu vardı. Siuan ile Leane daha diz kıramadan Elaida kellelerini uçurturdu onların. “Jaril ile Seve’i hesaba katmıyor bu,” diye ısrar etti.</p>

    <p>“Bir şey düşünürüz. Her durumda, akrabası olmayan birinin baktığı ilk mülteci çocuklar değil onlar.” Elayne muhtemelen gamzeli gülümsemesinin güven verici olduğunu düşünüyordu. “Tek ihtiyacımız olan düşünmek. En azından Thom’un Amadicia’dan dönmesini beklemeliyiz. Onu arkada bırakamam.”</p>

    <p>Nynaeve ellerini havaya fırlattı. Görünüş karakteri yansıtsa, Elayne taştan oyulmuş bir katır gibi görünmeliydi. Kız Thom Merrilin’i, küçükken kaybettiği babasının yerine koymuştu. Aynı zamanda, elini tutmasa adamın yemek masasını bulamayacağını düşünüyordu sanki.</p>

    <p>Nynaeve’in aldığı tek uyarı yakında <em>saidar</em>’a kucak açıldığı duygusu oldu, sonra kapı Hava akışları ile hızla açıldı ve Tarna Feir odaya girdi. Nynaeve ile Elayne ayağa fırladılar. Aes Sedai Aes Sedai’ydi ve o çöp gömenlerden bazıları Tarna’nın emri üzerine oradaydı.</p>

    <p>Sarı saçlı Kızıl Aes Sedai, kış vakti dışarıda kalmış mermer gibi kibirli bir yüzle onları inceledi. “Evet. Andor Kraliçesi ile sakat yabani.”</p>

    <p>“Henüz değil, Aes Sedai,” diye yanıt verdi Elayne serin bir nezaketle. “Büyük Salon’da taç giyene kadar değil. Ve ancak annem ölmüşse,” diye ekledi.</p>

    <p>Tarna’nın gülümsemesi bir kar fırtınasını bile dondurabilirdi. “Elbette. Seni sır olarak saklamaya çalıştılar, ama söylentiler yerinde durmaz.” Bakışları dar yatakları, sallantılı tabureyi, duvardaki çengellere asılmış giysilerini ve çatlak sıvaları taradı. “Yaptığınız onca mucizevi şeyden sonra size daha iyi odalar verirler sanırdım. Ait olduğunuz yerde, Beyaz Kule’de olsanız, ikiniz de şal almak üzere sınavdan geçirilmeseniz şaşardım.”</p>

    <p>“Teşekkür ederim,” dedi Nynaeve, sırf kadına Elayne kadar medeni olabildiğini göstermek için. Tarna ona baktı. O mavi gözlerin yanında yüzünün geri kalanı sıcak kalıyordu. “Aes Sedai,” diye ekledi Nynaeve telaşla.</p>

    <p>Tarna Elayne’e döndü. “Amyrlin’in yüreğinde sen ve Andor için özel bir yer var. Seni öyle arıyor ki inanamazsın. Benimle birlikte Tar Valon’a dönsen çok memnun olacağından eminim.”</p>

    <p>“Benim yerim burası, Aes Sedai.” Elayne’in sesi hâlâ hoştu, ama çenesi Tarna’nın kibrine denk bir tavırla kalktı. “Diğerleri döndüğünde ben de Kule’ye döneceğim.”</p>

    <p>“Anlıyorum,” dedi Kızıl Aes Sedai ifadesizce. “Pekâlâ. Şimdi bizi yalnız bırak. Yabaniyle yalnız konuşmak istiyorum.”</p>

    <p>Nynaeve ve Elayne bakıştılar, ama Elayne için diz kırıp gitmekten başka seçenek yoktu.</p>

    <p>Kapı kapandığı zaman Tarna şaşırtıcı ölçüde değişti. Elayne’in yatağına oturdu, bacaklarını kaldırıp bağdaş kurdu, çentik çentik baş tahtasına yaslandı ve ellerini karnının üzerinde kavuşturdu. Yüzü yumuşadı, hatta gülümsedi. “Huzursuz görünüyorsun. Huzursuz olma. Seni ısırmam.”</p>

    <p>Kadının gözleri de değişmiş olsa inanabilirdi Nynaeve. Gülümsemesi gözlerine hiç dokunmuyordu; tam tersine, on kat sert, yüz kat soğuk olmuş gibiydi. Bu birleşim tüylerini diken diken etti. “Ben huzursuz değilim,” dedi katı katı, kıpırdanmamak için ayaklarını sıkı sıkı yere basarak.</p>

    <p>“Ah, alındın mı? Neden? Sana ‘yabani’ dediğim için mi? Ben de yabaniyim, biliyorsun. Galina Casban tıkanmışlığımı döve döve açtı. Hangi Ajah’ı seçeceğimi benden çok önce biliyordu ve benimle özel olarak ilgilendi. Kızıl’ı seçeceklere hep öyle yapar.” Kahkaha atarak başını iki yana salladı. Gözleri donmuş hançerler gibiydi. “Gözlerimi sıkı sıkı yummadan, <em>saidar</em>’ı bulmadan önce saatlerce uludum ve ağladım; akışları görmeden öremezsin. Theodrin’in sana karşı daha nazik yöntemler kullandığını duydum.”</p>

    <p>Nynaeve’in ayakları kendiliğinden kıpırdandı. Theodrin bunu denemezdi kuşkusuz! Asla denemezdi. Dizlerini katılaştırmak midesindeki çırpınmayı engelleyemedi. Demek alınmaması gerekiyordu, öyle mi? “Sakat”ın üzerinde de mi durmayacaktı? “Benimle ne konuda konuşmak istediniz, Aes Sedai?”</p>

    <p>“Amyrlin Elayne’i güvende görmek istiyor, ama pek çok açıdan sen de aynı ölçüde önemlisin. Belki daha fazla. Rand al’Thor hakkında bildiklerin paha biçilmez olabilir. Ve Egwene al’Vere’in bildikleri. Onun nerede olduğunu biliyor musun?”</p>

    <p>Nynaeve yüzündeki teri silmek istedi, ama ellerini yanlarından ayırmadı. “Onu uzun zamandır görmüyorum, Aes Sedai.” <em>Tel’aran’rhiod</em>’daki son buluşmalarının üzerinden aylar geçmişti. “Sormama izin verirseniz...” Salidar’da kimse Elaida’ya Amyrlin demiyordu, ama bu kadına saygı göstermek zorundaydı. “...Amyrlin Rand hakkında ne yapmayı düşünüyor’”</p>

    <p>“Düşünmek mi, çocuğum? O Yenidendoğan Ejder. Amyrlin bunu biliyor ve ona hak ettiği her tür onuru vermeyi düşünüyor.” Tarna’nın sesine bir yoğunluk tınısı geldi. “Düşün, çocuğum. Buradakiler, ne yaptıkları kafalarına dank edince geri dönecekler, ama her geçen gün yaşamsal öneme sahip olabilir. Üç bin sene boyunca Beyaz Kule hükümdarlara rehberlik etti; Kule olmasa çok daha fazla savaş çıkar, daha kötüsü olabilirdi. Al’Thor o rehberlikten yoksun kalırsa dünya felaketle karşı karşıya kalabilir. Ama ben nasıl gözlerim kapalı yönlendiremiyorsam, bilmediğin şeye rehberlik edemezsin. Onun için en iyisi, senin benimle gelmen ve bildiklerini haftalar, aylar sonra değil, hemen Amyrlin’e aktarman. Senin için de en iyisi bu. Burada asla Aes Sedai olamazsın. Yemin Çubuğu Kule’de. Sınama ancak Kule’de yapılabilir.”</p>

    <p>Nynaeve’in gözleri terle yanıyordu, ama gözlerini kırpıştırmayı reddetti. Kadın onun rüşvet kabul edeceğini mi düşünüyordu? “Gerçek şu ki, onunla fazla zaman harcamadım. Ben köyde yaşıyordum, o Batıormanı’nda bir çiftlikte. Onu daha çok asla mantık dinlemeyen bir oğlan çocuğu olarak hatırlıyorum. Yapması gereken şeyi yapması için zorlanması, hatta sürüklenmesi gerekiyordu. Elbette, çocukken böyleydi. Değişmiş olabilir, bilemem. Çoğu erkek boyu uzamış erkek çocuğundan farklı değildir, ama yine de Rand değişmiş olabilir.”</p>

    <p>Tarna uzun uzun baktı ona. O buz gibi bakışlarla, çok uzun. “Pekâlâ,” dedi sonunda ve öyle çabuk ayağa kalktı ki, Nynaeve neredeyse gerileyecekti, ama aslında minik odada gerileyecek yer yoktu. O huzursuz edici gülümseme geri dönmüştü. “Burada ne kadar tuhaf bir grup toplanmış. İkisini de görmedim, ama Siuan Sanche ile Leane Sharif’in Salidar’ı şereflendirdiğini anlıyorum. Bilge bir kadının arkadaşlık edeceği türden insanlar değil. Belki başka tuhaf insanlar da vardı? Benimle gelsen çok daha iyi olur. Sabah yola çıkıyorum. Seni yolda bekleyip beklememem gerektiğini bu geceden bilmeliyim.”</p>

    <p>“Korkarım ben...”</p>

    <p>“Bir düşün, çocuğum. Bu vereceğin en önemli karar olabilir. Çok iyi düşün.” Sevimli maske kayboldu ve Tarna odadan süzülürcesine çıktı.</p>

    <p>Nynaeve’in dizleri boşandı, yatağın üzerine çöktü. Kadın öyle karışık duygular uyandırmıştı ki içinde, onlardan ne çıkartması gerektiğini bilemiyordu. Huzursuzluk ve öfke heyecana karışıp çalkalanıyordu. Kızıl Aes Sedai’nin, Kule’den Rand’ı aramaya giden Aes Sedailerle bağlantı kurmasının bir yolu olmasını diliyordu. Ah, onun hakkındaki değerlendirmesini kullanmaya çalışırlarken duvardaki sinek olsa! Nynaeve’e rüşvet teklif etmeye çalışmak. Onu korkutmaya çalışmak. Ve ikincisini epey başarmak. Tarna buradaki Aes Sedailerin Elaida’nın önünde diz çökeceğinden öyle emindi ki; belli bir sonuçtu, yalnızca zamanı belirsizdi. Ya o, Logain hakkında bir ima mıydı? Nynaeve Tarna’nın Salidar hakkında, Salon ya da Sheriam’ın şüphelendiğinden daha fazla bilgi sahibi olduğunu tahmin ediyordu. Belki Elaida’nın burada destekçileri vardı.</p>

    <p>Nynaeve Elayne’in dönmesini bekledi ve onsuz yarım saat geçince onu bulmaya çıktı, ilk önce tozlu sokaklarda ileri geri koştu, sonra durup bir arabaya tırmanmaya, ters çevrilmiş bir fıçıya ya da bir taş sahana çıkmaya ya da kalabalıktaki kafaların üzerinden bakmaya başladı. Güneşle ağaç çizgisi arasında bir güneş boyundan az mesafe kaldığında, kendi kendine mırıldanarak odaya döndü. Ve Elayne’i orada buldu. O da yeni gelmişti anlaşılan.</p>

    <p>“Nerelerdeydin? Tarna’nın seni bir yerlerde bağladığını düşündüm.”</p>

    <p>“Siuan’dan bunları alıyordum.” Elayne elini açtı. Avucunda iki kıvrık yüzük yatıyordu.</p>

    <p>“Onlardan biri gerçek olan mı? Onları almak iyi fikir, ama gerçek olanı almaya çalışmalıydın.”</p>

    <p>“Aklımdaki hiçbir şey değişmedi, Nynaeve. Ben hâlâ kalmamız gerektiğini düşünüyorum.”</p>

    <p>“Tarna...”</p>

    <p>“Yalnızca ikna etti beni. Gidersek Sheriam ile Salon Rand yerine Kule’yi seçer. Biliyorum.” Ellerini Nynaeve’in omuzlarına koydu ve Nynaeve yatağa oturtulmasına izin verdi. Elayne karşısında oturdu ve dikkatle öne eğildi. “<em>Tel’aran’rhiod</em>’da bir şey bulmak için ihtiyacı kullanabileceğimizi anlatmıştın bana, hatırlıyor musun? Bizim ihtiyacımız olan, Salon’u Elaida’ya gitmemek konusunda ikna edecek bir şey.”</p>

    <p>“Nasıl? Ne? Logain yeterli değilse...”</p>

    <p>“Bulduğumuzda anlayacağız,” dedi Elayne kararlılıkla.</p>

    <p>Nynaeve dalgın dalgın bilek kalınlığındaki örgüsüne elledi. “Hiçbir şey bulamazsak gitmeyi kabul eder misin? Onlar bizi gözetim altına almaya karar verene kadar burada oturup durma düşüncesinden pek hoşlanmıyorum.”</p>

    <p>“Faydalı bir şey bulursak kalmayı kabul edersen, ben de kabul ederim. Nynaeve, onu görmeyi ne kadar istesem de, burada daha fazla işe yararız.”</p>

    <p>Nynaeve duraksadı, sonunda, “Kabul,” diye mırıldandı. Yeterince güvenli görünüyordu. Ne aradıklarına dair herhangi bir fikirleri olmadan, herhangi bir şey bulacaklarını bile hayal edemiyordu.</p>

    <p>Gün daha önce yavaş geçiyor gibi görünmüşse, şimdi adeta sürünmeye başlamıştı. Mutfaklarda sıraya girip dilimlenmiş jambon, şalgam ve bezelye aldılar. Güneş ağaç tepelerinde saatlerce oturur göründü. Salidar’daki çoğu kişi güneşle birlikte yatmaya gitti, ama özellikle büyük binaların pencerelerinde birkaç ışık belirdi. Salon bu gece Tarna’ya ziyafet veriyordu. Zaman zaman eski handan arp ezgileri süzülüyordu; Aes Sedailer askerler arasında bir tür arpçı bulmuşlar, tıraş olmasını sağlamışlar, üniformaya benzer bir şeyin içine tıkmışlardı. Hanın önünden geçenler içeriye kısa bakışlar fırlatıyor, sonra çabucak yollarına devam ediyorlardı ya da öyle dikkatle duymazdan geliyorlardı ki, gösterdikleri çabayla neredeyse titriyorlardı. Bir kez daha, tek istisna Gareth Bryne’dı. Adam yemeğini sokağın ortasında, tahta bir kutunun üzerine oturarak yedi; pencereden dışarı bakan herhangi biri onu görmek zorunda kalacaktı. Güneş ağır ağır ağaçların arkasına kaydı. Karanlık aniden çöktü, alacakaranlık olmadı ve sokaklar boşaldı. Arpçının ezgisi yine başladı. Gareth Bryne hâlâ kutusunun üzerinde, Salon’un ziyafetinden dışarı süzülen ışık havuzunun kenarında oturuyordu. Nynaeve başını iki yana salladı; adam hayranlık duyulacak biri miydi, yoksa yalnızca aptal mıydı, bilemiyordu. İkisinden de biraz olduğunu tahmin ediyordu.</p>

    <p>Benekli taş <em>ter’angreal</em>’i Lan’in ağır, altın mühür yüzüğünün yanında deri sicime takıp boynuna asana, yatağa uzanana kadar Theodrin’in talimatlarını hatırlamadı. Eh, artık bunun için çok geçti. Theodrin uyuyup uyumadığını asla bilemezdi zaten. Lan <em>neredeydi?</em></p>

    <p>Elayne’in nefesleri yavaşladı. Nynaeve hafifçe içini çekerek yastığına sokuldu ve...</p>

    <p>...boş yatağının ayakucunda durmuş, <em>Tel’aran’rhiod</em>’un loş aydınlığında puslu görünen Elayne’e bakıyordu. Onları burada görecek kimse yoktu. Sheriam ya da o gruptan biri ya da Siuan ile Leane buralarda olabilirdi. Evet, ikisinin Düşler Dünyası’nı ziyaret etmeye hakkı vardı, ama bu geceki ziyarette soru yanıtlamak istemiyorlardı. Elayne bu işi av olarak görüyordu anlaşılan; bilinçli ya da bilinçsiz, Birgitte’in tarzında yeşil ceket ve beyaz pantolon giymişti. Elindeki gümüş yaya bakarak gözlerini kırpıştırdı ve yay ile sadak kayboldu.</p>

    <p>Nynaeve kendi giysilerine baktı ve içini çekti. Mavi ipekten bir balo elbisesi. Alçak yakası boyunca altın rengi çiçekler işlenmişti ve geniş eteği boyunca daha fazlası birbirlerine dolanarak uzanıyordu. Ayaklarındaki kadife dans terliklerini hissedebiliyordu. <em>Tel’aran’rhiod</em>’da ne giydiğinizin önemi yoktu, ama kafasında ne vardı ki bunu seçmişti? “Bunun işe yaramayabileceğini biliyorsun,” dedi, iyi, sade İki Nehir yünlülerine ve sağlam ayakkabılara bürünerek. Elayne’in o şekilde gülümsemeye hakkı yoktu. Gümüş yaymış. Ha! “En azından ne aradığımıza dair bir fikrimizin olması gerekiyor, herhangi bir şey.”</p>

    <p>“İş görmek zorunda, Nynaeve. Bilgelerin ihtiyacın anahtar olduğunu söylediğini anlatmıştın. İhtiyaç ne kadar güçlüyse o kadar iyiymiş. Ve bizim kesinlikle bir şeylere ihtiyacımız var, yoksa Rand’a söz verdiğimiz yardım, Elaida’nın vereceği dışında, kaybolup gidecek. Bunun olmasına izin vermeyeceğim, Nynaeve. Vermeyeceğim.”</p>

    <p>“İndir çeneni. Elimizden gelirse, ben de vermeyeceğim. İşimize baksak iyi olacak.” Elayne’in elini tutarak gözlerini kapattı. İhtiyaç. Neye ihtiyaç duydukları konusunda içinde bir parçanın bir fikri olmasını diledi. Belki de hiçbir şey olmazdı. İhtiyaç. Aniden çevresindeki her şey kayar gibi oldu; <em>Tel’aran’rhiod</em>’un çarpıldığını, eğildiğini hissetti.</p>

    <p>Gözlerini hemen açtı. İhtiyaç kullanırken her adımı gözleriniz kapalı atmanız gerekiyordu ve her adım sizi aradığınız şeye yaklaştırıyordu, ama aynı zamanda her adım sizi bir engerek çukuruna götürebilirdi ya da av sırasında rahatsız ettiğiniz bir aslan bacağınızı ısırıp koparabilirdi.</p>

    <p>Aslan yoktu, ama olan da yeterince rahatsız ediciydi. Aydınlık bir gün ortası idi, ama onu rahatsız eden bu değildi; burada zaman farklı akıyordu. O ve Elayne kaldırım taşları ile döşeli bir yolda, tuğladan ve taştan binaların arasında, el ele tutuşmuş duruyorlardı. Evler ve dükkânlar girift saçak silmeleri ve frizlerle süslenmişti. Gösterişli ufak kubbeler kiremit çatıları süslüyordu ve sokağın üzerinde taş ve tahtadan köprüler, bazen üç dört kat yüksekte kemer yaparak uzanıyordu. Çöp ve eski giysi yığınları, kırık mobilyalar sokak köşelerine yığılmıştı ve sıçanlar sürü sürü koşturuyor, zaman zaman korkusuzca durup çıtırdayarak ikisine meydan okuyorlardı. Kendilerini <em>Tel’aran’rhiod</em>’un kıyısında düşleyen insanlar belirip kayboluyordu. Bir adam çığlık atarak köprülerin birinden düştü ve yere çarpmadan kayboldu. Yırtık elbise içinde bir kadın uluyarak onlara doğru on iki adım koştu, sonra o da kayboldu. Sokaklarda kesik kesik çığlıklar ve bağırışlar yankılanıyordu ve bazen manyakça bir tınısı olan kaba kahkahalar duyuluyordu.</p>

    <p>“Bundan hiç hoşlanmadım,” dedi Elayne endişeli bir sesle.</p>

    <p>Uzakta, şehrin üzerinde büyük, kemik beyazı bir kule yükseliyor, tüm diğer kulelere tepeden bakıyordu. Kulelerin çoğu, onları alçak gösteren köprülerle birbirlerine bağlanmıştı. Tar Valon’daydılar, son seferde Nynaeve’in Leane’i gördüğü kesimde. Leane orada ne yaptığı konusunda pek açık konuşmamıştı; gizemli Aes Sedailerin yarattığı huşu ve gizem duygusunu arttırıyorum, demişti gülümseyerek.</p>

    <p>“Fark etmez,” dedi Nynaeve cesaretle. “Tar Valon’da kimse Düşler Dünyası’nı bilmiyor. Kimseye rastlamayız.” Yüzü kanla kaplı bir adam aniden belirir, onlara doğru sendelerken midesi döndü. Adamın elleri yoktu, kesik kollarından kanlar fışkırıyordu.</p>

    <p>“Kastettiğim bu değildi,” diye mırıldandı Elayne.</p>

    <p>“İşimize bakalım.” Nynaeve gözlerini kapattı. İhtiyaç.</p>

    <p><em>Değişim.</em></p>

    <p>Kule’de, dolanarak uzanan, duvar halıları ile süslü koridorlardan birindeydiler. Çömez elbisesi içinde tombul bir kız üç adım ötede belirdi. Onları gördüğünde iri gözleri daha da irileşti. “Lütfen,” diye sızlandı. “Lütfen?” Ve kayboldu.</p>

    <p>Elayne aniden inledi, “Egwene!”</p>

    <p>Nynaeve hızla döndü, ama koridor boştu.</p>

    <p>“Onu gördüm,” diye ısrar etti, Elayne. “Gördüğümü biliyorum.”</p>

    <p>“Herhalde herkes gibi o da sıradan bir düşte <em>Tel’aran’rhiod</em>’a dokunabilir,” dedi Nynaeve ona. “Neden geldiysek ona bakalım.” Epey huzursuzlanmaya başlamıştı. El ele tutuştular. İhtiyaç.</p>

    <p><em>Değişim.</em></p>

    <p>Sıradan bir depo değildi. Duvarlara raflar dizilmişti ve odanın ortasında da iki kısa dolap dizisi vardı. Raflara değişik boy ve şekillerde, bazıları sade ahşaptan, bazıları oymalı ya da lakeli kutular, kumaşa sarılı nesneler, heykeller, biblolar, metal, cam, kristal, taş, sırlı porselenden tuhaf görünüşlü şekiller düzgünce sıralanmıştı. Bunların Tek Güç’le ilgili nesneler, büyük olasılıkla <em>ter’angreal</em>’ler, belki <em>angreal</em> ve <em>sa’angreal</em>’ler olduğunu anlamak için daha fazlasını bilmesine ihtiyacı yoktu Nynaeve’in. Kule’de, böylesine düzgünce saklanan, böylesine çeşitli bir koleksiyon başka bir şey olamazdı.</p>

    <p>“Buradan daha ileriye gidilmiyor bence,” dedi Elayne keyifsizce. “Buradan nasıl herhangi bir şey alabiliriz, bilmiyorum.”</p>

    <p>Nynaeve örgüsünü çekiştirdi. Burada gerçekten kullanabilecekleri bir şey varsa –Bilgeler yalan söylememişse olmak zorundaydı– o zaman uyanık dünyada ona ulaşmanın bir yolu olmalıydı. <em>Angreal</em> ve benzerleri çok iyi korunmazdı; genelde, Nynaeve Kule’deyken, yalnızca bir kilit ve çömez tarafından korunurlardı. Buradaki kapı kalın tahtadandı ve üzerine büyük, siyah bir demir kilit konmuştu. Kuşkusuz kilitliydi, ama Nynaeve zihninde onun açıldığını canlandırdı ve ittirdi.</p>

    <p>Kapı nöbetçi odasına açıldı. Bir duvarın dibinde üst üste yığılmış dar yataklar, bir başkasında çengelleri üzerinde baltalı kargılar diziliydi. Çevresine tabureler dizilmiş ağır, yıpranmış bir masanın arkasında demir destekli, üzerine küçük bir parmaklık oturtulmuş bir başka kapı duruyordu.</p>

    <p>Nynaeve Elayne’e dönerken aniden kapının yine kapandığını fark etti. “İhtiyaç duyduğumuz şeyi buradan alamayacaksak, belki başka bir yerden alabiliriz. Demek istediğim, belki başka bir şey de işe yarar. En azından şimdi onun ne olduğuna dair bir ipucumuz var. Bunların, ne işe yaradığını kimsenin bilmediği <em>ter’angreal</em>’ler olduğunu düşünüyorum. Bu şekilde korunmalarının tek sebebi bu olabilir. Onların yakınında yönlendirmek bile tehlikeli olabilir.”</p>

    <p>Elayne yan yan baktı ona. “Ama bir daha denersek, bizi yine buraya getirmez mi? Elbette... Elbette Bilgeler sana belli bir yeri arayışın dışında tutmayı öğretmişlerse başka.”</p>

    <p>Öğretmemişlerdi –aslında ona hiçbir şey söylemek istememişlerdi– ama açılacağını düşünerek bir kilidi açabildiğiniz bir yerde her şey mümkün olmalıydı. “Yapacağımız da tam olarak bu. İstediğimiz şeyin Tar Valon’da olmadığını düşüneceğiz.” Raflara bakarak kaşlarını çattı ve ekledi, “İddiaya girerim kimsenin nasıl kullanacağını bilmediği bir <em>ter’angreal</em>’dir.” Gerçi bunun Salon’u Rand’ı desteklemeye nasıl ikna edeceğini hayal edemiyordu.</p>

    <p>“Tar Valon’da olmayan bir <em>ter’angreal</em>’e ihtiyacımız var,” dedi Elayne, kendi kendini ikna etmeye çalışırcasına. “Pekâlâ. Devam edelim.”</p>

    <p>Ellerini uzattı ve bir an sonra Nynaeve tuttu onları. Devam etmeleri konusunda ısrar edenin nasıl olup da kendisi olduğundan emin değildi Nynaeve. O Salidar’dan ayrılmak istiyordu, kalmak için bir sebep değil. Ama Salidar’daki Aes Sedailerin Rand’ı desteklemesini sağlayacaksa...</p>

    <p>İhtiyaç. <em>Ter’angreal</em> Tar Valon’da değil. İhtiyaç.</p>

    <p><em>Değişim.</em></p>

    <p>Her neredeyseler, şafakla aydınlanmış şehir Tar Valon değildi. Yirmi adım ötede geniş, taş döşeli yol beyaz taştan bir köprüye dönüşüyordu. İki yanına taşlar dizilmiş bir kanalın üzerinde kemer yapan köprünün iki ucunda heykeller duruyordu. Diğer yanda, elli adım ötede bir başka köprü vardı. Her yerde ince, balkonlarla çevrili kuleler, yuvarlak şekerlemelere saplanmış mızraklar gibi yükseliyordu. Bütün binalar beyazdı, kapılar ve pencereler tepeleri sivri, bazı yerlerde ikili üçlü kemerlerden oluşuyordu. Daha ihtişamlı binalarda, beyaza boyalı demir işinden uzun balkonlar, ev sakinlerini saklamak üzere örülmüş girift kafesler sokaklara ve kanallara bakıyordu ve kızıl altın rengi çizgili beyaz kubbeler kuleler kadar sivri uçlarla bitiyordu.</p>

    <p>İhtiyaç. <em>Değişim.</em></p>

    <p>Bambaşka bir şehir olabilirdi. Sokaklar dardı ve kaldırım taşları düzensizdi. İki yanda, soyulmaya yüz tutan beyaz badanaları altındaki tuğlaları sergileyen beş altı katlı binalar diziliydi. Burada balkon yoktu. Sinekler uçuşuyordu ve yer seviyesindeki gölgeler yüzünden hâlâ şafak vakti mi, anlaşılamıyordu.</p>

    <p>Bakıştılar. Burada bir <em>ter’angreal</em> bulmaları olası görünmüyordu, ama artık vazgeçemeyecek kadar ileri gitmişlerdi. İhtiyaç.</p>

    <p><em>Değişim.</em></p>

    <p>Nynaeve gözlerini açmadan önce hapşırdı, açar açmaz yine hapşırdı. Her adımı toz bulutları kaldırıyordu. Bu depo Kule’dekine hiç benzemiyordu. Küçük oda sandıklar, kasalar, fıçılarla doluydu. Hepsi üst üste yığılmış, aralarında daracık bir geçit bırakılmıştı ve hepsi kalın bir toz tabakası altında yatıyordu. Nynaeve öyle şiddetli hapşırdı ki, ayakkabılarının fırlayacağını sandı –ve toz kayboldu. Hepsi. Elayne’in yüzünde küçük, hoşnut bir gülümseme vardı. Nynaeve hiçbir şey söylemedi, yalnız <em>tozsuz</em> odayı kafasına iyice yerleştirdi. Bunu kendisi düşünmüş olmalıydı.</p>

    <p>Karman çorman yığınlara bakarak içini çekti. Oda, Salidar’da bedenlerinin uyuduğu odadan büyük değildi, ama bütün bunları araştırmak... “Haftalar alır.”</p>

    <p>“Bir daha deneyebiliriz. Belki hangilerini taramak gerektiğini gösterir.” Elayne, Nynaeve’in hissettiği kadar kuşkulu konuşmuştu.</p>

    <p>Yine de iyi bir öneriydi. Nynaeve gözlerini kapattı ve bir kez daha <em>değişim</em> hissetti.</p>

    <p>Gözlerini açtığında geçitte, kapıya uzak yanda duruyordu ve belinden biraz yüksek, kare, tahta bir sandığa bakıyordu. Demir desteklerin hepsi paslanmıştı ve sandığın kendisi yirmi sene boyunca çekiçlerle dövülmüş gibi görünüyordu. Faydalı herhangi bir şey, özellikle de bir <em>ter’angreal</em> saklamak için daha uygunsuz bir şey hayal edemiyordu Nynaeve. Ama Elayne yanı başında durmuş, sandığa bakıyordu.</p>

    <p>Nynaeve elini kapağa koydu –menteşeler <em>rahatça</em> açılacaktı– ve kaldırdı. Gıcırtı bile çıkmadı. İçeride, iki paslı kılıç, aynı ölçüde kahverengileşmiş ve delinmiş bir göğüs zırhı, kumaşlara sarılı paketler, eski ütü artıkları ve mutfak eşyasına benzeyen şeylerden oluşan bir yığının üzerinde duruyordu.</p>

    <p>Elayne ağzı kırılmış küçük bir çaydanlığa elledi. “Haftalar değil, ama en azından gecenin geri kalanını burada geçirmemiz gerekecek.”</p>

    <p>“Bir daha?” diye öneride bulundu Nynaeve. “Bir zararı olmaz.” Elayne omuzlarını silkti. Gözlerini kapattılar. İhtiyaç.</p>

    <p>Nynaeve uzandı ve eli, ufalanmaya yüz tutmuş bir kumaşa sarılmış, sert ve yuvarlak bir şeye dokundu. Gözlerini açtığında Elayne’in eli de kendisininkinin yanındaydı. Genç kadının sırıtması yüzünü ikiye bölmüştü.</p>

    <p>Nesneyi dışarı çıkarmak kolay değildi. Küçük değildi ve lime lime ceketleri, çentik kapları ve ufalanarak biblolar, hayvan oymaları ve her tür çer çöpü açığa çıkaran paketleri kenara itmeleri gerekti. Çıkardıklarında aralarında tuttular. Çürük kumaşa sarılı geniş, düz bir diskti. Kumaşı çekip alınca, kalın kristalden sığ bir çanak çıktı. Genişliği altmış santimden fazlaydı ve içine, derinlere, dönen bulutlara benzeyen bir şey oyulmuştu.</p>

    <p>“Nynaeve,” dedi Elayne yavaşça. “Sanırım bu...”</p>

    <p>Nynaeve irkildi ve neredeyse tuttuğu tarafı düşürüyordu. Çanak aniden solgun, sulu bir maviye dönüşmüştü ve bulutlar yavaş yavaş kaymaya başlamıştı. Bir yürek atışı sonra kristal yine berraklaşmış, bulutlar donmuştu. Yalnız, Nynaeve bulutların biraz önceki gibi olmadığından emindi.</p>

    <p>“Öyle,” diye bağırdı Elayne. “Bu bir <em>ter’angreal.</em> Ve iddiaya girerim hava durumu ile ilgili bir şey yapıyor. Ama kendi başıma çalıştıracak kadar güçlü değilim.”</p>

    <p>Nynaeve nefes alarak yüreğinin gümlemesini yavaşlatmaya çalıştı. “Bunu yapma! Ne yaptığını bilmediğin <em>ter’angreal</em>’lerle uğraşırken kendini yalıtabileceğini bilmiyor musun?”</p>

    <p>Aptal kız şaşkın şaşkın ona baktı. “Buraya <em>bunun</em> için geldik, Nynaeve. Peki, <em>ter’angreal</em>’ler hakkında benden fazla bilgisi olan <em>herhangi birini</em> tanıyor musun?”</p>

    <p>Nynaeve burnunu çekti. Sırf kadının haklı olması, önceden haber vermemesi gerektiği anlamına gelmiyordu. “Bu hava durumu hakkında bir şey yapabilecekse bunun harika olmayacağını söylemiyorum –harika gerçekten– ama ihtiyaç duyduğumuz şeyin nasıl bu çanak olabileceğini anlayamıyorum. Bu, Salon’un Rand hakkındaki kararını etkilemeyecektir.”</p>

    <p>“İhtiyaç duyduğun şey her zaman istediğin şey çıkmaz,” diye alıntı yaptı Elayne. “At binmeye gitmeme ya da ağaçlara tırmanmama izin vermediği zaman söylerdi Lini, ama belki burada da geçerlidir.”</p>

    <p>Nynaeve yine burnunu çekti. Belki geçerliydi, ama şu anda o istediği şeyi istiyordu. Çok şey istemek miydi bu?</p>

    <p>Ellerindeki çanak soldu ve irkilme sırası Elayne’e geldi. Buna bir türlü alışamadığını mırıldandı Elayne. Sandık kapanmıştı da.</p>

    <p>“Nynaeve, çanağa yönlendirdiğim zaman hissettiğim... Nynaeve, bu odadaki tek <em>ter’angreal</em> bu değil. Bence <em>angreal,</em> hatta <em>sa’angreal</em>’ler var.”</p>

    <p>“Burada mı?” dedi Nynaeve inanmazlık içinde, tıkış tıkış küçük odada bakınarak. Ama bir tane varsa, neden iki tane daha olmasın? Ya da on ya da yüz? “Işık, bir daha yönlendirme! Ya kazayla içlerinden birine bir şey yaptırırsan? Kendini yalıta...”</p>

    <p>“Ne yaptığımı biliyorum, Nynaeve. Gerçekten biliyorum. Yapmamız gereken bir sonraki şey, bu odanın nerede olduğunu öğrenmek.”</p>

    <p>Bu kolay iş çıkmadı. Menteşeler pastan oluşmuş kitlelere benzeseler de kapı engel değildi, <em>Tel’aran’rhiod</em>’da değil. Sorunlar bundan sonra başladı. Dışarıdaki dar, loş koridorun ucunda tek bir pencere vardı ve oradan da yalnızca sokağın karşısındaki, sıvaları dökülen beyaz bir duvar görünüyordu. Taş yüzlü, dar merdivenleri inmek de bir işe yaramadı. Dışarıdaki sokak, her neresiyse, şehrin bu kesiminde gördükleri ilk sokak olabilirdi. Binalar birbirine o kadar benziyordu ki, ayırt edilemiyorlardı. Sokaktaki küçük dükkânların tabelaları yoktu ve hanlara işaret eden tek şey mavi boyalı kapıları idi. Kırmızılar meyhaneleri işaret ediyor gibiydi.</p>

    <p>Nynaeve bir işaret, nerede olduklarını gösterecek bir şey arayarak yürüdü. Şehrin hangisi olduğunu söyleyecek bir şey. Girdiği her sokak bir öncekine benziyordu, ama çabucak, sade taştan bir köprü buldu. Gördüğü diğer köprülere benzemiyordu ve heykelleri yoktu. Kemerinin ortasından yalnızca kanal, onunla kesişen başka kanallar, daha fazla köprü, sıvaları dökülen daha fazla bina görülüyordu.</p>

    <p>Aniden yalnız olduğunu fark etti. “Elayne.” Kendi sesinin dışında sessizlik yanıtladı onu. “Elayne? Elayne!”</p>

    <p>Altın saçlı kadın köprünün ayağının yakınında, bir köşede belirdi. “İşte buradasın,” dedi Elayne. “Burasının yanında tavşan deliği iyi planlanmış kalır. Başımı bir an çevirdim, kayboluverdin. Bir şey bulabildin mi?”</p>

    <p>“Hiçbir şey.” Nynaeve kanala bir kez daha baktı, sonra Elayne’e katıldı. “İşe yarayacak hiçbir şey bulamadım.”</p>

    <p>“En azından nerede olduğumuzdan eminiz. Ebou Dar. Öyle olmalı.” Elayne’in kısa ceketi ve geniş pantolonu, yeşil, ipek bir elbiseye dönüştü. Ellerine danteller dökülüyordu, yüksek, girift işlemeli bir yakası vardı ve dar yaka açıklığı epey ten gösteriyordu. “Illian dışında, bu kadar çok kanalı olan başka şehir düşünemiyorum ve burası kesinlikle Illian değil.”</p>

    <p>“Herhalde değildir,” dedi Nynaeve hafifçe. Körlemesine bir araştırmanın onları Sammael’in inine götüreceği hiç aklına gelmemişti. Kendi elbisesinin de, yolculuğa uygun koyu mavi ipek bir elbiseye ve keten toz pelerinine dönüştüğünü fark etti. Pelerini kaybetti, ama kalanı bıraktı.</p>

    <p>“Ebou Dar’ı görsen hoşuna giderdi, Nynaeve. Ebou Darlıların Bilgeleri bitkiler konusunda herkesten çok şey biliyor. Her şeyi tedavi edebiliyorlar. Etmek zorundalar, çünkü Ebou Darlılar, asil ya da değil, erkek ya da kadın, bir hapşırık üzerine bile düello yapabiliyorlar.” Elayne kıkırdadı. “Thom eskiden burada leoparlar olduğunu, ama Ebou Darlılar birlikte yaşanmayacak kadar alıngan olduğundan gittiklerini söylüyor.”</p>

    <p>“Bunların hepsi iyi, güzel,” dedi Nynaeve ona, “ama hepsi birbirini biçebilir, umurumda bile olmaz. Elayne, yüzükleri kaldırıp uyusak da olurdu. Oraya vardığımda şalı alabilecek olsam bile, buradan o odayı bir daha bulamam. Keşke harita çizmenin bir yolu olsaydı...” Yüzünü buruşturdu. Uyanık dünyada kanat istemekten farkı yoktu; <em>Tel’aran’rhiod</em>’dan yanlarında harita götürebilecek olsalar, çanağı da götürebilirlerdi.</p>

    <p>“O zaman Ebou Dar’a gelip, öyle aramamız gerek,” dedi Elayne kararlılıkla. “Gerçek dünyada. En azından şehrin hangi <em>kısmına</em> bakmamız gerektiğini biliyoruz.”</p>

    <p>Nynaeve canlandı. Ebou Dar Eldar üzerinde, Salidar’dan yalnızca birkaç yüz kilometre uzaktaydı. “Bu çok iyi bir fikir gibi geliyor kulağa. Ve her şey tepemize yıkılmadan Salidar’dan ayrılabileceğiz.”</p>

    <p>“Gerçekten, Nynaeve. Hâlâ senin için en önemli şey bu mu?”</p>

    <p>“Önemli şeylerden biri. Burada yapacak başka bir şey geliyor mu aklına?” Elayne başını iki yana salladı. “O zaman geri dönelim. Bu gece biraz gerçek uyku uyumak istiyorum.” Siz <em>Tel’aran’rhiod</em>’da iken uyanık dünyada ne kadar zaman geçtiğini bilmek imkânsızdı; orada geçen bir saat, burada bazen bir saat, bazen bir gün, hatta daha fazla oluyordu. Neyse ki tersi geçerli olmuyordu ya da en azından fazla farklı olmuyordu, yoksa uyurken açlıktan ölebilirdiniz.</p>

    <p>Nynaeve düşten çıktı...</p>

    <p>...gözleri iri iri açıldı, kendisi gibi terle sırılsıklam olmuş yastığına baktı. Açık pencereden tek bir esinti gelmiyordu. Salidar üzerine sessizlik çökmüştü, en yüksek ses, gece balıkçıllarının ince ötüşleriydi. Doğrulup oturdu ve boynundaki sicimi çözüp kıvrık taş yüzüğü çıkardı, bir an durup Lan’in kalın, altın yüzüğünü elledi. Elayne kıpırdandı, sonra esneyerek doğrulup oturdu ve yönlendirerek mumu yaktı.</p>

    <p>“Sence bir işe yarar mı?” diye sordu Nynaeve sessizce.</p>

    <p>“Bilmiyorum.” Elayne eliyle esnemesini bastırdı. Kadın karman çorman saçlarla, bir yanağında yastığın bıraktığı kırmızı bir çizgi ile esnerken bile nasıl güzel görünebiliyordu? Bu Aes Sedailerin araştırması gereken bir sırdı. “Bildiğim, o taşın hava durumu konusunda bir şey yapabilecek olması. <em>Ter’angreal</em> ve <em>angreal</em>’lerden oluşan bir hazinenin doğru ellere geçmesi gerektiğini biliyorum. Onları Salon’a teslim etmek bizim görevimiz. En azından Sheriam’a. Onları Rand’ı desteklemeye ikna etmese bile, ikna edecek bir şey bulana kadar aramaya devam edeceğim. Ve uyumak istediğimi biliyorum. Bunu sabah konuşabilir miyiz?” Yanıt beklemeden mumu söndürdü, kıvrılıp yattı ve başını yastığa koyar koymaz derin ve ağır nefesler almaya başladı.</p>

    <p>Nynaeve yine gerindi. Karanlığın içinde gözlerini tavana dikti. En azından yakında Ebou Dar’a doğru yola çıkacaklardı. Belki yarın. En fazla, yolculuğa hazırlanmak ve bir ırmak teknesini durdurmak için bir iki gün. En azından...</p>

    <p>Aniden Theodrin’i hatırladı. Hazırlanmak iki gün alırsa, Theodrin’in iki dersine gitmesi gerekecekti. Bir ördeğin tüyleri olması kadar kesindi. Ve kadın Nynaeve’in bu gece uyumayacağını sanıyordu. Bilmesinin imkânı yoktu, ama...</p>

    <p>Derin derin içini çekerek yataktan çıktı. Adım atacak fazla yer yoktu, ama olan mekânı kullanarak odayı adımlamaya başladı. Her geçen an daha da öfkeleniyordu. Onun tek istediği uzaklaşmaktı. Teslim olmak konusunda çok iyi olmadığını söylemişti, ama belki kaçmak konusunda gittikçe daha iyi oluyordu. Her istediğinde yönlendirebilmek ne kadar harika olurdu. Yanaklarından akmaya başlayan gözyaşlarını fark etmedi bile.</p>
  </div>
</body>
</html>
