<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kaos Lordu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="29. Ateş ve Ruh">29<br />
    Ateş ve Ruh</h1>

    <p>Küçük Kule’nin önündeki gölgede duran Nynaeve dikkatle yüzünü sildi, sonra mendili kol yenine tıktı. Bir işe yaradığından değil –yüzünden hemen yine ter fışkırdı– ama içeriye girerken olabildiğince iyi görünmek istiyordu. Serin, dingin, vakur görünmek istiyordu. Pek şansı yoktu. Şakakları zonkluyordu ve midesi... kırılgan geliyordu; bu sabah kahvaltıya bakamamıştı bile. Yalnızca sıcak yüzünden elbette, ama o yatağa dönmek, kıvrılıp ölmek istiyordu. Üzerine, hava durumunu sezme yeteneği başının etini yiyordu; kaynayan, kara bulutlar eriyik güneşi gizlemiş, şimşekler fırlatma tehditleri yağdırıyor olmalıydı.</p>

    <p>Önde aylaklık eden Muhafızlar ilk bakışta nöbetçiye benzemiyordu, ama öyleydiler. Bu aklına Tear Taşı’nda gördüğü Aielleri getirdi; onlar muhtemelen uyurken bile kurda benziyorlardı. Kendisinden uzun boylu olmayan, ama neredeyse boyu kadar eni olan kel, kare yüzlü bir adam koşarak Küçük Kule’den çıktı ve sokakta uzaklaştı. Kılıcının kabzası omzunun üzerinde yükseliyordu. O bile –Morvrin’e bağlı Jori idi– başarıyordu bunu.</p>

    <p>Tepe tutamlı Uno atını kalabalığın arasında yürüterek geçti. Omuzlarından aşağısını kaplayan çelik plaka ve zincir zırha rağmen sıcağın farkında değil gibiydi. Eyerde dönerek sağlam gözü ile ona baktı ve Nynaeve’in yüzü karardı. Birgitte <em>konuşmuştu.</em> Adam ne zaman onu görse, ondan at sormasını bekliyordu açık ki. Neredeyse soracaktı Nynaeve. Elayne bile bir işe yaradıklarını söyleyemezdi. Eh, söyleyebilirdi ve söylüyordu, ama söylememeliydi.</p>

    <p>Uno bir köşeyi dolanıp görüş alanından çıktı ve Nynaeve içini çekti. Yalnızca içeriye girmeyi ertelemeye çalışıyordu. Myrelle orada olabilirdi. Yüzünü yine sildi, kırışık eline kaşlarını çattı –bugün tencere ovduğu on birinci gündü ve daha yirmi dokuz günü daha vardı; yirmi dokuz!– ve içeri girdi.</p>

    <p>Küçük Kule bir hanken salon olan yer birazcık daha serindi ve ağrıyan başını azıcık rahatlatmıştı. Buraya artık herkes “bekleme odası” diyordu. Burayı onarmakla zaman harcanmamıştı. Şöminelerde eksik taşlar vardı ve sıvadaki deliklerden çıtalar görünüyordu. Areina ile Nicola bir başka çömezle birlikte odayı süpürüyordu, ama eskilikten kabalaşmış zemin üzerinde pek az değişim yaratabiliyorlardı; Areina kaşlarını çatmıştı, ama diğer yandan, çömezlerle birlikte iş yapmak hiç hoşuna gitmezdi zaten. Salidar’da kimse işsiz kalmazdı. Odanın uzak ucunda Romanda iki ince, yaşlı Aes Sedai ile konuşuyordu –yüzleri yaşlarını belli etmiyor olabilirdi, ama saçları beyazdı– sırtlarından sarkan toz pelerinlerine bakılırsa, yeni geldikleri açıktı. Myrelle’den işaret yoktu ve Nynaeve rahat bir nefes aldı; kadın her fırsatta haşlıyordu Nynaeve’i, sonra çevirip bir daha haşlıyordu! Aes Sedailer uyumsuz, ama dikkatle sıralanmış masaların başında oturmuş, parşömenler üzerinde çalışıyor, Muhafızlara ve hizmetkârlara emirler veriyorlardı, ama odayı ilk gördüğü zamana göre sayıları daha azdı. Yukarıdaki odalarda artık yalnızca Temsilciler ve onların hizmetkârları kalıyordu; başka herkes, Aes Sedailerin çalışması için yer açmak üzere başka yere taşınmıştı. Küçük Kule Beyaz Kule’nin özelliklerini kazanmıştı, her şeyden önce de titiz resmiyetini. Nynaeve bu odayı ilk gördüğünde bir meşguliyet havası vardı, bir şeyler yapılıyor havası. O sırada sahte bir havaydı bu. Şimdi neredeyse yavaş görünüyordu, ama tam da Beyaz Kule hissi veriyordu.</p>

    <p>Masalardan birine, en yakındakine yaklaşarak dikkatle diz kırdı. “Pardon, Aes Sedai, ama Siuan ile Leane’in burada olduğu söylendi bana. Onları nerede bulabileceğimi söyleyebilir misiniz?”</p>

    <p>Brendas’ın kalemi hareket etmeyi bıraktı. Kadın serin, kara gözlerini kaldırdı. Nynaeve, Rand konusunda onu sorguya çekmemiş birkaç Aes Sedai’den biri olduğu için kapıya daha yakın birilerini değil Brendas’ı seçmişti. Dahası, Siuan Amyrlin’ken, onu güvenilebilecek biri olarak seçmişti. Bunun şimdiki konuyla bir ilgisi yoktu, ama Nynaeve bulabildiği yerlerde küçük teselliler buluyordu.</p>

    <p>“Temsilcilerden bazıları ile birlikteler, çocuğum.” Brendas’ın sesi küçük çanlar gibi çınlıyordu ve solgun yüzü kadar ifadesizdi. Beyazlar nadiren duygularını belli ederlerdi, ama Brendas bunu asla yapmazdı.</p>

    <p>Nynaeve sinirle iç çekecekken kendine hâkim oldu. Temsilciler, iki kadının göz ve kulakları hakkında raporlarını alıyorsa, daha saatlerce boş kalmayabilirlerdi. Belki günün kalanı boyunca. O zamana kadar Nynaeve kafasını tencerelere sokmuş olurdu. “Teşekkür ederim, Aes Sedai.”</p>

    <p>Brendas bir jestle diz kırmasını engelledi. “Theodrin bir ilerleme kaydetti mi senin üzerinde?”</p>

    <p>“Hayır, Aes Sedai.” Sesi birazcık gergin, birazcık sertse, sebebi vardı. Theodrin her şeyi deneyeceğini söylemişti ve anlaşıldığı kadarıyla gerçekten her şeyi demek istemişti. Dünkü denemede, Nynaeve’in gerginliğini atması için şarap yudumlamasını söylemişti, yalnız bir şekilde Nynaeve birkaç yudumdan fazlasını içmişti. Şarkılar söyleyerek –şarkı söyleyerek!– odasına taşınmasını unutabileceğini ya da yüzü kızarmadan hatırlayabileceğini sanmıyordu. Brendas duymuş olmalıydı. Herkes duymuş olmalıydı. Nynaeve’in içinden kıvranmak geliyordu.</p>

    <p>“Sormamın tek sebebi çalışmalarından geri kalmış görünmen. Pek çok Aes Sedai’nin, olağanüstü keşiflerinin sınırına ulaştığın yorumunu yaptığını duydum. Sorun, aldığın fazladan işler olabilir –ama Elayne her gün yeni bir şey ortaya koyuyor, ders vermesine ve tencere ovmasına rağmen. Bazı Aes Sedailer sana Theodrin’den daha fazla yardımcı olup olamayacaklarını merak ediyorlar. Bu işi sırayla yaparsak, kendisi de Kabuledilmişlikten yeni çıkmış biri ile yaptığın o gayriresmi seanslar yerine seni her gün çalıştırmak daha verimli olabilir.” Hepsini hiçbir suçlama ifade etmeyen, aynı düz sesle söylemişti, ama Nynaeve’in yüzü, kadın ona bağırmış gibi kızardı.</p>

    <p>“Theodrin’in anahtarı bulmak üzere olduğundan eminim, Aes Sedai,” diye neredeyse fısıldadı. “Daha fazla uğraşırım, Aes Sedai.” Telaşla diz kırarak, Brendas onu yine durduramadan çabucak döndü. Sonuç olarak, içeri yeni giren iki beyaz saçlı kadından birine çarptı. Birbirlerine kardeş kadar benziyorlardı, birbirlerinin aynadaki yansıması gibiydiler, ince kemikleri, uzun, aristokrat yüzleri vardı.</p>

    <p>Aslında çarpmaktan çok sürtünmüştü ve özür dilemeye de çalıştı, ama Aes Sedailerin ona diktikleri bakışlar bir şahini bile gururlandırırdı. “Nereye gittiğine dikkat et, Kabuledilmiş. Benim zamanımda, bir Aes Sedai’yi ezmeye çalışan bir Kabuledilmiş, yerleri silmeyi bitirdiği zaman benim kadar beyaz saçlı olurdu.”</p>

    <p>Diğeri kadının koluna dokundu. “Ah, bırak çocuk gitsin, Vandene. Yapacak işimiz var.”</p>

    <p>Vandene Nynaeve’e keskin şekilde bir burun çekti, ama dışarıya götürülmesine izin verdi.</p>

    <p>Onların gitmesi için bir an bekleyen Nynaeve, Sheriam’ın Myrelle, Morvrin ve Beonin ile birlikte görüşme odalarının birinden çıktığını gördü. Myrelle de onu gördü ve o tarafa yöneldi, ama bir adım sonra Sheriam ile Morvrin ellerini Yeşil Aes Sedai’nin kollarına koydular ve Nynaeve’e bakışlar fırlatarak alçak sesle, çabuk çabuk konuştular. Dört kadın konuşmaya devam ederek odayı aştılar ve bir başka kapıda kayboldular.</p>

    <p>Nynaeve Küçük Kule’nin önüne çıkana kadar bekledi, sonra örgüsünü bile bile, sıkıca çekti. Dün gece Bilgelerle buluşmuşlardı. Diğerlerinin Myrelle’i konuşmaktan neden alıkoyduklarını tahmin etmek kolaydı. Egwene sonunda oraya, Taşın Yüreği’ne gelmişse, Nynaeve’e söylenmeyecekti. Nynaeve al’Meara gözden düşmüştü. Nynaeve al’Meara, bir Kabuledilmiş’ten en az bir adım yüksekte olması gerekirken, bir çömez gibi tencere ovuyordu. Nynaeve al’Meara Theodrin ile ilerleme kaydedemiyordu ve bütün o harika keşifleri kuruyup gitmişti. Nynaeve al’Meara asla Aes Sedai olamayacaktı. Moghedien’den öğrendikleri her şeyi Elayne aracılığı ile iletmeye başlamalarının hata olduğunu biliyordu.</p>

    <p>O pis tadın anısı ile dili büzülmeye çalıştı. Kaynamış kediotu ve toz mavin yaprağı. Yalan söylemeyi bırakmayan çocuklar üzerinde kullandığı bir ilaç. Tamam; öneren <em>kendisi</em> olmuştu, ama yine de hataydı. Aes Sedailer artık onun keşifleri hakkında konuşmuyordu, keşif <em>yapamaması</em> hakkında konuşuyorlardı. Tıkanmışlığına kayıtsız bir ilgiden daha fazlasını göstermemiş Aes Sedailer şimdi onu nasıl açabileceklerini düşünüyorlardı. Kazanamazdı Nynaeve. Öyle ya da böyle, sonunda Aes Sedailer tarafından gün doğumundan gün batımına, tepeden tırnağa incelenirken bulacaktı kendini.</p>

    <p>Örgüsünü saç derisini acıtacak kadar çekti ve başı böyle ağrırken, ruh haline hiç de iyi gelmedi bu. Okçuların düz miğferi ve dolgulu yeleği içinde bir okçu yavaşlayarak merakla süzdü onu, ama Nynaeve öyle rafine bir kötücüllükle baktı ki, adam kendi ayaklarına takıldı ve çabucak kalabalığa karıştı. Elayne <em>neden</em> bu kadar inatçı olmak zorundaydı ki?</p>

    <p>Omuzlarına bir adamın elleri kapandı ve Nynaeve adamın başını boynundan ayıracak sözler hazırlayarak hızla döndü. Sözcükler dilinde kurudu.</p>

    <p>Thom Merrilin uzun, beyaz bıyıklarının arkasından sırıtıyordu ona ve keskin mavi gözleri kırışık yüzünde ışıldıyordu. “Görünüşüne bakılırsa Nynaeve, neredeyse öfkeli olduğunu düşüneceğim, ama öyle tatlı bir mizacın var ki, insanlar senden parmaklarını çaylarına batırmanı istiyor.”</p>

    <p>Juilin Sandar da yanındaydı. İnce adam koyu renk ahşaptan oyulmuş gibi görünüyordu ve başparmak kalınlığındaki bambu değneğine yaslanmıştı. Juilin Tarabonlu değil Tearlıydı, ama yine de kafasına saçma görünüşlü, düz tepeli koni bir şapka oturtmuştu. Şapkası son seferkinden de perişan görünüyordu. Nynaeve’in şapkaya baktığını görünce kapıp çıkardı adam. İki adam da tozlu ve yolculuk yorgunuydu. Yüzleri zayıflamıştı, ama zaten baştan da fazla tombul değillerdi. Salidar’dan ayrıldıklarından beri, eyerde geçirmedikleri haftaları giysileri içinde uyurken geçirmişler gibi görünüyordu.</p>

    <p>Nynaeve daha ağzını açamadan bir insan fırtınasına yakalandı. Elayne kendini Thom’a öyle hızlı fırlattı ki adam sendeledi. Elbette kollarını ona doladı ve kaldırdı, hafifçe aksamasına rağmen bir çocukmuş gibi döndürdü onu. Onu tekrar yere bıraktığında kahkaha atıyordu, Elayne de öyle. Thom Elayne’in Nynaeve’inki kadar kırışık olan ellerini inceledi, onu hizada tutacak bir Thom olmadan başını ne tür bir belaya soktuğunu sordu ve Elayne ne yapacağını söyleyecek kimseye ihtiyacı olmadığını söyledi, ama kızararak, kıkırdayarak ve dudağını ısırarak bırakacağı etkiyi bozdu.</p>

    <p>Nynaeve derin bir nefes aldı. Bazen bu ikisinin baba kızı oynama işini fazla ileri götürdüğünü düşünüyordu. Bazen Elayne on yaşında olduğunu düşünüyordu ve Thom da ona böyle davranıyordu. “Bu sabah çömez dersin var sanıyordum, Elayne.”</p>

    <p>Diğer kadın yan yan ona baktı, sonra edepli davranmayı çok geç hatırlayarak kendini topladı ve çizgili elbisesini düzeltti. “Calindin’den yerimi almasını istedim,” dedi kayıtsızca. “Sana eşlik etmeyi düşünmüştüm. Ve bunu yaptığıma memnun oldum,” diye ekledi Thom’a sırıtarak. “Şimdi Amadicia’da öğrendiğiniz her şeyi dinleyebiliriz.”</p>

    <p>Nynaeve burnunu çekti. Eşlik etmekmiş. Dün hakkında her şeyi hatırlamıyordu, ama Elayne’in onu soyarken kahkahalar attığını, güneş daha batmadan onu yatırdığını anımsıyordu. Ve kadının, kafasını serinletmek için bir kova su isteyip istemediğini sorduğunu hatırladığından emindi.</p>

    <p>Thom hiçbir şey fark etmedi; normalde yeterince keskin gözlü bir adam olsa da, çoğu erkek kördü. “Çabuk olmamız gerek,” dedi Thom. “Sheriam her şeyi anlattırdı ve şimdi Temsilcilerden bazılarına bizzat rapor vermemizi istiyor. Neyse ki pek bir şey yok. Eldar boyunda, bir gün önceden davullar ve borularla gelişini haber vermediği sürece, bir farenin geçmesini engellemeye yetecek kadar Beyazpelerin yok. Tarabon sınırındaki güçlü bir birlik ve Haberci’yi kuzeyde tutmak için kullandığı askerler dışında, Niall bütün Beyazpelerinleri Amadicia çevresinde topluyor gibi ve Ailron da kendi askerlerini topluyor. Biz ayrılmadan önce Salidar hakkında sokaklarda konuşulmaya başlanmıştı, ama Niall burayı aklına getirmişse bile, hiçbir yerde işaret görmedik.”</p>

    <p>“Tarabon,” diye mırıldandı Juilin, şapkasını inceleyerek. “Kendine bakmayı bilmeyen biri için tamamen hastalıklı bir ülke olmuş, öyle duyduk.”</p>

    <p>Nynaeve sır saklamak konusunda bu iki adamdan hangisinin daha iyi olduğundan emin değildi, ama ikisinin de yüzünüze bakarak, bir yün tüccarını kıskançlıktan mosmor edecek kadar iyi yalan söyleyebileceğinden emindi. Ve o sırada bir şey saklamakta olduklarından emindi.</p>

    <p>Elayne bundan fazlasını gördü. Thom’un yakasına yapışarak adamın yüzüne baktı. “Annem hakkında bir şey duydun,” dedi sakin sakin ve bu bir soru değildi.</p>

    <p>Thom bıyıklarını sıvazladı. “Amadicia’da, her sokakta yüz farklı söylenti var, çocuğum ve her biri bir öncekinde de çılgınca.” Kırışık, köselemsi yüzü tamamen masum, tamamen açıktı, ama adam doğduğu gün bile masum değildi zaten. “Tüm Beyaz Kule’nin Eldar’ı geçmeye hazır on bin Muhafız’la burada, Salidar’da olduğu söyleniyor. Aes Sedailerin Tanchico’yu ele geçirdiği, Rand’ın gece kanat açıp uçtuğu söyleniyor ve...”</p>

    <p>“Thom?” dedi Elayne.</p>

    <p>Adam, bu onların suçuymuş gibi dik dik Juilin ve Nynaeve’e bakarak hıhladı. “Çocuğum, bu yalnızca bir söylenti ve işittiğimiz en delice söylenti. Hiçbir şeyi doğrulatamadım ve inan bana, denedim. Bahsetmeye niyetim yoktu. Acını körüklemekten başka işe yaramaz. Bırak gitsin, çocuğum.”</p>

    <p>“Thom.” Daha kararlı. Juilin ayak değiştirirken, başka yerde olmayı diliyormuş gibi görünüyordu. Thom yalnızca sert görünüyordu.</p>

    <p>“Eh, madem işitmek zorundasın. Amadicia’daki herkes annenin Işığın Kalesi’nde olduğunu, Beyazpelerinlerden bir ordunun başında Andor’a gideceğini düşünüyor gibi.”</p>

    <p>Elayne alçak sesle gülerek başını iki yana salladı. “Ah, Thom, böyle bir şey için endişeleneceğimi mi düşündün gerçekten? Annem asla Beyazpelerinlere gitmez. Keşke gitse. Keşke hayatta olsa da gitse. Bana öğrettiği her şeye aykırı olsa da –Andor’a yabancı asker getirmek, hem de Beyazpelerin askerleri!– bunu dilerdim. Ama dilekler kanat olsa...” Gülümsemesi hüzünlüydü, ama sessiz bir hüzündü bu. “Yasımı tamamladım, Thom. Annem öldü ve ona layık olmak için elimden gelen her şeyi yapmalıyım. O olsa asla saçma söylentilerin peşine takılmaz, onlar için ağlamazdı.”</p>

    <p>“Çocuğum,” dedi Thom çekingenlikle.</p>

    <p>Nynaeve adamın Morgase’in ölümü hakkında ne hissettiğini, herhangi bir şey hissedip hissetmediğini merak etti. İnanması ne kadar güç gelse de, adam bir zamanlar Morgase’in sevgilisiydi; kadın genç, Elayne bebeklikten yeni çıkmışken. O zamanlarda, kurutulmak üzere güneşe bırakılmış ve orada unutulmuş gibi görünmüyor olmalıydı. Nynaeve ilişkilerinin nasıl, neden sona erdiği hakkında pek bir şey bilmiyordu; tek bildiği adamın bir tutuklama emrinden kaçarak Caemlyn’den ayrıldığı idi. Hikâyelerde anlatılacak türden bir aşk işareti değil. Şu anda yalnızca Elayne gerçeği mi söylüyor, yoksa sadece acısını mı saklıyor, bununla ilgileniyor, kızın omzunu sıvazlıyor, saçlarını okşuyordu. Bir kez olsun normal insanlar gibi birbirlerine terslenmelerini diliyor olmasa, güzel bir manzara oluşturduklarını düşünecekti Nynaeve.</p>

    <p>Manzara bir boğazın temizlenmesi ile bozuldu. “Merrilin Efendi?” dedi Tabiya, beyaz elbisesini açıp çabucak diz kırarak. “Sandar Efendi? Sheriam Sedai Temsilcilerin sizi kabul etmeye hazır olduklarını söylüyor. Küçük Kule’den ayrılmamanız gerektiğini söylüyor.”</p>

    <p>“Küçük Kule, öyle mi?” dedi Thom kuru kuru, eski hanı süzerek. “Elayne, bizi sonsuza dek burada tutamazlar. İşimiz bittiği zaman sen ve ben... ne dilersen onu konuşuruz.” Tabiya’ya yol göstermesini işaret ederek içeriye girdi. Yorulduğu zaman hep olduğu gibi, aksaması daha belirgindi. Juilin omuzlarını dikleştirdi ve darağacına gidermiş gibi takip etti; adam Tearlıydı.</p>

    <p>Nynaeve ve Elayne birbirlerine bakmadan durdular orada.</p>

    <p>Sonunda Nynaeve, “Ben yapmamam...” derken, Elayne, “Benim yapmamam...” dedi. Birlikte sustular ve etekleri ile oynayarak, kızararak birkaç saniye harcadılar.</p>

    <p>“Burada durulmayacak kadar sıcak,” dedi Nynaeve sonunda.</p>

    <p>Siuan ile Leane’in raporlarını dinleyen Temsilcilerin bırakıp Thom ile Juilin’i dinlemesi olasılık dışıydı. Bu tür şeyleri aralarında paylaşıyorlardı. Geriye, Nynaeve ne kadar gönülsüz olsa da, Logain kalıyordu. Hiçbir şey öğrenemeyecekti. Ama bir düzine Aes Sedai saatlik bir programla tepesine çökene dek parmak çevirerek beklemekten daha iyiydi.</p>

    <p>İçini çekerek sokakta yürümeye başladı. Elayne, davet edilmiş gibi peşine takıldı. Bu Nynaeve’in ihtiyaç duyacağı öfkeyi bulmasına yardım etti. Aniden Elayne’in bileklerinin çıplak olduğunu fark etti.</p>

    <p>“Bilezik nerede?” diye sordu yumuşak sesle. Sokaktaki kimse, duysa da anlamazdı, ama bir kez unutulan ihtiyat çok fazla kez de unutulabilirdi. “Marigan nerede?”</p>

    <p>“Bilezik kesemde, Nynaeve.” Elayne yüksek tekerlekli bir arabanın geçmesi için yana çekildi, sonra arabanın arkasında yine Nynaeve’e katıldı. “Marigan çamaşırlarımızı yıkıyor ve çevresinde yirmi kadın var. Ve her hareket ettiğinde inliyor. Birgitte’in duymayacağını düşündüğü bir şey söyledi ve Birgitte... O şeyi çıkarmak <em>zorundaydım,</em> Nynaeve. Birgitte haklıydı ve <em>canını yaktı.</em> Marigan’a herkese merdivenden düştüğünü söylemesini emrettim.”</p>

    <p>Nynaeve burnunu çekti, ama gönülsüzce. Son zamanlarda bileziği takmıyordu. Kendi başına öğrenebildiği bir şey olmadığı için değil. Moghedien’in, kendisi farkında olmasa bile Şifa hakkında <em>bir şeyler</em> bildiğinden hâlâ emindi –kimse o kadar kör olamazdı– ve Moghedien’in öğrenmek üzere olduklarını söylediği, bir erkeğin yönlendirmesini sezme meselesi vardı. Gerçek şuydu ki, kadınla kesinlikle gerektiğinden daha fazla teması olursa, Birgitte’in yaptığından çok daha kötüsünü yapacağından emindi. Belki Nynaeve sezme işine hâkim olmaya çalışırken elinde olmadan ona aktardığı acı yüzünden inlediğini duymaktan kaynaklanan tatmin hissi yüzündendi. Belki kadınla bileziksiz yalnız kaldığında ne kadar korktuğunu hatırladığından. Belki Terkedilmişlerden birini adaletin önüne çıkarmadığı için gittikçe artan tiksintisi yüzündendi. Belki hepsinden biraz vardı. Bildiği şuydu ki, kendini bileziği takmaya ikna etmeliydi ve biliyordu ki, ne zaman Moghedien’in yüzünü görse yumruklamak istiyordu.</p>

    <p>“Gülmemeliydim,” dedi Elayne. “Güldüğüm için özür dilerim.”</p>

    <p>Nynaeve öyle aniden durdu ki, bir atlı onu ezmemek için dizginleri hızla çekmek zorunda kaldı. Adam kalabalık tarafından sürüklenip götürülmeden önce bir şeyler bağırdı, ama hissettiği şok adamın sözlerini işitilmeyecek kadar boğuk duymasına sebep oldu. Özür karşısında hissettiği şok değil. Söylediği şey. Söylenecek doğru şey. Gerçek.</p>

    <p>Elayne’e bakamadan yürümeye devam etti. “Gülmeye hakkın vardı. Ben...” Sertçe yutkundu. “Kendimi aptal yerine koydum.” Öyleydi. Theodrin birkaç yudum demişti; bir kupa. Ve Nynaeve sürahiyi boşaltmıştı. Başarısız olacaksan, yalnızca yapamadığından başka bir sebep bulmak en iyisiydi. “Kovayı getirtip, <em>Büyük Boru Avı</em>’nı hatasızca söyleyebilecek hale gelene kadar kafamı suya bastırmalıydın.” Göz ucuyla ona baktı. Elayne’in yanaklarında küçük kırmızı benekler belirmişti. Demek bir kovadan bahsedilmişti gerçekten.</p>

    <p>“Herkesin başına gelebilir,” dedi Elayne kısaca.</p>

    <p>Nynaeve kendi yanaklarının kızardığını hissetti. Elayne’in başına geldiği zaman, şarabın etkisini atması için kızı suya basmıştı. “Beni... ayıltmak için ne gerekiyorsa yapmalıydın.”</p>

    <p>Nynaeve’in hatırlayabildiği en tuhaf tartışmaydı bu; kendisi büyük aptallık ettiğini ve sonuçlarını hak ettiğini söylüyor, Elayne onun adına bahane ardına bahane sunuyordu. Nynaeve, bu şekilde tüm suçu yüklenmesinin neden bu kadar mutluluk verici olduğunu anlayamıyordu. Şimdiye dek, becerebildiğince kaçınmadan bunu yaptığını hatırlamıyordu. Çocuksu hödüğün teki olduğunu onaylamadığı için Elayne’e kızacaktı neredeyse. Logain’in tutulduğu, köyün ucundaki küçük, saz damlı eve kadar sürdü bu.</p>

    <p>“Şunu kesmezsen,” dedi Elayne sonunda, “yemin ederim hemen şu anda bir kova su getirecek birini bulurum.”</p>

    <p>Nynaeve ağzını açtı, sonra yine kapattı. Yanıldığını itiraf etmenin yeni öğrenilmiş sevinci içinde bile, fazla ileri gitmekti bu. Bu kadar iyi hissederken Logain ile yüzleşemezdi. Bu kadar iyi hissederken faydasızdı zaten. Moghedien’i bulması, bileziği takması gerekirdi, ama bunu yapamayacak kadar iyi hissediyordu kendini. Taş söveli kapının yanında nöbet tutan iki Muhafız’a baktı. İşitecek kadar yakında değildiler, ama o yine de sesini alçalttı. “Elayne, gidelim. Bu gece.” Thom ve Juilin Salidar’dayken, Uno’dan at bulmasını istemeye gerek kalmazdı. “İstemiyorsan Caemlyn’e gitmeyiz. Ebou Dar’a. Merilille o çanağı asla bulamaz ve Sheriam bulmak için bizim gitmemize asla izin vermez. Ne diyorsun? Bu gece?”</p>

    <p>“Hayır, Nynaeve. Bizi kaçak kabul ederlerse Rand’a ne faydamız dokunur? Ve kaçak duruma düşeriz. Söz verdin, Nynaeve. Bir şey bulursak kalacağına söz verdin.”</p>

    <p>“Kullanabileceğimiz bir şey bulursak, diye söz verdim. Bizim tek bulduğumuz bu!” Nynaeve buruşuk ellerini onun burnunun dibine soktu.</p>

    <p>Elayne’in yüzündeki ve sesindeki kararlılık kayboldu; dudaklarını büzerek yeri inceledi. “Nynaeve, Birgitte’e kalacağımızı söylediğimi biliyorsun. Eh, anlaşılan o da Uno’ya, kendisi söylemediği sürece hiçbir koşul altında sana at bulmamasını söylemiş. Senin yine kaçmayı düşündüğünü söylemiş. Öğrendiğimde çok geç olmuştu.” Sinirle başını arkaya attı. “İnsanın Muhafızının olması böyle bir şeyse, neden Muhafız isteyen tek kişi olsun, anlamıyorum.”</p>

    <p>Nynaeve gözlerinin kızgınlıktan patlayacağını düşünüyordu. Demek <em>bu yüzden</em> adam ona bakıp duruyordu. Sevinci bir... eh, kısmen öfke, kısmen küçük düşmüşlük ateşi içinde kayboldu. Adam <em>biliyordu;</em> Nynaeve’in... Dur. Bir an Elayne’e kaşlarını çattı, sonra aklına gelen soruyu dile getirmemeye karar verdi. Birgitte’in Uno’ya bahsettiği yalnızca Nynaeve’in ismi miydi, yoksa Elayne’i de dahil etmiş miydi? Elayne kendine bir aile edinmiş gibiydi. Thom’da ona bildiği her şeyi öğretmek isteyen hoşgörülü bir baba, Birgitte’te küçük kız kardeşini idare etmeyi bilmediği atları sürerken boynunu kırmaktan korumaya çalışmanın işi olduğunu düşünen bir abla bulmuştu.</p>

    <p>“Bu durumda,” dedi dümdüz bir sesle, “bakalım Logain’den ne öğrenebiliyoruz.”</p>

    <p>Yalnızca iki odası bulunan küçük bir evdi, ama kalın taş duvarları sayesinde birazcık serindi. Logain gömleği içinde pencerenin yanında oturmuş, bir yandan piposunu içiyor, bir yandan kitap okuyordu. Aes Sedailer ona iyi bakıyordu. Masalar ve sandalyeler Salidar’daki en iyilerindendi –süslü değil, ama iyi yapılmış, ama hiçbir şey başka hiçbir şeye uymuyordu– ve kıvrımlarla işlenmiş kırmızı altın rengi bir halı serilmişti. Yer öyle temiz süpürülmüştü ki, Nynaeve süpürme işini adamın yaptığından kuşkuluydu.</p>

    <p>İkisi içeri girdiği zaman Logain kitabı bir kenara bıraktı. Kapıyı çalmadıkları için bozulmuş görünmüyordu. Aylak aylak doğruldu, piposunun külünü boşalttı, ceketini giydi ve ancak o zaman bacağını geriye atıp eğildi. “Bunca zamandan sonra seni yine görmek güzel. Beni unuttuğunu sanmıştım. Biraz şarap içeceğim, bana katılır mısınız? Aes Sedailer pek fazla göndermiyorlar bana, ama gönderdikleri hiç de kötü değil.”</p>

    <p>Daha fazlasına ihtiyacı olsaydı, şarap önermesi yeterli olurdu –Nynaeve irkilmesini zor bastırdı. Uno’yu düşünürken, Logain’in erkek olması yeterliydi. Küçük Kule’den öfke çıkarmasına gerek yoktu. Ama onu düşünmek biraz daha ekledi. Aniden Gerçek Kaynak’ı, görüş alanının hemen dışında, görünmez bir sıcaklık gibi sezdi. Kendini açtı ve <em>saidar</em> içine aktı; önceden hissettiği sevinçse, bu esrikliğin de ötesindeydi. Ona teslim <em>oluyordu,</em> kavrulası Theodrin!</p>

    <p>“Otur,” dedi adama soğuk soğuk. “Senden gevezelik kabul etmeyeceğim. Soru sorulduğu zaman konuş, yoksa dilini tut.”</p>

    <p>Logain omuzlarını silkmekle yetindi ve bir köpek yavrusu uysallığı ile itaat etti. Hayır, uysal değil; o gülümseme saf küstahlıktı. Kısmen adamın Aes Sedailere karşı hislerinden kaynaklanıyordu, Nynaeve emindi ve kısmen... Adam Elayne’in bir başka sandalyeye oturmasını, eteklerini bilinçli bir özenle düzeltmesini izledi ve Nynaeve adamın neye baktığını bilmese bile, bir kadın olduğunu bilirdi. Sırıtmıyordu, yan yan bakmıyordu, yalnızca... Nynaeve ne olduğunu bilmiyordu, yalnızca aynı bakışları kendisine yönelttiğinde kendisinin bir kadın, onun bir erkek olduğunun çok fena farkına vardığını biliyordu. Belki yalnızca adamın yakışıklı ve geniş omuzlu olması yüzündendi, ama Nynaeve buna aldırmayacağını sanırdı. Elbette, bu değildi.</p>

    <p>Boğazını temizleyerek adama <em>saidar</em> iplikçikleri ördü, Hava ve Su, Ateş ve Toprak, Ruh. Hepsi Şifa unsurlarıydı, ama şimdi sondaj için kullanılıyordu. Adama el sürse bir faydası olurdu, ama bunu yapmaya ikna edemiyordu kendini. Ona Güç’le dokunmak yeterince kötüydü. Adam boğa kadar sağlıklıydı ve neredeyse boğa kadar güçlüydü, en ufak rahatsızlığı yoktu... delik dışında.</p>

    <p>Aslında bir delik değildi, daha çok sürekliliği olması gereken bir şey sürekli değilmiş gibiydi, pürüzsüz ve düz olması gereken bir şey aslında bir yokluğun çevresinden dolanıyormuş gibiydi. Nynaeve o duyguyu ilk günlerden, gerçekten bir şeyler öğrenebileceğini düşündüğü günlerden iyi biliyordu. Hâlâ tüylerini diken diken ediyordu.</p>

    <p>Adam dikkatle ona bakıyordu. Nynaeve yaklaştığını hatırlamıyordu. Adamın yüzü yüzsüz bir küçümseme maskesiydi; Nynaeve Aes Sedai olmayabilirdi, ama ona en yakın şeydi.</p>

    <p>“Onca şeyi aynı anda nasıl yapıyorsun?” diye sordu Elayne. “Yarısını takip edemedim.”</p>

    <p>“Şşş,” dedi Nynaeve. Gereken çabayı saklayarak Logain’in başını kabaca ellerine aldı. Evet. Fiziksel temasla daha iyiydi, izlenim daha keskindi.</p>

    <p>Tüm <em>saidar</em> akışını, bir deliğin olması gereken yere yöneltti –ve bir boşluk bulunca neredeyse şaşırdı. Elbette, hâlâ herhangi bir şey öğrenmeyi beklemiyordu. Erkekler kadınlardan bedensel olarak ne kadar farklıysalar, güç konusunda da o kadar farklıydılar, belki daha fazla. Balıklar hakkında bir şeyler öğrenmek için bir taşı incelemekten farkı yoktu. Düşüncelerini yaptığı işe odaklamak zordu, yalnızca gereken hareketleri yaptığını, zaman öldürdüğünü biliyordu.</p>

    <p><em>Myrelle ne diyecek? Egwene’in gönderdiği bir mesajı iletmemezlik eder mi?</em> Fark etmeden geçebileceği kadar küçük olan o boşluk, akışları bir kez içeri akıtınca öyle engindi ki, hepsini birden yutabilirdi. <em>Egwene’le bir konuşabilsem. İddiaya girerim Kule’nin Rand’a bir elçilik heyeti gönderdiğini ve buradaki Aes Sedailerin ellerinin üzerine oturmaktan başka iş yapmadıklarını bilse, Elayne’i burada yapabileceğimiz her şeyi yaptığımıza ikna etmem için yardım ederdi.</em> Engin boşluk; hiçlik. Siuan ile Leane’in içinde bulduğu, bir şeyin kesildiği hissine ne demeliydi? Hafif olsa da, gerçek bir şey olduğundan emindi. Erkekler ve kadınlar farklı olabilirdi, ama belki... <em>Tek ihtiyacım olan onunla bir şekilde konuşmak. Rand’ın yanında olmamızın onun için daha faydalı olacağını anlar. Elayne onu dinler; Elayne Egwene’in Rand’ı başka herkesten daha iyi tanıdığını sanıyor.</em> İşte burada. Kesilmiş bir şey. Yalnızca bir izlenim, ama Siuan ve Leane’deki ile aynıydı. <em>O zaman onu nasıl bulacağım? Bir kez daha düşlerimize girse. İddiaya girerim onu bize katılmaya ikna edebilirim. Üçümüz Rand’ın yanında çok daha faydalı oluruz. Birlikte, ona</em> Tel’aran’rhiod<em>’da öğrendiklerimizi anlatabilir, Aes Sedailer konusunda yün kafalı bir hata yapmasını engelleriz. O bunu anlar.</em> O kesikte bir şey... Ateş ve Ruh ile şu şekilde bir köprü kurulursa...</p>

    <p>Ona yaptığı şeyi anlatan Logain’in gözlerinin hafifçe irileşmesi oldu. Boğazındaki nefes dondu. Adamdan öyle hızla geriledi ki eteklerine takıldı.</p>

    <p>“Nynaeve,” dedi Elayne, dimdik oturarak, “sorun ne?..”</p>

    <p>Bir yürek atışı için gereken süre içinde Nynaeve tutabildiğince <em>saidar</em>’ı bir kalkana akıttı. “Git Sheriam’ı bul,” dedi telaşla. “Sheriam’dan başka kimse olmaz. Ona de ki...” Saatlerdir aldığı ilk nefesmiş gibi gelen derin bir nefes aldı; kalbi dörtnala koşan atlar gibi atıyordu. “Ona de ki, Logain’e Şifa verdim.”</p>
  </div>
</body>
</html>
