<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kaos Lordu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1" title="17. Bir Yaşamın Çarkı">17<br />
    Bir Yaşamın Çarkı</h1>

    <p>Rand bir Hava akışı ile tahtın yanındaki kılıç kemerini ve asasını aldı. Oracıkta, kürsünün önünde bir kapıyol açtı. Işık çizgisi dönerek genişledi, Caemlyn’den dokuz yüz elli kilometre uzakta, Cairhien’in Kraliyet Sarayı’nda, Güneş Sarayı’nda, koyu renk ahşap panelli boş bir odaya açıldı. Rand’ın bu şekilde kullanması için ayrılmış odada mobilya yoktu, ama koyu mavi yer seramikleri ve ahşap panelli duvarlar cilalanmaktan parlıyordu. Penceresiz olmasına rağmen yine de aydınlıktı; gece gündüz sekiz yaldızlı ayaklı şamdan yanıyor, aynalar yağla beslenen alevlerin verdiği aydınlığı arttırıyordu. Rand kılıç kemerini takmak için durduğunda, Sulin ile Urien koridor kapısını açtı ve peçeli Kızlar ve Kızıl Kalkanlar Rand’ın önüne geçti.</p>

    <p>Rand burada ihtiyatın saçma olduğunu düşünüyordu. Dışarıdaki geniş koridor odaya ulaşmanın tek yoluydu ve otuz kadar <em>Far Aldazar Din,</em> yani Kartalın Kardeşleri ile doluydu. Yanlarında kırmızı boyalı göğüs zırhları, enseye kadar inen, tasa benzer çıkıntılı miğferleri içinde, Berelain’in Mayeneli askerlerinden iki düzinesi vardı. Rand’ın Kızlara ihtiyaç duymadığını bildiği bir yer varsa, Cairhien’di bu, Tear’dan daha güvenliydi.</p>

    <p>Rand belirdiği sırada Kartalın Kardeşlerinden birisi koridorda koşarak uzaklaşmaya başlamıştı bile ve bir Mayeneli beceriksizce mızrağını ve kısa kılıcını tutarak uzun boylu Aiel’in peşinden gidiyordu. Aslında, <em>Far Aldazar Din</em>’in peşinden küçük bir ordu gidiyordu: Muhtelif üniformalar içinde hizmetkârlar, parlak göğüs zırhı ve siyah altın ceketi içinde bir Tearlı Taşın Savunucusu, başının önünü tıraşlamış, göğüs zırhı Tearlınınkinden çok daha fazla yıpranmış bir Cairhien askeri, koyu renk, ağır etekler ve beyaz bluzlar içinde, Rand’ın Bilgelerin çömezleri olduğunu düşündüğü iki genç Aiel kadın. Geliş haberi çok çabuk yayılacaktı. Hep öyle olurdu.</p>

    <p>En azından Alanna çok uzaktaydı. Verin de, ama daha çok Alanna. Bu mesafeden bile onu hissedebiliyordu, batıda bir yerde olduğunu biliyordu. Ensenize dokunmak üzere olan bir elin verdiği his gibi. Kadından kurtulmanın yolu var mıydı? Rand bir anlığına <em>saidin</em>’i kavradı, ama bir fark yaratmadı.</p>

    <p><em>Kendi kendine hazırladığın tuzaklardan asla kaçamazsın.</em> Lews Therin’in mırıltısı şaşkın gibiydi. <em>Bir gücü ancak daha büyük bir güç kırabilir ve o zaman yine tuzağa düşmüş bulursun kendini. Sonsuza dek tuzağa düşmüş ve bu yüzden ölemezsin.</em></p>

    <p>Rand ürperdi. Bazen gerçekten de o ses onunla konuşuyormuş gibi geliyordu. Bir de, arada bir mantıklı gelse, kafasının içinde olması çok daha kolay olurdu.</p>

    <p>“Seni görüyorum, <em>Car’a’carn,</em>” dedi Kartalın Kardeşlerinden biri. Gri gözleri Rand’a tam karşıdan bakıyordu. Burnunun üzerinden geçen bir yara izi, güneşle kararmış yüzünde beyaz bir çizgi oluşturuyordu. “Ben Mosaada Goshienlerinden Corman. Bugün gölge bulasın.”</p>

    <p>Rand gerektiği gibi yanıt veremeden pembe yanaklı bir Mayene subayı adamı omuzlayıp yaklaşmaya çalıştı. Eh, tam olarak omuzlamak sayılmazdı –kendisinden bir baş uzun, yarım kat geniş bir adamı, özellikle de bir Aiel’i omuzlayamayacak kadar inceydi, ama belki bunu yapabileceğini düşünecek kadar gençti– ama Corman’ın yanına sıkışıp, Rand’ın önünde durmayı başardı ve tek bir ince tüy takılmış kırmızı miğferini kolunun altına tıktı. “Lord Ejder, ben Kanatlı Askerler’den Lord Teğmen Havien Nurelle,” miğferinin yanlarına kanatlar işlenmişti, “Mayene Başı Berelain sur Paendrag Paeron’un hizmetindeyim ve sizin de hizmetinizdeyim.” Corman ona eğlenerek, yan yan baktı.</p>

    <p>“Seni görüyorum, Havien Nurelle,” dedi Rand ciddiyetle ve oğlan gözlerini kırpıştırdı. Oğlan? Aslında bir düşününce, Rand’dan genç olmayabilirdi. İşte bu şok ediciydi! “Sen ve Corman bana...” Aniden Aviendha’nın ortadan kaybolduğunu fark etti. Kadından kaçınmak için belini kıracaktı neredeyse ve haftalardır ilk defa yanına yaklaşmasına izin verdiğinde, başını çevirir çevirmez kaybolmuştu! “Beni Berelain ve Rhuarc’a götürün,” diye emretti sertçe. “Birlikte değillerse, kim yakındaysa ona götürün ve diğerini bulun.” Kuşkusuz, neler yaptığını raporlamak için koşa koşa Bilgelere gitmişti. Kızı <em>gerçekten</em> burada bırakacaktı.</p>

    <p><em>İstediğine sahip olamazsın. Sahip olamayacağını istiyorsun.</em> Lews Therin manyak gibi güldü. Rand’ı eskisi kadar rahatsız etmedi. O kadar değil. Tahammül etmek zorunda kaldığınız şeye tahammül edebiliyordunuz.</p>

    <p>Kimin en yakında olduğunu tartışmakta olan Corman ile Havien adamlarını arkada bırakmışlardı, ama yine de, yakından takip eden, tonozlu koridoru dolduran Kızlar ve Kızıl Kalkanlarla geçit alayına benzemişlerdi. Ayaklı şamdanlar yakılmıştı, ama yine de koridorda karanlık bir hava vardı. Zaman zaman görülen duvar halıları dışında hiçbir yerde renk kullanılmamıştı ve Cairhienliler onların renklerini de, çiçek ya da kuş işlemeleri, geyik ya da leopar avları, savaşa katılan asillerin resimleri olsun, her şeyi kusursuzca düzenleyerek telafi etmeye çalışmışlardı. Yolundan kaçışan Cairheinli hizmetkârlar için üniforma demek, genellikle kol yenlerinde renkli çizgiler ya da göğse işlenmiş bir ev rozeti, bazen Ev renklerinde bir yaka ya da kol yenleri demekti ve nadiren bir ceketin ya da elbisenin tamamını içine alırdı. Yalnızca daha üst düzey hizmetkârlar daha fazla renk kullanıyordu. Cairhienliler düzenden hoşlanır, gösterişten hoşlanmazdı. Zaman zaman görülen bir niş, altın bir çanak ya da bir Deniz Halkı porseleni sergiliyordu, ama hepsi çıplak, düz hatlara sahip nesnelerdi ve kıvrımları varsa bile gizlenmeye çalışılmıştı. Koridorun kare sütunlu, revaklı avlulara açıldığı yerlerde, aşağıda bir bahçe varsa, yürüyüş yolları kusursuz kareler biçiminde düzenlenmişti, her çiçek tarhı aynı boyda, çalılar ve küçük ağaçlar kesin ölçülerde budanmış, tıpatıp aynı mesafelerde yerleştirilmişti. Kuraklık çiçeklerin açmasına izin verse, Rand onların da düz çizgiler üzerinde açacağından emindi.</p>

    <p>Rand Dyelin’in buradaki tasları ve vazoları görebilmesini diledi. Shaidolar Cairhien’in her yerinde, kaldırabildikleri her şeyi götürmüşlerdi ve taşıyamadıklarını da yakmışlardı, ama bu davranış tarzı <em>ji’e’toh</em>’u ihlal ediyordu. Rand’ı takip eden ve şehri kurtaranlar da bazı şeyler almışlardı, ama kurallara uyarak yapmışlardı bunu; bir savaşta bir yeri fethettiklerinde, orada bulunan malların beşte birini almaya hakları vardı ve tek bir kaşık fazla almazlardı. Bael, gönülsüzce de olsa, Andor’da bu haklarından da vazgeçmeye razı olmuştu, ama Rand elinde liste olmayan hiç kimsenin buradan herhangi bir şey alındığına inanacağını sanmıyordu.</p>

    <p>Onca tartışmaya rağmen Corman ve Havien Rhuarc ile Berelain’i bulamadı, ama onlar Rand’ı buldu.</p>

    <p>İkisi yalnız başlarına gelip revaklı avlulardan birinde Rand’ı karşıladılar. Yanlarında maiyetlerinin olmaması, Rand’ın bir geçit alayının başını çektiği hissini güçlendirdi. <em>Cadin’sor</em> içinde, kızıl saçlarında gri tutamlar olan Rhuarc Berelain’e tepeden bakıyordu. Solgun, güzel bir kadındı Berelain ve mavi beyaz elbisesinin yakası öyle açıktı ki, kadın reverans yaparken Rand boğazını temizlemek zorunda kaldı. <em>Shoufa</em>’sını gevşekçe boynuna sarmış olan Rhuarc, ağır bir Aiel bıçağı dışında silah taşımıyordu. Kadının çıplak omuzlarına inen siyah saçlarının arasına Mayene Başı Tacı oturtulmuştu: kanat açmış altın bir şahin.</p>

    <p>Belki Aviendha’nın gitmiş olması daha iyiydi; bazen kendini Rand’a sergilediğini düşündüğü kadınlara şiddet gösteriyordu.</p>

    <p>Rand aniden Lews Therin’in ezgisizce mırıldandığını fark etti. Rahatsız edici bir şey vardı, ama ne?.. Mırıldanıyordu. Onun farkında olmayan bir kadına hayran hayran bakan bir adam gibi.</p>

    <p><em>Kes şunu!</em> diye bağırdı Rand kafasının içinde. <em>Benim gözlerimden bakmayı kes!</em> Lews Therin’in işitip işitmediğini bilmek imkânsızdı –orada işitecek biri var mıydı?– ama mırıltı kesildi.</p>

    <p>Havien tek dizinin üzerine çöktü, ama Berelain dalgın dalgın kalkmasını işaret etti. “Umarım Lord Ejder ve Andor için her şey yolundadır.” Bir erkeğin dinlemesini sağlayacak cinsten bir sesi vardı. “Dostlarınız Mat Cauthon ve Perrin Aybara için de.”</p>

    <p>“Her şey yolunda,” dedi Rand kadına. Berelain Mat ile Perrin’i hep soruyordu. Her seferinde birinin Tear yolunda olduğunu, diğerini Kıraç’a gittiğinden beri görmediğini söylemesine rağmen. “Ya sizin için?”</p>

    <p>Rand’ın iki yanına geçer, koridorda ilerlemeye başlarlarken Berelain Rhuarc’a baktı. “Her şey beklenebileceği kadar yolunda, Lord Ejder.”</p>

    <p>“Her şey yolunda, Rand al’Thor,” dedi Rhuarc. Adamın yüzünde fazla ifade yoktu, ama zaten nadiren olurdu.</p>

    <p>Neden Berelain’i başa getirdiğini ikisinin de anladığını biliyordu Rand. Soğuk sebepler. Ona serbestçe ittifak öneren ilk hükümdardı, Rand ona güvenebilirdi, çünkü kadının ona ihtiyacı vardı, o ittifaktan sonra, Tear’ı Mayene’in gırtlağına sarılmaktan alıkoymak için, her zamankinden çok. Yüksek Lordlar hep Mayene’e bir eyalet gibi davranmaya çalışırdı. Dahası, yüzlerce fersah güneyde küçük bir ulustan bir yabancı olduğundan, Cairhien’deki bir hizbi diğeri aleyhine kayırması için sebep yoktu, gücü ele geçirme umudu yoktu ve kadın bir ülkenin nasıl yönetileceğini biliyordu. Sert sebepler. Aiellerin Cairhienliler, Cairhienlilerin Aieller için nasıl hissettiği düşünülürse, Rhuarc’ı başa getirmek kan dökülmesine sebep olurdu ve Cairhien’de yeterince kan dökülmüştü zaten.</p>

    <p>Bu düzenleme işe yarıyor gibiydi. Tear’da Semaradrid ve Weiramon konusunda olduğu gibi, Cairhienliler bir Mayeneliyi vali olarak kabul etmişti, çünkü hem kadın Aiel değildi, hem de Rand atamıştı onu. Berelain ne yaptığını biliyordu ve en azından o, Cairhien’de kalan klan şefleri adına konuşan Rhuarc’ın önerilerini dinlerdi. Kuşkusuz Bilgelerle de başa çıkması gerekiyordu –Bilgeler her işe karışmayı, kendileri öyle görmüyordu gerçi, Aes Sedailerden bir gün sonra bırakırdı ancak– ama şimdiye dek onlardan hiç bahsetmemişti.</p>

    <p>“Ya Egwene?” dedi Rand. “Daha iyi mi?” diye sordu.</p>

    <p>Berelain dudaklarını hafifçe birbirine bastırdı. Egwene’den hoşlanmıyordu. Ama diğer yandan, Egwene de ondan hoşlanmıyordu. Rand’ın bildiği kadarıyla bir sebebi yoktu, ama öyleydi işte.</p>

    <p>Rhuarc ellerini açtı. “Amys’in bana söylediği kadarıyla öyle.” Bir Bilge olmaya ek olarak, Amys adamın karısıydı. Karılarından biri; Rhuarc’ın iki karısı vardı, Rand’ın tuhaf bulduğu Aiel gelenekleri arasında, daha tuhaf olanlardan biri. “Egwene’in dinlenmeye, hafif egzersize, bol bol yemeğe ve taze havaya ihtiyacı olduğunu söylüyor. Sanırım yürüyüşlerini günün serin olduğu zamanlarda yapıyor.” Berelain yan yan baktı ona; yüzündeki hafif ter parıltısı güzelliğinden bir şey almıyordu, ama elbette Rhuarc hiç terlemiyordu.</p>

    <p>“Onu görmek isterim. Bilgeler izin verirse,” diye ekledi Rand. Bilgeler ayrıcalıklarını, Rand’ın tanıdığı tüm Aes Sedailer kadar kıskançlıkla koruyor, boy şefleri, klan şefleri, hatta hepsinin ötesinde, <em>Car’a’carn</em>’ın onları tanıdığından emin oluyorlardı. “Ama ilk önce biz...”</p>

    <p>Koridor duvarlarından birinin korkuluklu sütunlarla açıldığı bir yerden, işitme sınırında bir gürültü geliyordu. Egzersiz kılıçlarının takırtısı. Rand geçerken aşağıya bir göz attı. En azından niyeti buydu; gördüğü şey karşısında dili tutuldu ve ayakları donakaldı. Dik sırtlı, sade ceketli bir Cairhienlinin gözetimi altında, terle sırılsıklam olmuş bir düzine kadın ikili gruplar halinde kılıç sallıyorlardı. Bazıları bölünmüş etekli binici elbiseleri, bazıları erkek ceket ve pantolonları giymişti. Çoğu formları canlılıkla, ama beceriksizce yapıyor, diğerleri bir duruştan ötekine rahatça akıyor, ama çıta demetlerini tereddütle savuruyorlardı. Hepsi bir pelerin gibi, sert kararlılığa bürünmüştü, ama içlerinden biri hata yaptığını fark ettiğinde sertlik yerini hüzünlü kahkahalara bırakıyordu.</p>

    <p>Dik sırtlı adam ellerini çırptı ve kadınlar nefes nefese egzersiz kılıçlarına yaslandılar, bazıları bu işe alışık olmayan kollarını germeye başladı. Rand’ın görüş alanının dışında bekleyen hizmetkârlar koşturdular, sağa sola eğilerek, diz kırarak tepsiler üzerinde sürahiler ve kadehler taşıdılar. Ama bunlar hizmetkârsa bile, üniformaları Cairhien’de tuhaf kaçıyordu. Beyazlara bürünmüşlerdi. Elbiseler, ceketler, pantolonlar, hepsi bembeyazdı.</p>

    <p>“Bu da ne?” diye sordu. Rhuarc tiksinti dolu bir ses çıkardı.</p>

    <p>“Cairhienli kadınların bazıları Kızlardan epey etkilendi,” dedi Berelain gülümseyerek. “Onlar gibi olmak istiyorlar. Yalnız, Mızrağın değil Kılıcın Kızı, sanırım.” Sulin kızgınlıkla gerildi ve Kızlar arasında el konuşması çaktı; jestleri öfke dolu gibiydi. “Bunlar asil Evlerin kızları,” diye devam etti Berelain. “Burada kalmalarına izin veriyorum, çünkü ebeveynleri bunlara izin vermiyor. Şehirde kadınlara kılıç öğreten bir düzine kadar okul açıldı, ama pek çoğu katılmak için gizlice kaçmak zorunda kalıyor. Yalnızca kadınlar da değil, elbette. Genel olarak tüm genç Cairhienliler Aiellerden pek etkilenmiş gibi. <em>ji’e’toh</em> uyguluyorlar.”</p>

    <p>“Çarpıtıyorlar,” diye hırladı Rhuarc. “Çoğu kişi âdetlerimizi soruyor. Neyin doğru olduğunu öğrenmek isteyen birine kim öğretmez ki? Bir ağaçkatili bile olsa.” Tükürecek gibi baktı. “Ama onlara anlatılanları alıyorlar ve değiştiriyorlar.”</p>

    <p>“Aslında değiştirmek sayılmaz,” diye itiraz etti Berelain. “Yalnızca uyarlıyorlar, bana göre.” Rhuarc’ın kaşları azıcık kalktı ve kadın içini çekti. Hükümdarına karşı çıkıldığını gören Havien’in yüzü bir alınmışlık portresi idi. Ne Rhuarc, ne Berelain fark etti bunu; ikisinin de dikkati Rand üzerindeydi. Rand bu tartışmanın ikili arasında sık sık geçtiğini hissetti.</p>

    <p>“Değiştiriyorlar,” diye tekrarladı Rhuarc vurgulayarak. “Aşağıdaki, beyaz giymiş o aptallar <em>gai’shain</em> olduklarını iddia ediyorlar. <em>Gai’shain!</em>” Diğer Aieller mırıldandılar; Kızlar arasında yine el konuşması geçti. Havien biraz huzursuz görünüyordu. “Hangi savaşta ya da baskında yakalandılar? Ne <em>toh</em>’a girdiler? Şehirde dövüşme yasağımı onayladın, Berelain Paeron, ama bunlar görülmeyeceklerini düşündükleri her yerde düello yapıyorlar ve kaybeden beyaz giyiyor. Silahlı iki kişiden biri diğerine vurursa, vurulan düello talep ediyor ve reddedilirse beyaz giyiyor. Bunun onur ve görevle ne ilgisi var? Her şeyi değiştiriyor, bir Sharalının bile kızarmasına sebep olacak şeyler yapıyorlar. Buna bir son verilmeli, Rand al’Thor.”</p>

    <p>Berelain’in çenesi inatla gerildi, eteklerindeki elleri yumruk oldu. “Genç adamlar hep dövüşür.” Öyle tepeden bakarcasına konuşmuştu ki, kadının da genç olduğunu unutabilirdiniz. “Ama buna başladıklarından beri teki bile düelloda hayatını kaybetmedi. Teki bile. Tek başına bu bile devam etmelerine izin vermeye değer. Dahası, kızlarının eve gönderilmesini talep eden babalar ve anneleri reddettim, ki bazıları güçlü ailelerdendi. O genç kadınlara vadettiğim şeyi reddetmeyeceğim.”</p>

    <p>“İstiyorsan kalsınlar,” dedi Rhuarc. “İstiyorlarsa <em>kılıç</em> öğrensinler. Ama <em>ji’e’toh</em>’u izlediklerini iddia etmekten vazgeçsinler. Beyaz giyip <em>gai’shain</em> olduğunu iddia etmelerine bir son verilsin. Yaptıkları şey bizi incitiyor.” Soğuk, mavi bakışları Berelain’e dikilmişti, ama kadının iri, kara gözleri hâlâ Rand’daydı.</p>

    <p>Rand yalnızca bir an duraksadı. Genç Cairhienlileri <em>ji’e’toh</em>’a cezbedenin ne olduğunu anladığını sanıyordu. Yirmi sene içinde iki kez Aieller tarafından fethedilmişlerdi ve sırrın bunda mı olduğunu merak ediyor olmalıydılar. Ya da belki yenilgilerinin yalnızca Aiellerin daha iyi olduğunu gösterdiğini düşünüyorlardı. Açık ki Aieller bunu inançları ile alay etmek olarak görüp kızıyorlardı, ama aslında bazı açılardan Aiellerin <em>gai’shain</em> olma kuralları daha az tuhaf değildi. Örneğin, bir erkeğe kayınpederinden ya da bir kadına kaynanasından bahsetmek –Aieller ikincil-baba ve ikincil-anne diyordu–, ilk önce söz konusu kişi bahsetmemişse, silah çekmeyi haklı gösterecek kadar düşmanca bir davranış kabul ediliyordu. Alınan taraf siz konuştuktan sonra size dokunursa, <em>ji’e’toh</em> kuralları altında, silahlı bir düşmana zarar vermeden dokunmak gibi kabul ediliyordu. Bu çok <em>ji</em> kazandırıyor, çok <em>toh</em> altına sokuyordu, ama dokunulan kişi karşısındakinin kazandığı onuru ve kendi görevlerini azaltmak için <em>gai’shain</em> alınmayı talep edebiliyordu. <em>ji’e’toh</em> uyarınca, <em>gai’shain</em> alınma talebi karşılanmak zorundaydı, bu yüzden bir erkek ya da kadın, birinin kaynanasından bahsettiği için <em>gai’shain</em> olarak bulabiliyordu kendini. Bu Cairhienlilerin yaptıklarından daha az aptalca sayılmazdı. Aslında her şey gelip bir noktaya dayanıyordu. Buranın başına Berelain’i getirmişti; onu desteklemek zorundaydı. O kadar basitti işte. “Cairhienliler Cairhienli oldukları için sizi gücendiriyorlar, Rhuarc. Kendi hallerine bırakın. Kim bilir, belki zaman içinde, onlardan nefret etmeyeceğiniz kadar öğrenebilirler.”</p>

    <p>Rhuarc ekşi ekşi homurdandı ve Berelain gülümsedi. Rand şaşkınlık içinde, bir an onun Aiel’e dil çıkaracağını sandı. Ama yalnızca hayal gücünün oyunuydu, elbette. Kadın Rand’dan yalnızca birkaç yaş büyüktü, ama Rand daha İki Nehir’de koyun güderken o Mayene’i yönetiyordu.</p>

    <p>Corman ile Havien’i nöbetlerinin başına gönderen Rand, iki yanında Rhuarc ve Berelain ile birlikte yürümeye başladı, kalanlar da yakından takip etti. Geçit alayı. Tek eksik davullar ve borulardı.</p>

    <p>Arkasında egzersiz kılıçlarının takırtısı yine başladı. Küçük, ama yine de bir başka değişim. Ejder Kehanetleri’ni uzun uzun incelemiş olan Moiraine bile onun Dünyayı Kırışının yeni bir Çağ getirmek demek olup olmadığını bilememişti, ama öyle ya da böyle, değişim getirdiği kesindi. Bilinçli olduğu kadar tesadüfen de, gibi görünüyordu.</p>

    <p>Berelain ile Rhuarc’ın paylaştığı çalışma odasının kapısına ulaştıklarında –koyu renk, cilalı ahşap kapının uzun panelleri yükselen güneşlerle süslenmişti ve bir zamanlar resmi bir iş için kullanıldığını gösteriyordu– Rand durdu ve Sulin ile Urien’e döndü. Burada da bunca korumadan kurtulamıyorsa, hiçbir yerde kurtulamazdı. “Caemlyn’e yarın, gün doğumundan bir saat kadar sonra dönmeyi düşünüyorum. O zamana kadar çadırları ziyaret edin, dostlarınızı görün ve kan davası başlatmamaya çalışın. Israr ederseniz, ikiniz beni farelerden korumak üzere kalabilirsiniz; burada fareden daha büyük bir şeyin üzerime atlayacağını sanmıyorum.”</p>

    <p>Urien hafifçe sırıttı ve başını salladı, ama bir Cairhienliye doğru elini sallayıp, “Burada fareler iri olabiliyor,” mırıldanmayı da ihmal etmedi.</p>

    <p>Rand bir an Sulin’in itiraz edeceğini sandı. Kadının düz bakışları yalnızca bir an sürdü, sonra o da başını salladı. Ama dudakları gergindi. Kuşkusuz, kulak misafiri olacak Kızlardan başka kimsenin bulunmadığı bir yerde tüm itirazlarını eksiksiz olarak dile getirecekti.</p>

    <p>Geniş bir oda olan çalışma odası, ikinci kez görüyor olmasına rağmen keskin zıtlıklar sergiliyordu. Yüksek alçı işlemeli tavanda düz çizgiler ve keskin açılar girift desenler oluşturuyordu. Duvarlarda ve koyu mavi mermer yüzlü geniş şöminede de öyle. Odanın ortasında dev bir masa duruyordu ve üzeri kâğıtlarla, bazı sınırları gösteren haritalarla doluydu. Şöminenin bir yanındaki iki dar, yüksek pencerenin önünde, derin tabureler üzerinde çömlekler vardı ve minik, kırmızı beyaz çiçekler açmış küçük bitkiler barındırıyordu. Masanın o tarafındaki uzun bir duvar halısı denizde gemiler, Mayene’in servetinin kaynağı olan yağbalıkları ile dolu ağlar çeken adamlar betimliyordu. Berelain’in dilediği zaman üzerine kıvrılabileceği genişlikte, yüksek sırtlı bir koltukta bir nakış çemberi ve bitirilmemiş nakıştan sarkan kırmızı bir iplik üzerinde iğne bekliyordu. Yerde tek bir halı vardı, altın, kırmızı ve mavi renkte çiçek desenleri ile süslenmişti. Koltuğun yanındaki sehpada, gümüş bir tepsi üzerinde gümüş bir sürahi ve kadehler ve kırmızı ciltli, altın işlemeli bir deri parçası ile Berelain’in kaldığı yer işaretlenmiş bir kitap duruyordu.</p>

    <p>Masanın diğer yanı parlak renklere sahip kat kat halı ile kaplanmış, üstlerine kırmızı, mavi ve yeşil, püsküllü yastıklar atılmıştı. Küçük, pirinç destekli bir sandığın üzerinde duran kapaklı küçük, pirinç bir tasın yanında bir tütün kesesi, kısa saplı bir pipo ve maşa duruyordu. Demir destekli daha büyük bir sandığın üzerine, Rand’ın gerçekten var olduğundan kuşku duyduğu, fildişinden yapılmış, uzun bacakları olan sıska bir hayvan oyması oturtulmuştu. Bir ceket cebine sığacak kadar küçüğünden, Rhuarc’ın bile kaldırmak için iki elini kullanmasını gerektirecek kadar büyüğüne, boy boy iki düzine kitap duvar boyunca, yere düzgünce dizilmişti. Aieller Kıraç’ta, kitaplar dışında ihtiyaç duydukları her şeyi yapabiliyorlardı; çerçiler, Aiellere yalnız kitap taşıyarak servet kazanabiliyorlardı.</p>

    <p>“Şimdi,” dedi Rand, kapı kapanıp onu Rhuarc ve Berelain ile yalnız bıraktıktan sonra, “işler gerçekten nasıl?”</p>

    <p>“Dediğim gibi,” diye yanıt verdi Berelain. “Beklenebileceği kadar iyi. Sokaklarda hâlâ Caraline Damodred ve Toram Riatin hakkında söylentiler var, ama insanlar bir süre başka savaş istemeyecek kadar yorgun.”</p>

    <p>“On bin Andor askerinin onlara katıldığı söyleniyor.” Rhuarc piposunu doldurmaya başladı. “Söylentiler yirmiyle olmasa bile onla çarpar hep, ama doğruysa rahatsız edici. İzciler sayılarının çok olmadığını söylüyor, ama büyümeye bırakılırsa, can sıkıntısından daha fazlası olurlar. Sarısinek gözle görülmeyecek kadar küçüktür, ama yumurtalarını derine bırakırsa, daha yavrular çıkmadan kolunu ya da bacağını kaybedersin... ölmezsen, elbette.”</p>

    <p>Rand yorumsuzca homurdandı. Darlin’in Tear’daki isyanı, yüzleşmesi gerekecek tek isyan değildi. Güneş Tahtı’na oturan son iki Ev olan Riatin ve Damodred Evleri, Rand ortaya çıkmadan önce de büyük rakiplerdi ve Rand ortadan kaybolacak olursa yine öyle olacaklardı. Şimdi rekabeti bir kenara bırakmış –en azından yüzeyde; Cairhienliler söz konusu olduğunda, yüzeyin altında neler olup bittiği bambaşka bir meseleydi– Toram ve Caraline’in güvenli olduğunu düşündüğü bir yerde, Darlin gibi güç toplamaktaydılar. Toram ile Caraline’in güvenli yeri Dünyanın Omurgası’nın yamaçları idi, şehirden olabildiğince uzak, ama ülke sınırları içinde bir yer. Darlin’le aynı türden insanları toplamışlardı; daha çok orta düzey asiller, yerlerinden edilmiş köylüler, paralı askerler ve belki birkaç eski haydut. Orada Niall’ın da parmağı olabilirdi. Darlin’in grubunda vardı.</p>

    <p>O yamaçlar da Haddon Mirk kadar ulaşılmazdı, ama Rand harekete geçmiyordu: çok fazla yerde, çok fazla düşmanı vardı. Rhuarc’ın sarısineğini ezmek için burada duraklamaya kalksa, başka bir yerde sırtında bir leopar bulurdu. İlk önce leoparı halletmeyi düşünüyordu. Bir de tüm diğer leoparların nerede olduğunu bilse.</p>

    <p>“Shaidolar nerede?” diye sordu, Ejder Asası’nı yarı açılmış bir haritanın üzerine koyarak. Harita Cairhien’in kuzeyini ve Kardeşkatili’nin Hançeri denen dağları gösteriyordu. Shaidolar Sammael kadar büyük bir leopar olmayabilirlerdi, ama Yüksek Lord Darlin ya da Leydi Caraline’den daha büyüktüler. Berelain ona bir kadeh şarap uzattı ve Rand ona teşekkür etti. “Bilgeler Sevanna’nın planları hakkında herhangi bir şey söyledi mi?”</p>

    <p>Kadın Kardeşkatili’nin Hançeri’ne giderken en az bir iki kişinin dinleyip biraz çevresine bakınacağını sanırdı. Gaelin Irmağı’nın aşağısına geldiklerinde Shaido Bilgelerinin bunu yaptığına iddiaya girerdi. Bunların ikisini de söylemedi, elbette. Shaidolar <em>ji’e’toh</em>’u terk etmiş olabilirdi, ama casusluk konusunda Rhuarc geleneklere bağlıydı. Bilgelerin görüşleri bambaşka bir meseleydi, ama o görüşlerin tam olarak ne olduğunu saptamak zordu.</p>

    <p>“Shaidoların mezra kurduğunu söylüyorlar.” Rhuarc durdu, maşayla kum dolu pirinç tastan bir köz alıp piposuna götürdü. Piposunu çekerek yaktıktan sonra devam etti. “Shaidoların Üç Kat Topraklar’a dönmeyi planladığını düşünmüyorlar. Ben de öyle.”</p>

    <p>Rand boş elini saçlarından geçirdi. Caraline ve Toram meselesi iltihaplanıyordu ve Shaidolar Ejderduvarı’nın bu tarafına yerleşiyordu. Darlin’den çok daha tehlikeli bir karışım. Ve Alanna’nın görünmez parmakları ona dokunmak üzere gibiydi sanki. “Başka iyi haber var mı?”</p>

    <p>“Shamara’da savaş çıkmış,” dedi Rhuarc, piposunun sapı üzerinden.</p>

    <p>“Nerede?” diye sordu Rand.</p>

    <p>“Shamara. Ya da Shara. Ülkelerine değişik isimler veriyorlar. Co’dansin. Tomaka. Kigali ve başkaları. Herhangi biri doğru olabilir. Hiçbiri doğru olmayabilir de. Sharalılar düşünmeden yalan söylerler. Satın aldığın her ipek kumaş topunu açmalısın, yoksa yalnızca dışının ipek olduğunu görürsün. Ve aynı ticaret mezrasında onu sana satan adama rastlarsan, adam seni daha önce gördüğünü ya da daha önce ticaret yapmak için oraya geldiğini inkâr eder. Israr edersen, seni yatıştırmak için diğerleri adamı öldürür, sonra ipek konusunda bir şey yapabilecek tek kişinin öldürdükleri adam olduğunu söyler, sonra sana şarap diye su satmaya çalışırlar.”</p>

    <p>“Shara’da savaş çıkması neden iyi haber?” diye sordu Rand yumuşak sesle. Yanıtı duymak istemiyordu aslında. Berelain ilgiyle dinliyordu; Aieller ve Deniz Halkı dışında hiç kimse, Kıraç’ın ötesindeki topraklar hakkında, fildişinin ve ipeğin oradan geldiği dışında bir şey bilmiyordu. Bu, bir de <em>Jain Uzakgezgini’nin Yolculukları</em> hikâyeleri, ki onlar da doğru olamayacak kadar süslüydüler. Ama aslında bir düşününce, Rand o hikâyelerde yalan söylemekten ve farklı isimlerden bahsedildiğini hatırlıyordu, ama hatırladığı kadarıyla Uzakgezgini’nin verdiği isim örnekleri Rhuarc’ın söylediklerine uymuyordu.</p>

    <p>“Shara’da asla savaş olmaz, Rand al’Thor. Başlarına Trollocların musallat olduğu söyleniyor” –Trolloclar Aiel Kıraçları’na da girmişti; o zamandan bu yana Trolloclar Aiel Kıraçları’na Ölüm Toprakları derdi– “ama o zamandan bu yana bir savaş olmuşsa bile, ticaret mezralarında hiç duyulmadı. Mezra duvarlarının ötesinden pek haber gelmez içeri. Ülkelerinin buradakiler gibi pek çok değil, her zaman bir olduğunu ve her zaman barış içinde yaşadığını söylerler. Sen Rhuidean’dan <em>Car’a’carn</em> olarak çıktığında, ismin ve unvanının haberi, buradaki ıslaktopraklılar arasında olduğu gibi orada da yayılmış. Yenidendoğan Ejder. Haber Büyük Gedik ve Şafak Yamaçları boylarındaki ticaret mezralarına yayılmış.” Rhuarc’ın gözleri sakin ve tereddütsüzdü; bu onu rahatsız etmiyordu. “Şimdi de Üç Kat Topraklar’a haber geliyor. Shara’da savaş var ve ticaret mezralarındaki Sharalılar Yenidendoğan Ejder’in Dünyayı ne zaman Kıracağını soruyor.”</p>

    <p>Aniden şarap diline ekşi geldi. Tarabon ve Arad Doman gibi, sırf ismini duyarak kargaşaya kapılan bir yer. Dalgalar ne kadar uzağa yayılıyordu? Onun yüzünden asla duymadığı, asla duymayacağı topraklarda savaş mı çıkıyordu?</p>

    <p><em>Omuzlarımda ölüm taşıyorum,</em> diye mırıldandı Lews Therin. <em>Ayak izlerimde ölüm takip ediyor. Ben ölümüm.</em></p>

    <p>Rand ürpererek kadehini masaya koydu. Kehanetler o baştan çıkarıcı imalarda ve ihtişamlı dolaylı anlatımlarda başka neler talep ediyordu acaba? Cairhien ve kalanlara Shara’yı ya da gerçekte adı her neyse, orayı eklemesi mi gerekiyordu? Tüm dünyayı? Daha Tear ve Cairhien bile tam olarak elinde sayılmazken, nasıl yapacaktı bunu? Bir insan ömründen fazla sürerdi. Andor. Başka her ülkeyi paramparça edecekse, tüm dünyayı paramparça edecekse bile, Andor’u Elayne için güvende tutacaktı. Bir şekilde.</p>

    <p>“Shara ya da adı her neyse, buradan çok uzakta. Her şeyi adım adım yapacağım ve ilk adım Sammael.”</p>

    <p>“Sammael,” diye onayladı Rhuarc. Berelain ürperdi ve kadehini başına dikti.</p>

    <p>Bir süre hâlâ güneye gitmekte olan Aiellerden bahsettiler. Rand, Tear’da yapılmakta olan çekicin, Sammael’in yoluna çıkaracağı her şeyi ezecek kadar büyük olmasında kararlıydı. Rhuarc tatmin olmuş görünüyordu; Cairhien’de daha fazla adam kalması gerektiğini söyleyerek şikâyet eden Berelain oldu. Rhuarc kadını susturdu. Kadın adamın kendisi için faydalı olamayacak kadar inatçı olduğu gibi bir şeyler mırıldandı, ama çiftçilerin topraklara yerleştirilmesi konusuna geçti. Seneye Tear’dan tahıl almaya gerek kalmayacağını düşünüyordu. Kuraklık kırılırsa. Kırılmazsa, Tear’ın tahılı değil başka yere, kendine bile yetmeyecekti. İlk ticaret faaliyetleri doğmaya başlamıştı. Andor, Tear ve Murandy’den, Sınırboyları’ndan tüccarlar gelmeye başlamıştı. Hatta o sabah ırmakta bir Deniz Halkı gemisi demir atmıştı ve denizden bu kadar uzakta olmalarını tuhaf bulmuştu Berelain, ama memnunlukla karşılamıştı.</p>

    <p>Berelain’in yüzü bir yoğunluk, sesi canlılık kazandı. Masanın çevresinde dolanarak şu ya da bu kâğıt parçasını aldı, Cairhien’in neler satın alması gerektiğini, neler almaya gücünün yeteceğini, şimdi neler satması gerektiğini, altı ay, bir sene sonra neler satabileceğini tartışmaya başladı. Hava durumuna bağlı olarak, elbette. Bunu önemsiz bir meseleymiş gibi bir kenara attı, ama Rand’a fırlattığı ölçülü bakış onun Yenidendoğan Ejder olduğunu ve bu sıcağı durdurmanın bir yolu varsa bulması gerektiğini söylüyordu. Rand kadının eritici ölçüde baştan çıkartıcı olduğu zamanları görmüştü, korku içinde, meydan okur, kibir dolu olduğu zamanları görmüştü, ama hiç böyle görmemişti. Tamamen farklı bir kadın gibiydi. Minderlerden birinin üzerine yerleşmiş, piposunu çekiştirmekte olan Rhuarc eğlenerek izliyordu onu.</p>

    <p>“...sizin bu okul bir işe yarayabilir,” dedi kadın, düzgün el yazısı ile kaplı uzun bir kâğıt parçası çıkararak, “yeni şeyler bulmayı düşünmeyi biraz erteleyip önceden bulduklarını üretmeyi başarabilirlerse.” Parmağını dudağına vurarak düşünceli düşünceli boşluğa baktı. “İstedikleri kadar altın vermemi söylediniz, ama gerçekten bir şeyler üretene kadar altını kısmama izin verirseniz...”</p>

    <p>Jalani kapıdan tombul yüzünü uzattı –Aieller kapı çalmayı anlamıyor gibiydi– ve konuştu, “Mangin Rhuarc ve seninle konuşmak istiyor, Rand al’Thor.”</p>

    <p>“Onunla daha sonra memnunlukla konuşacağımı söyle...” Rand ancak bu kadarını söyleyebilmişken Rhuarc sessizce araya girdi.</p>

    <p>“Onunla şimdi konuşmalısın, Rand al’Thor.” Klan şefinin yüzü ciddi görünüyordu; Berelain uzun kâğıt parçasını masaya bıraktı ve yeri incelemeye başladı.</p>

    <p>“Pekâlâ,” dedi Rand yavaşça.</p>

    <p>Jalani’nin başı kayboldu ve Mangin içeri girdi. Rand’dan daha uzun boyluydu, Şafakla Gelen’i aramak için Ejderduvarı’nı aşan ve Tear Taşı’nı ele geçiren bir avuç Aiel’den biriydi. “Altı gün önce bir adam öldürdüm,” diye başladı, herhangi bir giriş yapmadan, “bir ağaçkatili ve sana karşı <em>toh</em>’um var mı, bilmeliyim, Rand al’Thor.”</p>

    <p>“Bana mı?” dedi Rand. “Kendini savunabilirsin, Mangin; Işık, biliyorsun...” Bir an sessiz kaldı, ciddi, ama kesinlikle korkusuz gri gözlere baktı. Belki bir de meraklıydılar. Rhuarc’ın yüzü hiçbir şey anlatmıyordu; Berelain hâlâ onunla göz göze gelmekten kaçınıyordu. “Sana saldırdı, değil mi?”</p>

    <p>Mangin başını hafifçe iki yana salladı. “Ölmeyi hak ettiğini gördüm, ben de onu öldürdüm.” Sohbet edercesine söylemişti; kanalların temizlenmeye ihtiyaç duyduğunu görmüş ve temizlemiş gibi. “Ama savaş dışında ya da bize saldırmadıkları sürece yeminbozanları öldüremeyeceğimizi söylemiştin. Sana karşı <em>toh</em>’um mu var şimdi?”</p>

    <p>Rand ne dediğini hatırlıyordu... <em>asacağım.</em> Göğsü sıkıştı. “Neden ölmeyi hak ediyordu?”</p>

    <p>“Taşımaya hakkı olmayan bir şey taşıyordu,” diye yanıt verdi Mangin.</p>

    <p>“Ne taşıyordu? Ne taşıyordu, Mangin?”</p>

    <p>Rhuarc, kendi sol önkoluna dokundu. “Bunu.” Koluna dolanmış Ejder’i kastediyordu. Klan şefleri Ejderlerini sık sık sergilemezdi ya da onlardan bahsetmezdi; işaretlerle ilgili hemen her şey bir gizem bulutuna sarılıydı ve şefler o şekilde kalmasından memnundu. “İğneler ve mürekkeple yapılan bir şeydi, elbette.” Bir dövme.</p>

    <p>“Klan şefi olduğunu mu söylüyordu?” Rand bahane aradığını fark etti... <em>asacağım.</em> Mangin onu takip eden ilk Aiellerdendi.</p>

    <p>“Hayır,” dedi Mangin. “İçki içiyor, sahip olmaması gereken şeyi sergiliyordu. Gözlerini görüyorum, Rand al’Thor.” Aniden sırıttı. “Tuhaf. Onu öldürmekte haklıydım, ama şimdi sana karşı <em>toh</em>’um var.”</p>

    <p>“Onu öldürmekte haksızdın. Cinayetin cezasını biliyorsun.”</p>

    <p>“Bu ıslaktopraklıların yaptığı gibi, boynuna bir ilmek.” Mangin düşünceli düşünceli başını salladı. “Bana yerini ve zamanını söyle; orada olacağım. Bugün su ve gölge bulasın, Rand al’Thor.”</p>

    <p>“Su ve gölge bulasın, Mangin,” dedi Rand ona hüzünle.</p>

    <p>“Herhalde,” dedi Berelain, kapı Mangin’in üzerine kapandıktan sonra, “kendi ayaklarıyla kendi idamına gelecek gerçekten. Ah, bana öyle bakma, Rhuarc. Ona ya da Aiel onuruna bir şey demiyorum.”</p>

    <p>“Altı gün,” diye hırladı Rand, hızla kadına dönerek. “Onun neden buraya geldiğini ikiniz de biliyordunuz. Altı gün geçti ve siz bu işi bana bıraktınız. Cinayet cinayettir, Berelain.”</p>

    <p>Kadın azametle dikleşti, ama sesi kendini savunmaya çalışır gibi çıktı. “İnsanların bana gelip cinayet işlediklerini itiraf etmelerine alışık değilim. Lanet <em>ji’e’toh.</em> Lanet Aieller ve onların lanet onurları.” Küfürler kadının ağzında tuhaf geliyordu.</p>

    <p>“Ona kızmak için sebebin yok, Rand al’Thor,” diye araya girdi Rhuarc. “Mangin’in ona ya da bana değil, sana karşı <em>toh</em>’u var.”</p>

    <p>“Onun <em>toh</em>’u öldürdüğü adama karşı,” dedi Rand soğuk soğuk. Rhuarc şok geçirmiş gibiydi. “Bir daha biri cinayet işlediğinde beni beklemeyin. Kanunu uygulayın!” Bu şekilde, belki bir daha tanıdığı ve sevdiği biri hakkında hüküm vermesi gerekmezdi. Zorunlu kalırsa yapardı. Bunu biliyordu ve onu hüzünlendiriyordu. Neye dönüşmüştü böyle?</p>

    <p><em>Bir insanın hayatının çarkı,</em> diye mırıldandı Lews Therin. <em>Merhamet yok. Acıma yok.</em></p>
  </div>
</body>
</html>
