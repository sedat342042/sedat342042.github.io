<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="calibre4"><a class="calibre5" id="bookmark3"></a><span class="calibre15">YİRMİ SEKİZ</span></h1>

  <h2 class="calibre9" id="sigil_toc_id_28"><span class="calibre6">KALKIŞ</span></h2>

  <p class="calibre7">Resmen pek fiyakalı bir adı varsa da, ondan söz eden pek az Dünyalı onu İstasyon Dört olarak anardı. Bundan daha önce aynı adı taşıyan üç tane olduğu belliydi. Ancak bunların hiçbiri artık kullanılmadığı gibi, parçalarından da yararlanılmıştı. Bir de tamamlanmayıp öylece bırakılmış olan bir İstasyon Beş vardı.</p>

  <p class="calibre7">Dünyanın çevresinde, ayın da ötesinde yörüngede olan İstasyon Dördün varlığını Dünyalıların büyük bir çoğunluğunun düşünmeleri bile pek uzak bir olasılıktı.</p>

  <p class="calibre7">İlk istasyonlar Dünyanın ilk Yerleşim Birimlerinin kurulması için fırlatma rampaları olmuşlardı. Sonra Birimliler yeni Birimlerin yapımım üstlendiklerinde İstasyon Dört Dünyadan Mars’a yapılan uçuşlar için kullanılmıştı.</p>

  <p class="calibre7">Ancak Mars’a da sadece bir uçuş yapılmıştı; Birimlilerin (büyük ve kapalı uzay gemilerinden oluşan dünyalarda yaşadıkları için) uzun uçuşlara uygun olduğu görülünce Dünya istasyonu onlara bırakmıştı.</p>

  <p class="calibre7">İstasyon Dört şimdi pek seyrek olarak kullanılıyor ve Birimlilerin Dünya atmosferi ötesindeki boşluğun tek egemenleri olmadıklarını gösteren bir sembol olarak sadece Dünyanın uzaydaki karakolu olarak korunuyordu.</p>

  <p class="calibre7">Ama şimdi İstasyon Dördün kullanılma zamanı gelmişti.</p>

  <p class="calibre7">İstasyona doğru yola çıkan büyük bir yük gemisi Yerleşim Birimleri arasında Mars’a bir Dünyalı ekibi yerleştirme çabasına - yirmi üçüncü yüzyılda ilk kez olarak - girişildiği söylentilerinin yayılmasına neden olmuştu. Kimileri bunun bir keşif seferi olduğunu söylerken, diğerleri gezegenin çevresinde yörüngede olan birkaç Yerleşim Birimini aşarak Mars’ta bir Dünya kolonisi kurmak olduğunu iddia ediyorlar, bazıları da hiçbir Yerleşim Biriminin henüz hak iddia etmedikleri büyük bir asteroidde bir ileri karakol kurma hedefine yönelik olduğunu söylüyorlardı.</p>

  <p class="calibre7">Oysa geminin içinde Işıkötesi ile onu yıldızlara götürecek olan mürettebat bulunmaktaydı.</p>

  <p class="calibre7">Son sekiz yıldız Dünyada yaşamış olmasına rağmen Tessa Wendel herhangi bir Birim doğumlu gibi sakinlikle karşılamıştı bu uzay deneyimini. Uzay gemileri ilke olarak Dünya gezegeninden çok Yerleşim Birimlerine yakındılar. Daha önce uzay yolculuklarına çıkmış olan Crile Fisher de bu nedenle biraz huzursuzdu.</p>

  <p class="calibre7">Bu kere kargo gemisindeki gerilimi arttıran uzayın doğal-dışı olmasından da başka bir şeydi.</p>

  <p class="calibre7">"Beklemeye tahammül edemiyorum, Tessa," dedi Fisher. "Bu aşamaya varmamız yıllarımızı aldı, şimdi Işıkötesi hazır ve biz hâlâ bekliyoruz."</p>

  <p class="calibre7">Wendel düşünceli bakışlarla baktı ona. Onunla bu kadar haşır neşir olmak istememişti. Bütün istediği projenin karmaşıklığıyla yorulan zihnini rahatlatacak, işine tazelenmiş ve istekle dönmesine yardımcı olacak kısa huzur anlarıydı. İstediği buydu, oysa sonunda kendini içinde bulduğu durum ise bunun çok ötesinde bir şeydi.</p>

  <p class="calibre7">Şimdi erkeğe öyle bir umutsuzca bağlıydı ki, onun sorunları kendi sorunları oluyordu. Crile’ın yıllarca süren beklemesi boşunaydı kuşkusuz ve Tessa onun o kaçınılmaz düş kırıklığının ardından gelecek umutsuzluğunu düşünüp tasalanıyordu. Hayallerini önlemeye çalışmış, kızıyla tekrar karşılaşma beklentisini yatıştırmaya çalışmış ama başarılı olamamıştı. Aksine Fisher bu son bir yıl içinde kendisine açıklamadığı nedenlerle kızıyla buluşabilmek konusunda çok daha büyük bir iyimserliğe girmişti.</p>

  <p class="calibre7">Onun karısını değil de kızını aradığına sonunda inanmış ve rahatlamıştı Tessa. En son bebekken gördüğü kızını bu kadar özlemesini anlamıyordu aslında, ancak Crile de bu konuda bir açıklama yapmamış, kendisi de yarasını deşmek istememişti. Bunun ne yararı olabilirdi ki? Tessa kızın sağ olmadığından emindi, Rotor’da hiçbir şey sağ olamazdı. Rotor Komşu Yıldızın yakınlarındaysa, uzayda başıboş dolaşan ve sonsuza kadar da dolaşacak olan dev bir mezardı. Bu kaçınılmaz durum apaçık bir gerçeğe döndüğü zaman Crile Fisher’in ayakta durması ve yıkılmaması sağlanmalıydı.</p>

  <p class="calibre7">"En fazla iki ay kaldı," dedi adamı avuturcasına. "Yıllarca beklediğimize göre iki ay daha beklemenin bir zararı olmaz."</p>

  <p class="calibre7">"Yıllarca beklemiş olmak bu iki ayı bu kadar katlanılmaz yapıyor zaten," diye mırıldandı Fisher.</p>

  <p class="calibre7">"Bunu düşünme, Crile. Kaçınılmaza boyun eğmeyi öğren. Dünya Kongresi daha erken yola çıkmamıza izin vermiyor. Yerleşim Birimlerinin dikkatleri üzerimizde; Mars’a gidiyor olduğumuza hepsinin inandığını bilmemizin yolu yok. Zaten Dünyanın uzaydaki zavallı geçmişi göz önüne alındığında buna inanmalarına şaşarım ya. İki ay hiçbir şey yapmazsak bizim birtakım aksaklıklarla karşılaştığımıza inanırlar -bunu rahatça kabul ederler, hatta sevinirler- ve dikkatlerini üzerimizden çekerler."</p>

  <p class="calibre7">Fisher başını öfkeyle salladı. "Bizim ne yaptığımızı bilip bilmemeleri kimin umurunda? Biz çekip gideceğiz ve onlar daha yıllarca ışıkötesi uçuşu gerçekleştiremeyecekler. Bu arada bizim ışıkötesi araçlardan bir filomuz olacak ve Galaksiyi aşmak için hızla yol almakta olacağız."</p>

  <p class="calibre7">"Bundan, o kadar emin olma. Bir şeyi kopya edip geçmek onu yaratmaktan çok daha kolaydır. Ve yerleşim Birimlerinin olgunluğa erişmelerinden sonra Dünyanın uzaydaki berbat performansı yüzünden Dünya hükümeti psikolojik nedenlerle kesin bir öncelik vermek arzusunda." Wendel omuzlarını silkti. "Üstelik düşük yerçekimi durumunda daha bazı deneyler yapmamız gerek."</p>

  <p class="calibre7">"Deneylerin sonu yok, değil mi?"</p>

  <p class="calibre7">"Bu kadar sabırsız olma. Bu o kadar yeni ve denenmemiş bir teknik ki, insanlığın şimdiye kadar görmediği öyle bir şey ki, sürekli yeni deneyler yapılması gerekiyor. Hele uzaydışına çıkıp tekrar dönmenin yerçekim alanı şiddetiyle nasıl bir etkileşim içinde olduğunu tam olarak bilemiyoruz. Crile, bizi tedbirli olduğumuz için kınıyor olamazsın. Ne de olsa daha on yıl öncesine kadar ışıkötesi uçuş kuramsal olarak olanaksız kabul ediliyordu."</p>

  <p class="calibre7">"Tedbirliliğin de aşırısı vardır."</p>

  <p class="calibre7">"Olabilir. Bir an gelecek yapılabilecek her şeyi yaptığımıza karar vereceğim ve yola çıkacağız. Gereksiz yere beklemeyeceğimize söz veriyorum, Crile. Tedbirde aşırıya kaçmayacağım."</p>

  <p class="calibre7">"Umarım öyle olur."</p>

  <p class="calibre7">Wendel kuşkuyla baktı ona. Sormak zorundaydı. "Crile, son günlerde pek kendinde değilsin. İki aydır sabırsızlıktan kendini yiyip bitiriyorsun. Bir ara sakinleşmiştin, sonra birden yine büyük bir heyecana kapıldın. Benim bilmediğim bir şey mi oldu yoksa?"</p>

  <p class="calibre7">Fisher birden sakinleşti. "Hiçbir şey olmadı. Ne olabilir ki?"</p>

  <p class="calibre7">Wendel ise onun çok çabuk sakinleştiği, ansızın çok kuşkulu bir normalliğe döndüğü fikrindeydi.</p>

  <p class="calibre7">"Ne olduğunu ben sana sordum," dedi. "Seni uyarmaya çalıştım, Crile, Rotor’u yaşayan bir dünya olarak bulmamız olasılığı çok az. Hatta sadece bulmamız olasılığı bile. Rotor sakinlerinden hiçbirini sağ bulamayacağız bence." Erkeğin inatçı sessizliğini bir süre bekledikten sonra da, "Seni bu olasılık konusunda uyarmamış mıydım?" diye sordu.</p>

  <p class="calibre7">"Sık sık hem de." "Ama sen şimdi mutlu bir kavuşmaya hazırlanır gibisin. Gerçekleşmeyecek umutlar beslemek, her şeyini buna bağlamak tehlikelidir. Bu yeni davranışının nedeni ne? Gereksiz yere İyimser olan biriyle mi konuştun yoksa?"</p>

  <p class="calibre7">Fisher’in yüzü kızardı. "Neden biriyle konuşmam gereksin ki? Bu ya da başka bir konuda kendi kendime bir sonuca varmış olmaz mıyım? Kuramsal fiziği anlamıyor olmam benim anormal ya da beyinsiz olduğum anlamına gelmez ki."</p>

  <p class="calibre7">"Hayır, Crile. Ben senin için böyle bir şey düşünmem, böyle bir şey söylemek de istememiştim. Sen bana senin Rotor hakkında ne düşündüğünü söyle şimdi."</p>

  <p class="calibre7">"Pek o kadar bilinmeyecek ya da akıl ermeyecek bir şey değil. Bence boş uzayda Rotor’a zarar verebilecek bir şey olamaz. Komşu Yıldıza bile ulaştığından kuşkulanılan Rotor’un, oraya varmış olsa bile, ancak ölü bir halde olacağını söylemek kolay, ancak gerek yolda gerekse oraya vardığında onu yok edecek ne olabilir? Bana buna neden olacak çarpışmanın ya da yabancı yaratıkların kesin bir senaryosunu verebilir misin?"</p>

  <p class="calibre7">"Crile, benim olanlar konusunda mistik sezgilerim yok. Ben sadece ışıkhızı desteğini düşünüyorum. Bu biraz karışık bir tekniktir. Ne uzayı ne uzay dışını sabit olarak kullanmayıp dakikada birkaç kere bu ikisi arasında gidip gelir. Bu gidip gelme burası ile Komşu Yıldız arasında milyonlarca kere tekrarlanmış olabilir."</p>

  <p class="calibre7">"Ee?"</p>

  <p class="calibre7">"Bu geçiş uzayda ya da uzay dışında sabit bir geçişten çok daha tehlikelidir. Rotorluların uzaydışı kuramını ne kadar geliştirdiklerini bilemiyorum, ama buna ancak kabaca yaklaştıklarını tahmin edebilirini; aksi takdirde gerçek ışıkötesi uçuşu geliştirebilirlerdi. Biz projemizde uzaydan uzaydışına giriş çıkışlarda bunun madde üzerindeki etkilerini ayrıntılı olarak inceledik.</p>

  <p class="calibre7">"Madde bir nokta ise, giriş çıkışlarda bunun üzerinde bir gerilim olmuyor. Ama madde bir nokta değil de, herhangi bir uzay gemisi gibi uzunluğa sahipse, o zaman çok kısa da olsa maddenin bir ucu uzay dışındayken bir kısmı uzayda kalıyor. Bu da maddenin boyuna, fiziki yapısına, geçiş hızına bağlı olarak belirli bir gerilim yaratıyor. Rotor boyunda bir nesne için bile bir çıkışın -hatta üç beş çıkışın- yaratacağı tehlike önemsenmeyecek kadar küçüktür.</p>

  <p class="calibre7">"Komşu Yıldıza ışıkötesi hızla yol alırken beş on giriş çıkış yapacağız. Uçuş güvenli olacak. Ama yalnız ışıkhızı desteği ile yapılacak bir uçuşta, aynı yolculukta bir milyon giriş çıkış olabileceği için tehlikeli bir sonuçla karşılaşma olasılığı çok fazladır."</p>

  <p class="calibre7">Fisher şaşkınlıktan ne söyleyeceğini bilemiyordu.</p>

  <p class="calibre7">"Bu tehlike olasılığı kesin mi?"</p>

  <p class="calibre7">"Hayır, kesin olan hiçbir şey yok. Bir istatistik konusu bu. Bir gemi bir milyon -hatta bir milyar- giriş çıkış yapar da bir şey olmaz. Diğer yandan daha birinci kerede parçalanabilir. Ancak giriş çıkış sayısının artmasıyla tehlike oranı da artar elbette.</p>

  <p class="calibre7">"Ben Rotor’un bu geçiş tehlikeleri hakkında fazla bir şey bilmeden yola çıktığından kuşkulanıyorum. Daha fazla bilgileri olsaydı asla /ola çıkmazlardı. Şu halde Komşu Yıldıza ‘topallayarak’ gitmelerine imkân veren bir gerilim hissetmeleri mümkündür. Ya da paramparça edecek kadar güçlü bir gerilim. Bu yüzden Rotor’un kalıntılarını da bulabiliriz, hiçbir şey bulamayabiliriz de."</p>

  <p class="calibre7">"Ya da sağ kalmayı başarmış bir Yerleşim Birimi bulabiliriz," dedi Fisher isyan eden bir tavırla.</p>

  <p class="calibre7">"Olabilir. Ya da bütün olasılıklara karşı biz dayanamayacağımız bir gerilime girer ve parçalanırız. Senden kesinliklere değil de olasılıklara hazırlanmanı istiyorum."</p>

  <p class="calibre7">Kadın derin bir sessizliğe gömülen erkeğe huzursuzca baktı.</p>

  <p class="calibre11">* * *</p>

  <p class="calibre7">Tessa Wendel İstasyon Dördün berbat bir yer olduğunu görmüştü. Sanki biri küçük bir Yerleşim Birimi kurmuş ama içine sadece bir laboratuvar, bir gözlemevi ve bir de fırlatma platformu yerleştirip bırakmıştı. Ne kadar küçük de olsa bir Yerleşim Biriminin çiftlikleri, evlerin olmadığı gibi, yeterli bir çekim alanı oluşturacak dönme mekanizmasından da yoksundu.</p>

  <p class="calibre7">Sürekli bir yiyecek, hava ve su ikmali sağlandığı takdirde kalıcı bir iskân yeri olabilecekse de, tek başına bir insan uzun sürede orada yaşayamazdı.</p>

  <p class="calibre7">Crile Fisher İstasyon Dördün Uzay Çağının ilk günlerinden her nasılsa yirmi üçüncü yüzyıla kadar kalmış eski biçim bir uzay istasyonuna benzediğini söylüyordu.</p>

  <p class="calibre7">Ancak istasyonun eşi olmayan bir yanı vardı. Dünya-Ay sistemini panoramik olarak görmek olasıydı. Dünyanın çevresinde dönen Birimlerden bu ikisi gerçek ilişkileri içinde görülemezdi. İstasyon Dörtten bakıldığında Dünya ile Ay birbirlerinden on beş dereceden fazla bir uzaklıkta değillerdi ve İstasyon Dört bu sistemin çekim merkezi çevresinde döndüğünden, iki dünyanın sürekli değişimleri ve Ayın (İstasyonun Dünya yanında olup olmamasına bağlı olarak) değişen büyüklüğü doyumu olmayan bir manzaraydı.</p>

  <p class="calibre7">Wendel şimdi bu Dünya-Ay oyununu zevkle izlerken Birimli geçmişi açıkça ortaya çıkıyordu. Fisher’e aldığı zevkin asıl nedenini artık Dünyada olmaması olarak açıklıyordu.</p>

  <p class="calibre7">Fisher onun bunu, söylerken kaçamak bakışlarla sağına soluna baktığını görmüştü.</p>

  <p class="calibre7">"Benim bir Dünyalı olduğuma ve buna kızabileceğime aldırmadan bunu bana söylüyorsun," dedi. "Ama korkma, kimseye söylemem."</p>

  <p class="calibre7">"Sana güvenim sonsuzdur, Crile." Kadın mutlulukla gülümsedi. İstasyon Dörde ilk geldiklerinden bu yana epey değişmişti Fisher. Biraz ciddiydi, ama bu bile olanaksız merakla beklemekten iyiydi.</p>

  <p class="calibre7">"Oyunun şu aşamasında senin Birimli olduğuna gerçekten içerliyorlar mı sanıyorsun?"</p>

  <p class="calibre7">"Elbette. Asla unutmazlar. Onlar da benim kadar dar kafalıdırlar ve ben onların Dünyalı olduklarım hiç unutmuyorum."</p>

  <p class="calibre7">"Benim Dünyalı olduğumu unutuyorsun ama."</p>

  <p class="calibre7">"Crile olduğun için ve Crile olmanın dışında başka bir sınıfa girmediğin için. Ben de Tessa’yım. Hepsi bu kadar işte."</p>

  <p class="calibre7">"Tessa, ışıkötesi uçuşu kendi Adelia’n yerine Dünya için gerçekleştirmiş olman seni rahatsız etmiyor mu?" diye sordu Fisher.</p>

  <p class="calibre7">"Ama ben onu Dünya için yapmadım, başka koşullar altında Adelia için de yapmazdım. Her iki durumda da ben bunu kendim için yapıyorum. Çözecek bir problemim vardı ve işi başarıyla tamamladım. Şimdi tarihe ışıkötesi uçuşun kâşifi olarak geçeceğim; işte kendim için yaptığım bu. Gösterişçilik gibi olacak ama bunu insanlık için de yapıyorum. Keşfin hangi dünyada yapılmış olduğu önemli değildir. Rotor’da da birisi ya da birileri ışıkhızı desteğini keşfetti, ama şimdi buna biz de sahibiz diğer Birimler de. Sonunda bütün Birimlerin ışıkötesi uçuşlar; da olacak. Bir alanda ilerleme kaydedilirse sonunda bundan bütün insanlık yararlanır."</p>

  <p class="calibre7">"Dünyanın buna Birimlerden daha çok ihtiyacı var ama."</p>

  <p class="calibre7">"Komşu Yıldızın yaklaşmakta olduğunu düşünerek söylüyorsun bunu; Yerleşim Birimlerinin gerektiğinde kaçarak kurtulacaklarını ama Dünyanın kaçamayacağını düşünüyorsun. Eh, bu sorunu da Dünya liderlerine bırakıyorum. Ben aracı sağladım, şimdi onlar da bunu kendi çıkarlarına göre kullanmanın yöntemlerini bulsunlar."</p>

  <p class="calibre7">"Anladığım kadarıyla yarın yola çıkıyoruz," dedi Crile.</p>

  <p class="calibre7">"Evet. Holografik kayıtlar yapılacak. Ama bunları kamuoyuna ve Yerleşim Birimlerine ne zaman göstereceklerini bilemem." "Dönmemizden önce göstermezler," dedi Fisher. "Döneceğimizden emin olmadan bunları açıklamanın bir yararı yok. Bizimle ilişki kuramayacaklarından onlar için de sıkıntılı bir bekleyiş olacak. Astronotlar Aya ilk indiklerinde Dünya ile sürekli bağlantıdaydılar."</p>

  <p class="calibre7">"Doğru, ama Kristof Kolomb Atlantik’e açıldığında İspanya kralı yedi ay sonra dönünceye kadar kendisinden haber almamıştı."</p>

  <p class="calibre7">"Şimdiki Dünyanın yedi yüz elli yıl önceki İspanya’dan daha çok kaybedecek şeyi var. Işıkötesi uçuşun yanısıra ışıkötesi iletişime sahip olamayışımız çok yazık doğrusu."</p>

  <p class="calibre7">"Bence de öyle," dedi Tessa. "Bir haberleşme yolu bulmam için başımın etini yiyen Koropatsky de aynı düşüncede. Ama ona da dediğim gibi, ben herkesin ihtiyacı olan şeyi şıp diye yaratacak doğaüstü bir güç değilim. Bir kütleyi uzaydışına itmekle bir radyasyonu itmek aynı şey değildir. Bunlar normal uzayda bile öyle değişik kurallara uyarlar ki, Maxwell elektromanyetik denklemlerini Newton’un çekimsel denklemini bulmasından iki yüzyıl sonra bulabildi ancak. Kütle ve radyasyon uzay dışında da değişik kurallara göre hareket ederler ve şu anda radyasyon kurallarını bilmiyoruz. Günün birinde ışıkötesi iletişimi de başarabileceğiz."</p>

  <p class="calibre7">"Çok yazık," dedi Fisher. "Işıkötesi iletişim olmadan ışık- ötesi uçuş uygulanması güç olacak."</p>

  <p class="calibre7">"Neden?"</p>

  <p class="calibre7">"Işıkötesi iletişimin olmayışı göbek bağını kesiyor. Yerleşim Birimleri Dünyadan -ve insanlığın geri kalan bölümünden- uzakta yaşayıp da sağ kalabilirler mi?"</p>

  <p class="calibre7">Wendel’in kaşları çatıldı. "Bu yeni felsefe de nereden çıktı?"</p>

  <p class="calibre7">"Bir düşünce sadece. Tessa, sen bir Birimli olduğundan Birimde yaşamanın insanlar için gerçekten doğal olmadığını anlamayabilirsin."</p>

  <p class="calibre7">"Öyle mi? Bana hiç de doğal değilmiş gibi gelmemişti."</p>

  <p class="calibre7">"Gerçekte bir Birimde yaşıyor sayılmazdın da ondan. İçlerinden bir tanesinin üstünde milyarlarca insanın yaşadığı bir gezegen olduğu bir Birimler sisteminde yaşıyordun. Rotor’lular da Komşu Yıldıza vardıktan sonra tek başına kalmış bir Yerleşim Biriminde yaşamanın hoş bir şey olmadığını göremezler mi? O zaman Dünyaya dönerlerdi ki, bunu yapmadılar. Bunun nedeni yaşanabilir bir gezegen bulmuş olmaları olamaz mı?"</p>

  <p class="calibre7">"Bir kızıl cücenin çevresinde yaşanabilir bir gezegen mi? Hiç sanmam."</p>

  <p class="calibre7">"Doğanın insanı şaşırtma ve kesinliğine inandığı şeyleri altüst etme huyu vardır. Ya orada yaşanabilir bir gezegen varsa. Bunun çok büyük bir dikkatle araştırılması gerekmez mi?"</p>

  <p class="calibre7">"Sözü nereye getirmek istediğini anlamaya başladım," dedi Wendel. "Geminin Komşu Yıldız yakınlarına vardığında orada yaşanabilir bir gezegen görebileceğimizi düşünüyorsun. Uzaktan onun meskûn olmadığına karar versek bile araştırmamıza devam edelim. Bizim gezegene inmemizi ve çok daha büyük bir araştırmaya girmemizi istiyorsun kızını bulmak için. Peki, ama nöron dedektörlerimiz Komşu Yıldız çevresinde olabilecek gezegenlerde bir zekâ izine rastlamadığı takdirde ne olacak? O zaman tek tek gezegenleri aramaya devam edecek miyiz yine?"</p>

  <p class="calibre7">Fisher duraksadı. "Evet. Yaşanabilir yerlerse araştırmalıyız. Böyle bir gezegen konusunda bilinebilecek her şeyi öğrenmeliyiz. Yakında Dünyayı boşaltmaya başlayabiliriz, o yüzden insanlarımızı nereye taşıyacağımızı bilmemiz gerek. Yerleşim Birimleri herhangi bir boşaltma gerekmeden çekip gidecekleri için sen... "</p>

  <p class="calibre7">"Crile! Bana düşmanmışım gibi davranmaya kalkışma! Birdenbire Yerleşim Birimliymişim gibi davranma bana! Ben Tessa’yım. Bir gezegen varsa onu elimizden geldiğince inceleyeceğiz, söz veriyorum sana. Böyle bir yer varsa ve Rotorlular orada ise, o zaman... Sen Rotor’da yaşadın, Crile. Janus Pitt’in nasıl biri olduğunu bilmelisin."</p>

  <p class="calibre7">"Onun hakkında konuşulduğunu duydum sadece. Onunla hiç karşılaşmadım, ama karım, eski karım, onunla çalışırdı. Ona göre çok yetenekli, çok akıllı, çok güçlü bir insanmış."</p>

  <p class="calibre7">"Biz Yerleşim Birimlerinde de onu tanırdık. Pek sevmezdik kendisini. Eğer planı Rotor için insanlığın gözünden uzak bir yer bulmak idiyse Komşu Yıldızdan iyi bir yer bulamazdı. Orası hem yakındı hem de o zamanlar Rotor dışında kimse varlığından haberdar değildi. Ve herhangi bir nedenle kendisine başlı başına bir sistem istemişse, Janus Pitt olarak, izlenmekten ve tekelinin kırılmasından hoşlanmayacaktır. Rotor tarafından kullanılabilecek uygun bir gezegen bulduysa, başkasının oraya gelmesini hiç de hoş karşılamayacaktır."</p>

  <p class="calibre7">"Ne demek istiyorsun?" diye sordu Fisher. Kadının nereye varmak istediğini anlamış gibiydi.</p>

  <p class="calibre7">"Yarın yola çıkarsak çok geçmeden Komşu Yıldızda oluruz. Senin düşündüğün gibi bir gezegeni varsa ve Rotorlular oraya yerleşmişlerse sorun sadece gezegene inip, ‘Selam! Sürpriz! Biz geldik!’ değildir. Bizi ilk gördüğünde Pitt’in kendi Hoşgeldiniz’inle bizi havaya uçuracağından korkarım."</p>
</body>
</html>
