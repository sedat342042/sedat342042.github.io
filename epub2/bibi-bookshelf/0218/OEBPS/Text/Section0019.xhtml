<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="calibre4"><span class="calibre15">YİRMİ İKİ</span></h1>

  <h2 class="calibre9" id="sigil_toc_id_22"><a class="calibre5" id="bookmark1"></a><span class="calibre6">ASTEROİD</span></h2>

  <p class="calibre7">22 Ağustos 2235! Bu günün önemi vardı Crile Fisher için. Tessa’nın doğum günüydü. Daha doğrusu elli üçüncü doğum- günüydü. Tessa belki de Adelia’daki gençliğiyle gurur duyduğundan, belki de Crile Fisher’in kendisinden beş yaş küçük olmasından ne günden ne de öneminden söz etmişti.</p>

  <p class="calibre7">Ancak aralarındaki yaş farkı hiç de önemli değildi Crile için. Kadının kafası ve cinsel canlılığı kendisini çekmemiş olsaydı bile, Rotor’un anahtarı onun elindeydi ve Crile da bunu çok iyi biliyordu.</p>

  <p class="calibre7">Kadının gözlerinin kenarlarında kırışıklar, kollarının üst kısımlarında pörsümeler vardı şimdi, ancak bu sözü edilmeyen doğumgünü kendisi için bir zafer günüydü de. Yıllar geçtikçe giderek zenginleşen evlerine gelip de kendini koltuğa atarken yüzündeki tatmin olmuşluk gülümsemesini görmemek olanaksızdı.</p>

  <p class="calibre7">"Yıldızlararası boşluk kadar pürüzsüz geçti. Mutlak bir kusursuzluk."</p>

  <p class="calibre7">"Orada olmak isterdim," dedi Crile.</p>

  <p class="calibre7">"Bunu ben de isterdim, Crile. Ancak güvenlik kaygısıyla olamazdı bu ve sen şu anda bile gereğinden çok şey biliyorsun."</p>

  <p class="calibre7">Hedefleri o anda diğer asteroidlere olduğu gibi Jüpiter’e de pek yakın olmayan Hypermnestra adındaki önemsiz bir asteroiddi. Burada başka bir Yerleşim Birimi hak iddia etmediği gibi, o sırada üstünde de herhangi bir Birim bulunmuyordu.</p>

  <p class="calibre7">"Gemiyi sapasağlam gönderdiniz demek?"</p>

  <p class="calibre7">"On bin kilometre kadar yakınına. Daha da yaklaştırabilirdik ama zayıf da olsa, çekim alanının fazla yoğunlaşmasını istemedik. Ve sonra da önceden kararlaştırılan yere döndü. Şimdi iki normal uzay aracının eşliğinde Dünyaya dönüyor."</p>

  <p class="calibre7">"Yerleşim Birimleri gözetliyorlardı herhalde."</p>

  <p class="calibre7">"Hiç kuşkun olmasın, ancak geminin bir anda gözden kaybolduğunu görmek başka şey, nereye gittiğini, ışıkhızıyla mı yoksa ışıkhızının katlarıyla mı gittiğini ve en önemlisi, bunun nasıl yapıldığını bilmek bambaşka bir şey. O yüzden görmüş olmalarının bir anlamı yoktur."</p>

  <p class="calibre7">"Hypermnestra yakınlarında bir gemileri falan yoktu ya?"</p>

  <p class="calibre7">"Hedefimizin neresi olduğunu bilemezlerdi, eğer bizde bir sızıntı yoksa ki bilindiği kadarıyla böyle bir şey olmadı. Tahmin etselerdi, bilselerdi bile bunun kendilerine bir yararı olmazdı. Kısacası Crile, her şey olabileceği kadar yolunda."</p>

  <p class="calibre7">"Dev bir adım kuşkusuz."</p>

  <p class="calibre7">"Önümüzde daha dev adımlar da var. Bu insan taşıyabilecek ilk ışıkötesi hızlı araçtı, ama bildiğin gibi içinde sadece bir tek robot vardı."</p>

  <p class="calibre7">"Robot başarılı oldu mu?"</p>

  <p class="calibre7">"Tümüyle, ama bu da, oraya epey büyükçe bir nesneyi sapasağlam gönderip geri getirmemizi kanıtlamanın dışında pek önemli değil. Mikro boyutlarda büyük bir hasar olup olmadığının incelenmesi birkaç hafta sürecek. Bundan sonra da daha büyük gemiler yapmak, yaşam desteği sistemlerinin işleyeceğinden emin olmak ve güvenlik önlemlerini arttırmak var önümüzde. Bir robot insanın dayanamayacağı baskılara dayanabilir."</p>

  <p class="calibre7">"Programda bir gecikme var mı?"</p>

  <p class="calibre7">"Şimdilik yok. Bir ya da bir buçuk yıl sonra -bir felaket ya da beklenmedik bir kaza olmazsa- eğer hâlâ yaşıyorlarsa, Rotorluları şaşırtabileceğiz."</p>

  <p class="calibre7">Fisher’in irkildiğini gören Wendel, "Özür dilerim," dedi. "Böyle şeyler söylememeye o kadar çalışıyorum, ama sonra farkında olmadan ağzımdan kaçırıyorum işte."</p>

  <p class="calibre7">"Boşver," dedi Fisher. "Rotor’a ilk seferde benim de olacağım kesin mi?"</p>

  <p class="calibre7">"Daha bir yıl olmayacak bir sefer için ne kadar kesinleşebilirse. Ani bir ihtiyaç değişimine karşı korunmak olanaksız."</p>

  <p class="calibre7">"Ama şimdiye kadar?"</p>

  <p class="calibre7">"Tanayama’nın ilk seferde senin de bulunman hakkında bir not bıraktığı anlaşılıyor, doğrusu bu inceliği beklemezdim kendisinden. Koropatsky bana bunu bugün, başarılı uçuştan sonra söyledi."</p>

  <p class="calibre7">"Güzel! Tanayama bana bir kere söz etmişti bundan. Kayda geçirttiğine çok sevindim."</p>

  <p class="calibre7">"Bana onun bu sözü neden verdiğini söyleyebilir misin? Tanayama bende karşılıksız hiçbir şey yermeyen bir insan izlenimi bırakmıştı."</p>

  <p class="calibre7">"Haklısın. Seni ışıkötesi hız konusunda çalışmak üzere Dünyaya getirebildiğim takdirde bu yolculuğa çıkacağımı söylemişti. Bu görevi başarıyla tamamladığımı söyleyebilirsin sanırım."</p>

  <p class="calibre7">Wendel homurdandı. "Hükümetini sarsıp harekete geçiren şeyin yalnızca bu olduğunu sanmam. Koropatsky kendini Tanayama’nın sözleriyle bağlı tutmayacağını söyledi, ancak senin Rotor’da yaşamış olmanın ve özel bilgilerinin yararlı olabileceğini düşünmüş. Bana sorarsan, aradan on üç yıl geçtikten sonra o özel bilgilerin epey zayıflamıştır ama bunu ona söylemedim tabi. Deneme uçuşundan sonra pek keyifliydim ve bir on için seni sevdiğime karar verdim."</p>

  <p class="calibre7">Fisher güldü. "Şimdi rahatladım artık, Tessa. Senin de o ilk uçuşta olmanı isterdim. O işi başarabildin mi bari?"</p>

  <p class="calibre7">Wendel erkeği daha iyi görmek istercesine başını geri attı. "Bu çok daha güç oldu, aslanım. Seni tehlikeye atmakta hiç duraksamadılar ama sıra bana gelince, ‘Sana bir şey olursa projeyi kim yürütür?’ dediler. Ben de, ‘Yanımda çalışan yirmi kişiden herhangi biri ve üstelik hepsi daha genç ve akıllıdır,’ dedim. Yalan elbette, ama etkilendiler."</p>

  <p class="calibre7">"Ama haklı olabilirler de. Bu tehlikeyi göze almalı mısın?"</p>

  <p class="calibre7">"Evet," dedi Wendel. "Bir kere ilk ışıkötesi uçuşun kaptanı olmak şerefini kimseye kaptırmak istemiyorum. Ayrıca başka bir yıldızı görmek istiyorum ve Rotorluların benden önce oraya gitmiş olmalarına çok içerledim... Sonuncu ve en önemli neden de, Dünyadan kurtulmak istiyorum."</p>

  <p class="calibre7">Daha sonra yatakta yatarlarken kadın, "Zamanı gelip de oraya gittiğimizde o ne müthiş bir duygu olacak!" dedi.</p>

  <p class="calibre7">Fisher Wendel’i yanıtlamadı. Garip iri gözleri olan bir çocukla kızkardeşini düşünüyordu ve uyku bastırırken ikisi birbiri içinde eriyordu sanki.</p>
</body>
</html>
