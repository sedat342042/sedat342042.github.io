<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="calibre4"><a class="calibre5" id="bookmark3"></a><span class="calibre15">OTUZ DÖRT</span></h1>

  <h2 class="calibre9" id="sigil_toc_id_34"><span class="calibre6">YAKLAŞMA</span></h2>

  <p class="calibre7">"Mükemmel," dedi Tessa Wendel. "Mükemmel, mükemmel,, mükemmel." Sanki duvara bir şey çivilermiş gibi konuşuyordu. "Mükemmel."</p>

  <p class="calibre7">Crile Fisher onun neden söz ettiğini biliyordu. Değişik yönlerde iki geçiş yapmışlardı uzaydışına. Crile iki kere görmüştü Yıldızların yerlerinin değiştiğini. Güneşi iki kere aramış, birinde daha soluk, ikincisinde daha parlak olduğunu görmüştü.</p>

  <p class="calibre7">"Anladığım kadarıyla Güneş bize bir sıkıntı vermiyor," dedi.</p>

  <p class="calibre7">"Veriyor vermesine, ama çok iyi hesaplanabildiği için fiziki müdahale psikolojik bir zevk oluyor, eğer anlatabildimse."</p>

  <p class="calibre7">Şeytanın avukatlığını üstlenen Fisher. "Güneş çok uzakta ama" dedi. "Çekim gücü sıfıra yakın olmalı."</p>

  <p class="calibre7">"Doğru. Ama sıfıra yakın sıfır demek değildir. Ölçülebilir bir etkisi vardır. Uzaydışına iki kere çıktık. Birincisinde Güneşe yatay açıdan yaklaştık ve sonra başka bir açıdan uzaklaştık. Hesaplamaları daha, önce yapmıştık, izlediğimiz yol elimizdeki rakamlara uydu. Bu adam bir dâhi. Bilgisayar programlarına akıl almaz kestirmeler sokuveriyor."</p>

  <p class="calibre7">"Hiç kuşkum yok," diye mırıldandı Fisher.</p>

  <p class="calibre7">"Artık her şey tamam, Crile. Yarın Komşu Yıldızda olabiliriz. Hatta acele edersek bugün bile. Çok yakınına kadar gidemeyiz elbette. Bir önlem olarak belirli bir süre yıldıza paralel uçabiliriz. Ayrıca Komşu Yıldızın kütlesinin gerçekten yakın bir geçişte nasıl bir etki yapabileceğini bilmiyoruz. Beklenmedik bir anda geri fırlatılıp her şeye yeniden başlamak istemeyiz." Kadın hayranlıkla salladı başını. "O Wu yok mu, o kadar memnunum ki ondan. Anlatamam doğrusu."</p>

  <p class="calibre7">"Biraz sıkıntı duymadığından emin misin?" diye sordu Fisher.</p>

  <p class="calibre7">"Sıkıntı mı? Neden?" Şaşkın şaşkın baktı erkeğe. "Kıskanmam gerektiğini mi düşünüyorsun yoksa?"</p>

  <p class="calibre7">"Bilmem. Uzayötesi uçuşun başarılmasının şerefinin Chao-Li Wu’ya verileceği, senin de unutulacağın, ya da en fazla bir öncü olarak hatırlanacağını hiç düşünmüyor musun?"</p>

  <p class="calibre7">"Asla, Crile. Benim için kaygılanman hoş bir şey ama bu konular çok sağlamdır. Çalışmalarımın tüm ayrıntıları kayıtlara geçmiştir. Işıkötesi uçuşun temel matematiği benimdir. Geminin tasarımı için başkaları da hakları olan övgüyü alacaklarsa da, mühendisliğine olan katkılarım da kesindir. Wu temel denklemlere bir düzeltme faktörü eklemiştir. Çok önemli kuşkusuz, şimdi o olmasaydı ışıkötesi uçuşun pek pratik olmayacağını görüyoruz, ama bu pastanın üstündeki süsten pek farklı bir şey değil. Pasta benim hâlâ."</p>

  <p class="calibre7">"Güzel. Bundan eminsen, buna sevinirim ben de."&nbsp;</p>

  <p class="calibre7">"Crile, doğrusunu istersen, ışıkötesi uçuşun bundan sonraki gelişmesini Wu’nun yapacağını umuyorum. Bilimsel çalışma için en iyi yıllarımı geride bıraktım ben artık."</p>

  <p class="calibre7">"Haydi, haydi, Tessa, kendini küçümseme o kadar."</p>

  <p class="calibre7">"Kendimi küçümseme kötü huylarımdan biri değildir, Crile Yeni fikirleri için gençlere ihtiyacımız vardır. Gençlerin beyinleri sadece genç değil, aynı zamanda yenidir de. Wu’da daha önce kimsede görülmeyen bir şey var, gen yapısında sanki. Sadece kendine ait şeyler. Yeni düşüncelere sahip olabilir o. Tabii benim ondan önce yaptıklarıma dayanıyor büyük bir ölçüde, bana çok şey borçlu bu yüzden. Benim öğrencim o, Crile, benim zekâmın bir ürünü. Yaptığı her şey beni sevindiriyor. Kıskanmak mı? Onunla şeref duyuyorum. Ne var; Crile, pek mutlu görünmüyorsun sen."</p>

  <p class="calibre7">"Sen mutluysan ben de mutluyum, Tessa. Görünüşüme bakma sen. Bana öyle geliyor ki, sen bana bilimsel ilerlemenin teorisinianlatmaya çalışıyorsun. Bilim tarihinde kendilerini geçtikleri için öğrencilerini kıskanan, onlardan nefret eden öğretmenler yok muydu?"</p>

  <p class="calibre7">"Vardı elbette. Sana ezberden beş on çok ünlü ad sayabilirim. Ama bunlar pek sık rastlanmayan istisnalardır ve ben öyle bir şey hissetmiyorum şu anda. Bir an gelip Wu’dan da Evrenden de bıkabilirim ama böyle bir şey yok şimdi ve ben de... Şimdi ne oldu yine?"</p>

  <p class="calibre7">Wendel ‘kayıt’ düğmesine basınca ekranda Merry Blankowitz’in üç boyutlu yüzü göründü.</p>

  <p class="calibre7">"Kaptan, burada bir tartışma çıktı; acaba sizin fikrinizi sorabilir miydik?"</p>

  <p class="calibre7">"Uçuş konusunda bir şey mi var?"</p>

  <p class="calibre7">"Hayır, Kaptan. Strateji tartışması."</p>

  <p class="calibre7">"Pekâlâ. Makine dairesine geliyorum."</p>

  <p class="calibre7">Wendel ekranı kararttı.</p>

  <p class="calibre7">"Blankowitz pek böyle ciddi değildir," dedi Fisher. "Ne oldu dersin?"</p>

  <p class="calibre7">"Bir tahminde bulunmayacağım şimdi. Gidip bir bakayım." Wendel, Fisher’e kendisini izlemesini işaret etti.</p>

  <p class="calibre11">* * *</p>

  <p class="calibre7">Makine dairesinde üçü de sıfır yerçekiminde olmalarına rağmen yerdeki koltuklarda oturuyorlardı. Yerçekimi olmadığından duvarlara da oturabilirlerdi aslında, ancak bu durumun ciddiliğini azalttığı gibi Kaptana da saygısızlık olurdu. Yerçekimsiz ortam için epey ayrıntılı davranış kuralları üstünde daha önce anlaşmışlardı.</p>

  <p class="calibre7">Wendel yerçekimsiz ortamı sevmiyordu. Kaptanlık ayrıcalıklarını kullanmak isteseydi geminin sürekli olarak döndürülmesinde ısrar eder ve bu santrifüj etkisiyle bir dereceye kadar bir çekim ortamı yaratabilirdi. Ancak gemi sabitken yol planı hesaplamanın daha kolay olduğunu, sürekli dönmenin ise bunu az da olsa güçleştirdiğini biliyordu.</p>

  <p class="calibre7">Böyle bir şeyde ısrar etmek bilgisayar başında oturan kişiye saygısızlık olurdu. Yine davranış kuralları.</p>

  <p class="calibre7">Tessa Wendel yerine oturdu, Crile Fisher (içinden de olsa) onun otururken hafifçe sallandığını görünce gülümsedi. Bütün o Yerleşim Bölgesi geçmişine rağmen hâlâ uzaya alışamamıştı Tessa. Dünyalı olmasına rağmen kendisi (bu kere zevkten bir kere daha gülümsedi) sanki çekimsiz ortamda doğmuş gibi alışkındı buna.</p>

  <p class="calibre7">Chao-Li Wu derin bir soluk aldı. Geniş bir yüzü vardı -kısa boylu bir insana yakışan bir yüz- ancak ayağa kalktığında normal bir insandan uzundu. Saçları kapkara ve düz, gözleri ise çekikti.</p>

  <p class="calibre7">"Kaptan," dedi hafif bir sesle.</p>

  <p class="calibre7">"Ne var, Chao-Li? Programlamada bir sorun var dersen boğarım seni."</p>

  <p class="calibre7">"Sorun falan yok, Kaptan. Hatta öyle bir sorunsuzluk var ki, işimizin bitip de Dünyaya dönme zamanının geldiğini bile düşünüyorum. Size bunu önermek istiyordum."</p>

  <p class="calibre7">"Dünyaya mı?" Wendel şaşmış görünmek için bir an duraklamıştı. "Neden? Görevimizi tamamlamadık ki."</p>

  <p class="calibre7">"Bence tamamladık, Kaptan." Wu’nun yüzü ifadesizdi. "Başlangıçta görevimizin ne olduğunu bilmiyorduk. Pratik bir ışık - ötesi uçuşu gerçekleştirdik ve Dünyadan ayrılmadan önce bunu yapamamıştık."</p>

  <p class="calibre7">"Bunu biliyorum, ama ne çıkar bundan?"</p>

  <p class="calibre7">"Dünya ile haberleşme olanağımız yok. Şimdi Komşu Yıldıza giderken başımıza bir şey gelirse Dünyanın bir ışıkötesi uçuşu olamayacak ve bunu bir daha ne zaman başarabileceklerini de bilemeyiz. Komşu Yıldız yaklaştıkça Dünyanın boşaltılması konusunda bir sorun yaratabilir bu. Geri dönüp öğrendiklerimizi açıklamamız gerektiğine inanıyorum ben."</p>

  <p class="calibre7">Wendel ciddiyetle dinlemişti. "Anlıyorum. Jarlow, sen ne düşünüyorsun bu konuda?"</p>

  <p class="calibre7">Henry Jarlow uzun boylu, sarışın ve aksi yüzlüydü. Yüzünde karakterini tümüyle yanlış gösteren ‘melankolik bir hava vardı. İnce uzun parmakları ise bilgisayarın ya da gemideki herhangi bir aracın içine daldığında mucizeler yaratırdı.</p>

  <p class="calibre7">"Doğrusunu isterseniz, Wu haklı bence. Işıkötesi haberleşmemiz olsaydı bilgileri Dünyaya gönderip ve yolumuza devam edebilirdik. Ondan sonra başımıza gelecekler bizden başka kimseyi ilgilendirmezdi. Şimdi ise, bu çekim düzeltmesini kendimize saklayamayız."</p>

  <p class="calibre7">"Ya sen, Blankowitz?"</p>

  <p class="calibre7">Merry Blankowitz huzursuzca kıpırdandı oturduğu yerde. O da ufak tefek genç bir kadındı, uzun kara saçları kaşlarının hemen üstünde dümdüz kesilmişti. Perçemi, ince kemik yapısı ve sinirli hareketleriyle minyatür bir Kleopatra’yı andırırdı.</p>

  <p class="calibre7">"Bilemiyorum doğrusu," dedi. "Bu konuda kesin bir fikrim yok, ama bunlar beni ikna ettiler sanırım. Bu bilgiyi Dünyaya iletmek önemli değil mi sizce? Bu yolculukta önemli etkileri inceleyip sonuçlandırdık. Yerçekimi düzenlemesini hesaplayacak biçimde geliştirilmiş bilgisayarlarla donatılmış daha iyi ve daha çok gemiye ihtiyacımız var. Güneş Sistemi ile Komşu Yıldız arasında bir tek geçiş yapabiliriz ve bunu güçlü çekim alanlarında yapabileceğimiz için Güneşe daha yakın bir noktadan yola çıkıp Komşu Yıldıza daha yakın bir noktaya varabiliriz ve her iki uçta da haftalarca zaman kaybetmemiz gerekmez. Bence Dünyanın bunu bilmesi gerek."</p>

  <p class="calibre7">"Anlıyorum," dedi Wendel. "Bütün sorun bu yerçekim düzenlemesi bilgisini şu anda Dünyaya iletebilmek. Wu, bu gerçekten senin ileri sürdüğün kadar gerekli mi? Sen bu düzeltme fikrini burada bulmadın. Aylarca önce tartışmıştık bunu seninle."</p>

  <p class="calibre7">Wendel bir an düşündü. "Neredeyse bir yıl önce. Ama gerçekte tartışmış değildik, Kaptan. Hatırladığım kadarıyla siz beni dinlememiştiniz bile."</p>

  <p class="calibre7">"Evet, yanıldığımı kabul ettim. Ama sen bunu yazdın. Sana resmi bir rapor yazmanı ve zamanım olunca konuyu inceleyeceğimi söylemiştim." Wendel elini kaldırdı. "Bunu inceleyecek zamanı bulamadığımı biliyorum, hatta raporu aldığımı bile bilemiyorum, ama Wu -sen, sen olduğun için- sanırım raporu ayrıntılı olarak ve herkesin anlayacağı mantığı ve hesaplamaları tamam olarak yazmışsındır. Bunu yapmadın mı, Wu. Rapor kayıtlara geçmedi mi?"</p>

  <p class="calibre7">Wu’nun dudakları kasılmış gibiydi, ancak sesi hiç değişmedi. "Evet, raporu hazırladım, ama bu sadece bir varsayımdı ve kimsenin onu önemseyeceğini sanmıyorum. Tıpkı sizin yaptığınız gibi, Kaptan."</p>

  <p class="calibre7">"Neden? Herkes benim kadar aptal değildir. Wu."</p>

  <p class="calibre7">"Önemseseler bile yine de bir varsayımdan öteye gitmeyecektir. Oysa döndüğümüzde kanıt sunabileceğiz."</p>

  <p class="calibre7">"Bir varsayım varsa, birileri bunu kanıtlayacaktır. Bilimin işleyişini bilirsin."</p>

  <p class="calibre7">"Birileri," dedi Wu ağır ağır.</p>

  <p class="calibre7">"Simdi senin kaygının nedenini anladık, Wu. Sen Dünyanın ışıkötesi uçuşun pratik bir yöntemini elde edemeyeceği için tasalanıyor değilsin. Bunu elde ettikleri takdirde şerefin sana ait olmayacağını düşünüyorsun. Doğru değil mi?"</p>

  <p class="calibre7">"Kaptan, bunda gocunacak bir şey yok ki. Bir bilimadamı öncelikli konular hakkında kaygılanmakta haklıdır."</p>

  <p class="calibre7">Wendel ateş püskürecekti neredeyse. "Bu geminin Kaptanının ben olduğumu /e kararları benim verdiğimi unuttun mu?"</p>

  <p class="calibre7">"Unutmadım," dedi Wu. "Ama bu on sekizinci yüzyılın bir yelkenli gemisi değil. Biz en önce bilim adamlarıyız ve kararlarımızı demokratik bir biçimde vermeliyiz. Çoğunluk dönmek istiyorsa... "</p>

  <p class="calibre7">"Dur!" dedi Fisher sert bir sesle. "Daha ileri gitmeden bir şey söyleyebilir miyim? İçinizde konuşmayan bir tek ben varım ve eğer demokratik olacaksak benim de söz hakkım var demektir. Konuşabilir miyim Kaptan?"</p>

  <p class="calibre7">"Konuş." Wendel’in sağ yumruğu açılıp kapanıyordu sanki birisini boğazından yakalamak istermiş gibi.</p>

  <p class="calibre7">"Yedi yüz elli yıl kadar önce Kristof Kolomb İspanya’dan, batıya doğru açıldı ve sonunda Amerika’yı buldu. Ama kendisi bunu hiç bilemedi. Yolda mıknatıslı pusulanın gerçek kuzeyden saptığını keşfetti. Bu çok önemli bir buluştu, bir deniz yolculuğunda yapılan ilk tümüyle bilimsel keşifti.</p>

  <p class="calibre7">"Şimdi, acaba kaç kişi bilir manyetik sapma derecesini bulanın Kolomb olduğunu? Hemen hemen hiç kimse. Kaç kişi bilir Kolomb’un Amerika’yı keşfettiğini. Hemen hemen herkes. Peki, ya Kolomb sapmayı yarı yolda bulunca geri dönüp bu buluşunu Kral Ferdinand ile Kraliçe İsabella’ya bildirseydi ve bu keşfinin şerefine sahip olsaydı sonunda ne olurdu? Kâşif büyük bir ilgiyle karşılanır, hükümdarlar belki de daha sonra bir başkasını, Amerigo Vespucci’yi diyelim, yeni bir sefere çıkarsalardı, o zaman Amerika’ya ilk kim varacaktı? Ve o zaman kim Kolomb’un pusula konusunda bir keşifte bulunduğunu hatırlayacaktı? Hemen hemen hiç kimse. Vespuci’nin Amerika’yı keşfettiğini kim hatırlayacaktı? Hemen hemen herkes.</p>

  <p class="calibre7">"Öyleyse, gerçekten dönmek istiyor musunuz? Sizi temin ederim, yerçekim düzeltilmesinin bulunması birkaç kişi tarafından ışıkötesi uçuşun bir yan sonucu olarak hatırlanacaktır. Ama Komşu Yıldıza gerçekten varacak olan bizden sonraki seferin mürettebatı ışıkötesi uçuşla bir yıldıza varan ilk insanlar olarak bilinecektir. Siz üçünüzün ve hatta senin de, Wu, adınız dipnotlarında bile geçmeyecektir.</p>

  <p class="calibre7">"Wu’nun bu büyük buluşu nedeniyle ikinci sefere çıkarılacağını sanıyorsanız çok yanılıyorsunuz derim size. Yeryüzü Soruşturma Kurulu Başkanı İgor Koropatsky ki bizi şimdi Dünyada beklemektedir, özellikle Komşu Yıldız ve gezegen sistemi hakkında bilgi istemektedir. Onun yakınına kadar gidip de geri döndüğümüzü duyunca yanardağ gibi patlayacaktır. Ve Kaptan Wendel de siz üçünüzün isyan ettiğinizi anlatmak zorunda kalacaktır ki, on sekizinci yüzyıl teknesi olmamamıza rağmen bu halde çok ağır bir suçtur. Bundan sonraki sefere katılacak yerde bir daha herhangi laboratuvardan içeri adımınızı bile atamayacaksınız. İnanın buna. Bilimsel öneminize rağmen göreceğiniz tek şey bir cezaevinin parmaklıkları olacaktır. Koropatsky’nin öfkesini sakın hafife almayın.</p>

  <p class="calibre7">"Onun için, siz üçünüze bir daha düşünmenizi salık veririm. Komşu Yıldıza mı? Yoksa geri mi?"</p>

  <p class="calibre7">Bir sessizlik oldu. Bir süre hiçbiri konuşmadı.</p>

  <p class="calibre7">"Ee," dedi Wendel sert bir sesle. "Fisher’in durumu gayet açık bir biçimde ortaya koyduğunu sanıyorum. İçinizde söyleyecek bir şeyi olan yok mu?"</p>

  <p class="calibre7">Blankowitz hafif bir sesle. "Doğrusu ben bunu ciddi olarak düşünmemiştim," dedi. "Bence yolumuza devam etmeliyiz."</p>

  <p class="calibre7">"Bence de," diye homurdandı Jarlow.</p>

  <p class="calibre7">Wu omuzlarını silkti. "Sizlere karşı gelecek değilim."</p>

  <p class="calibre7">"Bunu duyduğuma sevindim. Dünya yetkilileri için bu konu burada unutulmuştur, ama bir daha böyle bir şeye kalkıştığınız takdirde bunun isyan demek olduğunu unutmayın."</p>

  <p class="calibre11">* * *</p>

  <p class="calibre7">Odalarına dönünce Fisher, "Aranıza girdiğim için umarım kusura bakmadın," dedi. "Az daha patlayacağından korkmuştum."</p>

  <p class="calibre7">"Hayır, karışman iyi oldu. Kolomb benzetmesi kırk yıl aklıma gelmezdi. Teşekkür ederim, Crile." Erkeğin elini elleri arasında sıktı.</p>

  <p class="calibre7">Fisher hafifçe gülümsedi. "Gemideki varlığımı bir yolunu bulup haklı çıkarmak zorundaydım."</p>

  <p class="calibre7">"Bundan da ileri gittin. Sana onun yaptıkları için ne kadar mutlu olduğumu anlatırken Wu’nun tutup da böyle davranacağını aklımın ucundan geçirmemiştim. Şerefi paylaşma isteğim için kendimi bir soylu hissediyordum, herkesin hakkını veren bilimsel ahlâkı göklere çıkarıyordum, sonra da o özel gururunu projenin de önünde tuttuğunu gösterdi."</p>

  <p class="calibre7">"Hepimiz insanız, Tessa."</p>

  <p class="calibre7">"Biliyorum. Ve adamın içinde ahlâk bakımından kara lekeler olduğunu görmek onun korkunç derecede keskin bilimsel bir kafası olduğu gerçeğini değiştirmez."</p>

  <p class="calibre7">"Ben de itiraf edeyim ki, benim ileri sürdüğüm savlar kamu yararından çok kişisel özlemlerime dayanıyordu. Benim Komşu Yıldıza gitme isteğimin projeyle hiçbir ilgisi yok."</p>

  <p class="calibre7">"Bunu anlıyorum. Yine de minnettarım sana." Kadının gözlerinde yaşlar olması ve bundan kurtulmak için gözlerini kırpıştırması Fisher’i utandırmıştı.</p>

  <p class="calibre7">Onu öptü.</p>

  <p class="calibre11">* * *</p>

  <p class="calibre7">Pek kendini belli edemeyecek kadar uzakta soluk bir yıldızdı henüz. Crile Fisher bilgisayarda yerini saptamasaydı göremeyecekti bile.</p>

  <p class="calibre7">"İnsanın umutlarını kıracak kadar bir yıldıza benziyor, değil mi," dedi.</p>

  <p class="calibre7">Gözlem yerinde yanında olan Merry Blankowitz, "Zaten sadece bir yıldızdır, Crile," dedi.</p>

  <p class="calibre7">"Yani demek istediğim soluk bir yıldıza benziyor ve o kadar da yaklaştık ki."</p>

  <p class="calibre7">"Sözgelişi yaklaştık. Bir ışık yılının onda biri kadar uzaktayız ki, bu gerçekten yakın değildir. Kaptan çok tedbirli davranıyor. Ben olsam ışıkötesi'ni çok daha yaklaştırırdım. Şu anda daha yakın olmayı isterdim. Öyle sabırsızlanıyorum ki."</p>

  <p class="calibre7">"Bu son geçişten önce geri dönmeye hazırdın, Merry."</p>

  <p class="calibre7">"Değildim aslında. Beni kandırdılar. Sen o küçük söylevini verdikten sonra kendimi budala yerine konulmuş hissettin’. Döndüğümüzde ikinci bir sefere çıkacağımıza inanıyordum aslında, ama sen durumu açıkça ortaya koydun. ND’yi kullanmayı öyle çok istiyorum ki."</p>

  <p class="calibre7">Fisher ND’nin ne olduğunu biliyordu. Nöron detektörü. Aynı şeyi kendisi de arzuluyordu. Zekâ izi bulmak, karşılaşacakları madenlerden, taşlardan, buzlardan ve gazlardan çok önemliydi.</p>

  <p class="calibre7">"Bu kadar uzaktan anlayabilir misin?" diye sordu.</p>

  <p class="calibre7">Kız başını salladı. "Hayır. Daha çok yaklaşmamız gerek. Ve bu uzaklıktan yaklaşamayız. Bir yılımızı alır bu. Kaptan Komşu Yıldız hakkında bu uzaklıktan öğrenebileceğimiz her şeyi öğrendiğimize inandıktan sonra bir geçiş daha yapacağız. Sanırım iki gün sonra Komşu Yıldızın bir iki astronomik birimi kadar yakınında olacağız ki, o zaman gözlemlerime başlayabilirim. Böyle hiçbir işe yaramadan beklemek çok sıkıcı bir şey."</p>

  <p class="calibre7">"Evet," dedi Fisher. "Biliyorum."</p>

  <p class="calibre7">Blankowitz’in yüzü karardı birden. "Özür dilerim, Crile. Seni kastetmemiştim."</p>

  <p class="calibre7">"Hiç fark etmezdi. Komşu Yıldıza ne kadar yaklaşırsak yaklaşalım bir yararım olmayabilir benim."</p>

  <p class="calibre7">"Zekâ izine rastlarsak yararlı olacaktır. Onlarla konuşabileceksin. Sen bir Rotorlusun ve buna ihtiyacımız var."</p>

  <p class="calibre7">Fisher acı acı güldü. "Birkaç yıllık bir Rotorlu."</p>

  <p class="calibre7">"Bu yeterli değil mi?"</p>

  <p class="calibre7">"Göreceğiz bakalım." Fisher konuyu değiştirdi. "Nöron detektörünün işleyeceğinden emin misin?"</p>

  <p class="calibre7">"Kesinlikle. Pleksonlarının radyasyonu ile yörüngedeki herhangi bir Yerleşim Birimini izleyebiliriz."</p>

  <p class="calibre7">"Plekson nedir, Merry?"</p>

  <p class="calibre7">"Memelilerin beyinlerinin foton kompleks karakteristiğini anlatmak için benim uydurduğum bir sözcük. Pek uzak değilsek atları seçebiliriz, ancak astronomik uzaklıklardayken insan beynini ayırt edebiliriz."</p>

  <p class="calibre7">"Neden plekson?"</p>

  <p class="calibre7">"Karmaşıklığından. Göreceksin bir gün sadece yaşamı sezmek için değil, beynin iç çalışmasını incelemek için de pleksonlardan yararlanacaklardır. Onun için de bir ad uydurdum, pleksofizyoloji ya da ‘pleksonöronik’"</p>

  <p class="calibre7">"Adlar önemli mi sence?"</p>

  <p class="calibre7">"Evet. Böylece konuyu kısaca anlatabilirsin. O bilim alanı şununla bunun ilişkisini içerir demen gerekmez. ‘Pleksonöroniks’ dersin ve bu kulağa daha hoş gelir. Kestirme yani. Önemli konuları düşünmek için zaman kazandırır. Üstelik..."</p>

  <p class="calibre7">"Üstelik? Evet?"</p>

  <p class="calibre7">Kız coşkuyla konuşmaya başladı. "Bir ad uydurursam ve bu tutulursa, sadece bu bile bilim tarihinde bir dipnotuna geçmemi sağlayabilir. ‘Plekson sözcüğü 2237’de Merrilee Augina Blankowitz tarafından Işıkötesi’nin ışıktan hızlı ilk uçuşu sırasında kullanılmıştır. Başka bir yerde adım geçmeyeceğine göre bu yeter benim için."</p>

  <p class="calibre7">"Peki ya pleksonların izine rastlarsan ve insan yoksa Merry?"</p>

  <p class="calibre7">"Yani yabancı canlılar mı? Bu insanları bulmaktan daha heyecanlı olacaktır. Ama aslında buna pek olanak yok. Bu konuda hep düş kırıklığına uğradık. Ayda, Mars’ta, Callisto’da ve Titan’da en azından ilkel bir yaşam biçimi olacağını düşünüyorduk. Hayır, ben bir ize rastlarsam, bu insan olacaktır. Bundan hiç kuşkum yok."</p>

  <p class="calibre7">"Peki, bir gemideki beş kişinin yaydığı pleksonları sezebilir misin? Milyonlarca kilometre uzaklıkta saptayabileceğimiz bir şeyi yok ediyor olamaz mıyız?"</p>

  <p class="calibre7">"Bu bir komplikasyon, Crile. ND’yi bir beş kişinin hesaba katılmayacağı biçimde dengelemeliyiz. Küçük bir sızıntı bile başka bir yerde bulacağımız izlerin tümünü yok edebilir. Crile, bir gün otomatik ND’ler uzayın her tarafına gönderilerek pleksonları saptayacaklar. Bunların yakınlarında insanlar olmayacağından, bunlar şimdikinden epey güçlü olacaklardır. Biz herhangi bir yere gitmeden zeki varlıkların olup olmadığını anlayabileceğiz."</p>

  <p class="calibre7">Chao-Li Wu geldi yanlarına. Fisher’e yüzünü buruşturarak bakıp, "Komşu Yıldızdan ne haber?" diye sordu.</p>

  <p class="calibre7">"Bu kadar uzaklıkta bir şey yok," dedi Blankowitz.</p>

  <p class="calibre7">"Pekâlâ, yarın ya da öteki gün bir geçiş daha yapacağız, o zaman görürüz."</p>

  <p class="calibre7">"Heyecanlı olacak, değil mi?" diye sordu kız.</p>

  <p class="calibre7">"Evet, eğer Rotorluları bulursak," dedi Wu. Fisher’e baktı.</p>

  <p class="calibre7">Ama bakalım bulacak mıyız? diye düşündü Fisher.</p>

  <p class="calibre7">Uzun bekleyiş yakında sona erecekti.</p>

  <p class="calibre11">* * *</p>

  <p class="calibre7">Daha önce de belirtildiği gibi, Janus Pitt kendine acıma lüksünü pek kabul edemeyen bir insandı. Başka birinde bu huyu zayıflık ve kendini beğenmişlik olarak görürdü. Ancak öyle zamanlar da vardı ki, Rotor halkının tüm hoş olmayan kararları kendisine bırakmaya olan istekleri karşısında isyan ederdi.</p>

  <p class="calibre7">Seçimle işbaşına gelen ve yasaları çıkartıp kararlar veren bir Konsey vardı kuşkusuz; ancak onların kararları arasında önemli olanların, Rotor’un geleceğine ilişkin olanların hiçbiri yoktu. Bunlar kendisine bırakılmıştı.</p>

  <p class="calibre7">Bu bırakılma bilinçli de olmuş değildi. Önemli konular görmezlikten gelinir, sözsüz bir ortak anlaşmayla sanki yokmuş gibi davranılırdı.</p>

  <p class="calibre7">İşte burada bomboş bir sistemin içinde rahat bir tempolu çalışmayla yeni Birimler inşa ediyorlar, zamanın sonsuza kadar önlerinde uzayıp gideceğine inanıyorlardı. Bu asteroid kuşağını doldurduklarında (ki, bu da bundan kuşaklar sonrasında olacaktı ve şu anda yaşayanları pek düşündüren bir nokta değildi) ışıkhızı desteği sistemi nasıl olsa yeni gezegenleri bulup iskân edecekleri bir gelişme gösterecekti.</p>

  <p class="calibre7">Zamandan bol bir şey yoktu. Zaman sonsuzluktu.</p>

  <p class="calibre7">Sadece Pitt düşünürdü zamanın kısalığını ve herhangi bir anda, hiçbir uyarı olmadan birdenbire sena ereceğini.</p>

  <p class="calibre7">Güneş Sisteminde Nemesis ne zaman keşfedilecekti? Yerleşim Birimlerinden biri Rotor’u izlemeye ne zaman kalkışacaktı?</p>

  <p class="calibre7">Bir gün olacaktı bu. Nemesis Güneş yolunda ilerlemesine devam ettikçe bir gün öyle bir noktaya gelecekti ki - uzak bir zamanda, ama yine de yakındı bu - Güneş Sistemi insanlarının onu görmemeleri için kör olmaları gerekirdi.</p>

  <p class="calibre7">Pitt’in bilgisayarı, kendisinin sadece akademik bir merakı olduğunu sanan bir programcının da yardımıyla, bin yıl sonra Nemesis’in keşfinin kaçınılmaz olduğunu ve Yerleşim Birimlerinin dağılmaya başlayacaklarını hesaplamıştı.</p>

  <p class="calibre7">Pitt o zaman bir soru sormuştu: Birimler Nemesis’e gelecekler miydi?</p>

  <p class="calibre7">Yanıt olumsuzdu. O zamana kadar ışıkhızı desteği çok daha kullanışlı ve ucuz olacaktı. Birimler yakın yıldızlar konusunda daha çok bilgi sahibi olacaklar, hangisinin ne tür gezegene sahip olduğunu öğreneceklerdi. Bir kızıl cüce ile uğraşmayıp Güneşe benzeyen yıldızlara yöneleceklerdi.</p>

  <p class="calibre7">Ve artık umutsuzluğa düşmüş olan Dünya yapayalnız kalacaktı. Uzaydan korku içinde, daha şimdiden yozlaşmış ve bin yıl geçip de Nemesis’in tehdidi çok daha belirgin olduğunda daha bin beter bir sefalete batmış olarak ne yapacaklardı? Uzun yolculuklara çıkamazlardı. Dünyalıydı onlar. Yeryüzüne bağlıydılar. Nemesis’in yakınlarından geçmesini beklemekten başka bir şey yapamazlar, başka bir yere gitmeyi umamazlardı.</p>

  <p class="calibre7">Pitt harabeye dönmüş bir dünyanın Nemesis’in daha sıkı sisteminde güvenlik bulmaya, geçişi sırasında Güneşi yok edecek olacak kadar sımsıkı bu sisteminin bir yıldızında sığınak aramaya çalıştıklarını görür gibi oluyordu.</p>

  <p class="calibre7">Korkunç bir senaryoydu bu, ama kaçınılmazdı.</p>

  <p class="calibre7">Nemesis neden Güneşten uzaklaşmıyordu sanki? O zaman her şey nasıl da değişecekti. Nemesis’in keşfedilme zamanı uzayacak ve sonunda keşfedilirse de, bir sığınak olarak görülmeyecekti. Hatta eğer uzaklaşıyor olsaydı, Dünyanın bir sığınağa ihtiyacı olmayacaktı.</p>

  <p class="calibre7">Ama durum böyle değildi. Dünyalılar gelecekti; her türden uydurma ve anormal kültürleriyle sefil Dünyalılar gelecekti. Rotorluların elinde onları daha uzaydayken yok etmekten başka ne gelirdi? Ama onlara bundan başka bir seçenek olmadığını gösterecek bir Janus Pitt olacak mıydı? Şimdi ile o zaman arasında Rotor’un bunun için hazırlanacak kararlılığa ve silahlara sahip olmasını sağlayacak ve zamanı geldiğinde bunu yapacak olan Janus Pitts’leri olacak mıydı?</p>

  <p class="calibre7">Ancak bilgisayarın tahmini de aslında aldatıcı derecede iyimserdi. Bilgisayar Güneş Sisteminin Nemesis’in keşfinin bin yılda olabileceğini bildirmişti. Ama bu bin yıllık sürenin neresinde? Ya yarın keşfederlerse? Ya üç yıl önce keşfetmişlerse? Daha uzaktaki işe yarayabilen yıldızlardan haberi olmayan bir Yerleşim Birimi en yakın yıldıza erişmeye çalışarak daha şimdiden Rotor’un ardına düşmüşlerse?</p>

  <p class="calibre7">Pitt her sabah aynı düşünceyle uyanırdı: O gün bugün mü?&nbsp;<span style="font-size: 1em;">Neden bu sıkıntılar hep onun payına düşüyordu? Neden herkes sonsuzluğun kucağında uyurken sadece o her gün bir felaket olasılığıyla boğuşmak zorunda kalıyordu?</span></p>

  <p class="calibre7">Bu konuda bir şey yapmıştı kuşkusuz. Asteroid kuşağında bir Tarama Servisi kurmuştu. Servisin görevi otomatik alıcılarla sürekli olarak gökyüzünü taramak ve yaklaşan bir Birimin çok fazla olan enerji atımını çok uzaklardan seçebilmekti.</p>

  <p class="calibre7">Bunu yapmak epey uzun sürmüştü ama artık şimdi on iki yıldır kuşku uyandıran her bilgi titizlikle incelenmiş ve bunlardan bazıları Pitt’in dikkatine sunulacak kadar önemli de bulunmuştu. Ve her seferinde de Pitt’in kafasındaki alarm zilleri çalmaya başlamıştı. Ama sonuç şimdiye kadar hep olumsuz olmuş ve o ilk anda duyulan rahatlama yerini hemen tarayıcılara karşı müthiş bir öfkeye bırakmıştı. Karar veremedikleri bir şey olduğunda hemen aradan sıyrılıp konuyu kendisine atıverirlerdi. O uğraşsındı. O acı çeksindi, güç kararları o versindi.</p>

  <p class="calibre7">Şimdiki durum, örneğin. Pitt bilgisayarının şifresini çözdüğü ve kendisini bu duruma iten rapora baktı.</p>

  <p class="calibre7">Dört aydır kendisine iletilen ilk rapordu bu ve pek önemli değil gibi görünüyordu. Kuşkulu bir enerji kaynağı yaklaşmaktaydı, ancak bunun olası uzaklığı hesaplandığında olağanüstü küçük bir kaynak olduğu anlaşılmıştı. Bir Yerleşim Biriminden beklenilebilecekten dört kat küçük. O kadar küçüktü ki uzay gürültüsünden güçlükle ayırt edebiliyordu.</p>

  <p class="calibre7">Bunu kendi önüne getirmeyebilirlerdi işte. Yaklaşan kaynağın dalga uzunluğu insan kökenli olduğunun düşünülmesini bile gülünç kılacak kadar değişik, diyordu rapor. Bu kadar uzakta bir kaynak hakkında, onun bir Yerleşim Birimi, yani bu nedenle, dalga uzunluğu ne olursa olsun, insan kaynaklı olamayacağından başka ne söyleyebilirlerdi ki?</p>

  <p class="calibre7">Tarayıcılardaki o sersemler beni böyle rahatsız etmemeliler, diye düşündü Pitt.</p>

  <p class="calibre7">Raporu bir kenara atıp Ranay D’Aubisson’dan gelen son raporu aldı. Bu Marlene Vebaya tutulmamıştı henüz. Kendisini tehlikeye atmakta çılgınca ısrar ediyordu ama hiçbir şey olmuyordu.</p>

  <p class="calibre7">Pitt içini çekti. Belki de önemi yoktu bunun. Kız Erythro’ da kalmak istiyor gibi görünüyordu; orada kalması da. Vebaya tutulmuş olmasından farksızdı kendisi için. Hatta bu durumda Eugenia Insignia da orada kalacağından ikisinden de kurtulmuş olacaktı. Kendini daha güvencede hissetmek için Genarr yerine D’Aubisson’un Kubbenin başında olup ana kıza gözkulak olmasını isterdi. Bu yakın bir gelecekte, Genarr’ı bir kahraman haline getirmeden yapılması gereken bir şeydi.</p>

  <p class="calibre7">Yeni Rotor’un Başkanı yapmak güvenli bir yol muydu? Bu bir terfi sayılırdı ve teoride de olsa, Pitt ile aynı düzeyde olacağından, bunu pek reddedemezdi. Yoksa bu durum Genarr’a biraz fazla güç vermek mi olurdu? Başka bir seçenek var mıydı?</p>

  <p class="calibre7">Bunu düşünmesi gerekecekti.</p>

  <p class="calibre7">Saçma! Bu Marlene Vebaya tutulmak gibi basit bir şey yapsaydı her şey ne kadar kolay olacaktı.</p>

  <p class="calibre7">Marlene’in hastalığı kapmamasına duyduğu öfkeyle enerji kaynağı raporunu aldı yine.</p>

  <p class="calibre7">Şuna bak! Küçücük bir enerji kırıntısı ve bununla kendisini rahatsız ediyorlar! Bu kadarına da katlanamazdı artık. Bilgisayarına derhal yayınlanması için bir not yazdı. Bir daha küçük şeylerle rahatsız edilmeyecekti. Gözlerini Yerleşim Birimleri için dört açsınlardı!</p>

  <p class="calibre11">* * *</p>

  <p class="calibre7">Işık Ötesi’nde keşifler birbiri ardından geliyordu.</p>

  <p class="calibre7">Komşu Yıldızdan daha çok uzaktalarken bir gezegeni olduğu anlaşılmıştır.</p>

  <p class="calibre7">"Bir gezegen!" dedi Crile Fisher gergin bir zaferle. "Biliyordum...."</p>

  <p class="calibre7">"Hayır," dedi Tessa Wendel. "Senin düşündüğün gibi değil. Bunu kafana sok artık, Crile, gezegenler birbirlerinden farklıdır. Hemen hemen her yıldızın bir tür gezegen sistemi vardır. Galaksideki yıldızların yarısı çoklu-yıldız sistemleridir ve gezegenler de yıldız olamayacak kadar küçük türler. Gördüğümüz bu gezegen yaşanabilir bir yer olamaz, öyle olsaydı bu kadar uzaktan, hele Komşu Yıldızın soluk ışığında hiç göremezdik onu."</p>

  <p class="calibre7">"Yani bir gaz devi mi bu?"</p>

  <p class="calibre7">"Elbette. Bunu bulmasaydık şaşardım doğrusu."</p>

  <p class="calibre7">"Peki, büyük bir gezegen varsa, belki küçükleri de var demektir."</p>

  <p class="calibre7">"Belki. Ama yaşanabilir değil. Bunlar ya çok soğukturlar, ya da dönüşleri sabittir ve yıldıza yalnız bir yönlerini gösterirler ki, bu durumda da bir yüzleri çek sıcak, diğer yüzleri çok soğuktur. Rotor’un yapabileceği tek şey - eğer burada olsaydı - yıldızın ya da gaz devinin yörüngesine oturmaktı."</p>

  <p class="calibre7">"Belki de bunu yaptılar."</p>

  <p class="calibre7">"Bunca yıldır mı?" Wendel omuzlarını silkti. "Olabilir sanırım, Crile, ama senin yerinde olsam buna pek fazla güvenmezdim."</p>

  <p class="calibre11">* * *</p>

  <p class="calibre7">Bundan sonraki keşifler daha da şaşırtıcıydı.</p>

  <p class="calibre7">"Bir uydu mu?" dedi Tessa Wendel. "Eee, neden olmasın ki? Jüpiter’in dört büyük uydusu vardır. Bu gaz devinin bir uydusu olması neden şaşırtıcı olsun?"</p>

  <p class="calibre7">"Bu, Güneş Sistemindeki uydulara benzemiyor. Kaptan," dedi Henry Jarlow. "Yapabildiğim ölçümlere göre hemen hemen Dünya boyutlarında."</p>

  <p class="calibre7">"Ee, ne çıkar bundan?" diye Wendel kayıtsızlığını sürdürdü.</p>

  <p class="calibre7">"İlle de bir şey çıkması gerekmez, ancak uydu garip özellikler gösteriyor. Bir gökbilimci olmak isterdim doğrusu."</p>

  <p class="calibre7">"Şu anda gemide öyle biri olmasını ben de isterdim, ama lütfen devam et. Sen de o kadar uzak sayılmazsın gökbiliminden."</p>

  <p class="calibre7">"Önemli olan şu: Uydu bir gaz devi çevresinde döndüğü için yalnız bir yüzü gaz devine dönüktür; bu da, gaz devinin çevresinde dönerken tüm yüzlerinin Komşu Yıldızı görüyor olması demektir. Ve yörüngesine bakarak yaptığım tahmine göre dünyanın ısısı sıvı su derecesine yakın. Bir de atmosferi var. Dediğim gibi ben gökbiliminden pek anlamam. Ama bana kalırsa bu uydunun yaşanabilir bir dünya olması çok mümkün"</p>

  <p class="calibre7">Crile Fisher bu haberi kocaman bir gülümsemeyle karşıladı. "Hiç şaşmadım buna, İgor Koropatsky yaşanabilir bir dünya olacağını tahmin etmişti. Ve bunu bu konuda elinde hiçbir yeri olmadan yapmıştı. Bir sonuç çıkarınaydı bu."</p>

  <p class="calibre7">"Koropatsky böyle dedi demek! Seninle ne zaman konuştu, merak ettim doğrusu."</p>

  <p class="calibre7">"Dünyadan ayrılmadan önce, Komşu Yıldıza giderken Rotor’un başına bir şey gelmediğini düşünüyordu ve dönmediklerine göre koloni kuracak bir gezegen bulduklarını tahmin etmişti. Ve işte o da karşımızda."</p>

  <p class="calibre7">"Sana bunu tam olarak ne zaman söyledi, Crile?"</p>

  <p class="calibre7">Crile bir an durup düşündü. "Gezegenin gelecekte Dünya tarafından kullanılabilir olup olmadığının araştırılmasını istiyordu."</p>

  <p class="calibre7">"Peki, ama bunu bana neden söylemedi dersin? Bir fikrin var mı?"</p>

  <p class="calibre7">"İkimiz arasında benim daha çok etkileneceğimi düşünmüş olmalı, gezegeni keşfetmek için daha hevesli olduğumu... "</p>

  <p class="calibre7">"Kızın yüzünden."</p>

  <p class="calibre7">"Durumu biliyordu, Tessa."</p>

  <p class="calibre7">"Peki, sen bunu bana neden söylemedin?"</p>

  <p class="calibre7">"Söyleyecek bir şey görmedim bunda. Koropatsky’nin haklı olup olmadığını anlamak için beklemenin daha iyi olacağını düşündüm. Haklı çıktığına göre de, şimdi söylüyorum işte. Onun mantığına göre gezegenin yaşanabilir olması gerek."</p>

  <p class="calibre7">Kızdığı belli olan Wendel, "Bu bir uydu," dedi.</p>

  <p class="calibre7">"Fek önemli olmayan bir fark."</p>

  <p class="calibre7">"Bak, Crile," dedi Wendel. "Kimse benim durumumu düşünmüyor bu arada. Koropatsky bu sistemi inceledikten sonra bu haberi getirmek için Dünyaya dönmemiz konusunda bir sürü palavra sıkıyor. *Wu ise bu sisteme varmamızdan önce dönmemizi istiyordu. Sen ise daha geniş çaplı bir şey düşünmeden aileni bulmak istiyorsun. Bütün bunların arasında geminin kaptanının ben olduğum ve kararları benim verdiğim unutuluyor."</p>

  <p class="calibre7">"Mantıklı ol, Tessa," dedi Fisher yatıştırıcı bir sesle, "Verecek ne karar var ki? Elindeki seçenekler ne? Koropatsky’nin bana palavra sıktığını söyledin, ama böyle bir şey yok. Gezegen orada. Ya da ille de öyle istiyorsan, uydu. Bu incelenmelidir. Bunun varlığı Dünya için ölüm kalım sorunu olabilir. İnsanlığın gelecekteki yuvası olabilir burası. Hatta orada insan bile olabilir."</p>

  <p class="calibre7">"Sen mantıklı ol, Crile. Bir dünyanın boyutları ve ısısı yeterli olsa bile bir sürü nedenle yaşanabilir bir yer olmayabilir. Atmosferi zehirli olabilir, çok volkanik olabilir ya da radyasyon düzeyi çok yüksek olabilir. Kendisini aydınlatacak ve ısıtacak sadece bir kızıl cücesi var ve büyük bir gaz devinin de çok yakınında. Dünya tipi bir gezegen için normal bir ortam değil bu."</p>

  <p class="calibre7">"Yine de, yaşanabilir olmadığını kanıtlamak için de olsa, incelenmesi gerek."</p>

  <p class="calibre7">"Bunun için oraya konmak gerekmeyebilir," dedi Wendel. "Biraz daha yaklaşınca buna karar verebiliriz. Crile, lütfen verilerin ötesine gitmeye çalışma lütfen. Senin düş kırıklığına dayanamam."</p>

  <p class="calibre7">Fisher başını salladı. "Peki... ama Koropatsky bana herkes aksini söylerken yaşanabilir bir gezegen bulacağımızı söylemişti. Bunu sen de söyledin, Tessa. Hem de kaç kere. İşte gezegen orada ve yaşanır bir yer olabilir. Onun için bırak elimde fırsat varken umut edeyim. Belki de Rotorlular o dünyadadırlar şimdi. Belki de kızım oradadır."</p>

  <p class="calibre11">* * *</p>

  <p class="calibre7">Chao-Li Wu kayıtsız bir sesle, "Kaptan çok öfkeli," dedi "Burada yaşanabilir bir gezegen - dünya diyelim daha doğru,, çünkü gezegen dememize izin vermiyor - bulmak en son istediği şeydi. Şimdi bunun keşfedilmesi ve sonra da geri dönülüp bildirilmesi gerek. Oysa onun istediğinin bu olmadığını biliyorsunuz. Bu onun uzayın derinliklerinde dolaşmak için ilk ve son şansı. Bu sefer bitti mi onun da sonu geldi demektir. Işıkötesi tekniklerinde başkaları çalışacak, uzayı başkaları keşfedecektir. O ise sadece bir danışman olacaktır. Ve bundan da nefret, edecektir."</p>

  <p class="calibre7">"Ya sen, Chao-Li? Bir fırsat verilirse bir daha uzaya gitmek ister miydin?" diye sordu Blankowitz.</p>

  <p class="calibre7">Wu hiç duraksamadı. "Uzayda başıboş dolaşmak istediğimden pek emin değilim ben. İçimde keşif kurdu yok benim. Ama dün gece çok garip bir şey düşündüm: eğer yaşanabilir bir yerse buraya yerleşmek istedim birden. Ya sen?"</p>

  <p class="calibre7">"Buraya yerleşmek mi? Kesinlikle hayır. Sonsuza kadar Dünyalı olmak istiyor değilim, ama yeniden uzaya açılmadan bir süre orada kalmak isterim."</p>

  <p class="calibre7">"Ben de düşündüm bunu. Bu gezegen... on binde bir olasılıkla var. Kızıl cüce sisteminde yaşanabilir bir dünya olacağı kimin aklına gelir? Ben burada bir süre kalmayı ve Dünyaya başkasının dönüp yerçekimi etkisi konusundaki buluşumu iletmesini yeğlerdim. Benim haklarımı korurdun, değil mi, Merry?"</p>

  <p class="calibre7">"Elbette, Chao-Li Kaptan Wendel de yapardı bunu. Tanıklar huzurunda imzalanmış bütün veriler onda zaten."</p>

  <p class="calibre7">"Gördün mü? Ve ben kaptanın Galaksiyi keşfetmek istemesini haksız buluyorum. Yüz yıldıza gidebilir ve bunun kadar olağanüstü bir tane bile bulamayabilir. Elinde nitelik varken niceliklerle neden uğraşasın ki?"</p>

  <p class="calibre7">Blankowitz, "Bence onu rahatsız eden şey Fisher’in çocuğu" dedi. "Ya çocuğunu bulursa?"</p>

  <p class="calibre7">"Ne çıkar bundan? Onu da alıp Dünyaya götürebilir. Kaptana ne bundan?"</p>

  <p class="calibre7">"Bir de karısı var ama."</p>

  <p class="calibre7">"Onun hiç karısından söz ettiğini duydun mu?"</p>

  <p class="calibre7">"Ama bu onun...."</p>

  <p class="calibre7">Dışarda bir ses duyunca kız hemen sustu, Crile Fisher içeri girip ikisini de başıyla selamladı.</p>

  <p class="calibre7">Blankowitz önceki konuşmayı silmek ister gibi aceleyle, "Henry spektroskopiyi bitirdi mi?" diye sordu.</p>

  <p class="calibre7">Fisher başını salladı. "Bilemem. Pek heyecanlı zavallı. Yanlış yorum yapmaktan korkuyor sanırım."</p>

  <p class="calibre7">"Haydi, canım sen de," dedi Wu. "Yorumu yapan bilgisayardır. Onun arkasına sığınabilir."</p>

  <p class="calibre7">Tam o anda Henry Jarlow arkasında Tessa Wendel olduğu halde içeri girdi. Yüzünde yağmur yağdırmaya niyetli bir bulut ifadesi vardı.</p>

  <p class="calibre7">"Pekâlâ, Jarlow, hepimiz buradayız işte," dedi. "Şimdi anlat bakalım. Neye benziyor?"</p>

  <p class="calibre7">"Bir kere bu zavallı yıldızda bir albinoya güneş çarptıracak kadar bile yeterli ultraviyole ışını yok. Mikrodalgalarla çalıştığım için dünyanın atmosferinde su buharı olup olmadığını anlayabilirim."</p>

  <p class="calibre7">Wendel sabırsızlıkla silkti omuzlarını. "Bunu belirtmene gerek yoktu. Dünya boyutlarında bir dünyanın hele sıvı su ısısına sahipse suya ve sonuçta da su buharına sahip olacağını hepimiz biliriz. Yaşanılabilirliğe bir adım daha yaklaşmaktır bu, ancak çok beklenen bir adım."</p>

  <p class="calibre7">"Yoo, yaşanılabilir," dedi Jarlow. "Burası kesin."</p>

  <p class="calibre7">"Su buharı yüzünden mi?"</p>

  <p class="calibre7">"Hayır. Daha iyi bir şey buldum."</p>

  <p class="calibre7">"Ne?"</p>

  <p class="calibre7">Jarlow asık suratıyla çevresini saran dört kişiye baktı. "Bir dünyada kimse yaşamadığı halde ona yaşanılabilir bir yer der misiniz?"</p>

  <p class="calibre7">"Evet, sanırım bunu söyleyebilirim," dedi Wu.</p>

  <p class="calibre7">Wendel, "Yani bu kadar uzaklıktan orada yaşayanlar olduğunu söyleyebileceğini mi anlatmak istiyorsun?" diye sert bir sesle sordu.</p>

  <p class="calibre7">"Evet, Tam olarak söylemek istediğim bu, Kaptan. Havada bol miktarda serbest oksijen var. Fotosentez olayı olmadan bunun nasıl olabileceğini söyler misiniz bana? Ve canlı olmadığı takdirde fotosentezin nasıl olacağını? Ve bir gezegende oksijen üreten canlılar varsa onun yaşanabilir olmadığını nasıl söyleyebilirsiniz?"</p>

  <p class="calibre7">Bir an sessizlik oldu. Wendel, "Bu o kadar olası değil ki, Jarlow. Programı bozmuş olmadığından emin misin?"</p>

  <p class="calibre7">"Hayatımda program bozmuş değilim," dedi Jarlow buz gibi bir sesle. "Ama burada atmosfer kızılötesi ışınlarının analizinde benden bilgili biri varsa yanıldığımı söyleyebilir. Bu benim uzmanlık alanım değil ama bu konuda çalışmışlığım vardır."</p>

  <p class="calibre7">Wu’nun dünyaya dönüş isteğinden bu yana kendine güvenine kavuşmuş olan Crile Fisher görüşlerini söyleme fırsatını kaçırmadı.</p>

  <p class="calibre7">"Bakın, gezegene yaklaştıkça bu ya doğrulanacak ya da yanlışlığı ortaya çıkacak bir konu. Neden Dr. Jarlow‘un tahminini doğru kabul edip bunun bizi nerelere götüreceğine bakmıyoruz? Bu dünyanın atmosferinde oksijen varsa neden bunun yaratılmış olacağını kabul etmeyelim?"</p>

  <p class="calibre7">Hepsi ona dönmüşlerdi.</p>

  <p class="calibre7">"Yaratılmış mı?" diye sordu Jarlow.</p>

  <p class="calibre7">"Evet. Neden olmasın? Mars ve Venüs gibi yaşama sahip olmayan dünyalar gibi karbondioksit ve azotlu bir havası olduğunu kabul edelim. Okyanusa yosun boşaltırsınız ve kısa bir sürede ‘Eyvallah, karbondioksit.’ ve ‘Hoş geldin oksijen’ olur, ya da buna benzer bir şey yaparsınız. Ben uzman değilim."</p>

  <p class="calibre7">Hâlâ konuşmadan bakıyorlardı yüzüne.</p>

  <p class="calibre7">Fisher sözüne devam etti. "Bunu söylemenin nedeni şu: ben Rotor’dayken oradaki çiftliklerde bunu yapma planları vardı. Orada çalıştım. Hatta ışık desteği programıyla ilgili sanıp bazı seminerlere de katıldım. Bir ilgisi yoktu ama bunu da öğrenmiş oldum."</p>

  <p class="calibre7">"Peki, bunun ne kadar süreceğini de öğrenmiş miydin?"- diye sordu Jarlow.</p>

  <p class="calibre7">"Bunu da siz anlatın, Dr. Jarlow."</p>

  <p class="calibre7">"Peki. Rotor’un o<sup class="calibre14">r</sup>aya varması iki yıl sürmüştür, eğer varidiyse. Yani on üç yıldır burada. Rotor’un tümü katı yosun olsa ve okyanusa atılsa ve orada gelişip oksijen üretseydi bunun binlerce yıl alacağından eminim. Yani on üç yıldan çok fazla. Ayrıca Dünya yosunları Dünya ortamına uyum sağlamışlardır. Başka bir dünyada gelişmeyebilirler ya da ortama uyum sağlayana kadar çok uzun bir süre geçer. On üç yıl bir hiçtir."</p>

  <p class="calibre7">Fisher yılmamış görünüyordu. "Ama orada oksijen çok ve karbondioksit yok diyorsunuz, bu Rotorluların eseri değilse, nedir peki? Bu gezegende Dünya kökenli olmayan bir yaşam olduğunu kabul etmemiz gerekmez mi o zaman?"</p>

  <p class="calibre7">"Ben de bu sonuca varmıştım," dedi Jarlow.</p>

  <p class="calibre7">"İlk olarak düşünmemiz gereken budur," dedi Wendel. "Yerel bitkilerin fotosentez yapmaları. Bu, bir an için bile Rotor’luların orada oldukları, ya da bu sisteme kadar gelebildikleri demek değildir."</p>

  <p class="calibre7">Fisher’in canı sıkılmış gibiydi. "Pekâlâ, Kaptan," dedi belirli bir resmilikle. "Ama bence bu Rotorluların orada olmadıkları, ya da sisteme erişmedikleri de demek değildir. Gezegenin kendi bitki örtüsü varsa, bu da yapay bir bitkilendirme gerekmediği ve Rotor’luların oraya kolayca yerleşebilecekleri anlamına gelir."</p>

  <p class="calibre7">"Bilemiyorum," dedi Blankowitz. "Yabancı bir gezegende gelişmiş bitkilerin insanlar için besleyici olabilme olasılığı pek yok bence. İnsanların bunu hazmedebileceklerini bile sanmam. Bunların zehirli olduklarına iddiaya bile girerim. Ve bir bitki yaşamı varsa, hayvan yaşamı da vardır ve bunun neler getireceğini bilemeyiz."</p>

  <p class="calibre7">"Durum böyle olsa bile," dedi Fisher. "Rotor’lular toprağın bir kısmını ayırır, içindeki yerel canlıları ve bitkileri öldürürler ve kendi tohumlarını ekerlerdi. Gezegene göre yabancı olan bu ekinlerin miktarı da yıllar geçtikçe artardı."</p>

  <p class="calibre7">"Varsayım üstüne varsayım," diye söylendi Wendel.</p>

  <p class="calibre7">"Her ne olursa olsun, burada oturup senaryolar hazırlamak tümüyle yararsız," dedi Fisher. "Mantıklı olan bu dünyayı elimizden geldiği kadar incelemek ve mümkün olduğu kadar da yakından. Hatta olabilirse yüzeyine de inerek."</p>

  <p class="calibre7">Wu hepsini şaşırttı birden. "Tam olarak sana katılıyorum ben de."</p>

  <p class="calibre7">"Ben biyofizikçiyim," dedi Blankowitz. "Gezegende yaşam varsa, başka ne olursa olsun, bunu incelemeliyiz."</p>

  <p class="calibre7">Wendel her birine tek tek bakarken yüzü hafifçe kızarmıştı.</p>

  <p class="calibre7">"Bence de öyle sanırım," dedi.</p>

  <p class="calibre11">* * *</p>

  <p class="calibre7">Tessa Wendel, "Yaklaşıp da daha çok bilgi topladıkça durum daha da karışıyor," dedi. "Bunun ölü bir dünya olduğu konusunda bir kuşku yok. Geceleri hiçbir ışıklandırması yok, sonra ne bitki ne de canlı izine rastladık."</p>

  <p class="calibre7">"Belirgin bir ize rastlayamadık," dedi Wu. "Ancak havada oksijenin olması için bir şeyler olması gerek. Kimyacı olmadığım için bunu yapacak bir kimyasal süreç bilemiyorum. İçinizde bilen var mı?"</p>

  <p class="calibre7">Yanıt beklemeden devam etti sonra. "Bir kimyacının kimyasal bir açıklama getirmesini de kuşkuyla karşılarım ya. Havada oksijen varsa, bunu yaratan biyolojik bir süreçtir. Bütün bildiğimiz de bu."</p>

  <p class="calibre7">"Böyle düşünürsek, bir tek oksijene sahip atmosfer -yani Dünya atmosferi- üzerindeki deneyimlerimizle bir yargıya varmış oluruz. Günün birinde bizimle alay edebilirler. Bir gün Galaksinin yaşamla ilgisi olmayan, oksijenli atmosferlerle dolu olduğu ortaya çıkabilir ve biz de gözlemlerimizi oksijen kaynağı biyolojik olan bir tek gezegene dayandırdığımız için alay konusu oluruz "</p>

  <p class="calibre7">"Hayır," dedi Jarlow öfkeyle. "Kaptan, bu kadar kolaylıkla sıyrılamazsın. Pek çok senaryo yazabilirsin ama doğa yasalarını işine geldiği gibi değiştiremezsin. Oksijenli atmosferin biyolojik olmayan bir kaynağı olduğunu iddia ediyorsan bunun mekanizmasını da söylemelisin."</p>

  <p class="calibre7">"Ama dünyadan yansıyan ışıkta klorofil izine rastlamadık," dedi Wendel.</p>

  <p class="calibre7">"Neden rastlayacakmışız ki? Kızıl cüce yıldızın ışığı altında çok değişik bir molekül oluşmuş olabilir. Bir fikir verebilir miyim?"</p>

  <p class="calibre7">"Lütfen," dedi Wendel. "Başka bir şey yaptığın yok zaten."</p>

  <p class="calibre7">"Pekâlâ. Biz sadece dünyanın kara bölümünde yaşam olmadığını kesinlikle söyleyebiliyoruz. Bir anlamı yok bunun. 400 milyon yıl öncesine kadar Dünyanın kara parçaları da aynı biçimde çıplaktı, ama gezegenin oksijenli atmosferi <span class="calibre10">ve</span> zengin bir canlı varlığı vardı."</p>

  <p class="calibre7">"Deniz canlıları."</p>

  <p class="calibre7">"Evet, Kaptan. Deniz canlıları. Bunlar da oksijen fabrikaları işlevini üstlenecek yosunlar ve mikroskobik bitkiler olabilir. Dünyanın denizlerindeki yosunlar her yıl atmosfere çıkan oksijenin yüzde seksenini üretmektedir. Bu her şeyi açıklamıyor mu? Oksijenli atmosferi açıklıyor, karada yaşam olmamasını açıklıyor. Aynı zamanda gezegeni çıplak karaya konarak güvenlik içinde keşfedebileceğimiz ve elimizdeki araçlarla denizini inceleyebileceğimiz anlamına gelir. Daha ayrıntılı bir incelemeyi bizden sonra özellikle bu iş için gelecek olanlara bırakabiliriz."</p>

  <p class="calibre7">"Evet, ama insanlar kara hayvanlarıdır. Rotor bu sisteme gelmişse, hiç kuşkusuz karada bir kolonileştirme çabasına girmişlerdir ve böyle bir ize rastlayamadık. Bu durumda dünyayı daha yakından keşfe gerek var mı?"</p>

  <p class="calibre7">"Elbette," dedi Wu. "Sadece varsayımlarla dönemeyiz. Bazı gerçeklere ihtiyacımız var. Sürprizli bir durumla da karşılaşabiliriz."</p>

  <p class="calibre7">Wendel, hafif bir öfkeyle, "Böyle bir şey bekliyor musun?" diye sordu.</p>

  <p class="calibre7">"Benim bekleyip beklememem önemli değil." Dünyaya dönüp de herhangi bir sürprizli durum olmadığını söyleyebilir" miyiz gezegene inmeden? Pek mantıklı olmaz bu."</p>

  <p class="calibre7">"Bana kalırsa senin fikrin çok köklü bir değişime uğramış," dedi Wendel. "Komşu Yıldıza yaklaşmadan dönmemizi isteyen şendin."</p>

  <p class="calibre7">"Hatırladığım kadarıyla fikrimi değiştirenler olmuştu. Her neyse, bu koşullar altında gezegeni keşfetmemiz gerektiğine inanıyorum. Kaptan, başka birkaç yıldız sistemini ziyaret etme fırsatını kaçırmak istemediğinizi biliyorum, ama şimdi göründüğü kadarıyla yaşanabilir bir dünyayla karşılaştığımıza göre Dünyaya gezegenimize yakındaki yıldızların katalog tipi bilgilerinden çok yararlı ve önemli olabilecek bir şey hakkında en fazla bilgiyle dönmeliyiz. Ayrıca ben bu dünyayı yakından görmek istiyorum. Ve içimde bir ses bunun tümüyle tehlikesiz olduğunu söylüyor."</p>

  <p class="calibre7">"Bir ses, ha?" diye alayla tekrarladı Wendel.</p>

  <p class="calibre7">"Sezgilerime sahip olma hakkım vardır, Kaptan."</p>

  <p class="calibre7">"Benim de sezgilerim var," dedi Merry Blankowitz epey boğuk bir sesle. "Ve çok kaygılıyım. Kaptan."</p>

  <p class="calibre7">Wendel ani bir şaşkınlıkla baktı genç kadına. "Ağlıyor musun, Blankowitz?"</p>

  <p class="calibre7">"Hayır, kaptan. Ama çok huzursuzum."</p>

  <p class="calibre7">"Neden?"</p>

  <p class="calibre7">"ND’yi kullanıyorum."</p>

  <p class="calibre7">"Nöron detektörünü mü? Bu boş dünyada mı? Neden?"</p>

  <p class="calibre7">"Çünkü buraya onu kullanmak için geldim. Görevim bu benim."</p>

  <p class="calibre7">"Ve sonuçlar olumsuz çıktı," dedi Wendel. "Eh, üzgünüm ama başka yıldız sistemlerine gidersek başka fırsatlar çıkacaktır karşımıza."</p>

  <p class="calibre7">"Ama sorun bu işte. Kaptan. Sonuçlar olumsuz değil. Bu dünyada zekâ izine rastladım ve onun için huzursuzum. Bu saçma bir sonuç ve neyin hatalı olduğunu bilemiyorum."</p>

  <p class="calibre7">"Belki de araç çalışmıyordur," dedi Jarlow. "Bu o kadar yeni bir şey ki, güvenilir olmamasına şaşmamak gerek."</p>

  <p class="calibre7">"Ama neden çalışmasın? Nöron detektörü gemide bizi mi saptıyor? Yoksa yanlış bir olumlu işaret mi veriyor? Bunu denedim. Korunma eksiksiz olsaydı, ya yanlış bir olumlu işaret alsaydım bunu başka yere çevirdiğimde de alırdım. Örneğin gaz devinden olumlu işaret almıyorum ya da Komşu Yıldızdan, ne de uzayın çeşitli yerlerinden. Ama gezegeni her taradığımda bir karşılık alıyorum."</p>

  <p class="calibre7">"Yani hiçbir canlı bulamadığımız bu dünyada sen zekâ bulduğunu mu söylüyorsun?" diye sordu Wendel.</p>

  <p class="calibre7">"Çok küçük bir karşılık alıyorum. Belli belirsiz."</p>

  <p class="calibre7">"Kaptan, Jarlow’un söyledikleri hakkında ne düşünüyorsun?" diye sordu Crile Fisher. "Dünyanın okyanusunda yaşam varsa ve su yüzünden bunu saptayamıyorsak, belki zeki canlılar da vardır ve belki de Dr. Blankowitz’in aldığı budur."</p>

  <p class="calibre7">"Fisher iyi bir noktaya değindi," dedi Wu. "Ne de olsa, denizdeki canlılar -ne kadar zeki olurlarsa olsunlar- bir teknolojiye sahip olamazlar. Denizde ateş yakamazsın. Teknolojik olmayan canlılar kendilerini pek gösteremezler ama yine de zeki olabilirler. Ve ne kadar zeki olursa olsun, teknolojiye sahip olmayan bir türden korkulmaz. Hele o denizden çıkamıyorsa ve biz de karada bulunuyorsak. Böylece durum daha ilginçleşiyor ve bizim araştırma yapmamızı biraz daha zorunlu kılıyor."</p>

  <p class="calibre7">"O kadar hızlı konuşuyorsun ve o kadar anlamsız sonuçlara varıyorsun ki, bir şey söylemeye fırsat bulamıyorum," dedi Blankowitz.</p>

  <p class="calibre7">"Yanılıyorsun. Zeki deniz canlıları olsaydı yalnız okyanuslardan bir karşılık alırdım. Ama ben karşılığı her yerden ve eşit olarak alıyorum. Denizden de karadan da. Ve hiçbir şey anlamıyorum bu yüzden."</p>

  <p class="calibre7">"Karadan da mı?" diye Wendel kulaklarına inanamayarak sordu. "O zaman aygıtın bozuk olmalı."</p>

  <p class="calibre7">"Ama bir bozukluğa da rastlamadım. O yüzden çok huzursuzum. Karşılık çok zayıf, ama kesin."</p>

  <p class="calibre7">"Sanırım ben bunu açıklayabilirim," dedi Fisher.</p>

  <p class="calibre7">Tüm gözler kendisine çevrilince birden savunmaya geçti. "Bilimadamı değilim belki, ama bu, açık seçik göz önünde olan bir şeyi görmememi de gerektirmez. Denizde zeki canlılar var ama su onları örttüğü için göremiyoruz. Tamam, akla yatkın bu. Ama karada da zeki canlılar var. Ancak bu da gözlerden saklı. Yeraltında çünkü."</p>

  <p class="calibre7">"Yeraltında mı?" diye parladı Jarlow. "Neden yeraltında olacakmış ki? Havada, ısıda bir şey yok ki buradan ölçebildiğimiz kadarıyla. Saklanacak ne var?"</p>

  <p class="calibre7">"Işık olabilir bir kere," dedi Fisher. "Rotor’lulardan söz ediyorum. Gezegeni kolonize ettiklerini varsayalım bir an. Rotor bitkilerinin yaşayamayacağı, kendilerinin rahatsız olacakları Komşu Yıldızın kızıl ışığı altında neden kalmak istesinler ki? Yeraltında yapay ışıkla kendileri de bitkileri de çok daha rahat yaşayabilirler. Ayrıca..."</p>

  <p class="calibre7">Fisher duraksayınca Wendel, "Devam et. Başka?" dedi.</p>

  <p class="calibre7">"Rotorluları anlamanız gerek. Onlar bir dünyanın içinde yaşamaya alışmışlardır. Bunu normal olarak görürler. Bir dünyanın dış kabuğu üstünde yaşamayı rahatsız edici bulabilirler. Kolonize etmek için de yeraltına ineceklerdir."</p>

  <p class="calibre7">"Şu halde sen Blankowitz’in nöron detektörlerinin yeraltın- daki insanları seçebildiğim söylüyorsun."</p>

  <p class="calibre7">"Evet. Neden olmasın? Mağaralarıyla yüzey arasındaki toprağın kalınlığıdır detektörlerin ölçtüğü karşılığı zayıflatan."</p>

  <p class="calibre7">"Ama Blankowitz karadan da denizden de hemen hemen aynı karşılığı alıyor."</p>

  <p class="calibre7">"Denizde yerel zeki canlılar, karada yeraltında Rotorlular. Neden olmasın?"</p>

  <p class="calibre7">"Durun," dedi Jarlow. "Blankowitz, her yerden karşılık alıyorsun, değil mi?"</p>

  <p class="calibre7">"Evet. Bazı yükseliş alçalışlara rastladım ama o kadar zayıf ki bundan emin olamadım. Ama gezegenin her yanında zekâ izine rastladım."</p>

  <p class="calibre7">"Bu denizde mümkün, ama karada nasıl olabilir?" dedi Jarlow. "Rotorluların on üç yılda bu dünyanın her köşesinin altına bir tüneller ağı kazmaları mümkün mü? Dünya yüzeyinin pek küçük bir kısmında bir iki bölgede karşılık alıyor olsaydın Rotor’luların bu kazma kuramını kabul edebilirdim. Ama tüm yüzeyde? Lütfen! Bunu külâhıma anlatın!"</p>

  <p class="calibre7">"Henry, yani sen yeraltında yabancı zeki varlıklar mı olduğunu söylemek istiyorsun?" diye atıldı Wu.</p>

  <p class="calibre7">"Blankowitz’in aygıtlarının tümüyle işe yaramaz olduğu sonucuna varmak istemiyorsak, bundan başka bir sonuca varılamaz bence."</p>

  <p class="calibre7">"O zaman aşağı inip araştırma yapmak güvenli midir acaba?" dedi Wendel. "Yabancı bir zeki varlık mutlaka dost bir zeki varlık olmayabilir ve Işıkötesi de savaşa hazırlıklı değil."</p>

  <p class="calibre7">"Bence pes etmemeliyiz," dedi Wu. "Orada ne gibi bir zeki yaşam olduğunu ve bunun Dünyayı terk edip buraya yerleşme planlarımızı nasıl etkileyeceğini öğrenmek zorundayız."</p>

  <p class="calibre7">"Aldığım karşılığın çok az daha yoğun olduğu bir nokta var," dedi Blankowitz. "Pek az farklı. Orasını yeniden bulmayı deneyim mi?"</p>

  <p class="calibre7">"Dene," dedi Wendel. "Çevreyi dikkatle inceler ve inip inmeyeceğimize karar veririz."</p>

  <p class="calibre7">"Bunun güvenli olacağından hiç kuşkum yok," diyerek gülümsedi Wu. Wendel buna sadece kaşlarını çattı.</p>

  <p class="calibre7">Janus Pitt’e göre Saltade Leverett’in garip yanı asteroid kuşağında olmayı sevmesiydi. Anlaşılan bomboşluğu ve hareketsizliği seven insanlar da vardı.</p>

  <p class="calibre7">"Ben insanlardan hoşlanmıyor değilim," derdi Leverett. "Holovizyonda onları istediğim kadar görüyor, onlarla istediğim kadar konuşup şakalaşıyorum. Dokunmak ve koklamak dışında her şeyi yapabiliyorum, zaten bunları da kim ister ki? Üstelik asteroid kuşağında beş yeni Yerleşim Birimi kuruyoruz ve bunları ziyarete gittiğimde yeteri kadar insanla karşılaşıyorum."</p>

  <p class="calibre7">Sonra da Rotor’a geldiğinde -ki buraya ‘metropol’ derdi- sanki kalabalıktan ezilmekten korkuyormuş gibi hep sağına soluna ürkekçe bakardı.</p>

  <p class="calibre7">Koltuklara bile kuşkuyla bakar, sanki kendisinden önceki bir insanın bıraktığı havayı silmek istermişçesine kayar gibi bir hareketle yan yan otururdu.</p>

  <p class="calibre7">Janus Pitt onun Asteroid Projesi için ideal bir Başkan Vekili olduğu düşüncesindeydi. Bu makam kendisine Nemesis Sisteminin dış çevresi konusunda büyük bir serbestlik tanımıştı ki, bunun içinde Birimlerin yanısıra Tarama Servisi de vardı.</p>

  <p class="calibre7">Pitt’in özel odasında yemeklerini yemişlerdi. Saltade kalabalık (ki kendisi için tanımadığı üçüncü bir kişi bile kalabalıktı) yerlerde yemek yerine aç kalmayı yeğlerdi. Hatta Pitt onun kendisiyle yemek yemesine bile şaşmıştı.</p>

  <p class="calibre7">"Saltade, Rotor’a en son ne zaman gelmiştin?" diye sordu Pitt.</p>

  <p class="calibre7">"Neredeyse iki yıl olacak, Janus. Ve doğrusu beni bu sıkıntıya sokmakla münasebetsizlik ettin."</p>

  <p class="calibre7">"Ne yaptım ki? Seni buraya ben çağırtmış değilim. Mademki geldin, hoş geldin, eski dostum."</p>

  <p class="calibre7">"Çağırtsaydın daha iyiydi. Küçük şeylerle rahatsız edilmek istemediğin konusunda gönderdiğin o mesaj neydi? Yani sadece önemli şeyleri isteyeceğin kadar büyüdün mü artık?"</p>

  <p class="calibre7">Pitt’in gülümsemesi biraz zorlamaydı. "Neden söz ettiğini bilmiyorum, Saltade."</p>

  <p class="calibre7">"Sana bir rapor göndermişlerdi. Dışardan gelen hafif birradyasyon. Bunu sana bildirdiler ve sen de rahatsız edilmek istemediğin mesajını gönderdin."</p>

  <p class="calibre7">"Ha, o mu!" (Pitt hatırlamıştı; kendine acıma ve öfke anıydı. Zaman zaman kızmaya hakkı vardı herhalde.) "Seninkiler Birimler için gözcülük yapıyorlar. Küçük şeylerle beni rahatsız etmelerine gerek yoktu."</p>

  <p class="calibre7">"Eğer tutumun buysa, pekâlâ. Ama Yerleşim Birimi olmayan bir şey buldular ve bunu sana rapor etmek istemiyorlar. Küçük şeylerle rahatsız edilmeme isteğine rağmen raporlarını bana verip sana iletmemi istediler. Benim işimin seninle uğraşmak olduğunu sanıyorlar, Janus, ama ben bunu istemiyorum. Yaşlandıkça katlanılmaz biri oluyorsun çünkü."</p>

  <p class="calibre7">"Saçmalama, Saltade. Rapor ettikleri şey neydi?"</p>

  <p class="calibre7">"Bir gemi saptamışlar."</p>

  <p class="calibre7">"Ne demek istiyorsun? Ne gemisi? Yerleşim Birimi değil mi?"</p>

  <p class="calibre7">Leverett buruşuk elini kaldırdı. "Birim değil. Gemi dedim sana."</p>

  <p class="calibre7">"Anlamıyorum."</p>

  <p class="calibre7">"Anlayacak ne var? Bir bilgisayar mı gerek bunun için? İşte yanında duruyor seninki. Mürettebatlı bir uzay gemisi uzayda bize doğru geliyor."</p>

  <p class="calibre7">"Büyüklüğü ne kadar?"</p>

  <p class="calibre7">"Beş altı kişi taşıyabilir sanırım."</p>

  <p class="calibre7">"O zaman bizimkilerden biri olmalı."</p>

  <p class="calibre7">"Değil. Bizimkilerin hepsinin nerede olduğunu biliyoruz. Rotor malı değil bu gelen. Tarama Servisi seninle konuşmaktan kaçınıyor olabilir ama bu konuda bir çalışma yapmışlar. Sistemin hiçbir yerindeki bir bilgisayar bu geminin yapımında kullanılmamış ve belirli bir aşamaya gelmiş bilgisayarlar olmadan da bu tür bir gemi yapılamaz."</p>

  <p class="calibre7">"Peki, ne sonuca vardın sen?"</p>

  <p class="calibre7">"Bunun bir Rotor gemisi olmadığına. Başka bir yerden geliyor. Bizimkilerden biri olmadığı saptanana kadar çocuklar senin talimatına uyarak sana haber vermediler. Ama bizimki olmadığı anlaşılınca bilgiyi bana iletip sana söylenmesi gerektiğini ama bunu kendilerinin yapmayacağını belirttiler. Biliyor musun, Janus, bir noktadan sonra insanları ezmek aksi sonuçlar yaratır."</p>

  <p class="calibre7">"Kes besini," dedi Pitt. "Rotorlu değil de ne demek? Nereden gelmiş olabilir ki?"</p>

  <p class="calibre7">"Güneş Sisteminden."</p>

  <p class="calibre7">"Olanaksız! Dediğin boyda, beş altı kişi taşıyabilecek bir gemi Güneş Sisteminden buraya gelemez. Işıkhızı desteğini bulmuş olsalar bile, iki yıl süreli bir yolculuğu beş kişinin tamamlaması olanaksız. Belki de çok iyi eğitilmiş ve göreve uygun bir mürettebat bunu yapabilir ve aklı başında olarak yolculuğu tamamlayabilir ancak Güneş Sisteminde kimse bu riske giremez. Doğuştan buna alışmış olan insanların yaşadığı kendine yeterli bir Yerleşim Biriminden başka hiçbir şey yıldızlararası yolculuğu başaramaz."</p>

  <p class="calibre7">"Yine de karşımızda Rotor malı olmayan küçük bir gemi var," dedi Leverett. "Bu gerçek ve sen de bunu kabul etmelisin. Sence bu nereden geliyor olabilir? En yakın yıldızın Güneş olduğu da bir gerçek. Güneş Sisteminden gelmiyorsa başka bir yıldız sisteminden geliyordur ve yolculuk iki yıldan da fazla sürmüştür. İki yıldan fazlası olanaksızsa, o zaman her şey olanaksızdır."</p>

  <p class="calibre7">"Ya bir insan yapısı değilse," dedi Pitt. "Uzun yolculuklara dayanan başka yaşam biçimleri varsa?"</p>

  <p class="calibre7">"Ya da boyları şu kadarsa"- Leverett başparmağıyla işaret parmağı arasında bir santimlik bir boşluk bıraktı- ve o gemi onlar için bir Yerleşim Birimiyse. Ama öyle bir şey yok. Yabancı yaratık değil bunlar. Öyle parmak çocuk da değiller. Gemi Rotor malı değil ama insan yapısı.</p>

  <p class="calibre7">Yabancı varlıkların insanlardan çok değişik olacaklarını ve gemilerinin de insan gemilerinden çok farklı olacağını tahmin ederiz. Ama bu gemi yan tarafındaki seri işaretinde kadar bir insan yapısı ve bu işaret de yeryüzü alfabesinde."</p>

  <p class="calibre7">"Bunu söylememiştin."</p>

  <p class="calibre7">"Söylemeye gerek olduğunu sanmamıştım."</p>

  <p class="calibre7">"Bir insan yapısı olabilir, ama robotlar yönetiyordur," dedi Pitt.</p>

  <p class="calibre7">"Olabilir. O zaman onu havaya uçurmalı mıyız? İçinde insan yoksa herhangi bir ahlâk sorunu da yok demektir. Bir gemiyi yok ediyorsundur, ama o da izinsiz olarak senin alanına girmiştir."</p>

  <p class="calibre7">"Düşünüyorum," dedi Pitt.</p>

  <p class="calibre7">Leverett güldü. "Aman düşünme sakın! O gemi en az iki yıldır uçuyor uzayda."</p>

  <p class="calibre7">"Ne demek istiyorsun?"</p>

  <p class="calibre7">"Buraya vardığımızda Rotor’un ne halde olduğunu unuttun mu? İki yıldan fazla sürdü yolumuz ve bu sürenin yarısında normal uzayda ışıkhızının biraz altında seyrettik. O hızda Birimin yüzeyi atomlarla, moleküllerle ve toz parçacıklarıyla çarpışa çarpışa berbat olmuştu. Hatırladığım kadarıyla epey onarım ve parlatmaya gerek duyulmuştu. Unuttun mu?"</p>

  <p class="calibre7">"Ve bu gemi?"</p>

  <p class="calibre7">"Sanki normal hızlarda birkaç milyon kilometre gitmiş gibi parıl parıl."</p>

  <p class="calibre7">"Olanaksız bu. Bana bu oyunları oynama."</p>

  <p class="calibre7">"Olanaksız değil. Normal hızlarda birkaç milyon kilometre gittiler sadece. Gerisini, uzay dışında."</p>

  <p class="calibre7">"Ne diyorsun sen?" Pitt’in sabrı taşmak üzereydi.</p>

  <p class="calibre7">"Işıkötesi uçuş. Onu bulmuşlar."</p>

  <p class="calibre7">"Kuramsal olarak olanaksız bu!"</p>

  <p class="calibre7">"Öyle mi? Bunun başka türlü bir açıklamasını biliyorsan söyle, bekliyorum."</p>

  <p class="calibre7">Pitt ağzı açık bakakaldı. "Ama..."</p>

  <p class="calibre7">"Biliyorum. Fizikçiler bunun olanaksız olduğunu söylüyorlar, ama yine de elde edilmiş işte. Bak sana ne diyeceğim. Eğer ışıkötesi uçuşa sahipseler, ışıkötesi iletişime de sahiptirler. O zaman Güneş Sistemi burada olduklarını ve neler olup bittiğini biliyor demektir. Gemiyi yok edersek Güneş Sistemi bunu öğrenecektir ve bir süre sonra öyle bir filo göndereceklerdir ki, bu kere onlar bizi havaya uçuracaktır."</p>

  <p class="calibre7">"Peki, sen olsaydın ne yapardın?"</p>

  <p class="calibre7">"Onları dostça karşılayıp kim olduklarını, ne yaptıklarını ve ne istediklerini öğrenme dışında yapacak ne var ki? Bence onlar Erythro’ya inmek isteyeceklerdir. Bizim de onlarla konuşmak için oraya gitmemiz gerekecek."</p>

  <p class="calibre7">Pitt kafasının çalışmaya başladığını hissediyordu. "Sence bu gerekli olduğuna göre, bunu yapar mısın? Bir gemi ve mürettebatla tabii."</p>

  <p class="calibre7">"Yani sen gitmeyecek misin?"</p>

  <p class="calibre7">"Başkan olarak mı? Başkan olarak bilinmedik bir gemiyi karşılamaya gidemem ben."</p>

  <p class="calibre7">"Resmi makamının ardına sığınacaksın... Anlıyorum. Yabancı varlıkları, robotları ya da her neyseler onları sensiz karşılayacağım demek?"</p>

  <p class="calibre7">"Ben seninle sürekli bağlantıda olacağım, Saltade. Ses ve görüntü olarak."</p>

  <p class="calibre7">"Ama uzakta."</p>

  <p class="calibre7">"Evet, ancak başarılı olman durumunda da ödüllendirileceksin."</p>

  <p class="calibre7">"Öyle mi? O zaman..." Leverett düşünceli bir bakışla baktı Pitt’e.</p>

  <p class="calibre7">Pitt bekledi. Sonra, "Bir fiyat mı biçeceksin?" diye sordu.</p>

  <p class="calibre7">"Bir bedel ileri süreceğim. Benim bu gemiyi Erythro’da karşılamamı istiyorsan, o zaman ben de Erythro’yu istiyorum."</p>

  <p class="calibre7">"Ne demek istiyorsun?"</p>

  <p class="calibre7">"Erythro’nun yurdum olmasını istiyorum. Asteroidlerden bıktım artık. Taramadan bıktım. İnsanlardan bıktım. Bomboş bir dünya istiyorum. Güzel bir yaşayacak yer yapmak. Kubbeden gerekli şeyleri ve yiyeceğimi almak, kendi çiftliğime ve mümkün olursa hayvanlarıma sahip olmak istiyorum."</p>

  <p class="calibre7">"Bunu ne kadar zamandır istiyorsun?"</p>

  <p class="calibre7">"Bilmiyorum. Hep içimde büyüyen bir şey bu. Buraya gelip de kalabalığı ve gürültüleriyle Rotor’u görünce Erythro gözüme çok daha iyi göründü."</p>

  <p class="calibre7">Pitt kaşlarını çattı. "İki ettiniz. O kaçık kız gibisin sen de."</p>

  <p class="calibre7">"Hangi kaçık kız?"</p>

  <p class="calibre7">"Eugenia Insignia’nın kızı. Insignia’yı tanır mısın?"</p>

  <p class="calibre7">"Gökbilimci mi? Elbette. Ama kızını görmedim."</p>

  <p class="calibre7">"Tam bir kaçık. Erythro’da kalmak istiyor."</p>

  <p class="calibre7">"Bu delilik değil bence. Çok mantıklı bir istek. Hatta Erythro’da kalmak istiyorsa, bir kadına katlanabilirim..."</p>

  <p class="calibre7">Pitt elini kaldırdı. "Kız dedim."</p>

  <p class="calibre7">"Kaç yaşında?"</p>

  <p class="calibre7">"On beş."</p>

  <p class="calibre7">"Eh, büyüyecek nasıl olsa. Ne yazık ki, ben de."</p>

  <p class="calibre7">"Öyle insanın başını döndüren güzellerden değildir."</p>

  <p class="calibre7">"Janus, iyice bakarsan benim de öyle olmadığımı görürsün. Her neyse, koşullarım bunlar işte."</p>

  <p class="calibre7">"Bunun resmen bilgisayara geçmesini istiyor musun?"</p>

  <p class="calibre7">"Formalite olarak, ha, Janus?"</p>

  <p class="calibre7">Pitt gülümsemedi. "Pekâlâ. Geminin nereye ineceğini izleyeceğiz ve seni Erythro’ya götürmek üzere hazırlıklarımızı yapacağız."</p>
</body>
</html>
