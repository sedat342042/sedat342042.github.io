<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="calibre4"><a class="calibre5" id="bookmark2"></a><span class="calibre15">YİRMİ YEDİ</span></h1>

  <h2 class="calibre9" id="sigil_toc_id_27"><span class="calibre6">YAŞAM</span></h2>

  <p class="calibre7">Siever Genarr ağır ağır gözlerini açıp ışığa baktı. İlk anda seçememişti karşısındakileri. Sonra hatlar keskinleşti, Kubbenin Baş nörofizikçisi Ranay D’Aubisson’u seçebildi.</p>

  <p class="calibre7">Zayıf bir sesle, "Marlene?" dedi.</p>

  <p class="calibre7">D’Aubisson’un yüzü asıktı. "O iyi görünüyor. Ben şimdi senin için kaygılanıyorum."</p>

  <p class="calibre7">Genarr içine dolan korkuyu kara mizah duygusuyla gidermeye çalıştı.</p>

  <p class="calibre7">"Veba Meleği de buradaysa işim gerçekten kötü demek."</p>

  <p class="calibre7">D’Aubisson yanıt vermeyince, "Kötü müyüm?" diye sordu.</p>

  <p class="calibre7">Kadın birden canlanmış gibiydi. Hastanın üzerine eğilirken masmavi gözlerini kısınca göz kenarlarındaki incecik kırışıklar daha da belirginleşti.</p>

  <p class="calibre7">"Kendini nasıl hissediyorsun?" diye sorusunu yanıtlamadan sordu.</p>

  <p class="calibre7">"Yorgunum. Çok yorgunum. Onun dışında bir şeyim yok gibi."</p>

  <p class="calibre7">"Beş saattir uyuyorsun," dedi kadın. Hâlâ yanıt yoktu.</p>

  <p class="calibre7">Genarr inledi. "Yorgundum zaten. Ve şimdi de tuvalete gitmem gerek." Yerinden doğrulmaya çalıştı.</p>

  <p class="calibre7">D’Aubisson’un işareti üzerine bir genç yaklaştı yanına. Genarr’ı kolundan tutmaya çalışırken Genarr adamı iteledi.</p>

  <p class="calibre7">D’Aubisson, "Bırak sana yardım etsinler," dedi. "Bir teşhise varmadık henüz."</p>

  <p class="calibre7">Genarr on dakika sonra yeniden yatağına uzanınca, "Teşhis yok demek" diye söylendi. "Beyin taraması yaptınız mı?"</p>

  <p class="calibre7">"Elbette. Hemen anında."</p>

  <p class="calibre7">"Ee?"</p>

  <p class="calibre7">Kadın omzunu silkti. "Önemli bir şey bulamadık, ama uyuyordun o sırada. Uyandığında bir tane daha yapacaktık. Başka gözlemler de yapılacak."</p>

  <p class="calibre7">"Neden? Beyin taraması yeterli değil mi?"</p>

  <p class="calibre7">Kadının kaşları kalktı. "Sence yeterli mi?"</p>

  <p class="calibre7">"Oyun oynama benimle. Ne demek istiyorsun? Açık konuş. <sub class="calibre17">x</sub>Ben çocuk değilim."</p>

  <p class="calibre7">D’Aubisson içini çekti. "Gördüğümüz Veba vakalarında beyin taramasında ilginç oluşumlar saptamıştık, ancak Vebaya tutulanların hiçbirine daha önceden tarama yapılmamış olduğu için bir kıyaslama yapamadık. Kubbedeki herkesi beyin taramasından geçirecek programı başlattığımızda da Veba vakalarının sonu gelmişti. Bunu biliyor muydun?"</p>

  <p class="calibre7">"Bana tuzak hazırlamaya kalkışma. Elbette biliyordum. Belleğimi kaybettim mi sanıyorsun yoksa? Benim eskiden yaptığın tarama ile şimdi yaptığın arasında bir fark göremediğini söylüyorsun anladığım kadarıyla."</p>

  <p class="calibre7">"Öyle göze batan bir bozukluk yok, ama yine de klinik bir durumla karşılaşabiliriz."</p>

  <p class="calibre7">"Hiçbir şey bulmasan da mı?"</p>

  <p class="calibre7">"Özellikle aramıyor olsak pek küçük bir değişikliği görmeyebiliriz. Ne de olsa düşüp bayıldın ve sen öyle düşüp bayılan bir insan değilsin."</p>

  <p class="calibre7">"Şimdi uyanıkken bir tarama daha yap öyleyse. Senin gözünden kaçacak kadar küçük bir değişimle yaşarım ben. Ama Marlene’i anlat, onun iyi olduğundan emin misin?"</p>

  <p class="calibre7">"İyi görünüyor, dedim. Senin aksine, bir davranış anomalisi göstermedi. Düşüp bayılmadı da."</p>

  <p class="calibre7">"Kubbenin içinde mi şimdi?"</p>

  <p class="calibre7">"Evet, sen bayılmadan az önce seni içeri o getirdi. Hatırlamıyor musun?"</p>

  <p class="calibre7">Genarr’ın yüzü kızardı, bir şeyler mırıldandı.</p>

  <p class="calibre7">"Sen bize neler hatırladığını söylesen nasıl olur," dedi kadın. "Her şeyi anlat. En küçük şey bile önemli olabilir."</p>

  <p class="calibre7">Genarr hatırlamaya çalıştıkça daha da rahatsız oluyordu.</p>

  <p class="calibre7">Her şey çok eskiden olmuş gibiydi, sanki hatırlamaya çalıştığı bir düş gibi.</p>

  <p class="calibre7">"Marlene E-tulumunu çıkarıyordu," dedi. Sonra zayıf bir sesle, "Değil mi?" diye sordu.</p>

  <p class="calibre7">"Evet. İçeri tulumsuz geldi ve tulumu alması için birini gönderdik sonra."</p>

  <p class="calibre7">"Ona engel olmaya çalıştım. Dr. Insignia’nın seslendiğini hatırlıyorum, beni uyaran da o oldu. Marlene benden biraz uzakta, derenin kenarındaydı. Ama dehşete düştüğüm için ağzımdan ses çıkmadı o anda. Ona doğru, ona doğru... "</p>

  <p class="calibre7">"Koşmaya çalıştın," dedi D’Aubisson.</p>

  <p class="calibre7">"Evet, ama... ama... "</p>

  <p class="calibre7">"Ama koşamadığını fark ettin. Adeta felç olmuştun. Doğru mu?"</p>

  <p class="calibre7">Genarr başını salladı. "Evet. Koşmaya çalıştım, hiç kovalandığın ve bir türlü koşamadığın karabasan görmüş müydün sen?"</p>

  <p class="calibre7">"Evet. Genellikle çarşaflara dolandığımız zaman hepimiz görürüz bunları."</p>

  <p class="calibre7">"Bir düş içindeydim sanki. Sonunda sesime kavuşup ona seslendim ama E-tulumunu çıkardığı için beni duymadı herhalde."</p>

  <p class="calibre7">"Baygınlık hissettin mi?"</p>

  <p class="calibre7">"Pek değil. Sadece bir çaresizlik içindeydim. O sırada Marlene beni gördü ve bana doğru koştu. Her nasılsa başımın dertte olduğunu fark etmiş olmalıydı."</p>

  <p class="calibre7">"Onun koşmakta bir sıkıntısı yoktu, değil mi?"</p>

  <p class="calibre7">"Öyle bir şey fark etmedim. Bana yetişti. Sonra... dürüst olacağım, Ranay. Bundan sonrasını hatırlamıyorum."</p>

  <p class="calibre7">"Kubbeye birlikte geldiniz. Marlene sana destek olmuştu. Kubbeye girer girmez de düşüp bayıldın, şimdi de buradasın işte."</p>

  <p class="calibre7">"Ve sen benim Vebaya tutulduğumu sanıyorsun."</p>

  <p class="calibre7">"Anormal bir durum olduğunu sanıyorum ama beyin taramasında bir şey görünmedi, buna da şaştım doğrusu."</p>

  <p class="calibre7">"Marlene’i tehlikede görmenin şokuydu o. E-tulumunu neden çıkarsın eğer... eğer..."</p>

  <p class="calibre7">"Vebaya tutulmadı ise. Öyle mi?"</p>

  <p class="calibre7">"Bu düşünce aklımdan geçti."</p>

  <p class="calibre7">"Ama kız iyi görünüyor. Biraz daha uyumak ister misin?"</p>

  <p class="calibre7">"Hayır. Uyandım artık. Bir tarama daha yap şimdi. Ondan sonra da işimin başına döneceğim."</p>

  <p class="calibre7">"Beyin taraması normal çıksa bile en az yirmi dört saat yataktan çıkmamalısın. Gözlem için."</p>

  <p class="calibre7">"Bunu yapamazsın. Yirmi dört saat burada yatıp tavana bakamam."</p>

  <p class="calibre7">"Buna gerek kalmayacak. Sana bir görüntü ekranı getirdik, kitap okuyabilir holovizyon seyredersin. Hatta bir iki ziyaretçi bile kabul edebilirsin."</p>

  <p class="calibre7">"Ziyaretçiler de beni gözleyecekler herhalde."</p>

  <p class="calibre7">"Bu konuda fikirlerine başvurulması olağandır. Şimdi taramaya yeniden başlayalım. Belki de bir şeyin yoktur gerçekten. Tepkilerin bana normal göründü. Ama emin olmak gerek, değil mi?"</p>

  <p class="calibre7">Genarr homurdandı ve D’Aubisson dönüp yürürken arkasından yüzünü buruşturdu. Bu da normal bir tepki, diye düşündü.</p>

  <p class="calibre11">* * *</p>

  <p class="calibre7">Genarr gözlerini bir daha açtığında karşısında kendisine kederle bakan Eugenia Insignia’yı gördü.</p>

  <p class="calibre7">Şaşkınlıkla doğrulmaya kalkıştı. "Eugenia!"</p>

  <p class="calibre7">Kadın gülümsedi, ama bu da yüzündeki kederi dağıtmaya yetmemişti.</p>

  <p class="calibre7">"Gelebileceğimi söylediler, Siever. İyi olduğunu söylediler."</p>

  <p class="calibre7">Genarr içinde bir ferahlık hissetti. İyi olduğunu biliyordu, ama bunun doğrulandığını duymak da hoştu doğrusu.</p>

  <p class="calibre7">"Elbette iyiyim," dedi. "Beyin taraması normal, uyurken de uyanıkken de. Hep normal. Marlene nasıl peki?"</p>

  <p class="calibre7">"Onun sonuçları da normal çıktı."</p>

  <p class="calibre7">Bu bile kadını sıkıntısından kurtarmamıştı.</p>

  <p class="calibre7">"Gördüğün gibi Marlene’in kanaryalığını yaptım. Ondan önce ben etkilendim o şey her neyse." Ama Genarr birden ciddileşti sonra, boş söz edecek zamanda değillerdi.</p>

  <p class="calibre7">"Eugenia, kendimi sana nasıl bağışlatabilirim bilemiyorum Marlene’e bakmıyordum ilk başta, sonra da bir şey yapamayacak kadar donakalmıştım. Sana ona bakacağımı o kadar söy-tememe rağmen bunu yapamadım işte. Hiçbir mazeretim de yok."</p>

  <p class="calibre7">Insignia başını sallıyordu. "Hayır, Siever. Senin suçun değildi olanlar. Seni onun içeri getirmesine de memnun oldum."</p>

  <p class="calibre7">"Benim suçum değil mi?" Genarr şaşkınlıktan söyleyecek söz bulamıyordu. Elbette ki suçlu olan oydu.</p>

  <p class="calibre7">"Hiç de değil. Marlene’in tulumunu çıkarma budalalığından ya da senin çabuk davranamamandan çok daha kötü bir şey var. Çok daha kötü. Hiç kuşkum yok bundan."</p>

  <p class="calibre7">Genarr ürperdiğini hissetti. Daha kötü olan ne? diye düşündü. "Ne diyorsun sen?"</p>

  <p class="calibre7">Birden doğrulup oturunca bacaklarının çıplak olduğunu &lt;/e üzerindekilerin de hiçbir yerini örtmediğini gördü. Hemen battaniyeye sarındı.</p>

  <p class="calibre7">"Lütfen otur ve anlat bana. Marlene iyi mi? Bir şey mi saklıyorsun benden?"</p>

  <p class="calibre7">Insignia oturup ciddi ciddi baktı erkeğe. "İyi olduğunu söylüyorlar. Beyin taraması normal çıktı. Vebayı bilenler onda hiçbir belirti olmadığını söylüyorlar."</p>

  <p class="calibre7">"O zaman niye karşımda sanki dünyanın sonu gelmiş gibi oturuyorsun?"</p>

  <p class="calibre7">"Bence geldi, Siever. Bu dünyanın sonu."</p>

  <p class="calibre7">"O da ne demek oluyor?"</p>

  <p class="calibre7">"Bunu açıklayamam. Kendi kendime de mantıklı bir yanıt bulamıyorum zaten. Bunu anlamak için Marlene’le konuşmalısın. O kendi yolunda gidiyor, Siever. Yaptığından pişman değil. E-tulumu ile Erythro’yu doğru dürüst keşfedemiyormuş - Erythro deneyini yaşayamamak diyor buna - ve bundan sonra tulum falan giymeyecekmiş."</p>

  <p class="calibre7">"O zaman dışarı çıkamaz."</p>

  <p class="calibre7">"Çıkacağını söylüyor. Açık seçik. Ne zaman isterse çıkabilirmiş. Ve yalnız. Senin onunla çıkmana izin verdiği için kendini suçluyor. Sana olanları umursamıyor değil, aksine çok üzgün. Ve sana zamanında yetişebildiği için sevinçli. Eğer seri zamanında Kubbeye getirmeseydi neler olabileceğini anlatırken gözlerinde yaşlar vardı."</p>

  <p class="calibre7">"Peki, bu kendine güvenini kaybettirmedi mi?"</p>

  <p class="calibre7">"Hayır. En garip olan da bu zaten. Senin tehlikede olduğundan emin, yanında kim olsa tehlikede olacakmış. Ama o değil. Siever, bundan o kadar emin ki..." Insignia başını salladı. "Ne yapacağımı bilemiyorum."</p>

  <p class="calibre7">"Doğuştan kendine güvenen bir kız o, Eugenia. Bunu sen benden iyi bilirsin."</p>

  <p class="calibre7">"Ama bu kadar değildi. Sanki bizim kendisine enge! olamayacağımızı biliyormuş gibi."</p>

  <p class="calibre7">"Belki olabiliriz. Ben onunla konuşurum, bana ‘Kimse bana engel olamaz’ falan gibi şeyler söyleyecek olursa onu hemen Rotor’a gönderirim. Şimdiye kadar ondan yanaydım ama Kubbe dışında başıma gelenlerden sonra artık sert olmam gerekecek."</p>

  <p class="calibre7">"Ama olamayacaksın."</p>

  <p class="calibre7">"Neden? Pitt yüzünden mi?"</p>

  <p class="calibre7">"Hayır. Olamayacaksın sadece."</p>

  <p class="calibre7">Genarr kadının yüzüne baktı, sonra huzursuzca güldü. "Haydi, haydi, o kadar da kızın büyüsü altında değilim. İyi yürekli bir amca gibi görülebilirim ama onun da tehlikeye atılmasına göz yumamam. Her şeyin bir sınırı vardır ve benim bu sınırları çizebildiğimi göreceksin." Genarr bir an sustuktan sonra esefle devam etti. "Seninle ben taraf değiştirmiş görünüyoruz. Bugünden önce onun durdurulması gerektiğini sen söylerdin, ben de bunun yapılamayacağını savunurdum. Şimdi tersine döndü işte."</p>

  <p class="calibre7">"Bunun nedeni dışardaki olayın seni korkutmuş olması. Ondan sonra olanlar da beni korkuttu."</p>

  <p class="calibre7">"Ondan sonra ne oldu, Eugenia?"</p>

  <p class="calibre7">"Marlene Kubbeye geldikten sonra sınırları ben çizmeye kalkıştım. Ona, ‘Benimle böyle konuşamazsın, yoksa değil Kubbeden, odanın kapısından dışarı bile çıkamazsın. Gerekirse elin ayağın bağlanır ve ilk roketle Rotor’a dönersin,’ dedim. Gördüğün gibi onu sonuna kadar tehdit edecek kadar çıldırmıştım."</p>

  <p class="calibre7">"O ne yaptı bunun üzerine? Hüngür hüngür ağlamadığına bahse girebilirim. Dişlerini gacırdatıp sana meydan okumuştur. Öyle değil mi?"</p>

  <p class="calibre7">"Hayır. Daha sözümü tamamlamamıştım ki, birden dişlerim çatırdamaya başladı ve konuşamadım. Bir baş dönmesi geldi üzerime."</p>

  <p class="calibre11">* * *</p>

  <p class="calibre7">Genarr kaşlarını çattı. "Yani Marlene’in kendisine karşı çıkmamızı engelleyecek garip bir hipnotizma yeteneği mi var diyorsun? Herhalde olanaksızdır bu. Daha önce böyle bir şeye rastlamış mıydın?"</p>

  <p class="calibre7">"Rastlamamıştım elbette. Şimdi bile inanamıyorum hatta. Onun bununla bir ilgisi yok. Onu tehdit ederken kendimi iyi hissetmiyordum herhalde, o da beni o halde görünce korkmuş olmalı. Çok şaşırmıştı. Buna hem neden olup hem de öyle davranmış olamazdı. Hem siz Kubbe dışındayken ve o tulumunu çıkarırken sana bakmıyordu bile. Sırtı sana dönüktü. Ben sizi gözetliyordum. Ama sen ona engel olamadığını fark ettin ve o da senin başının dertte olduğunu görünce hemen yanına koştu. Sana bilerek öyle bir şey yapıp sonra da öyle bir tepki gösteremezdi."</p>

  <p class="calibre7">"Ama sonra...."</p>

  <p class="calibre7">"Sözüm bitmedi daha. Onu tehdit ettikten sonra, daha doğrusu tehdit edemedikten sonra ona ciddi bir şey söylemedim ama gözümü üzerinden ayırmadım ve kendisini gözetlediğimi görmesine imkân vermedim. Bir ara senin nöbetçilerden biriyle konuştu, hani her tarafta var ya."</p>

  <p class="calibre7">"Kuramsal olarak," diye söylendi Genarr. "Kubbe askeri bir üstür. Nöbetçiler düzeni korurlar, ihtiyaç olduğunda yardım ederler..."</p>

  <p class="calibre7">"Evet, öyle," diyerek suratını ekşitti Insignia. "Janus Pitt hepinizi kontrolü altında tutmayı sağlama bağlıyor böylece, ama bırak bunu şimdi. Marlene ile nöbetçi bir süre konuştular, tartışıyor gibiydiler. Sonradan nöbetçiye gidip Marlene’in kendisine ne söylediğini sordum. Adam konuşmak istemedi ama zorla ağzından alabildim konuştuklarını. Marlene Kubbeye serbestçe girip çıkacak bir tür belge gibi bir şey istiyormuş.</p>

  <p class="calibre7">"Adama, ‘Ona ne söyledin?’ diye sordum.</p>

  <p class="calibre7">"Bunu ancak komutanlık bürosu verebilir, ama kendisine elimden geleni yapacağımı söyledim’ dedi. Çok kızmıştım. ‘Elinden geleni yapacaksın da ne demek. Bunu nasıl söyleyebilirsin?’ dedim. Nöbetçi de, ‘Bir şey yapmam gerekiyordu, hanımefendi, kendisine böyle bir şeyin olmayacağını her söylemeye çalıştığımda midem bulanıyordu,’ dedi."</p>

  <p class="calibre7">Genarr taş gibi bir yüzle dinlemişti Insignia’yı. "Yani sen bana bunun Marlene’in bilinçsiz olarak yaptığı bir şey olduğunu, kendisine karşı çıkanların rahatsızlandıklarını ve kızın da bundan sorumlu olduğunu bilmediğini mi söylemeye çalışıyorsun?"</p>

  <p class="calibre7">"Böyle bir şey söylediğim yok. Bunu yapabileceğine de pek aklım kesmiyor. Eğer bilinçaltında böyle bir yetenek olsaydı, daha önce Rotor’da ortaya çıkardı ve orada buna benzer bir şey kesinlikle olmadı. Ve bu her karşı çıkmaya gösterilen bir tepki değil. Dün gece yemek yerken bir porsiyon daha istedi, ben de onu kızdırmaya cesaret edemediğimi unutup sert bir sesle, ‘Olmaz, Marlene!’ dedim. İsyan edecek oldu, ama sonra sakinleşti ve benim sağlığımda da bir değişiklik olmadı. Hayır, bence sadece Erythro’ya ilişkin şeylerde karşı çıkıldığı zaman olan bir şey bu."</p>

  <p class="calibre7">"Peki, ama neden, Eugenia? Senin bu konuda kesin bir fikrin var. Marlene olsaydım seni bir kitap gibi okuyup neler düşündüğünü öğrenirdim. Ama olmadığıma göre, sen söyle bakalım."</p>

  <p class="calibre7">"Bunları yapan Marlene değil bence. Şey... gezegen bunları yapan."</p>

  <p class="calibre7">"Gezegen mi?"</p>

  <p class="calibre7">"Evet, Erythro! Gezegen. Marlene’i kontrolüne aldı. Aksi halde neden Vebaya karşı bağışıklı olduğundan burada kendisine hiçbir zarar gelmeyeceğinden bu kadar emin olsun? Bu bizi de denetim altında tutuyor. Marlene’i önlemeye çalıştığın zaman hastalandın sen. Ben de. Nöbetçi de. Kubbenin ilk günlerinde buraya gelen insanlar bir istila havası yarattığı için Erythro Vebayı başlattı. Sonra hepiniz Kubbe içinde kalmayı yeğlediğinizde kontrolünü gevşetti ve Veba kayboldu. Her şey nasıl yerli yerine oturuyor, görüyor musun?"</p>

  <p class="calibre7">"Yani sence gezegen Marlene’in yüzeye çıkmasını mı istiyor?"</p>

  <p class="calibre7">"Görüldüğü kadarıyla öyle."</p>

  <p class="calibre7">"Neden ama?"</p>

  <p class="calibre7">"Bilmiyorum. Anlamaya da çalışmıyorum. Sana sadece böyle olduğunu söylüyorum."</p>

  <p class="calibre7">Genarr’ın sesi yumuşadı. "Eugenia, gezegenin bir şey yapamayacağını bilirsin. Taş ve madenden oluşmuş bir kütle bu. Mistisizme kaçıyorsun."</p>

  <p class="calibre7">"Asla. Siever, beni budala bir kadın olarak görme numarasına yatma şimdi. Ben birinci sınıf bir bilginim ve düşüncelerimde mistikliğe hiç yer yok. Gezegen dediğim zaman taş ve madenden söz etmiyorum. Bu gezegende her şeye nüfuz eden çok güçlü bir canlı varlık var."</p>

  <p class="calibre7">"0 zaman bunun görünmez olması gerek. Burası prokaryotlar dışında, değil zekâ, bir canlısı olmayan çorak bir dünya."</p>

  <p class="calibre7">"Sen bunun çorak bir dünya olduğunu nereden biliyorsun? Burası gerektiği gibi keşfedildi mi? Hiç araştırılmadık yanı kalmadı mı?"</p>

  <p class="calibre7">Genarr ağır ağır salladı başını. Yalvarır bir sesle, "Eugenia, isteriye kapılıyorsun."</p>

  <p class="calibre7">"Öyle mi, Siever? Sen de bir düşün ve başka bir açıklama bulup bulamadığını söyle bakalım. Ben sana bu gezegendeki canlının - her neyse o - bizi istemediğini söylüyorum. Ve Marlene’den ne istiyor.... bilemiyorum."</p>
</body>
</html>
