<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="calibre4"><span class="calibre6"><span class="calibre8" style="text-decoration:underline">B İ R</span></span></h1>

  <h2 class="calibre9" id="sigil_toc_id_1"><a class="calibre5" id="bookmark1"></a><span class="calibre6">M A R L E N E</span></h2>

  <p class="calibre7">Marlene Güneş Sistemini en son bir yaşından biraz büyükken görmüştü. Hiçbir şey hatırlamıyordu kuşkusuz.</p>

  <p class="calibre7"><span class="calibre10">O</span> konuda çok şey okumuş olduğu halde, okuduklarının hiçbiri ne kendisinin dünyanın bir parçası, ne de dünyanın kendisinin bir parçası olduğunu hissettirmekteydi.</p>

  <p class="calibre7">Marlene on beş yıllık yaşamında sadece Rotor’u hatırlıyordu. Onu hep büyük bir dünya olarak düşünmüştü. Rotor ne de olsa sekiz kilometre boyundaydı. Marlene on yaşından bu yana arada sırada -fırsat bulabilirse ayda bir- jimnastik olarak çevresinde yürümüş, kimi zaman da biraz kayabilmek için düşük yerçekimli yollara sapmıştı. Bu çok eğlenceli oluyordu. Kendisi kayşa da, yürüse de, binalarıyla, parklarıyla, çiftlikleriyle ve en çok da insanlarıyla Rotor hep yoluna devam ederdi.</p>

  <p class="calibre7">Çevresini dolaşmak bütün bir gününü almasına rağmen annesi kızmazdı. Rotor’un güvenli olduğunu söylerdi. "Dünya gibi değil," derdi ama Dünyanın neden güvenli olmadığını söylemezdi. "Boşver," derdi.</p>

  <p class="calibre7">Marlene en az insanları severdi. Yeni nüfus sayımında Rotor’da altmış bin kişi olduğunun ortaya çıkacağını söylüyorlardı. Çok fazla. Hem de çok çok fazla. Bunların hepsi de sahte yüzlerini göstermekteydiler. Marlene o sahte yüzlere bakıp da altında bambaşka bir şey olduğunu düşününce nefret ederdi onlardan. Ama bu konuda bir şey söyleyemezdi.</p>

  <p class="calibre7">Daha küçükken bir şeyler söyleyecek olmuş, ama annesi çok kızmış ve asla öyle şeyler söylememesi için uyarmıştı kendisini.</p>

  <p class="calibre7">Marlene büyüdükçe bu sahteciliği daha açıkça görüyor, ama giderek onu daha az rahatsız ediyordu. Bunu olduğu gibi kabul etmeyi mümkün olduğu kadar ve kendi kendine, düşünceleriyle başbaşa kalmayı öğrenmişti artık.</p>

  <p class="calibre7">Son günlerde, hemen hemen bütün yaşamı boyunca çevresinde yörüngeye girdikleri gezegen Erythro’yu düşünmeye başlamıştı. Bu düşüncelere neden kapıldığını bilemiyor, ama en olmadık saatlerde gözlem güvertesine çıkıp büyük bir açlıkla gezegene bakıyordu. Orada olmak istiyordu, Erythro’da.</p>

  <p class="calibre7">Annesi neden o bomboş gezegende olmak istediğini ısrarla soruyorsa da, Marlene’in buna verecek bir yanıtı yoktu. "İstiyorum işte," diyordu sadece.</p>

  <p class="calibre7">Şimdi de gözlem güvertesinde tek başına durmuş ona bakıyordu. Rotor’da yaşayan Rotorlular pek sık gelmezlerdi buraya. Her şeyi görmüşlerdi nasıl olsa ve her nedense kendisinin gezegene duyduğu ilgiyi pek paylaşmıyorlardı.</p>

  <p class="calibre7">İşte oradaydı; yarısı aydınlık, yarısı karanlık. Marlene onun görüntü alanına girdiğini izlemesi için kucağa alınıp baktığını, sonra da o uzun yıllar önce Rotor ağır ağır yaklaşırken gezegeni arasıra gördüğünü hayal meyal hatırlıyordu.</p>

  <p class="calibre7">Gerçek bir anı mıydı bu? Ne de olsa o sıralarda dört yaşında var yoktu, o yüzden olabilirdi de.</p>

  <p class="calibre7">Ama şimdi, gerçek ya da değil, bu anı başka düşüncelerin, bir gezegenin ne kadar büyük olabileceğinin giderek artan bilinci altında kaybolmaktaydı. Erythro bir uçtan öteki uca on iki bin kilometreden fazlaydı, sekiz değil. Marlene bu boyutu kavrayamıyordu. Ekranda o kadar büyük görünmüyordu ve kendisi onun üstünde durup da yüzlerce, hatta binlerce kilometre ötesini görebileceğini hayal edemiyordu. Ama bunu istediğini biliyordu. Hem de pek çok.</p>

  <p class="calibre7">Aurinel’in Erythro ile ilgilenmemesi düş kırıcıydı. Oğlan koleje girmeye hazırlanmak gibi düşünecek başka şeyleri olduğunu söylüyordu. Aurinel on yedi buçuk yaşındaydı. Marlene ise on beşini henüz doldurmuştu. Kızlar daha çabuk geliştikleri için bu o kadar büyük bir fark değil, diye düşündü isyan edercesine.</p>

  <p class="calibre7">En azından gelişmeleri gerekirdi. Kendine bakınca, her zamanki düşkırıklığı ve umutsuzluğuyla kısa ve güdük, hâlâ bir çocuğa benzediğini düşündü.</p>

  <p class="calibre7">Yine’ Erythro’ya döndü, büyük, güzel ve aydınlık yanı hafif kırmızı. Erythro bir gezegen olacak kadar büyüktü ama Marlene onun bir uydu olduğunu biliyordu. Megas’ın çevresinde dönerdi ve asıl gezegen çok daha büyük olan Megas’tı. Ama herkes gezegen derdi Erythro’ya. Megas, Erythro ve Rotor Nemesis yıldızının çevresinde dönerlerdi.</p>

  <p class="calibre7">"Marlene!"</p>

  <p class="calibre7">Marlene arkasından seslenenin Aurinel olduğunu anladı. Son günlerde oğlanın yanında dili tutuluyor ve bu durumunun nedenini bildiği için de sıkılıyordu. Onun adını söylemesine bayılıyordu. Üç hece -Mar-le-ne- ‘r’yi titreterek. İçi ısınıyordu oğlan adını söyleyince.</p>

  <p class="calibre7">Marlene dönüp, "Selam, Aurinel," diye mırıldandı ve kızarmamaya çalıştı.</p>

  <p class="calibre7">Oğlan güldü. "Erythro’ya bakıyorsun, değil mi?"</p>

  <p class="calibre7">Marlene buna yanıt vermedi. Elbette Erythro’ya bakıyordu. Herkes bilirdi onun için neler hissettiğini.</p>

  <p class="calibre7">"Senin ne işin var burada?" (Beni aradığını söyle, diye düşündü.)</p>

  <p class="calibre7">Aurinel, "Annen yolladı beni," dedi.</p>

  <p class="calibre7">(Eh) "Neden?"</p>

  <p class="calibre7">"Canının sıkıldığını ve kendine acıyıp da buraya geldiğin her zaman gelip seni almamı söyledi. Burada kalmakla daha çok sıkılıyormuşsun. Neden canın sıkılıyor bakalım, ha?"</p>

  <p class="calibre7">"Sıkılmıyor. Sıkılsa bile benim de kendime özgü nedenlerim vardır."</p>

  <p class="calibre7">"Ne gibi nedenler? Haydi haydi. Küçük bir çocuk değilsin artık. Duygularını ifade edebilmen gerek."</p>

  <p class="calibre7">Marlene kaşlarını kaldırdı. "Teşekkür ederim, benim dilim kendime yeter. Ben yolculuk etmek istiyorum, işte bu benim nedenim."</p>

  <p class="calibre7">Aurinel güldü. "Yolculuk yaptın sen, Marlene. İki ışık yılından fazla hem de. Güneş Sistemi tarihinde bir ışık yılının en küçük bir bölümünde bile yolculuk etmiş tek insan yoktur. Bizden başka. O yüzden yakınmaya hiç hakkın yok. Sen Galaktik Yolcu Marlene Insignia Fisher’sin."</p>

  <p class="calibre7">Marlene gülmemek için tuttu kendini. Insignia annesinin kızlık adıydı ve Aurinel bu üç adını söylediği zamanlar bir selam çakıp suratını buruştururdu ki, bunu da çoktandır yapmamıştı. Marlene bunun nedenini, onun da erişkinliğe yaklaşmış olması ve ağırbaşlılık provaları yapması gerektiğini biliyordu.</p>

  <p class="calibre7">"O yolculuğu hiç hatırlamıyorum," dedi. "Hatırlamadığımı da biliyorsun sen. Ayrıca bir şeyi hatırlamamak o şeyin önemi olmadığını gösterir. Biz Güneş Sisteminden iki ışıkyılı uzaktayız ve bir daha asla geri gitmeyeceğiz."</p>

  <p class="calibre7">"Ne bildin?"</p>

  <p class="calibre7">"Haydi, haydi, Aurinel. Hiç geri gitmekten söz eden birini duydun mu?"</p>

  <p class="calibre7">"Gitmesek bile kimin umurunda sanki? Dünya kalabalık bir yer, hatta bütün Güneş Sistemi giderek kalabalıklaşıyor ve eskiyor. Biz burada çok daha iyiyiz, gözümüzün gördüğünün hâkimiyiz burada."</p>

  <p class="calibre7">"Hiç de değil. Erythro’yu görüyoruz ama onun hâkimi olmak için oraya inmiyoruz."</p>

  <p class="calibre7">"İniyoruz. Erythro’da esaslı bir Kubbemiz var. Bunu biliyorsun."</p>

  <p class="calibre7">"Bize göre değil ama. Sadece birkaç bilimadamı çalışıyor orada. Ben bizden söz ediyorum. Bizim aşağı inmemize izin vermiyorlar."</p>

  <p class="calibre7">"Zamanı gelince o da olur," dedi Aurinel.</p>

  <p class="calibre7">"Hiç kuşkun olmasın, bön moruk bir kadın olunca. Ya da ölünce."</p>

  <p class="calibre7">"Durum o kadar da kötü değil. Hem buradan çık, dünyaya dön de anneni sevindir. Ben burada kalamam. Yapacak işlerim var. Dolorette..."</p>

  <p class="calibre7">Marlene birden kulaklarında bir çınlama hissetti ve Aurinel’in bundan sonra söylediklerini duymadı. Duydukları yeter de artardı bile, Dolorette!</p>

  <p class="calibre7">Marlene, uzun boylu ve de dolgun olan Dolorette’den nefret ederdi. Ama ne yararı vardı ki? Aurinel hep kızın çevresinde dolanıyordu ve Marlene ona bakınca anlıyordu Dolorette için neler hissettiğini. Ve şimdi Marlene’i çağırmak için gönderilmiş olmakla boşuna zaman kaybediyordu. Marlene onun neler hissettiğini ve o... o Dolorette’e dönmek için nasıl can attığını biliyordu. (Neden hep bilirdi bunları? Kimi zaman o kadar nefret edilecek bir huydu ki.)</p>

  <p class="calibre7">Marlene birden onu incitmek, ona acı verecek sözcükler bulmak istedi. Ama gerçek sözcükler olmalıydı bunlar. Ona yalan söyleyemezdi. "Güneş Sistemine asla dönmeyeceğiz," dedi. "Ben bunun nedenini biliyorum."</p>

  <p class="calibre7">"Neymiş bakalım?" Marlene duraksayıp bir şey söylemeyince de, "Esrarengiz şeyler mi?" diye sordu.</p>

  <p class="calibre7">Marlene sıkışmıştı. Bildiğini söylememesi gerekirdi. "Söylemek istemiyorum," diye mırıldandı. "Bilmemem gerekirdi." Ama söylemek istiyordu. O anda herkesin canının sıkılmasını istiyordu.</p>

  <p class="calibre7">"Ama bana söylersin. Biz arkadaşız, değil mi?"</p>

  <p class="calibre7">"Arkadaş mı?" diye sordu kız. "Peki, söyleyeceğim. Dünya yok edileceği için bir daha oraya dönmeyeceğiz."</p>

  <p class="calibre7">Aurinel beklediği tepkiyi göstermedi buna. Kahkahalarla gülmeye başladı. Sakinleşmesi uzun sürdü. Marlene gözlerinden ateşler püskürterek bakıyordu ona.</p>

  <p class="calibre7">"Marlene, nerede duydun bunu? Heyecanlı filmler mi seyrediyorsun yoksa?"</p>

  <p class="calibre7">"Hayır!"</p>

  <p class="calibre7">"Peki, böyle bir şeyi nasıl söylersin?"</p>

  <p class="calibre7">"Biliyorum da ondan. Anlıyorum. İnsanların söylediklerinden ve söylemediklerinden, yapmakta olduklarını bilmedikleri şeyleri yapmalarından anlıyorum. Ve sormasını bildiğim zaman bilgisayarın bana verdiği yanıtlardan."</p>

  <p class="calibre7">"Bilgisayar sana neler söylüyor peki?"</p>

  <p class="calibre7">"Bunu sana söylemeyeceğim."</p>

  <p class="calibre7">"Peki, mümkün değil mi..." Aurinel iki parmağını birbirine iyice yaklaştırdı. "...Şu kadarcık da mümkün değil mi yanılıyor olabileceğin?"</p>

  <p class="calibre7">"Hayır, olanaksız. Dünya hemen yok edilmeyecek -belki daha binlerce yıl kalacak- ama sonunda yok edilecek." Marlene ciddi ciddi salladı başını. "Ve hiçbir şey buna engel olamaz."</p>

  <p class="calibre7">Aurinel kızın arkasından bakıyordu. Çocukça yakışıklı yüzündeki gülümseme kaybolmuştu, belirli bir huzursuzluk kaslarının arasını kırıştırıyordu.</p>

  <p class="calibre11">* * *</p>

  <p class="calibre7">Eugenia Insignia, Nemesis yolunda ve ondan sonraki uzun yıllarda orta yaşa gelmişti. Yıllar boyunca hep uyarmıştı kendini: Bir ömür boyu bu ve bilinmeyen geleceğe kadar yalnız bizim değil çocuklarımızın yaşamları boyunca da.</p>

  <p class="calibre7">Bu düşünce ağır bir yük gibi eziyordu onu.</p>

  <p class="calibre7">Neden? Rotor’un Güneş Sistemini terk ettiği anda biliyordu yaptıkları hareketin kaçınılmaz sonucunun bu olduğunu. Hepsi de gönüllü olan Rotor halkı biliyordu bunu. Sonsuz ayrılığa yüreği dayanamayanlar kalkıştan önce Rotar’dan ayrılmışlardı ve kalanlar arasında da...</p>

  <p class="calibre7">Eugenia bu düşünceyi sonuna kadar götürmedi. Aynı şey sık sık aklına gelir, ama o sonuna kadar götürmemeye çalışırdı.</p>

  <p class="calibre7">Şimdi Rotor’daydılar, ama Rotor ‘yuva’ mıydı? Marlene için öyleydi, başka bir şey bilmemişti ki. Ama kendisi için, Eugenia için? Yuva Dünya’ydı, Ay’dı, Güneş’ti, Merih’ti ve insanlığa tarihi boyunca ve tarihöncesinde eşlik eden bütün diğer dünyalardı. Yaşam olduğu sürece yaşama eşlik etmişti bunlar. ‘Yuva’nın burada Rotor’da olmadığı düşüncesini hâlâ bırakamıyordu yakasını.</p>

  <p class="calibre7">Kuşkusuz yaşamının ilk yirmi sekiz yılını Güneş Sisteminde geçirmiş, yirmi birinci yaşı ile yirmi üç yaşı arasında Dünya’da doktora yapmıştı.</p>

  <p class="calibre7">Dünya düşüncesinin zaman zaman kafasına yerleşmesi ve orada kalmakta ısrar etmesi de garipti. Dünyanın kalabalığını, pek zavallı organizasyonunu, önemli şeylerde anarşiyle küçük şeylerde hükümet gücü birleşimini hiç sevmemişti. Kötü havasını, toprağın yaralarını, müsrif okyanusunu da sevmemişti. Rotor’a sevinerek ve yeni bir kocayla dönmüştü. Kendi dönen küçük dünyasını, onun düzenli konforunu ona sevdirmeye çalışmış, orada doğmuş olan kendisi için olduğu kadar onun için de hoşa giden bir şey yapmaya çalışmıştı.</p>

  <p class="calibre7">Ama kocası sadece bu dünyanın küçüklüğünün farkında olmuştu. "Altı ayda sonu gelir bunun," demişti.</p>

  <p class="calibre7">Eugenia’da adamın ilgisini altı aydan fazla çekememişti. Eh, neyse...</p>

  <p class="calibre7">Bir yolu bulunurdu nasıl olsa. Ama kendisi için değil. Eugenia Insignia dünyalar arasında sonsuza kadar kayıptı. Ama çocukları. Eugenia Rotor’da doğmuştu ve Dünyasız yaşayabilirdi. Marlene hemen hemen Rotor’da doğmuş sayılırdı ve Güneş Sistemi’nde doğmuş olmanın pek bulanık bir duygusuna sahip olmakla birlikte onsuz yaşayabilirdi. Onun çocukları ise bu kadarını bile bilemeyecekler ve aldırmayacaklardı bile. Onlar için Dünya ve Güneş Sistemi bir efsane kalacak, Erythro hızla gelişen dünyaları olacaktı.</p>

  <p class="calibre7">Öyle olacağını umuyordu. Marlene’in Erythro’ya garip bir saplantısı vardı şimdiden. Ama bu, son birkaç ay içinde oluşmuştu ve başladığı gibi aniden bitebilirdi de.</p>

  <p class="calibre7">Bir bütün olarak ele alındığında yakınmak nankörlük olacaktı. Nemesis’in yörüngesinde yaşanabilir bir dünyanın var olmasını kimse hayal bile edemezdi. Yaşanılabilirliği yaratan koşullar şaşırtıcıydı. O olasılıkları hesap edip Nemesis’in Güneş Sistemine yakınlığını da göz önüne alınca, böyle bir şeyin olabileceğini reddetmek zorunda kalırdı insan.</p>

  <p class="calibre7">Eugenia, ırkının sonsuz sabrıyla kendisine günlük raporları vermeyi bekleyen bilgisayara döndü.</p>

  <p class="calibre7">Ama daha sorusunu soramadan alıcı aygıtı işaret verdi ve elbisesinin sol omzuna iliştirilmiş küçük düğme mikrofondan yumuşak bir ses duyuldu. "Aurinel Pampas sizinle görüşmek istiyor. Randevusu yok."</p>

  <p class="calibre7">Insignia yüzünü buruşturdu, ama sonra oğlanı Marlene’in ardından kendisinin gönderdiğini hatırladı. "Gelsin," dedi.</p>

  <p class="calibre7">Aynaya baktı. Görünüşünün pek itici olmadığını gördü. Kendini kırk iki yaşından çok genç hissediyordu. Başkalarına da öyle göründüğünü umdu.</p>

  <p class="calibre7">On yedi yaşında bir çocukla karşılaşacak diye görünüşü konusunda kaygılanmak saçma ise de, Eugenia Insignia, Marlene’in o oğlana bakışını görmüştü ve bu bakışın neler taşıdığını biliyordu. Insignia, kendi görüntüsüne pek düşkün olan Aurinel’in, henüz çocukluğunun toparlaklığından kurtulamamış Marlene’i hoş bir çocuktan başka bir şey olarak görmeyeceğinden emindi. Yine de, eğer Marlene bu olayda bir yenilgiye uğrayacaksa, annesinin bunda bir katkısı olduğunu düşünmemeliydi ve oğlana karşı sadece çekici olduğunu bilmeliydi.</p>

  <p class="calibre7">Insignia içini çekerek, nasıl olsa beni suçlayacak, diye düşündü oğlan henüz erginlik utangaçlığını atmadığını belli eden bir gülümsemeyle içeri girerken.</p>

  <p class="calibre7">"Ee, Aurinel, Marlene’i buldun mu?"</p>

  <p class="calibre7">"Evet, efendim. Sizin söylediğiniz yerdeydi. Ona sizin oradan çekilmesini istediğinizi söyledim."</p>

  <p class="calibre7">"Nasıldı?"</p>

  <p class="calibre7">"Dr. Insignia, bunun bir bunalım mı, yoksa başka bir şey mi olduğunu bilemiyorum ama epey garip fikirleri var. Bunları size söylememden memnun kalıp kalmayacağını bilemiyorum."</p>

  <p class="calibre7">"Ben de onun ardına casus koymaktan hoşlanmam, ama sık sık garip fikirlere kapılıyor ve bu da beni çok kaygılandırıyor. Lütfen ne söylediğini anlat bana."</p>

  <p class="calibre7">Aurinel başını salladı. "Pekâlâ, ama ona benim söylediğimi söylemeyin. Gerçekten kaçık bir şey. Dünyanın yok edileceğini söyledi."</p>

  <p class="calibre7">Insignia’nın gülmesini bekledi oğlan.</p>

  <p class="calibre7">Ama gülmedi kadın. Aksine birden, "Ne?" diye patladı "Nereden çıkardı bunu?"</p>

  <p class="calibre7">"Bilemiyorum, Dr. Insignia. Bilirsiniz çok zeki bir kızdır, ama arasıra böyle garip fikirlere saplanıyor işte. Ya da benimle alay ediyordu."</p>

  <p class="calibre7">Insignia oğlanın sözünü kesti. "Herhalde öyle yapmıştır. Garip bir şaka anlayışı vardır. Bak şimdi, bunu başkalarına söylemeni istemiyorum. Böyle saçma hikâyelerin başlamasını istemiyorum. Anladın mı?"</p>

  <p class="calibre7">"Anladım, efendim."</p>

  <p class="calibre7">"Çok ciddiyim. Tek sözcük bile yok."</p>

  <p class="calibre7">Aurinel hızlı hızlı salladı başını.</p>

  <p class="calibre7">"Ama yine de bana söylediğin için çok teşekkür ederim, Aurinel. Ben Marlene ile konuşup derdi neymiş öğrenirim ve bana söylediğini belli bile etmem."</p>

  <p class="calibre7">"Teşekkür ederim," dedi Aurinel. "Bir şey daha var, efendim."</p>

  <p class="calibre7">"Neymiş o?"</p>

  <p class="calibre7">"Dünya yok edilecek mi gerçekten?"</p>

  <p class="calibre7">Insignia oğlana baktı, sonra zorla bir kahkaha attı. "Elbette ki, hayır! Şimdi gidebilirsin."</p>

  <p class="calibre7">Insignia oğlanın ardından bakarken daha inandırıcı bir inkâr yolu bulabilseydim, diye düşündü.</p>

  <p class="calibre11">* * *</p>

  <p class="calibre7">Janus Pitt’in etkileyici görünüşü Rotor Başkanı olarak iktidara gelmesinde kendisine epey yardımcı olmuştu. Yerleşme Birimlerinin kurulduğu ilk günlerde buralara gidecek insanların boyu normalden uzun olmayanlar arasından seçilmesi için bir istek gelmişti. Adam başına düşecek yer ve kaynaklarda daha kısıtlı bir miktara gidilmesi savunulmuştu. Ama sonraları bu önlem gereksiz görülüp terkedilmişti, ancak ilk yerleşenlerin genlerinde hâlâ bu özellik vardı ve bir Rotor’lunun ortalama boyu daha sonraki Yerleşme Birimleri halkına göre bir iki santim kısaydı.</p>

  <p class="calibre7">Pitt uzun boylu, uzun yüzlü, açık mavi gözlü, kır saçlı ve elli altı yaşına rağmen dinç vücutlu bir insandı.</p>

  <p class="calibre7">Şimdi Eugenia Insignia içeri girerken başını kaldırıp gülümsediyse de, her zaman olduğu gibi hafif bir huzursuzluk hissetti. Eugenia’da insanı huzursuz kılan, hatta bıktıran bir şey vardı. Baş edilmesi güç Sorunları (hem de büyük S ile) vardı hep.</p>

  <p class="calibre7">"Beni böyle çabuk kabul ettiğin için teşekkür ederim, Janus," dedi.</p>

  <p class="calibre7">Pitt bilgisayarını beklemeye aldı, arkasına yaslanarak rahat bir hava yaratmaya çalıştı.</p>

  <p class="calibre7">"Gel, aramızda resmiyet yok,, bilirsin. Bizim dostluğumuz eskilere dayanır."</p>

  <p class="calibre7">"Ve de çok şey paylaşmamıza."</p>

  <p class="calibre7">"Öyle," dedi Pitt. "Kızın nasıl?"</p>

  <p class="calibre7">"Ben de seninle onun hakkında konuşmaya gelmiştim. Korunuyor muyuz?"</p>

  <p class="calibre7">Pitt’in kaşları kalktı. "Neden? Kime karşı neyimizi koruyacağız ki?"</p>

  <p class="calibre7">Bu soru Pitt’in Rotor’un içinde bulunduğu garip durumu hatırlamasına yol açmıştı. Rotor Evrende tek başına sayılırdı. Güneş Sistemi iki ışıkyılından fazla uzaktaydı. Ve yüzlerce, hatta belki de milyarlarca ışıkyılı çevrelerinde başka bir zeki yaratık barındıran bir dünya yoktu.</p>

  <p class="calibre7">Rotorlular zaman zaman yalnızlık ve kararsızlık nöbetlerine tutulurlarsa da, bir dış müdahale korkusuna sahip değillerdi. Eh, hemen hemen, diye düşündü Pitt.</p>

  <p class="calibre7">Insignia, "Koruyacak neyimiz olduğunu biliyorsun," dedi. "Gizlilik konusunda o kadar ısrarlı olan şendin."</p>

  <p class="calibre7">Pitt korunma düğmesine bastı. "Yine mi başlayacağız buna? Eugenia, lütfen. Bu konu kapanmıştı. On dört yıl önce ayrıldığımız zaman hem de. Senin bu konuda zaman zaman düşündüğünü biliyorum, ama... "</p>

  <p class="calibre7">"Düşünmek mi? Neden olmasın? Benim yıldızım o." Elini Nemesis yönünde kaldırdı. "Benim sorumluluğum."</p>

  <p class="calibre7">Pitt’in çeneleri kasıldı. Şimdi yeni baştan mı başlayacağız yine, diye düşündü.</p>

  <p class="calibre7">Yüksek sesle, "Korunmaya girdik," dedi. "Söyle bakalım canını sıkan nedir?"</p>

  <p class="calibre7">"Marlene Kızım. Her nasılsa biliyor."</p>

  <p class="calibre7">"Neyi biliyor?"</p>

  <p class="calibre7">"Nemesis ve Güneş Sistemini."</p>

  <p class="calibre7">"Bunu nasıl bilebilir? Sen söylemedinse?"</p>

  <p class="calibre7">Insignia çaresizce iki yana açtı kollarını. "Ben söylemedim elbette, ama söylemem de gerekmezdi. Nasıl olduğunu bilmiyorum ama Marlene her şeyi duyuyor ve görüyor sanki. Duyduğu ve gördüğü bölük pörçük şeylerden bir sonuca varıyor. Bunu hep yapardı ama bu son yıl giderek arttı."</p>

  <p class="calibre7">"Öyleyse tahmin ediyor ve bazen de tahminleri tutuyor. Ona yanıldığını söyle ve bu konuda konuşmamasını sağla."</p>

  <p class="calibre7">"Ama bunu bana haberi getiren gence söylemiş bile. Ben de ondan öğrendim. Aurinel Pampas. Aile dostumuzdur."</p>

  <p class="calibre7">"Evet. Onu biraz tanıyorum. Ona da küçük bir kızın hayalinde uydurduğu şeylere kulak asmamasını söyle."</p>

  <p class="calibre7">"Küçük kız değil Marlene. On beş yaşında."</p>

  <p class="calibre7">"Oğlan için küçük bir kızdır henüz. Sana onu tanıyorum dedim. Yetişkinliğe erişmek için epey çaba harcıyor, ben onun yaşındayken, on beş yaşında kızları küçük gördüğümü hatırlarım, hele kızlar... "</p>

  <p class="calibre7">Insignia acı dolu bir sesle, "Anladım," dedi. "Hele kısa boylu, şişman ve çirkin olurlarsa. Onun çok zeki olmasının hiç önemi yoktur, değil mi?"</p>

  <p class="calibre7">"Senin ve benim için, elbette vardır. Aurinel için kesinlikle oktur.</p>

  <p class="calibre7">Gerekirse ben oğlanla konuşurum. Sen de ‘Marlene ile konuş. Ona bunun gülünç bir fikir olduğunu, doğru olmadığını ve ortalığa huzur kaçırıcı peri masalları yaymamasını söyle."</p>

  <p class="calibre7">"Ama ya doğru ise?"</p>

  <p class="calibre7">"Bunun önemi yok. Bak, Eugenia, sen ve ben bu olasılığı yıllarca sakladık, şimdi de saklamaya devam etmemiz çok daha iyi olur. Böyle bir söylenti yayılacak olursa abartılır ve konu üzerinde yararsız bir duygu birikimine yol açar. Bu da, Güneş Sisteminden ayrıldığımızdan beri bizi meşgul eden ve belki de daha kuşaklar boyunca da meşgul edecek olan görevimizi saptırır ancak."</p>

  <p class="calibre7">Insignia duyduklarına inanamayarak, dehşetle baktı adama.</p>

  <p class="calibre7">"Güneş Sistemi için, insanlığın ilk ortaya çıktığı Dünya için gerçekten hiçbir duygu yok mu içinde senin?"</p>

  <p class="calibre7">"Var, Eugenia. Ama bu duyguların beni görevimden saptırmasına izin veremem. Biz insanlığın dışa doğru açılmasının zamanı geldiğine inanarak Güneş Sistemini terk ettik. Eminim, başkaları da izleyecek bizi; belki şu anda yola çıkmışlardır bile. Biz insanlığı Galaktik bir olgu yaptık, bir tek gezegen sistemi terimlerinde düşünmemeliyiz bu olayı. Bizim görevimiz buradadır."</p>

  <p class="calibre7">Bir an birbirlerine baktılar. Eugenia, umutsuzlukla karışık bir sesle, "Yine susturdun beni," dedi. "Yıllarca hep susturdun beni."</p>

  <p class="calibre7">"Evet, ama gelecek yıl da aynı şeyi yapmak zorunda kalacağım, ondan sonraki yıl da. Sen yerini benimsemiyorsun, Eugenia ve beni yoruyorsun. Bir kere yeterli olmalıydı oysa." Janus Pitt sırtını çevirip bilgisayarına döndü yine.</p>
</body>
</html>
