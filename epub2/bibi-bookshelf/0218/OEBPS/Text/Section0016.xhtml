<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="calibre4"><span class="calibre15">ON SEKİZ</span></h1>

  <h2 class="calibre9" id="sigil_toc_id_18"><a class="calibre5" id="bookmark2"></a><span class="calibre6">IŞIK ÖTESİ</span></h2>

  <p class="calibre7">Dünyada geçirdiği üç yılda yaşlanmıştı Tessa Wendel. Teni pürüzlenmiş, şişmanlamaya başlamıştı. Yanaklarında bir sarkma, gözlerinin altında kara gölgeler vardı. Göğüsleri biraz sarkmış, beli kalınlaşmıştı.</p>

  <p class="calibre7">Crile Fisher kadının kırkbeşini geçtiğini biliyordu, kendisinden beş yaş büyüktü. Ama yaşından fazla göstermiyordu. (Birisinden duyduğu gibi) hâlâ olgun bir kadın vücuduna sahipti ama Adelia’da ilk gördüğü zamanki gibi artık otuzlarında bir kadın sanılmasına olanak yoktu.</p>

  <p class="calibre7">Tessa da bunun farkındaydı ve daha geçen hafta yatakta bunu acı acı dile getirmişti.</p>

  <p class="calibre7">Birlikte yatarlarken (ki, anlaşıldığı kadarıyla yaşlandığını en çok bu zamanlarda hissediyordu) "Kabahat senin, Crile," demişti. "Bana yutturdun bu Dünyayı. ‘Görkemli’ dedin. ‘Çok büyük’ dedin, ‘Çeşitlilik’ dedin. Hep yeni bir şey. Tükenmeyen."</p>

  <p class="calibre7">"Değil mi yani?" Crile onun neye itiraz ettiğini bildiği halde içini dökmesine fırsat tanıdı.</p>

  <p class="calibre7">"Yerçekimi açısından değil. Bu koskoca gezegenin her yerinde aynı derecede yerçekimi var. Havada, yerin altında, burada, orada, her yerde, bir G - bir G - bir G. İnsanı sadece can sıkıntısından öldürecek kadar."</p>

  <p class="calibre7">"Biz başka türlüsünü bilmeyiz ki, Tessa."</p>

  <p class="calibre7">"Sen bilirsin ama. Yerleşim Birimlerine gittin. Orada keyfine uygun bir yerçekimini seçebilirsin. Alçak çekimde spor yaparsın. Dokularındaki baskıyı zaman zaman azaltabilirsin. Onsuz nasıl yaşayabiliyorsunuz, anlamıyorum doğrusu."</p>

  <p class="calibre7">"Dünyada da spor yaparız."</p>

  <p class="calibre7">"Rica ederim, o çekim gücü ile çekilirken. O baskı altında. Kaşlarınızı gevşeteceğinize tüm zamanınız onunla mücadele ederek geçiriyorsunuz. Sıçramak yok, uçmak yok. Daha büyük bir çekime atlayamazsın, daha alçak bir çekimde yükselemez- sin. Hep aşağı, hep aşağı çekile çekile buruşursunuz, sarkarsınız, yaşlanırsınız. Bana bak!"</p>

  <p class="calibre7">"Sana mümkün olduğu kadar çok bakıyorum," dedi Fisher.</p>

  <p class="calibre7">"Öyleyse bakma. Bakarsan beni başından atarsın. Bunu yaparsan da Adelia’ya dönerim."</p>

  <p class="calibre7">"Hayır dönemezsin. Alçak çekimde yaşadıktan sonra ne yaparsın orada? Araştırmaların, laboratuvarların, ekibin hep burada."</p>

  <p class="calibre7">"Yeni bir ekip kurar, her şeye yeniden başlarım."</p>

  <p class="calibre7">"Adelia seni burada alıştığın biçimde yaşatabilir mi? Elbette ki, hayır. Dünyanın sana bütün istediklerini verdiğini kabul et. Haklı değil miymişim?"</p>

  <p class="calibre7">"Haklı mıydın? Hain! Bana Dünyada ışıkhızı desteği olduğunu söylememiştin. Komşu Yıldızı keşfettiklerini de. Benim Rotor’un Uzak Araştırmasının yararsızlığı üstüne o kadar konuşmama ses çıkarmadın, bir kere bile onun birkaç parallaksdan başka şeyler bulduğunu da söylemedin. Karşımda durup alay ettin benimle, seni kalpsiz seni."</p>

  <p class="calibre7">"Söyleyecektim, ama ya Dünyaya gelmeyi kabul etmeseydin? Her önüme çıkana verebileceğim benim bir sırrım değildi bu."</p>

  <p class="calibre7">"Ya Dünyaya geldikten sonra?"</p>

  <p class="calibre7">"İşe başlar başlamaz söyledik ya."</p>

  <p class="calibre7">"Onlar söyledi ve beni serseme çevirdiler. Kendimi aptal yerine konulmuş hissettim. Bana hiç olmazsa bir ipucu verebilirdin. Seni öldürmem gerekirdi aslında, ama ne yapabilirdim ki? İnsanı müptela ediyorsun sen. Beni buraya gelmem için öyle kalpsizce baştan çıkarırken de öyle olduğunu biliyordun."</p>

  <p class="calibre7">Bu, kadının oynamayı çok sevdiği bir oyundu ve Fisher de rolünü bilirdi.</p>

  <p class="calibre7">"Seni mi baştan çıkardım? Sen ısrar etmiştin. Başka türlü razı olmayacaktın."</p>

  <p class="calibre7">"Yalancı. Kendini zorladın bana. Irza geçmekti o. Ve şimdi bunu yine yapacaksın. O ihtiras dolu korkunç gözlerinde görüyorum bunu."</p>

  <p class="calibre7">Bu oyunu aylardır oynadıkları yoktu ve Fisher kadının işinde tatmin olduğu zamanlar buna başvurduğunu bilirdi.</p>

  <p class="calibre7">Daha sonra, "Bir ilerleme kaydettin mi?" diye sordu.</p>

  <p class="calibre7">"İlerleme mi? Eh, böyle diyebilirsin sanırım." Kadın soluk soluğaydı. "Kokuşmuş ve eskimiş Dünyalın Tanayama için bir gösteri düzenliyorum yarın. Acımasızca sıkıştırıp duruyor beni bunun için."</p>

  <p class="calibre7">"Çok acımasızdır."</p>

  <p class="calibre7">"Aptal o. Bir toplum bilimi bilmese bile, bilim hakkında, işleyiş hakkında bir şeyler bilir. Son konuştuğumuzda, kendisine gösterecek bir şeyim olabileceğini söylediğim zaman bana ne dedi biliyor musun?"</p>

  <p class="calibre7">"Hayır, bunu anlatmamıştın, Ne dedi?"</p>

  <p class="calibre7">"‘Üç yıl gibi kısa bir sürede böylesine yepyeni ve şaşırtıcı bir şey hazırlamış olman çok büyük bir başarı. Sana duyduğumuz minnet sonsuzdur’ gibi bir şey söylemesini beklerdim."</p>

  <p class="calibre7">"Bir milyon yıl bile yaşasam Tanayama’nın böyle bir şey söyleyeceğine inanmam. Ne dedi peki?"</p>

  <p class="calibre7">"‘Demek üç yıldan sonra bir şey buldun. Zamanıydı artık. Daha ne kadar yaşayacağımı sanıyorsun? Seni o kadar destekleyip kucak kucak para ve yanına bir ordu insan vermemin nedeninin ben öldükten sonra bir şey bulman için olduğunu mu sanıyorsun? Bunları dedi işte. Doğrusunu istersen, kendimi tatmin için gösteriyi yapmak için onun ölmesini beklerim ama ne yapalım ki insanın işi önce gelir."</p>

  <p class="calibre7">"Onu tatmin edecek bir şey var mı gerçekten?"</p>

  <p class="calibre7">"Sadece ışık ötesi uçuş. Gerçek ışık ötesi uçuş, o ışıkhızı saçmalığı değil. Şimdi Evrenin kapısını açacak bir şey var elimizde."</p>

  <p class="calibre11">***</p>

  <p class="calibre7">Tessa Wendel’in Evreni sarsmaya kararlı araştırma ekibinin çalışma yeri kadın Dünyaya gelmeden önce hazırlanmıştı. Dünyanın kalabalık nüfusuna yasak dağlık bir bölgede gerçek bir araştırma kenti kurulmuştu.</p>

  <p class="calibre7">Tanayama şimdi orada motorlu koltuğunda oturmaktaydı. Sadece kısılmış gözkapakları arasındaki gözleri canlı görünüyordu.</p>

  <p class="calibre7">Tanayama Dünya hükümetinin en yüksek kişisi değildi, hatta o sırada orada bulunanların da en yükseği bile değildi, ama bu projenin ardındaki güç o olmuştu ve hâlâ da oydu, o yüzden herkes otomatik olarak ona korkuyla karışık bir saygı gösteriyordu.</p>

  <p class="calibre7">Sadece Wendel korkmuyor görünmekteydi.</p>

  <p class="calibre7">Adamın sesi bir hışırtıydı. "Ne göreceğim, doktor? Bir gemi mi?"</p>

  <p class="calibre7">Ortalıkta gemi falan yoktu kuşkusuz.</p>

  <p class="calibre7">"Gemi değil, Sayın Başkan," dedi Wendel. "Sadece bir gösteri bu, ama heyecanlı bir gösteri. Gerçek ışık ötesi uçuşun, ışıkhızı destekli uçuştan çok daha büyük bir şeyin ilk açık gösterisine tanık olacaksınız."</p>

  <p class="calibre7">"Bunu nasıl göreceğim?"</p>

  <p class="calibre7">"Bu konuda size bilgi verildiğini sanıyordum."</p>

  <p class="calibre7">Tanayama ciğerlerini paralarcasına öksürdü, soluğunu toparlamak için bir an bekledi. "Benimle konuşmaya çalıştılar ama ben sizden duymak istiyorum. Bu projenin başında siz varsınız. Sizin projeniz bu. Açıklayın."</p>

  <p class="calibre7">"Teoriyi anlatamam. Bu çok uzun sürer. Sayın Başkan. Sıkılırsınız."</p>

  <p class="calibre7">"Ben teori istemiyorum. Ne göreceğim. Onu söyleyin."</p>

  <p class="calibre7">"Her ikisinde de vakum olan küp biçiminde iki cam kavanoz göreceksiniz."</p>

  <p class="calibre7">"Neden vakum?"</p>

  <p class="calibre7">"Işık ötesi uçuş ancak boşlukta başlatılabilir. Aksi halde ışıktan hızlı hareket edecek nesne maddeyi de birlikte sürükler, enerji sarfı çoğalır, kontrol azalır. Boşlukta başladığı gibi boşlukta bitmelidir, yoksa sonuçlar felaket doğurur, çünkü..."</p>

  <p class="calibre7">"Çünküyü falan bırakın. Bu ışık ötesi uçuş boşlukta başlayıp boşlukta bitecekse bunu nasıl kullanabiliriz?"</p>

  <p class="calibre7">"Bunun için önce normal uçuşla uzay dışına çıkmak sonra orada kalmak gerek. Hedefinize yaklaşınca yine normal uzaya çıkar ve normal uçuşla son aşamayı tamamlarsınız."</p>

  <p class="calibre7">"Bu zaman alır ama."</p>

  <p class="calibre7">"Işık ötesi uçuş bile anında yapılamaz, ama Güneş Sisteminden kırk ışıkyılı uzakta olan bir yıldıza kırk yıl yerine kırk günde varacaksınız. Bunun için gerekecek zaman farkına söylenmek nankörlük olur."</p>

  <p class="calibre7">"Pekâlâ. İki cam kavanoz var. Ne olacak bunlarla?"</p>

  <p class="calibre7">"Bunlar holografik projeksiyonlardır. Aslında bunlar Dünyada birbirlerinden üç bin kilometre uzaktadırlar ve her biri bir dağlık bölgededir. Işık boşlukta birinden ötekine gidebilse bu mesafeyi saniyenin binde birinde, bir milisaniyede alir. Bir ışık kullanmayacağız elbette. Soldaki küpün ortasında güçlü bir mıknatıs alanının boşlukta tuttuğu küçük bir küre var. Bu aslında küçük bir hiperatomik motordur. Onu görüyor musunuz Sayın Başkan?"</p>

  <p class="calibre7">"Bir şey görüyorum," dedi Tanayama. "Hepsi bu mu?"</p>

  <p class="calibre7">"Dikkatle bakarsanız onun yok olduğunu göreceksiniz. Geriye sayma başladı."</p>

  <p class="calibre7">Sıfıra gelindiğinde küre öteki kavanoza geçmişti.</p>

  <p class="calibre7">"Bu kavanozların arasında gerçekte üç bin kilometre olduğunu-unutmayın," dedi Wendel. "Zamanlama mekanizması kürenin birinden ötekine geçiş süresini on mikro saniye olarak saptadı, yani bu yolculuk ışık hızının on katı bir hızla yapıldı."</p>

  <p class="calibre7">Tanayama başını kaldırdı. "Nereden bileyim bunu? Belki bütün bunlar yaşlı bir bunak olarak gördüğünüz birine yutturmak için yapılmıştır."</p>

  <p class="calibre7">Wendel kızmıştı. "Sayın Başkan, burada hepsi de ünlü ve bazıları Dünyalı olan yüzlerce bilimadamı bulunuyor. Onlar size görmek istediğiniz şeyleri gösterebilirler, aletlerin nasıl çalıştığını açıklayabilirler. Burada bilimin dürüst bir başarısından başka bir şey bulamayacaksınız."</p>

  <p class="calibre7">"Hepsi sizin dediğiniz gibi olsa bile, ne anlama gelir bu? Küçük bir top. Birkaç bin kilometre uzağa giden bir pingpong topu. Üç yıldan sonra çıka çıka bu mu çıktı yani?"</p>

  <p class="calibre7">"Size saygım var, Sayın Başkan, ancak bu gördüğünüz belki de herhangi bir insanın beklemeye hakkı olmayan bir şeydir. Bir pingpong topu görmüş olabilirsiniz ve üç bin kilometre gitmiş olabilir, ama ışık ötesi uçuş bir yıldız gemisini ışığın yüz katı hızla buradan Arcturus’a göndermiş olmak kadar gerçektir. Siz insanlık tarihinin gerçek ışık ötesi uçuşunun ilk gösterisine tanık oldunuz burada."</p>

  <p class="calibre7">"Ama ben yıldız gemisini görmek istiyorum."</p>

  <p class="calibre7">"Onun için beklemeniz gerekecek."</p>

  <p class="calibre7">"Zamanım yok. Zamanım yok," diye kısık bir fısıltıyla söylendi Tanayama. Yeniden bir öksürük nöbeti tuttu. Wendel, belki de yalnız Tanayama’nın duyacağı hafif bir sesle, "Sizin iradeniz bile Evreni oynatamaz" dedi.</p>

  <p class="calibre11">***</p>

  <p class="calibre7">Gayrı resmi olarak Uzaykent olarak bilinen kentte resmi kişilere ayrılan üç gün güçbela geçmiş, konuk.ar geldikleri yerlere dönmüşlerdi.</p>

  <p class="calibre7">Tessa Wendel Crile Fisher’e, "Kendimizi toparlayıp yeniden işe başlamak yine de iki üç günümüzü alacak," dedi. "Ne kötü bir adam."</p>

  <p class="calibre7">Fisher onun Tanayama’dan söz ettiğini anlamıştı. "Hasta ve yaşlı," dedi.</p>

  <p class="calibre7">Wendel öfkeyle baktı erkeğe. "Onu savunuyor musun yoksa?"</p>

  <p class="calibre7">"Sadece gerçeği söylüyorum, Tessa."</p>

  <p class="calibre7">Kadın azarlar gibi salladı parmağını. "O sefil kalıntının hasta ve yaşlı olmadığı geçmiş günlerde bile yine bu kadar mantıksız ve huysuz olduğundan eminim. Ne zamandır başkanlık yapıyor?"</p>

  <p class="calibre7">"Otuz yılı aştı. Ondan önce de bir o kadar başkan yardımcısıydı ve herhalde üç dört göstermelik Başkanın ardındaki gerçek güçtük Ne kadar hasta ya da yaşlı olsa da, ölene kadar Başkan kalacak, hatta belki öldükten üç gün sonraya, millet onun yeniden dirilmeyeceğinden emin olana kadar."</p>

  <p class="calibre7">"Bunu komik buluyorsun galiba."</p>

  <p class="calibre7">"Hayır, ama resmi bir gücü olmadan, hatta halk tarafından hiç tanınmadan bir adamın neredeyse elli yıl hükümette herkesi korku içinde kendine tabi tutmasına gülmez misin? Ve sadece herkesin sırlarını bildiği ve bunları kullanmaktan kaçınmayacağı için."</p>

  <p class="calibre7">"Ve ona katlanıyorlar, ha?"</p>

  <p class="calibre7">"Elbette. Tanayama’yı devirmek için kendi mesleğini feda edecek tek kişi yoktur hükümette."</p>

  <p class="calibre7">"Ve şimdi, her şey elinden kaçıp giderken mi de?"</p>

  <p class="calibre7">"Büyük bir yanılgıdasın. Ölüm karşısında zayıf olabilir ama gerçekten ölene kadar hiçbir şeyi kaçırmayacaktır elinden. Kalbi durduktan sonra, en son olarak kaybedecektir iradesini."</p>

  <p class="calibre7">Wendel yüzünü buruşturarak, "İnsanları böyle yapan nedir?" diye sordu. "Her şeyi erkenden bırakıp huzur içinde ölmek için bir arzu olamaz mı?"</p>

  <p class="calibre7">"Tanayama’da olmaz. Asla. Onu yakından tanıdığımı söyleyemem, ama bu on beş yıl içinde arada sırada birlikte olduğumuz sürede yaralanmadan ayrılmamışımdır yanından. Onu daha capcanlıyken tanıdım ve asla durmayacağını anladım. Deminki sorunu yanıtlıyayım: çeşitli insanları harekete geçiren çeşitli şeyler vardır ama Tanayama için bu nefrettir."</p>

  <p class="calibre7">"Tahmin ederim. Bu belli oluyor. O kadar nefret edilen bir kimse nefret etmekten alamaz kendini. Peki, Tanayama kimden nefret ediyor?"</p>

  <p class="calibre7">"Yerleşim Birimlerinden."</p>

  <p class="calibre7">"Ya?" Wendel’in Adelia’dan geldiğini hatırladığı belliydi. "Yerleşim Birimlerinde de kimsenin Dünya hakkında iyi bir şey söylediğini duymamıştım. Ve sen de benim değişken çekimi olmayan yerler için ne düşündüğümü bilirsin."</p>

  <p class="calibre7">"Ben hoşlanmamaktan, beğenmemekten ya da hor görüden söz etmiyorum. Tessa. Ben körükörüne nefretten söz ediyorum. Hemen hemen her Dünyalı Yerleşim Birimlerini sevmez. Her şeyin yenisi oradadır. Sakin, kalabalık olmayan, rahat, orta sınıfın yerleridir Birimler. Ortada pek görülmeyen robotları vardır. Bir şeylerden yoksun olanların her şeye sahip olarak gördükleri insanlardan hoşlanmamaları olağandır. Ama Tanayama’nınki fokur fokur kaynayan bir nefrettir. Sanırım Yerleşim Birimlerinin tümünün yok olduğunu görmek ister."</p>

  <p class="calibre7">"Neden ama Crile?"</p>

  <p class="calibre7">"Bence bu saydıklarımla hiçbir ilgisi yok onun. O, Birimlerin kültürel homojenliğine katlanamıyor. Ne demek istediğimi anladın mı?"</p>

  <p class="calibre7">"Hayır."</p>

  <p class="calibre7">"Yerleşim Birimleri halkı seçimlerini kendileri yaparlar. Kendileri gibi insanları seçerler. Her Birimde paylaşılan bir kültür, hatta bir dereceye kadar, ortak bir fiziki görünüm vardır. Diğer yandan Dünya, bütün tarihinde olduğu gibi, birbirini zenginleştiren, birbirleriyle rekabet eden, birbirinden kuşkulanan kültürlerin çılgın bir karışımıdır. Tanayama ile pek çok diğer Dünyalı - ben, örneğin - bu karışımı bir güç kaynağı olarak görürüz ve Birimlerdeki kültürel homojenliğin onları zayıflattıklarına ve sonuçta, olası yaşam sürelerini kısalttığına inanırız."</p>

  <p class="calibre7">"Peki, o zaman neden onlar için bir dezavantaj olarak gördüğünüz bir şeye sahipler diye Birimlerden nefret ediliyor? Tanayama bizden hem sizden daha iyi hem daha kötü olduğumuz için mi nefret ediyor? Hiçbir anlamı yok bunun."</p>

  <p class="calibre7">"Olması gerekmez ki. Tanayama belki, sadece belki, Birimlerin başarılı olup da kültürel homojenliğin iyi bir şey olduğunu kanıtlamalarından korkuyor. Ya da Birimlerin, kendisinin onları yok etmeye kararlı olduğu gibi, Dünyayı yok etmeye kararlı olduklarını düşünüyor. Komşu Yıldız olayına çok kızdı."</p>

  <p class="calibre7">"Rotor’un Komşu Yıldızı keşfedip bize haber vermemesine mi?"</p>

  <p class="calibre7">"Bundan da fazlası. Onun Güneş Sistemine doğru gelmekte olduğu konusunda bizi uyarma zahmetine girmediler."</p>

  <p class="calibre7">"Bunu bilmiyor olabilirler."</p>

  <p class="calibre7">"Tanayama buna inanmaz. Onların bunu bildiğine ve bilerek bize haber vermediklerine, hazırlıksız yakalanıp Dünyanın ya da Dünya uygarlığının yok olmasını umduklarına inandığından eminim."</p>

  <p class="calibre7">"Komşu Yıldızın bize zarar verecek kadar yaklaşacağı saptandı mı? Bunu duymamıştım. Gökbilimcilerin çoğunun onun bize bir zarar vermeyecek uzaklıktan geçeceğini düşündüklerini sanıyordum. Sen başka bir şey mi duydun bu konuda?"</p>

  <p class="calibre7">Fisher omuzlarını silkti. "Hayır, ama ortada bir tehlike olduğuna inanmanın Tanayama’nın nefretini körüklediğine inanıyorum. Buradan hareketle de, başka bir yerde Dünyaya benzer bir dünya bulmak için ışıkötesi uçuşa sahip olmamız düşüncesine varırsın. O zaman Dünya nüfusunun mümkün olduğu kadar çoğunu bu öteki dünyaya taşıyabiliriz. Bunun mantıklı olduğunu kabul etmelisin."</p>

  <p class="calibre7">"Öyle, ama bunun için ille de bir felaket hayal edilmesi gerekmez, Crile. İnsanlığın, Dünyaya bir şey olmasa bile dışarı açılması doğal bir duygudur. Yerleşim Birimlerine taşındık ve oradan da yıldızlara uzanmak mantıklı bir adımdır ve bu mantıklı adımı atmak için de, ışıkötesi yolculuğa sahip olmalıyız."</p>

  <p class="calibre7">"Evet, ama Tanayama bunu soğuk bir görüş olarak kabul edecektir. Galaksinin kolonizasyonunu gelecek kuşaklara bırakmaya hazır olduğundan eminim. O, Rotor’u bulmak ve insanlığın geri kalanını düşünmeden Güneş Sistemini terk ettiği için cezalandırmak istiyor. Onu görene kadar yaşamak istiyor ve seni bunun için acele ettiriyor, Tessa."</p>

  <p class="calibre7">"İstediği kadar acele etsin, hiçbir yararı yok bunun. Ayağı çukurda zaten."</p>

  <p class="calibre7">"Acaba? Çağdaş tıp mucizeler yaratıyor ve doktorların onun için yapamayacakları yoktur sanırım."</p>

  <p class="calibre7">"Çağdaş tıp da bir dereceye kadar ilerler. Doktorlara sordum."</p>

  <p class="calibre7">"Yanıt verdiler mi sana? Tanayama’nın sağlığının devlet sırrı olacağını tahmin ederdim."</p>

  <p class="calibre7">"Benim için değil, Crile. Ona bakan tıbbi ekibe gidip insanları yıldızlara taşıyacak bir gemi yapmak istediğimi ve bunu Tanayama ölmeden başarmak istediğimi söyledim. Ne kadar zamanı kaldığını sordum."</p>

  <p class="calibre7">"Ne dediler?"</p>

  <p class="calibre7">"Br yılım olduğunu. En çok bir yıl. Acele etmemi söylediler."</p>

  <p class="calibre7">"Bir yılda yapabilir misin?"</p>

  <p class="calibre7">"Bir yılda mı? Elbette ki, hayır, Crile ve buna memnunum da. O zehirli adamın bunu görecek kadar yaşamayacağına da seviniyorum. Yüzünü ne diye öyle çarpıtıyorsun? Bu kadar zalimce bir şey söylemem seni rahatsız mı etti yoksa?"</p>

  <p class="calibre7">"Doğru değil bu ama Tessa. Ne kadar zehirli olsa da, bütün bunları yapan o. Uzaykent’i o mümkün kıldı."</p>

  <p class="calibre7">"Evet, ama kendi amaçlan için, benim için değil. Dünya ya da insanlık için de değil. Başkan Tanayama’nın düşmanı olarak kabul ettiği birine hiç acımadığına ve boğazından ayağını bir an bile çekmediğinden eminim. Başkasından acıma beklediğini de sanmam. Bunu gösteren birinden de nefret edeceğini tahmin ederim."</p>

  <p class="calibre7">Fisher hâlâ mutsuz görünüyordu. "Bu ne kadar sürecek, Tessa?"</p>

  <p class="calibre7">"Bunu kim bilebilir ki? Sonsuza kadar sürebilir. Her şey yolunda gitse bile beş yıldan az süreceğini sanmıyorum."</p>

  <p class="calibre7">"Neden ama? Işıkötesi uçuşa sahipsin artık."</p>

  <p class="calibre7">Wendel doğruldu. "Hayır, Crile. Bu kadar saf olma. Elimde sadece bir laboratuvar deneyi var. Kütlesinin yüzde doksam küçük bir hiperatomik olan hafif bir nesneyi alıp - bir pingpong topu örneğin -ışıkötesi hızla hareket ettirebilirim. Ama içinde insanlarıyla bir gemi bambaşka bir şeydir. Emin olmamız gerek ve bunun için beş yıl iyimser bir tahmindir. Modem bilgisayar günlerinden önce beş yıl bir hayal olabilirdi ancak. Hatta elli yıl bile."</p>

  <p class="calibre7">Crile Fisher başım salladı ama bir şey söylemedi.</p>

  <p class="calibre7">Tessa dikkatle baktı erkeğin yüzüne. "Neyin var senin? Neden acele ediyorsun sen de?"</p>

  <p class="calibre7">"Eminim sen de bu işi bitirmek için herkes kadar acele ediyorsundur, ama ben pratik bir ışıkötesi gemisi özlemini çekiyorum."</p>

  <p class="calibre7">"Herkesten çok sen mi?"</p>

  <p class="calibre7">"Ben."</p>

  <p class="calibre7">"Neden?"</p>

  <p class="calibre7">"Komşu Yıldıza gitmek istiyorum."</p>

  <p class="calibre7">"Neden? Terk ettiğin karınla birleşmeyi mi hayal ediyorsun?"</p>

  <p class="calibre7">Fisher Tessa ile Eugenia konusunu fazla ayrıntılı konuşmamıştı ve şimdi de oyuna gelip konuşmaya niyeti yoktu.</p>

  <p class="calibre7">"Orada bir kızım var," dedi. "Bunu anlarsın sanırım. Senin de bir oğlun var."</p>

  <p class="calibre7">Vardı da. Yirmi yirmi beş yaşlarındaki genç Adelia Üniversitesine gidiyor ve zaman zaman annesiyle mektuplaşıyordu.</p>

  <p class="calibre7">Wendel’in yüzü yumuşadı. "Crile, boş yere umutlanmamalısın. Komşu Yıldızı bildiklerine göre oraya gittiklerini tahmin ederim. Ama sadece ışıkhızı destekli aracıyla bu yolculuk iki yıldan fazla sürmüş olabilir. Rotor’un böyle bir yola dayandığından emin olamayız. Gitmiş olsalar bile, bir kızıl cüce yıldızın çevresinde uygun bir gezegen bulma olasılığı hemen hemen sıfırdır. Oraya kadar gittikten sonra bir de uygun bir gezegen aramaya devam etmiş olabilirler. Nerede? Ve onları nasıl bulabiliriz?"</p>

  <p class="calibre7">"Komşu Yıldız çevresinde uygun bir gezegen bulma umudunun olmadığını bildiklerini tahmin ederim. O zaman Rotor’u yıldızın çevresinde uygun bir yörüngeye oturtmayı düşünmezler miydi?"</p>

  <p class="calibre7">"Uçuşu başarmış olsalar ve yıldızın çevresinde yörüngeye girseler bu çok sade bir yaşam olurdu ve uygarlığa uygun bir biçimde yaşamlarını sürdürme olanağını bulamazlardı. Crile, metin olmalısın. Komşu Yıldıza bir sefer düzenlerde bir şey bulamazsak ya da Rotor’un kalıntılarını bulursak?"</p>

  <p class="calibre7">"Bu iş orada biter o zaman. Ama kurtulmuş olmaları da mümkündür."</p>

  <p class="calibre7">"Çocuğunu bulabilecek misin acaba? Crile, umudunu bunun üzerinde dayandırman doğru olur mu? Rotor sağlam kalmış olsa ve çocuğun da yaşıyorsa, onu bıraktığın zaman bir yaşındaydı ve bu da ‘22’deydi. Şimdi on yaşındadır ve en yakın tarihte Komşu Yıldıza gidebilsek on beş yaşında olur. Seni tanımaz bile. Sen de onu tanımazsın ya."</p>

  <p class="calibre7">"On, on beş ya da elit. Onu görünce tanırım, Tessa."</p>
</body>
</html>
