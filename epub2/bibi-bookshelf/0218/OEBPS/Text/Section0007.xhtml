<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="calibre4"><span class="calibre15">YEDİ</span></h1>

  <h2 class="calibre9" id="sigil_toc_id_7"><a class="calibre5" id="bookmark2"></a>YIKIM MI?</h2>

  <p class="calibre7">Marlene baykuş gibi izliyordu annesini. Yüzüne bümboş bir ifade vermişti ama çok şaşkın ve sevinçliydi. Annesi sonunda babası ve Başkan Pitt’i içeren olayları anlatıyordu. Artık bir büyük gibi davranıyordu Marlene’e.</p>

  <p class="calibre7">"Anne, ben olsaydım Başkan Pitt’i dinlemeyip Nemesis’in hareketini incelerdim," dedi. "Ama anladığım kadarıyla sen bunu yapmadım. Suçluluğun bunu belli ediyor."</p>

  <p class="calibre7">"Suçluluğumu bir damga gibi alnımda taşıyor olma duygusuna alışamadım bir türlü," dedi Insignia.</p>

  <p class="calibre7">"Kimse duygularını saklayamaz. İnsana dikkatle bakarsan mutlaka görebilirsin."</p>

  <p class="calibre7">(Başkaları göremezdi. Marlene bunu çok yavaş ve çok büyük güçlükle öğrenmişti. İnsanlar bakmıyorlar, duymuyorlar, aldırmıyorlardı. Yüzlere, vücutlara, seslere ve davranışlara ve küçük tiklere bakmıyorlardı.)</p>

  <p class="calibre7">Insignia, sanki aynı şeyleri düşünüyorlarmış gibi, "Marlene, insanları böyle gözetlemen doğru değil," dedi. Sözlerinin azarlama olarak alınmaması için kolunu kızın omzuna attı. "O iri kara gözlerini üzerlerine dikince insanlar huzursuzlanıyorlar. İnsanların mahremiyetlerine saygı göstermelisin."</p>

  <p class="calibre7">"Peki, anne." Marlene annesinin kendini korumakta olduğunu hiç zorlanmadan anlamıştı. Acaba kendisi kendini ne kadar belli ediyordu?</p>

  <p class="calibre7">"Güneş Sistemi için duyduğun onca suçluluğa rağmen neden hiçbir şey yapmadın?" diye sordu.</p>

  <p class="calibre7">"Bunun için birçok nedenim vardı, Molly."</p>

  <p class="calibre7">(‘Molly’ değil, diye acıyla düşündü Marlene. Marlene! Marlene! Marlene! Büyüdüm artık!)</p>

  <p class="calibre7">"Ne gibi nedenler?" diye aksi bir sesle sordu Marlene. (Annesi o çocuk adını her söylediğinde Marlene’in üstüne çöken o düşmanlık dalgasını hissedemiyor muydu? Bu, hiç kuşkusuz, gözlerinden ateşler püskürtüyor, yüzünü çarpıtıyor, dudaklarını kıvırttırıyordu. İnsanlar neden görmüyorlardı bunları? İnsanlar neden bakmıyorlardı?)</p>

  <p class="calibre7">"Bir kere, Janus Pitt çok inandırıcıydı. Söylediği şeyler ne kadar garip gelse, o sırada onlara ne kadar karşı olsan da, görüşünün iyi yanları olduğunu da gösterir insanlara."</p>

  <p class="calibre7">"Bu dediğin gerçekse, o zaman çok tehlikeli bir insanmış demek."</p>

  <p class="calibre7">Insignia düşüncelerinden uyanıp merakla kızına baktı. "Bunu da nereden çıkardın?"</p>

  <p class="calibre7">"Her görüşün ardında iyi nedenler olabilir. Biri o nedenleri hemen kapıp inandırıcı bir şekilde sunarsa herkesi istediği yola getirir ki, bu da tehlikelidir."</p>

  <p class="calibre7">"Janus Pitt’te bu niteliklerin olduğunu kabul ederim. Bu gibi şeyleri anlamana şaştım doğrusu."</p>

  <p class="calibre7">(On beş yaşındayım, diye düşündü Marlene ve sen de beni çocuk olarak görmeye alıştın.)</p>

  <p class="calibre7">Yüksek sesle, "İnsanlara bakarak çok şey öğrenilir," dedi.</p>

  <p class="calibre7">"Öyle, ama sana söylediğimi unutma. Bu gözlem huyunu kontrol altına al."</p>

  <p class="calibre7">(Asla.) "Demek Bay Pitt seni inandırdı."</p>

  <p class="calibre7">"Bir süre beklemenin zararlı olmayacağını gösterdi bana."</p>

  <p class="calibre7">"Ve sen Nemesis’i inceleyip nereye gittiğini öğrenecek kadar meraklı değildin, öyle mi?"</p>

  <p class="calibre7">"Merak ediyordum ama bu senin sandığın kadar kolay bir şey değildir. Gözlemevi sürekli kullanım halindedir. Araçları kullanmak için sıra beklemek gerekir. Ben orasının başı olsam bile istediğim zaman kullanamam. Sonra biri onları kullandığı zaman bu gizlisi saklısı olmayan bir şeydir. Neden ve ne için kullanıldığını biliriz. Nemesis ya da Güneşin ayrıntılı bir spektrumunu yapmam için pek az olanak vardı yani, sonra insanlar ne yaptığımı bilmeden gerekli hesaplamaları bilgisayarlarda da yapamazdım. Pitt’in Gözlemevinde birkaç kişiyi beni izlemeye memur ettiğinden de kuşkulanıyordum. Sıra dışı bir şey yapmış olsaydım hemen haberi olurdu."</p>

  <p class="calibre7">"Ama sana bunun için bir şey yapamazdı, değil mi?"</p>

  <p class="calibre7">"Beni ihanet suçlamasıyla kurşuna dizdirmezdi eğer kastettiğin buysa -böyle bir şeyi aklından bile geçirmezdi- ama beni Gözlemevindeki görevimden alıp çiftliklerde çalışmaya gönderebilirdi. Pitt ile o konuşmamızdan kısa bir süre sonra Nemesis’in bir gezegeni ya da yoldaş yıldızı olduğunu keşfettik. Bugün bile buna ne ad vereceğimizi bilemiyoruz. İki yıldızın arasında sadece dört milyon kilometre vardı ve yoldaş yıldız görünür ışıkta radyasyon yaymıyordu."</p>

  <p class="calibre7">"Megas’tan söz ediyorsun, değil mi, anne?"</p>

  <p class="calibre7">"Evet. Bu ‘büyü’ anlamında eski bir sözcüktür. Bir gezegen olarak Megas da çok büyüktür, Güneş Sisteminin en büyük gezegeni Jüpiter’den de büyük. Ama bir yıldız olarak çok küçüktür. Bazıları Megas’ın kahverengi cüce olduğunu düşünürler." Insignia susup kızına baktı, sanki onun bu konuları kavrama yeteneğinden kuşkuya düşmüş gibi. "Kahverengi cücenin ne olduğunu biliyor musun, Molly?"</p>

  <p class="calibre7">"Benim adım Marlene’dir, anne."</p>

  <p class="calibre7">Insignia hafifçe kızardı. "Doğru. Arasıra unuttuğum için özür dilerim. Ama elimde değil. Bir zamanlar adı Molly olan çok sevdiğim küçük bir kızım vardı."</p>

  <p class="calibre7">"Biliyorum. Bir daha altı yaşıma geldiğimde bana istediğin kadar Molly diyebilirsin."</p>

  <p class="calibre7">Insignia güldü. "Kahverengi cücenin ne olduğunu biliyor musun? Marlene?"</p>

  <p class="calibre7">"Evet, anne. Kahverengi cüce, yıldızı andıran küçük bir nesnedir, içinde hidrojen füzyonu oluşturacak kadar ısı ve basınç geliştirmeye yeterli değildir kütlesi, ama yine de bu kütle onu sıcak tutacak kadar ikinci dereceden reaksiyon yapmaya yeterlidir."</p>

  <p class="calibre7">"Çok doğru. Hiç de fena değil. Megas tam sınırdadır. Ya çok sıcak bir gezegendir ya da çok soluk bir kahverengi cüce. Görünen ışık yaymaz ama çok fazla kızılötesi ışın yayar. Şimdiye kadar incelediklerimize hiç benzemiyor. Ayrıntılı olarak incelediğimiz Güneş Sistemi dışındaki ilk gezegendi Megas. Gözlemevi tümüyle bu incelemeye ayrılmıştı. İsteseydim bile Nemesis’in hareketi üzerinde çalışacak zaman bulamazdım ve doğrusunu istersen, bir süre hiç aklıma bile gelmedi Neme- sis. Herkes kadar ilgileniyordum ben de Megas’la."</p>

  <p class="calibre7">"Ha," dedi Marlene.</p>

  <p class="calibre7">"Sonunda onun Nemesis’in çevresindeki tek büyük gezegen olduğu ortaya çıktı. Kütlesi..."</p>

  <p class="calibre7">"Biliyorum, anne. Kütlesi Jüpiter’in beş katıdır. Nemesis’in de otuzda biri kadar. Bilgisayar bana bunları çoktan öğretti."</p>

  <p class="calibre7">"Evet, yavrum. Jüpiter kadar bile yaşanabilir bir yer değil. Bir kırmızı cüce yıldızın çevresinde yaşanabilir bir gezegen bulmayı pek beklemediğimiz halde, bu ilk başta düş kırıcıydı. Bir gezegen suyu sıvı halinde tutacak kadar Nemesis gibi bir yıldıza yakın olsaydı, çekim gücüyle hep bir yüzü Nemesis’e dönük olurdu."</p>

  <p class="calibre7">"Megas’ın yaptığı da bu değil mi, anne? Yani Nemesis’e hep bir yüzü bakmıyor mu?"</p>

  <p class="calibre7">"Evet öyle. Bu da bir sıcak, bir soğuk yanı olduğu anlamına gelir. Yoğun atmosferi ısıyı bir derece dengeliyor olmasaydı akkor halinde bir sıcak olurdu. Ama bu nedenle ve Megas’ın kendi iç sıcaklığıyla soğuk yanı bile ılık oluyor. Megas’ta gökbilim deneyimlerinde ilk kez görülen pek çok şey vardı. Sonra da Megas’ın bir uydusu olduğunu öğrendik. Ya da Megas’ı çok küçük bir yıldız olarak kabul edersen, bir gezegeni. O da Erythro işte."</p>

  <p class="calibre7">"Rotor da onun çevresinde dönüyor. Ama anne, bu Megas ve Erythro için kopan bu kıyametten bu yana on bir yıl geçti. Sen bu arada Nemesis ile Güneşin spektrumuna bakacak bir fırsat bulamadın mı? Bir iki hesap bile yapmadın mı?"</p>

  <p class="calibre7">"Şey..."</p>

  <p class="calibre7">"Yaptığını biliyorum," dedi Marlene hemen.</p>

  <p class="calibre7">"Yüz ifademden mi?"</p>

  <p class="calibre7">"Her şeyinden."</p>

  <p class="calibre7">"Marlene, çevresinde bulunduğun insanı çok rahatsız edersin sen. Evet, yapalım."</p>

  <p class="calibre7">"Ve?"</p>

  <p class="calibre7">"Evet, Güneş Sistemine doğru yol alıyor."</p>

  <p class="calibre7">Bir sessizlik oldu. Sonra Marlene, alçak sesle, "Çarpacak mı?" diye sordu.</p>

  <p class="calibre7">"Hesaplarıma göre, hayır. Güneşe, Dünyaya ya da Güneş Sisteminin önemli bir yerine çarpmayacağından eminim. Ama buna gerek yok zaten. Çünkü çarpmasa bile Dünyayı yok edecektir herhalde."</p>

  <p class="calibre11">* * *</p>

  <p class="calibre7">Marlene annesinin Dünyanın yok olması konusunu konuşmak istemediğini, konuşmasını engelleyen bir iç sürtüşmesi içinde olduğunu ve kendine kalsa hiç konuşmayacağını açıkça görüyordu. Sanki gitmek istermişçesine Marlene’den hafifçe geri çekilmesi, sözcüklerinin tadını silmek ister gibi dudaklarını dikkatle yalaması kız için çok belirgin işaretlerdi.</p>

  <p class="calibre7">Ama annesinin susmasını istemiyordu. Daha başka şeyler de öğrenmek zorundaydı.</p>

  <p class="calibre7">"Nemesis çarpmadığı halde Dünyayı nasıl yok edecek?" diye sordu. "Sana bunu anlatmaya çalışayım. Rotor’un Erythro’nun çevresinde döndüğü gibi Dünya da Güneşin çevresinde döner. Güneş Sisteminde sadece bu ikisi olsaydı Dünya hemen hemen sonsuza kadar hep aynı yolu izleyecekti. Hemen hemen diyorum, çünkü ortaya çıkan yerçekimsel dalgalar Dünyanın hareketini sarsar ve bu da, onun çok ağır bir şekilde Güneşe doğru yuvarlanması sonucunu oluşturur. Ama bu çok büyük bir zaman gerektirdiğinden bizim için önemsizdir.</p>

  <p class="calibre7">"Dünya yalnız olmadığı için başka etkenler de vardır. Ay, Mars, Venüs, Jüpiter ve çevredeki bütün nesneler Dünyayı çekerler. Güneşinkine kıyasla bu çekim çok hafif olduğundan Dünya yörüngesinde hemen hemen sabit kalır. Ancak, yönleri ve yoğunlukları karmaşık bir biçimde değişen bu çekim güçleri Dünyanın yörüngesinde çok küçük değişimler yaratırlar. Dünya hafifçe ileri geri oynar, ekseni eğimini hafifçe değiştirir falan.</p>

  <p class="calibre7">"Bu küçük değişimlerin dönemsel olduğu gösterilebilir, gösterilmiştir hatta. Bunlar hep bir yönde olmayıp ileri geri hareket ederler. Yani Güneş çevresindeki yörüngesinde yol almakta olan Dünya birkaç ayrı hareketle titrer. Sistemdeki bütün nesneler bu aynı titreşim içindedirler. Dünyanın titremesi yaşamı desteklemesine engel değildir. En fazlası bir buz çağı ya da bir buz çağının yok olması, deniz düzeyinde yükseliş ve alçalmalar olur, ama yaşam bunlara rağmen üç milyar yıldır hepsine dayanabilm iştir.</p>

  <p class="calibre7">"Şimdi Nemesis’in bir ışık ayı mesafeden Geçtiğini düşünelim. Yani bir trilyon kilometreden az bir uzaklıktan. Nemesis birkaç yıl sürecek bu geçişi sırasında sistemi çekim gücüyle etkileyecektir. Ancak titreşimi çok arttıracaktır ve geçince de titreşim yine normale dönecektir."</p>

  <p class="calibre7">"Bu anlattığından daha kötü sonuçlar doğuracakmış gibi konuşuyorsun," dedi Marlene. "Nemesis’in Güneş Sistemini eğer sonradan eski haline dönecekse, fazladan titretmesinde ne gibi bir kötülük olabilir?"</p>

  <p class="calibre7">"Bu titreşimden sonra bakalım yine aynı yere mi oturacak? Bütün sorun burada işte. Dünyanın denge durumu biraz değişik olsaydı, Güneşten biraz daha uzak veya daha yakın olsaydı, ekseni biraz daha yatık olsaydı, bu Dünyanın iklimini nasıl etkilerdi? En küçük bir değişim bile dünyayı yaşanmaz yapabilir."</p>

  <p class="calibre7">"Bunu önceden hesaplayabilir misin?"</p>

  <p class="calibre7">"Hayır. Rotor bu hesabı yapmak için uygun bir yer değil. O da, hem de biraz fazlaca titriyor. Burada yapılan gözlemlerden Nemesis’in yolunu izlemek çok uzun zamana ve çok büyük hesaplamalara gerek gösterir. Biz onun Güneş Sistemine çok yaklaşacağı ana kadar tam olarak emin olamayız ve bu da benim ölümümden çok sonra olacaktır."</p>

  <p class="calibre7">"Öyleyse Nemesis’in Güneş Sisteminin ne kadar yakınından geçeceğini kesin olarak söyleyemezsin."</p>

  <p class="calibre7">"Bunu hesaplamak hemen hemen olanaksızdır. On iki ışık- yılına kadar uzaklıkta olan her yakın yıldızın çekim alanını hesaba katmak gerekir. Ne de olsa, hesaplanmamış en küçük bir etki bile iki ışıkyılında öyle bir sapma yapabilir ki, çarpmayla sonuçlanacağı hesaplanan bir yolculuk bile Dünyanın yakınından dahi geçmeme sonucunu doğurabilir. Ya da bunun tam tersi olabilir."</p>

  <p class="calibre7">"Başkan Pitt Nemesis’in yaklaştığı zaman Güneş Sistemindeki herkesin istedikleri takdirde sistemi terk edebileceklerini söyledi. Doğru mu bu?"</p>

  <p class="calibre7">"Doğru olabilir. Ama insan beş bin yıl sonra olacak bir şeyi nasıl söyleyebilir? O zamana kadar ne tarihsel olaylar olacaktır ve bu durumu nasıl etkileyecektir? Herkesin Dünyayı güvenlik içinde terk edeceğini ancak umabiliriz."</p>

  <p class="calibre7">"Onlar uyarılmasalar bile bunu kendileri öğreneceklerdir," dedi Marlene. "Öyle olması gerek. Nemesis’in yaklaşması üzerine yolunu daha doğru olarak hesaplayabileceklerdir."</p>

  <p class="calibre7">"Ama eğer gerekiyorsa, o kadar zamanları olacaktır kaçmak için."</p>

  <p class="calibre7">Marlene ayaklarına baktı. "Anne, sakın kızma bana. Ama bana öyle geliyor ki, Güneş Sisteminden herkes kaçabilse bile sen yine mutsuz olacaksın. Başka bir şey var. Lütfen söyle bunu."</p>

  <p class="calibre7">"Herkesin Dünyayı terk etmesi düşüncesi hoşuma gitmiyor," dedi Insignia. "Bu düzenli bir şekilde, önceden tasarlanarak ve hiç kayıp verilmeden yapılsa bile yine de hoşlanmıyorum. Dünyanın terkedilmesini istemiyorum." "Öyle olması gerekirse?"</p>

  <p class="calibre7">"O zaman terkedilecektir. Kaçınılmaz önünde boynum kıldan ince, ama bundan hoşlanmak zorunda değilim."</p>

  <p class="calibre7">"Dünya hakkında duygusal mısın? Sen orada okudun, değil mi?"</p>

  <p class="calibre7">"Gökbilim doktoramı orada yaptım. Dünyayı sevmemiştim, ama bu önemli değil. İnsanın ilk ortaya çıktığı yer orası. Ne demek istediğimi anlıyor musun, Marlene? Oradayken pek hoşlanmadıysam da, orası yine de ezelden beri yaşamın oluştuğu yerdir. Benim için orası sadece dünya değil, bir fikir, soyut bir şey. Geçmişin hatırı için devam etmesini istiyorum. Bilmem bunu açıkça dile getirebildim mi?"</p>

  <p class="calibre7">"Babam Dünyalıydı," dedi Marlene.</p>

  <p class="calibre7">Insignia’nın dudakları kasıldı. "Evet, öyleydi."</p>

  <p class="calibre7">"Ve Dünyaya döndü."</p>

  <p class="calibre7">"Kayıtlara göre öyle. Dönmüştür sanırım."</p>

  <p class="calibre7">"Ben de yarı Dünyalıyım, değil mi?"</p>

  <p class="calibre7">Insignia’nın kaşları çatıldı. "Hepimiz Dünyalıyız, Marlene. Benim büyükbabamın büyükbabasının dedeleri tüm yaşamlarını Dünyada geçirdiler. İstisnasız herkesin atası Dünyalıdır. Ve sadece insanlar değil. Bütün Yerleşim Birimlerindeki canlı olan her şey, mikroptan ağaca kadar, Dünya kökenlidir."</p>

  <p class="calibre7">"Ama bunu yalnız insanlar biliyor," dedi Marlene. "Ve bazıları da oraya diğerlerinden daha yakın. Zaman zaman babamı düşünür müsün? Hatta şimdi bile." Marlene annesinin yüzüne baktı ve yüzünü buruşturdu. "Beni ilgilendirmez bu. Öyle diyecektin, değil mi?"</p>

  <p class="calibre7">"İçimde öyle bir duygu vardı ama duygularıma göre davranmak zorunda değilim. Ne de olsa, sen onun kızısın. Evet, onu düşünürüm arasıra." Insignia hafifçe silkti omuzlarım.</p>

  <p class="calibre7">"Sen onu hiç düşünür müsün, Marlene?"</p>

  <p class="calibre7">"Düşünmek için bir şey yok ki elimde. Onu hatırlamıyorum. Bir fotoğrafını veya hologramını falan da görmedim."</p>

  <p class="calibre7">"Öyle, bir anlamı yoktu o zaman..." Sustu Insignia.</p>

  <p class="calibre7">"Daha küçükken Ayrılış olduğu zaman neden bazı babaların çocuklarıyla kaldıklarını, bazılarının da kalmadıklarını düşünürdüm. Gidenlerin belki de çocuklarını sevmediklerini, babamın da beni sevmediğini düşünürdüm."</p>

  <p class="calibre7">Insignia kızının yüzüne baktı. "Bunu bana söylememiştin."</p>

  <p class="calibre7">"Küçüklüğümde kendime sakladığım bir düşünceydi bu. Büyüdükçe işin çok daha karmaşık olduğunu öğrenmiştim."</p>

  <p class="calibre7">"Böyle düşünmen hiç gerekmezdi. Doğru değil bu. Ben böyle bir şey düşündüğünü bilseydim sana güvence verirdim ki..."</p>

  <p class="calibre7">"Sen o günlerden söz etmeyi sevmiyorsun, anne. Bunu anlıyorum."</p>

  <p class="calibre7">"Böyle düşündüğünü bilseydim ederdim; senin benim yüzümü okuduğun gibi ben de senin yüzünü okuyabilseydim. Baban seni severdi. Ben izin verseydim seni de alacaktı giderken. İkinizin ayrılması benim yüzümden oldu."</p>

  <p class="calibre7">"Onun da suçu var bunda. Bizimle kalabilirdi."</p>

  <p class="calibre7">"Kalabilirdi belki, ama şimdi aradan bu kadar yıl geçince onun sorunlarını biraz daha iyi anlayabiliyorum. Ne de olsa yuvasını terkeden ben değildim; benim dünyam benimle birlikte geliyordu. Dünyadan iki ışıkyılı kadar uzakta olabilirim ama içinde doğduğum Rotor yuvam benim. Baban farklıydı. O Rotor’da değil Dünyada doğmuştu ve Dünyadan sonsuza kadar ayrılmak düşüncesine katlanamıyordu. Bunu arasıra düşünürüm. Dünyanın terkedileceği düşüncesinden nefret ediyorum. Orada Dünyadan ayrılmak kalplerini kıracak olan milyarlarca insan olmalı."</p>

  <p class="calibre7">Uzun bir sessizlikten sonra Marlene, "Babam şu anda Dünyada ne yapıyordur acaba?" diye sordu.</p>

  <p class="calibre7">"Bunu nasıl bilebiliriz, Marlene? Yirmi trilyon kilometre çok ama çok uzun bir yol ve on dört yıl uzun, çok uzun bir zaman."</p>

  <p class="calibre7">"Acaba yaşıyor mudur dersin?"</p>

  <p class="calibre7">"Bunu bile bilemeyiz," dedi Insignia. "Dünyada hayat çok kısa olabilir. Ama onun sağ olduğundan eminim, Marlene. Buradan ayrıldığında sağlığı çok iyiydi ve şu anda ellisine yaklaşmakta olmalı." Sonra usulca, "Onu özlüyor musun, Marlene?" diye sordu.</p>

  <p class="calibre7">Marlene başını salladı. "Hiç sahip olmadığın bir şey özlenmez."</p>

  <p class="calibre7">(Ama sen ona sahiptin, anne, diye düşündü. Ve sen özlüyorsun onu.)</p>
</body>
</html>
