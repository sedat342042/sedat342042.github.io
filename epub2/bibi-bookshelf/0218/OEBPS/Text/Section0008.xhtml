<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="calibre4"><span class="calibre8" style="text-decoration:underline"><a class="calibre5" id="bookmark3"></a>SEKİZ</span></h1>

  <h2 class="calibre9" id="sigil_toc_id_8"><a class="calibre5" id="bookmark4"></a><span class="calibre6">AJAN</span></h2>

  <p class="calibre7">Gariptir ki, Crile Fisher Dünyaya uyum sağlama gereğini duymuştu. Rotor’un dört yıl gibi kısa bir sürede kendisinin bir parçası olabileceği hiç aklına gelmemişti. Dünyadan ayrı olduğu en uzun süreydi bu, ama yine de Dünyanın kendisine yabancı görünmesini gerektirecek kadar değil.</p>

  <p class="calibre7">Dünyanın boyutları vardı bir kere, ufkun sisler arasında yukarı kıvrılması yerine, gökyüzüyle kesin bir çizgi oluşturması. Kalabalıklar, değişmeyen yerçekimi, çılgın ve kaprisli bir hava duygusu, yükselip alçalan ısı, tümüyle denetim dışı olan bir doğa.</p>

  <p class="calibre7">Bütün bunları hissedebilmek için deneyimler geçirmesi gerekli değildi. Odasında otururken bile hepsinin dışarda olduğunu biliyor ve bu vahşilik her nasılsa ruhunu sarıyordu. Ya da bulunduğu oda çok küçük, çok kalabalık geliyor, kalabalık ve çürümekte olan bir dünya kendisini sıkıştırıyormuş gibi oluyordu.</p>

  <p class="calibre7">Rotor’daki o yıllarda Dünyaya o kadar özlem duyması da garipti. Şimdi Dünyadaydı ve aynı şiddetle Rotor’u özlüyordu. Yaşamını hep olmadığı yeri isteyerek mi geçirecekti?</p>

  <p class="calibre7">İşaret lambası yandı, zil sesini duydu. Ve ışık titredi, Rotor’da her şey hemen hemen vahşi bir verimlilikle sabitken Dünyadaki şeyler ise titremek eğilimindeydi.</p>

  <p class="calibre7">"Girin," dedi hafif ama yine de kilit açma mekanizmasını çalıştıracak yükseklikte bir sesle.</p>

  <p class="calibre7">Fisher’in beklediği gibi Garand Wyler girdi içeri ve gülümseyerek baktı Fisher’e.</p>

  <p class="calibre7">"Ben gittiğimden beri yerinden hiç kıpırdamadın galiba, Crile?"</p>

  <p class="calibre7">"Eh, arasıra kalktığım oldu. Yemek yedim. Tuvalete gittim." "Güzel. Yüzünden pek belli olmuyorsa da, canlısın demek." Garand’ın teni düzgün ve kahverengi, gözleri kara, dişleri beyaz, saçları gür ve kıvırcıktı. "Rotor’u mu düşünüyordun?"</p>

  <p class="calibre7">"Eh, arasıra onu da düşünürüm."</p>

  <p class="calibre7">"Sana sormak istiyordum ama bir türlü fırsat bulamadım. Yedi&nbsp;<span style="font-size: 1em;">Cücesiz Pamuk Prenses’ti, değil mi?"</span></p>

  <p class="calibre7">"Pamuk Prenses," dedi Fisher. "Orada bir tek karaderili bile görmedim."</p>

  <p class="calibre7">"O zaman cehenneme kadar yolları var. Gittiklerini biliyor musun?"</p>

  <p class="calibre7">Fisher’in kasları gerildi, az daha ayağa fırlıyordu, ama içgüdüsüne hâkim oldu. Başını eğerek, "Gideceklerini söylemişlerdi," dedi.</p>

  <p class="calibre7">"Dediklerini de yaptılar. Kayıp gittiler. Olabildiği kadar izledik onları, radyasyonlarını ölçtük. Bu ışıkhızı aracı dedikleri şeyle hızlarını arttırdılar ve henüz kendilerini açık seçik izleyebildiğimiz bir sırada, bir an içinde yok oluverdiler. Her şey kesildi."</p>

  <p class="calibre7">"Uzaya girdiklerinde izlerini bulabildin mi?"</p>

  <p class="calibre7">"Birkaç kere. Her seferinde biraz daha zayıf ama. Gerçek atılımı yaptıktan sonra ışıkhızında gidiyorlardı. Uzaydışına çıkıp yeniden uzaya girdikten sonra da artık izlenmeleri olanaksızdı."</p>

  <p class="calibre7">"Kendileri istediler," dedi Fisher acı bir sesle.</p>

  <p class="calibre7">"Senin orada olmamana üzüldüm. Orada olmalıydın. Bunu izlemek ilginç olurdu. Işıkhızı aracının uydurma olduğunu son ana kadar söyleyenler vardı biliyorsun. Bunun bilinmeyen bir nedenle yalan yere ortaya atıldığı düşüncesindeydiler."</p>

  <p class="calibre7">"Rotor’da Uzak Araştırma vardı. Işıkhızı desteği olmasaydı onu o kadar uzağa gönderemezlerdi."</p>

  <p class="calibre7">"Uydurma demişlerdi bazıları."</p>

  <p class="calibre7">"Gerçekti."</p>

  <p class="calibre7">"Evet, şimdi de biliyorlar bunu. Hepsi. Rotor ekranlardan kaybolduğu an, bunun başka açıklaması olamazdı. Tüm Yerleşim Birimleri onları izliyordu. Hepsinin ekranlarından aynı anda yok oldu. Sinir bozucu olan, onun nereye gittiğini bilemememiz."</p>

  <p class="calibre7">"Alfa Centauri’ye sanırım. Başka nereye gidebilir ki?"</p>

  <p class="calibre7">"Merkez, hedeflerinin Alfa Centauri olmadığını ve senin de bunu bilebileceğini düşünüyor."</p>

  <p class="calibre7">Fisher’in buna canı sıkılmış gibiydi. "O kadar çok anlattım ki bildiklerimi. Tek bir şey bile saklamadım."</p>

  <p class="calibre7">"Öyle. Bunu biliyoruz. Senin bildiğin bir şey olmayabilir bu. Seninle arkadaş arkadaşa konuşmamı istiyorlar. Bakalım bildiğini bilmediğin bir şey var mı diye. Belki de daha önce aklına gelmeyen bir şeyi hatırlarsın. Orada dört yıl kaldın, evlendin, çocuğun oldu. Tüm olup biteni gözden kaçırmış olamazsın."</p>

  <p class="calibre7">"Nasıl görebilirdim ki? Eğer bir şeyin peşinde olduğumu hissetseler hemen atarlardı beni. Dünyalı olmam bile kuşkulu bir insan olmam için yeterliydi. Evlenmeseydim, Rotorlu olarak kalacağımın bu kanıtını veremeseydim, zaten kapı dışarı edilecektim. O durumda bile beni önemli ya da gizli olan her şeyden uzak tuttular."</p>

  <p class="calibre7">Fisher başını çevirdi. "Başarılı oldum ama. Karım sadece bir gökbilimciydi. İstediğimi seçecek durumum yoktu. Holovizyona bir ilan verip uzaydışı uzmanı bir bayanla evlenmek istediğimi açıklayamazdım. Böyle birine rastlasaydım, sırtlana benzese bile onu elde etmek için her şeyi yapacaktım. Teknoloji o kadar hassas ki, sanırım o yüzden bütün kilit kişileri tam bir tecrit halinde tutuyorlar. Laboratuvarlarda maske taktıklarını ve şifre adları kullandıklarından eminim. Dört yıl boyunca tek bir şey bile öğrenemedim. Ve bunun Merkez’den uzaklaşmam demek olduğunu biliyordum."</p>

  <p class="calibre7">Garand’a dönüp ani bir heyecanla, "İşler o kadar kötü gitti ki, bir serseri olup çıktım," dedi. "Başarısızlık duygusu tutsak almıştı beni."</p>

  <p class="calibre7">Wyler dağınık odada Fisher’in karşısında oturuyordu, iskemlesini iki arka ayağı üstünde geriye atmıştı ama bir yandan da düşmemek için masaya tutunuyordu eliyle.</p>

  <p class="calibre7">"Crile, Merkez duygulu olmakla bir yere varamaz, ama tümüyle duyarsız da değildir. Sana böyle bir yaklaşımda bulundukları için üzülüyorlar ama bunu da yapmak zorundalar. Ben de bu iş bana verildiği için üzgünüm, ama elimden bir şey gelmez. Senin başarısızlığa uğraman ve bize bir şey getirememiş olman ilgilendiriyor bizi. Rotor gitmemiş olsaydı getirecek bir şey olmadığını kabul edebilirdik. Ama gittiler. Işıkhızı destekleri vardı ve sen bize hiçbir şey getiremedin."</p>

  <p class="calibre7">"Bunu biliyorum."</p>

  <p class="calibre7">"Ama bu seni atmak, senden kurtulmak istediğimiz anlama gelmez. Senden hâlâ yararlanacağımızı umuyoruz. Onun için başarısızlığının dürüst olduğundan emin olmalıyım."</p>

  <p class="calibre7">"Bu da ne demek oluyor?"</p>

  <p class="calibre7">"Onlara senin kişisel bir zayıflıktan dolayı başarısız olmadığını söylemem gerek. Ne de olsa, Rotorlu bir kadınla evliydin. Karın güzel miydi? Onu sever miydin?"</p>

  <p class="calibre7">"Senin aslında sorduğun Rotorlu bir kadına âşık olduğum için</p>

  <p class="calibre7">Rotor’u koruduğum ve sırlarını saklamalarına yardımcı olup olmadığım, değil mi?"</p>

  <p class="calibre7">Wyler onun sert sözleri karşısında kılını bile kıpırdatmadı. "Ee, oldun mu?" dedi.</p>

  <p class="calibre7">"Bunu nasıl sorabilirsin? Rotorlu olmak isteseydim onlarla birlikte giderdim. Şu anda uzayda kaybolmuş olurdum ve siz de beni bulamazdınız. Ama bunu yapmadım. Rotor’dan Dünyaya döndüm, başarısızlığımın mesleğimi sona erdireceğini bile bile."</p>

  <p class="calibre7">"Sadakatini takdir ediyoruz."</p>

  <p class="calibre7">"Burada senin tahmin ettiğinden de fazla bir sadakat vardır."</p>

  <p class="calibre7">"Karını sevdiğini ve görevin için onu terk ettiğini de kabul ediyoruz. Bu da senin lehine bir puandır, eğer emin olabilseydik..."</p>

  <p class="calibre7">"Karımdan da önemlisi kızımdı."</p>

  <p class="calibre7">Wyler düşünceli bakışlarla baktı Fisher’e. "Bir yaşında bir kızın olduğunu biliyoruz, Crile. Bu koşullar altında belki de onu talihe rehine vermemeliydin."</p>

  <p class="calibre7">"Doğru. Ama kendimi iyi yağlanmış bir robot olarak göremem... Bazı şeyler insanın iradesine rağmen olurlar. Ve çocuk doğduktan sonra ve ona bir yıl sahip olduktan sonra..."</p>

  <p class="calibre7">"Bu anlaşılabilir bir şey, ama sadece bir yıldı. Bir ilişki kurmak için pek yeterli bir süre değil..."</p>

  <p class="calibre7">Fisher yüzünü buruşturdu. "Anlaşılabilir olduğunu düşünüyorsun ama anlamıyorsun,"</p>

  <p class="calibre7">"Anlat öyleyse, anlamaya çalışacağım."</p>

  <p class="calibre7">"Kız kardeşim. Küçük kız kardeşim."</p>

  <p class="calibre7">Wyler başını salladı. "Dosyanda o konuda kayıt var. Rose, sanırım."</p>

  <p class="calibre7">"Roseanne. Sekiz yıl önce San Francisco ayaklanmasında öldü. Sadece on yedi yaşındaydı."</p>

  <p class="calibre7">"Üzüldüm."</p>

  <p class="calibre7">"Her iki taraftan da değildi. Askerlerden ya da elebaşlarından çok zarar gören o masum seyircilerden biriydi. Neyse cesedini bulduk da yakacak bir şeyim oldu."</p>

  <p class="calibre7">Wyler yarı utanmış bir sessizlikle bekledi.</p>

  <p class="calibre7">Fisher sonunda, "Daha on yedi yaşındaydı," dedi. "Ana babamız öldüğünde..." Bu sanki konuşmak istemediği bir konuymuş gibi elini salladı. "O dört yaşındaydı, ben de on dört. Ben okuldan sonra işe gider ve onun iyi beslenmesine, iyi giyinmesine, rahat etmesine çalışırdım, bunları kendim için yapamıyorsam da. Kendi kendime programcılık öğrendim -ondan da pek bir geçim sağlayamadım ya- ve sonra o on yedi yaşındayken, hayatında bir tek kişiye zarar vermemiş, o gürültü patırtının ne olduğunu bile bilmiyorken, iki grup arasında kaldı ve..."</p>

  <p class="calibre7">"Rotor’a gitmek için neden gönüllü olduğunu anlıyorum," dedi Wyler.</p>

  <p class="calibre7">"Evet. Ondan sonra bir iki yıl yaşayıp yaşamadığımın bile farkında değildim. Merkeze, bir şeyle uğraşmak için ve kısmen de orada tehlike olacağını sandığım için katıldım. Bir süre ölmeyi aradım da, hele bu uğurda yararlı bir iş de yapabildiğim takdirde. Rotor’a bir ajan yerleştirmek sorunu ortaya çıkınca da gönüllü oldum Dünyadan kaçmak istiyordum."</p>

  <p class="calibre7">"Şimdi de döndün artık. Pişman mısın?"</p>

  <p class="calibre7">"Biraz, ama Rotor’da da boğuluyor gibiydim. Bütün kusurlarına rağmen Dünyada genişlik var. Roseanne’ı bir görebilseydin, Garand. Tahmin bile edemezsin. Güzel değildi ama öyle bir gözleri vardı ki." Fisher’in bakışları geçmişe çevriliydi şimdi, görmek için zorlanıyormuş gibi kaşları çatılmıştı. "Güzel gözler, ama aynı zamanda da ürkütücü. Onunla göz göze geldiğimde huzursuzlanırdım. İnsanın ta içini görür gibiydi, bilmem ne demek istediğimi anlıyor musun?"</p>

  <p class="calibre7">"Doğrusunu istersen, anlamıyorum."</p>

  <p class="calibre7">Fisher onun sözüne önem vermeden devam etti. "Yalan söylediğini ya da gerçeği sakladığını hemen anlardı. Suskun dursan bile sıkıntının ne olduğunu hemen tahmin ederdi."</p>

  <p class="calibre7">"Yani bana onun telepati sahibi mi olduğunu söylemek istiyorsun?"</p>

  <p class="calibre7">"Ne? Hayır hayır. Yüz ifadelerini okuduğunu, ses tonlarını dinlediğini söylerdi. Kimsenin düşündüğünü saklayamayacağını iddia ederdi. Nasıl gülersen gül, bunun altındaki trajik havayı saklayamazdın, hiçbir kahkaha acılığı saklamaya yeterli değildi. Bunu açıklamaya çalışırdı ama ben hiç anlayamazdım. Özel birisiydi o, Grand. Ve sonra kızım doğdu. Marlene."</p>

  <p class="calibre7">"Evet?"</p>

  <p class="calibre7">"Onun gözleri aynıydı."</p>

  <p class="calibre7">"Yani bebeğin gözleri kız kardeşinin gözlerinin eşi miydi?"</p>

  <p class="calibre7">"İlk başta değil, ama gözlerinin gelişmesini izliyordum. Altı aylık olunca irkildim gözleri karşısında."</p>

  <p class="calibre7">"Karın da irkildi mi?"</p>

  <p class="calibre7">"Onun etkilenip etkilenmediğini fark edemedim, ama onun Roseanne gibi bir kız kardeşi olmamıştı ki. Marlene hemen hiç ağlamazdı; çok sakindi. Roseanne’ın da bebekliğinde öyle olduğunu hatırlarım. Sonra Marlene’de ilerde güzel olacağı belirtisi yoktu. Sanki Roseanne yeniden bana dönmüş gibiydi. Şimdi ne kadar güç olduğunu anladın mı?"</p>

  <p class="calibre7">"Dünyaya dönmenin mi?"</p>

  <p class="calibre7">"Hem dönmenin hem de onları arkada bırakmanın. Roseanne’ı ikinci kere kaybetmek gibi bir şeydi bu. Şimdi onu bir daha asla göremeyeceğim. Asla!"</p>

  <p class="calibre7">"Ama yine de döndün."</p>

  <p class="calibre7">"Sadakat! Görev! Ama gerçeği istersen, az daha dönmüyordum. Orada durmuş paramparça oluyordum. Roseanne’ı, Marlene’i bırakmak istemiyordum. Bak adlarını bile karıştırıyorum. Ve karım Eugenia bana üzgün bir sesle, ‘Nereye gittiğimizi bilseydin, dönmek için hiç bu kadar hevesli olmazdın,’ dedi. O anda dönmek istemedim. Ona benimle Dünyaya gelmesini söyledim. Kabul etmedi. Hiç olmazsa Marlene’i almama izin vermesini istedim. Onu da kabul etmedi. Sonra pes edip kalabilecektim ki, birden çılgına döndü ve beni kovdu. Ben de gittim."</p>

  <p class="calibre7">"‘Nereye gittiğimizi bilseydin, dönmek için bu kadar hevesli olmazdın.’ Dediği bu muydu?"</p>

  <p class="calibre7">"Evet. Ben, ‘Neden? Rotor nereye gidiyor ki?’ diye sorunca da, ‘Yıldızlara,’ dedi."</p>

  <p class="calibre7">"Bu doğru olamaz, Crile. Sen onların yıldızlara gideceklerini biliyordun zaten; ama o sana, ‘Nereye gittiğimizi bilseydin...’ dedi. Bilmediğin bir şey vardı demek. Neydi bu bilmediğin şey?"</p>

  <p class="calibre7">"Ne diyorsun sen? İnsan bilmediği bir şeyi nasıl bilebilir?"</p>

  <p class="calibre7">Wyler omuzlarını silkti. "Bunu Merkez’deki sorgulamanda söylemiş miydin?"</p>

  <p class="calibre7">Fisher düşündü. "Sanmıyorum. Sana az daha orada kalacağımın hikâyesini anlatırken aklıma geldi zaten." Gözlerini kapattı. "Hayır, bundan ilk kez söz ediyorum."</p>

  <p class="calibre7">"Pekâlâ. Şimdi yine oraya dönelim. Rotor nereye gidiyordu? Rotor’da bu konuda söylentiler duydun mu?"</p>

  <p class="calibre7">"Alto Centauri’ye gidileceğini tahmin ediyorlardı. Başka neresi olabilir ki? En yakın yıldız oydu."</p>

  <p class="calibre7">"Karın gökbilimciydi. O ne diyordu bu konuda?.."</p>

  <p class="calibre7">"Hiçbir şey. Bunu hiç konuşmamıştık."</p>

  <p class="calibre7">"Rotor Uzak Araştırma’yı gönderdi."</p>

  <p class="calibre7">"Evet."</p>

  <p class="calibre7">"Ve karın’ da gökbilimci olarak o işin içindeydi."</p>

  <p class="calibre7">"Öyleydi, ama onu da konuşmazdı, ben de konuşmamaya dikkat ediyordum. Merakımı açık açık belli etseydim ya görevimi terk zorunda kalabilirdim ya da hapsedilirdim, ne bileyim idam edilebilirdim belki de."</p>

  <p class="calibre7">"Ama bir gökbilimci olarak karın gidilecek yeri bilirdi. ‘Nereye gideceğimizi bilseydin...’ derken bunu açıkça belirtti de. O biliyordu ve sen de bilseydin... "</p>

  <p class="calibre7">Fisher pek ilgilenmiş görünmedi. "Bana ne bildiğini söylemediğine göre, ben de sana bir şey söyleyemem."</p>

  <p class="calibre7">"Emin misin bundan? O zaman pek önemsemeden dinlediğin, rastlantıyla ağızdan kaçırılmış bir şey falan... Sen gökbilimci olmadığına göre bir şey söylemiş ve sen de anlamamış olabilirsin. Seni şaşırtan, düşündüren bir şey söylediğini hatırlıyor musun?"</p>

  <p class="calibre7">"Hiçbir şey gelmiyor aklıma."</p>

  <p class="calibre7">"Düşün! Uzak Araştırma’nın Alfa Centauri’nin Güneşe benzeyen yıldızları çevresinde bir gezegenler sistemi bulmuş olması mümkün mü?"</p>

  <p class="calibre7">"Bilemeyeceğim."</p>

  <p class="calibre7">"Ya da herhangi bir yıldız çevresinde gezegenler?"</p>

  <p class="calibre7">Fisher omuzlarını silkti.</p>

  <p class="calibre7">"Düşün," dedi yine Wyler. "Karının, ‘Sen Alfa Centauri’ye gittiğimizi sanıyorsun ama onun çehresinde gezegenler var ve biz onlara gidiyoruz,’ diye bir anlam çıkaracağın bir şey söylemiş olması mümkün mü? Ya da, ‘Sen Alfa Centauri’ye gittiğimizi sanıyorsun, ama işe yarar bir gezegenin bulunduğundan emin olduğumuz başka bir yıldıza gidiyoruz,’ demiş olması."</p>

  <p class="calibre7">"Hiç bilemeyeceğim."</p>

  <p class="calibre7">Garand Wyler’in etli dudakları bir an sımsıkı kapandı. Sonra, "Bak sana ne diyeceğim, Crile dostum," dedi. "Şimdi yapılacak üç şey var. Bir, önce sen yeniden sorguya çekileceksin. İkinci olarak, Ceres Yerleşim Birimini asteroid teleskoplarını kullanmamıza izin vermeleri için ikna edeceğiz ve onunla Güneş Sisteminin yüz ışıkyılı çevresindeki bütün yıldızları tek tek tarayacağız. Ve üçüncüsü de, uzaydışı uzmanlarımızın biraz daha yükseğe ve daha uzağa bakmalarını sağlayacağız. Seyret bak neler olacak."</p>
</body>
</html>
