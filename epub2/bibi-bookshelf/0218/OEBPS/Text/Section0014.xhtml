<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="calibre4"><a class="calibre5" id="bookmark5"></a><span class="calibre15">ON BEŞ</span></h1>

  <h2 class="calibre9" id="sigil_toc_id_15"><a class="calibre5" id="bookmark6"></a><span class="calibre6">VEBA</span></h2>

  <p class="calibre7">Tatlılarını yerlerken Eugenia Insignia Genarr’a bakıp gülümsedi. "Burada pek keyifli bir yaşantınız var doğrusu."</p>

  <p class="calibre7">Genarr da gülümsedi. "Keyiflidir ama kapalı bir yerde yaşadığın duygusu da hiç terk etmez insanı. Büyük bir dünyada yaşıyoruz ama ben Kubbe ile sınırlıyım. Buradaki insanlar hep içedönük olurlar. İlginç birine rastladığımda ise, en fazla iki ay sonunda gitmiş olur. Genelde buradaki insanlar beni çok sıkarlar, ama bu benim onları sıkmam kadar değildir herhalde. O yüzden senin ve kızının gelişi holovizyon haberi olabilirdi, sen bir başkası olsaydın da. Ama sen olduğun için..."</p>

  <p class="calibre7">"Kompliman yapıyorsun."</p>

  <p class="calibre7">Genarr boğazını temizledi. "Marlene, beni uyarmıştı senin hâlâ...."</p>

  <p class="calibre7">Ama Insignia birden sözünü ağzına tıkadı. "Herhangi bir holovizyon ilgisi göremedim henüz."</p>

  <p class="calibre7">Genarr sözüne devam etmedi. "Sözgelimiydi o. Yarın akşam bir parti düzenliyoruz, o zaman resmen tanıştırılacaksın ve herkes de seni tanıma fırsatı bulacak."</p>

  <p class="calibre7">"Ve benim görünüşüm, giyim kuşamım hakkında fikirler yürütüp hakkımda bilinen şeylerin dedikodusunu yapacaklar."</p>

  <p class="calibre7">"Hiç kuşkum yok bundan. Marlene de davet edilecek, bu da senin bizim hakkımızda, bizim senin hakkında bileceğimizden daha çok şey öğrenmek demek. Senin bilgi kaynağın da daha güvenilir olacak."</p>

  <p class="calibre7">Insignia huzursuzlanmıştı. "Marlene numaralarına başladı mı?"</p>

  <p class="calibre7">"Yani benim vücut dilimi okudu mu diye soruyorsan, evet."</p>

  <p class="calibre7">"Ama ben ona bunu yapmamasını söylemiştim."</p>

  <p class="calibre7">"Bu elinde değil sanırım."</p>

  <p class="calibre7">"Haklısın. Elinde değil. Ama bundan sana söz etmemesini söylemiştim. Anladığım kadarıyla söyledi galiba."</p>

  <p class="calibre7">"Evet, bunu ben istedim. Daha doğrusu Komutan kişiliğimle söylemesini emrettim."</p>

  <p class="calibre7">"Eh, özür dilerim öyleyse. Bu o kadar rahatsız edici olabiliyor ki."</p>

  <p class="calibre7">"Hiç de değildi, Eugenia. Benim için değil. Lütfen anla bunu. Kızını seviyorum. Çok seviyorum hem de. Kimsenin sevmediği çok şey bilen bir insan olarak berbat bir yaşantısının olduğunu anlıyorum. Buna rağmen, senin sevilmeyen erdemler olarak nitelediğin şeylerle dolu olması bir mucize bence."</p>

  <p class="calibre7">"Uyarıyorum, seni bıktıracaktır. Ve daha henüz on beş yaşında."</p>

  <p class="calibre7">"Annelere kendilerinin de bir zamanlar on beş yaşında olduklarını unutturan bir yasa var galiba. Bir oğlandan söz etti, karşılıksız aşkın insanı on beşindeyken de, yirmi beşinde, hatta belki daha sonra bile olduğu kadar yararlanabileceğini bilirsin belki. Senin o yaşların, güzelliğin düşünülürse, güneşli geçmiş olabilir. Marlene’in özellikle kötü bir durumda olduğunu unutma. Çirkin olduğunu da biliyor, zeki olduğunu da. Zekânın güzellik eksikliğinin yerini alması gerektiğine inanıyor, bunun böyle olmadığını da Diliyor ve çaresizce bir öfkeye kapılıyor ve bunun da bir işe yaramadığını biliyor."</p>

  <p class="calibre7">Insignia şakacı olmaya çalışarak, "Siever, sen psikologmuşsun," dedi.</p>

  <p class="calibre7">"Hiç de değil. Anladığım bir şey bu. Ben de bunları yaşadım."</p>

  <p class="calibre7">"Şey..." Insignia ne söyleyeceğini bilemiyordu.</p>

  <p class="calibre7">"Önemi yok, Eugenia. Kendime acımaya niyetim yok ve senin zavallı bir insana sempati göstermeni sağlamaya çalışmıyordum, böyle biri değilim çünkü. On beşimde değilim, kırk dokuz yaşındayım ve kendi içimde huzuru buldum. On beşinde ya da yirmi birinde yakışıklı ve aptal olsaydım ki o dönemde bunu istemiştim, şimdi kuşkusuz yakışıklı değildim, ama aptallığım devam edecekti. Böylece sonunda ben kazanmış oldum. Marlene’in de -eğer bir son varsa- kazanacağından eminim."</p>

  <p class="calibre7">"Ne demek istiyorsun, Siever?"</p>

  <p class="calibre7">"Marlene dostumuz Pitt ile konuştuğunu ve kendisinden kurtulmak için seni Erythro’ya göndermeye razı edişini anlattı."</p>

  <p class="calibre7">"Bu davranışını onaylamadım," dedi Eugenia. "Marlene insanları kukla gibi oynatacağını sanıyor ki, bu başına ciddi bir bela açabilir."</p>

  <p class="calibre7">"Eugenia, seni korkutmak istemiyorum ama Marlene’in başının şu anda ciddi bir belada olduğunu sanıyorum. En azından Pitt’in umudu bu."</p>

  <p class="calibre7">"Bu olanaksız ama Siever. Pitt önyargılı ve küstah bir insan olabilir, ama kötü değildir. Kendisiyle budalaca bir oyun oynadı diye küçük bir kıza zarar vermez."</p>

  <p class="calibre7">Yemek sona ermişti, ancak Genarr’ın gayet zevkli dairesindeki ışıklar hâlâ loştu. Genarr uzanıp korunmayı devreye sokan düğmeye basınca Eugenia irkildi.</p>

  <p class="calibre7">Zorlama bir gülümsemeyle, "Sırlar mı, Siever?" diye sordu.</p>

  <p class="calibre7">"Evet, Eugenia. Yeniden psikologluğa başlayacağım hatta. Pitt’i benim kadar tanımazsın sen. Ben onunla rekabete girdim ve o yüzden buradayım. Benden kurtulmak istedi. Ancak benim durumumda uzaklaşmak yeterliydi. Marlene için bu yeterli olmayabilir."</p>

  <p class="calibre7">Zorlama bir kahkaha daha. "Haydi haydi. Siever. Ne diyorsun sen?"</p>

  <p class="calibre7">"Dinlersen anlarsın. Pitt gizlilikten hoşlanır. Yapmak istediklerinin bilinmesini istemez. Bu kendisine gizli bir yolda ilerliyormuş ve herkesi de kendisiyle birlikte sürüklüyormuş gibi bir güçlülük duygusu verir."</p>

  <p class="calibre7">"Haklı olabilirsin. Nemesis’i de gizledi ve beni de buna zorladı."</p>

  <p class="calibre7">"Senin benim bildiğinden çok daha fazla sırrı vardır onun. Bundan eminim. Ama bir de karşısında gizli düşüncelerini zahmetsizce okuyan bir Marlene olduğunu düşün. Kimse hoşlanmaz bundan. Hele Pitt asla. O yüzden onu buraya gönderdi ve yalnız gönderemediği için de seni yanına kattı."</p>

  <p class="calibre7">"Pekâlâ, ne çıkar bundan?"</p>

  <p class="calibre7">"Onu bir daha asla geri istemeyeceğini anlıyorsun, değil mi?"</p>

  <p class="calibre7">"Çılgınlık bu, Siever. Pitt’in kızı ömrünün sonuna kadar sürgün tutacağına inanamazsın."</p>

  <p class="calibre7">"Bunu bir şekilde yapabilir. Eugenia, Kubbenin tarihçesini benim ve Pitt kadar bilemezsin. Aslında kimse bilemez ya. Pitt’in gizlilik tutkusunun burada da geçerli olduğunu bilemezsin. Neden Kubbe’de kaldığımızı, neden Erythro’yu kolonize etmeye kalkışmadığımızı bilmen gerek."</p>

  <p class="calibre7">"Anlattın ya. Işığın niteliğinden..."</p>

  <p class="calibre7">"O resmi açıklamaydı, Eugenia. Işık alışılabilir bir şeydir. Bir de elimizde olan diğer şeyleri düşün: normal yerçekimi olan bir dünya, solunabilir bir hava, ılımlı bir ısı, Dünyayı andıran mevsimler, prokaryot aşamasından üstün yaşam biçimi olmaması ve o prokaryotların zarar verici olmamaları. Bunlara karşın, sınırlı da olsa, bu dünyayı kolonize etmeye kalkışmadık."</p>

  <p class="calibre7">"Neden öyleyse?"</p>

  <p class="calibre7">"Kubbenin ilk günlerinde insanlar dışarıya serbestçe çıkabiliyorlardı. Özel bir önlem almadan havayı soluyorlar, suyu içiyorlardı."</p>

  <p class="calibre7">"Evet?"</p>

  <p class="calibre7">"Ama sonra bazıları hastalandı. Akıl hastalığı. Sürekli. Tam olarak çıldırmadılar ama gerçeklerden koptular. Bazıları zamanla biraz iyileşme belirtisi gösterdi ama, bildiğim kadarıyla, hiçbiri tam olarak iyileşmedi. Bunun bulaşıcı olmadığı anlaşılıyor ve bu insanlar Rotor’da bakım görüyorlar."</p>

  <p class="calibre7">Eugenia’nın kaşları çatıldı. "Bütün bunları uyduruyor musun, Siever? Ben böyle bir şey duymadım."</p>

  <p class="calibre7">"Sana Pitt’in gizliliğe olan tutkunluğunu bir kere daha hatırlatırım. Bu, senin bilmen gereken bir şey değildi. Senin bölümünü ilgilendirmezdi. Ama benim bilmem gerekirdi, çünkü buraya onunla mücadele için gönderilmiştim. Başarısız olsaydım Erythro’yu terk zorunda kalacaktık. Ve hepimizin üzerine bir korku ve tatminsizlik çökecekti."</p>

  <p class="calibre7">Bir an durduktan sonra, "Bunları sana söylememeliydim," diye devam etti. "Bir bakıma ettiğim yemini çiğnemiş oluyorum. Yine de Marlene için... "</p>

  <p class="calibre7">Korkuyla dolmuştu Eugenia’nın yüzü. "Sen ne diyorsun, Siever? Yani Pitt..."</p>

  <p class="calibre7">"Pitt’in Marlene’in bizim Erythro Vebası olarak adlandırdığımız hastalığa tutulacağını düşünmüş olabileceğini söylüyorum. Bu onu öldürmez. Bilinen anlamda hasta bile yapmaz, ama beynine, o yeteneğini köreltecek kadar zarar verir belki ve Pitt’in istediği de budur."</p>

  <p class="calibre7">"Ama bu korkunç bir şey, Siever. Akıl almaz bir şey. Bir çocuğu..."</p>

  <p class="calibre7">"Böyle bir şeyin olacağını söylüyor değilim, Eugenia. Pitt ille de istediğini elde etmez. Ben buraya gelince ciddi korunma önlemleri aldım. Koruyucu giysilerimiz olmadan dışarı çıkmıyoruz ve dışarda da gereğinden fazla kalmıyoruz. Kubbeye sızma durumu da önlendi sayılır. Bu önlemleri aldığımdan bu yana çok hafif iki vakadan başkası görülmedi."</p>

  <p class="calibre7">"Peki, bunun nedeni ne, Siever?"</p>

  <p class="calibre7">Genarr kısaca ama acı acı güldü. "Bilmiyoruz, işin kötü yanı da bu.</p>

  <p class="calibre7">Savunmamızı bu yüzden daha güçlendiremiyoruz. Deneylerimiz sonunda havada ya da suda bunun nedeni olabilecek bir şey bulamadık. Toprakta da, ne de olsa Kubbede de aynı toprak var. Aynı su ve havayı da filtreden geçirdikten sonra kullanıyoruz. Ayrıca pek çok kişi saf Erythro havası soluyup saf Erythro suyu içtiler ama hastalanmadılar."</p>

  <p class="calibre7">"O zaman prokaryotlardan olmalı."</p>

  <p class="calibre7">"Olamaz. İstemeyerek de olsa hepimiz gerek soluyarak gerek suyla içerek onları aldık, sonra hayvan deneylerinde de kullandık. Hiçbir şey olmadı ayrıca, neden prokaryotlar olsaydı bunun bulaşıcı olması gerekirdi, ama dediğim gibi böyle bir durum da yok. Nemesis’in radyasyonu ile deneyler yaptık, yine bir sonuç elde edemedik. Daha da ötesi, Kubbeden dışarı adımını atmamış bir kişi -bir tek kişi- de bu hastalığa yakalandı. Çok esrarengiz bir durum kısacası." ,</p>

  <p class="calibre7">"Peki, geliştirdiğin bir kuram yok mu?"</p>

  <p class="calibre7">"Benim mi? Hayır. Ben hastalığın arkası kesildi diye seviniyorum sadece. Ancak bunun nedenini öğrenmediğimiz sürece bir daha başlamayacağından emin olamayız. Bir fikir vardı..."</p>

  <p class="calibre7">"Ne?"</p>

  <p class="calibre7">"Bunu bir psikolog ileri sürdü, ben de Pitt’e bildirdim. Bu psikolog hastalığa tutulan kimselerin tutulmayanlara kıyasla hayal gücü daha geniş kişiler olduğunu söyledi. Daha zeki, daha yaratıcı, daha olağanüstü. Nedeni ne olursa olsun, daha işlek beyinlerin daha az direnme gösterdiklerini, daha çabuk bozulduklarını düşünüyordu."</p>

  <p class="calibre7">"Sence doğru mu bu?"</p>

  <p class="calibre7">"Bilemiyorum. İşin güçlüğü başka bir ayrımın görülmemesi. Erkek ve kadınlarda hastalığa tutulma oranı yaklaşık olarak aynıydı. Yaş, eğitim ya da fiziki görünüşte ağır basan bir yan yoktu Kuşkusuz. Veba kurbanları çok küçük bir azınlık oluşturduğu için istatistiklere pek güven olmaz. Pitt sıradan olmanın dışına çıkmamızı önerdi ve son yıllarda Erythro’ya pek akıllı kimse gelmedi, aptal değil gelenler, ama öyle üstün bir tarafı da yok yani. Benim gibi. Ben Vebaya karşı bağışıklı olanların tipik bir örneğiyim. Tamam mı?"</p>

  <p class="calibre7">"Haydi, haydi, Siever, sen..."</p>

  <p class="calibre7">Genarr kadının itirazını beklemeden sürdürdü sözünü. "Diğer yandan, Marlene’in beyninin sıradan olmadığını söyleyebilirim."</p>

  <p class="calibre7">"Nereye varmak istediğini anladım."</p>

  <p class="calibre7">"Pitt Marlene’in bu yeteneğe sahip olduğunu görüp de Erythro’ya gelmek istediğini öğrenince, kızın isteğini kabul ederek tehlikeli olduğunu sezdiği bir kafadan kurtulacağını anlamış olabilir."</p>

  <p class="calibre7">"O zaman bizim hemen Rotor’a dönmemiz gerekiyor."</p>

  <p class="calibre7">"Öyle, ama Pitt’in bunu bir süre önleyeceğinden eminim. Yapmak istediğin bu ölçümlerin önemli olduğunu, tamamlanması gerektiğini ileri sürebilir ve sen de Vebayı neden olarak gösteremezsin. Buna kalkıştığın takdirde seni akli muayeneye gönderecektir. Benim sana tavsiyem, ölçümleri bir an önce bitirmen olacak. Marlene için de gerekli her önlemi alırız. Veba durdu ve sıradan olmayan beyinler kuramı da sadece bir kuram. Bu işten yakayı sıyırmamak için bir neden yok gerçekte. Marlene’i koruruz ve Pitt’i de yeneriz. Görürsün."</p>

  <p class="calibre7">Insignia görmeden bakıyordu Genarr’a, midesi düğüm düğüm olmuştu.</p>
</body>
</html>
