<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmiyor</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="calibre4"><span class="calibre8">DOKUZ</span></h1>

  <h2 class="calibre9" id="sigil_toc_id_9"><a class="calibre5" id="bookmark5"></a><span class="calibre6">ERYTHRO</span></h2>

  <p class="calibre7">Yıllar geçtikçe Janus Pitt arada sırada bir vakit bulup tek başına koltuğuna yaslanır ve kafasını sakinleştirmeye çalışırdı. Verecek emir, alacak bilgi, ani bir karar verme gereği olmayan, ziyaret edilecek çiftliklerin, denetlenecek fabrikaların, uzayda gidilecek bölgelerin olmadığı, kimseyi görmek, dinlenmek, atlatmak, yüreklendirmek zorunda olmadığı anlardı bunlar.</p>

  <p class="calibre7">Ve böyle bir an geldiğinde Pitt o en son ve en az tükenen lüksü hak ettiğine inanırdı, kendine acıma lüksüne.</p>

  <p class="calibre7">Bu, herhangi bir şeyi şimdi olduğundan değişik istediğinden değildi. Bütün yetişkin yaşamını Başkan olmak için planlarla geçirmişti, çünkü Rotor’u kendisi gibi kimsenin yönetemeyeceğini düşünürdü. Şimdi Başkan olmuştu ve yine aynı kanıdaydı.</p>

  <p class="calibre7">Peki, ama neden Rotor’daki bütün sersemler arasında kendisi gibi uzun vadeli düşünen birini bulamıyordu? Ayrılış’tan bu yana on dört yıl geçmişti ve hâlâ kimse kaçınılmazı göremiyordu; hem de kendisinin bunu dikkatle anlatmış olmasına rağmen.</p>

  <p class="calibre7">Günün birinde ve bu da artık pek uzakta bir gün değildi, Güneş Sisteminde biri Rotor’daki uzaydışı uzmanlar gibi ışık- hızı desteğini, belki de daha iyi bir biçimiyle geliştirecekti. İnsanlık bir gün yüzlerce binlerce Yerleşim Birimleriyle, milyarlarca nüfusuyla Galaksiyi kolonize etmek üzere yola çıkacaktı ve çok vahşi çağlar başlayacaktı.</p>

  <p class="calibre7">Evet, Galaksi çok büyüktü. Bunu ne kadar da çok duymuştu. Ve onun ötesinde başka galaksiler yardı. Ama insanlar düzenli olarak yayılmayacaklardı ki. Şu ya da bu nedenle, diğerlerinden daha iyi olan yıldız sistemleri olacaktı ve bunlar için savaş başlayacaktı. On yıldız sistemi ve on sömürgeci grup olsa, bunların onu da sadece bir tek yıldız sistemi için savaşıp diğerlerine bakmayacaklardı bile.</p>

  <p class="calibre7">Ve ergeç Nemesis’i keşfedecekler ve ilk sömürgeciler çıkagelecekti. Rotor o zaman varlığını nasıl sürdürecekti?</p>

  <p class="calibre7">Rotor mümkün olduğu kadar zaman kazansa, güçlü bir uygarlık kursa ve mantıklı bir biçimde genişleyebilseydi. Yeterli zamana sahip oldukları takdirde bir yıldız grubu üzerinde egemenlik kurabilirlerdi. Bu olamazsa Nemesis de yeterliydi, ama onun sağlam bir kaleye dönüştürülmesi gerekti.</p>

  <p class="calibre7">Pitt evrensel fethi düşünmüyordu, hatta herhangi bir fetih de düşündüğü yoktu. O, bir sakinlik ve güvenlik adası istiyordu. İlerde çatışan hırsların sonunda Galaksi’nin alev alev yanacağı günlere karşılık.</p>

  <p class="calibre7">Ama bunu yalnız o görebiliyordu. Bunun bütün yükünü o taşıyordu. Daha bir çeyrek yüzyıl yaşayabilir ve bu süre boyunca başta kalabilirdi, ya Başkan olarak ya da sözü karar yerine geçen yaşlı devlet adamı olarak. Ama bir gün gelip ölecekti, bu uzak görüşünü o zaman kime miras bırakacaktı ki?</p>

  <p class="calibre7">Pitt işte o zaman acıdı kendine. Yıllarca o kadar çalışmıştı, daha o kadar yıl çalışacaktı ve bunu kimse gerçekten takdir edemeyecekti. Sonunda Fikir, önlerindeki yılın ötesini göremeyen insanların bileklerini sürekli yalayan bir sıradanlık okyanusu içinde boğulacağı için her şey sona erecekti.</p>

  <p class="calibre7">Ayrılıştan bu vana on dört yıl geçmişti ve bu süre içinde ne zaman güven içinde olabilmişti? Her gece, sabah olmadan başka bir Yerleşim Biriminin geldiği ve Nemesis’in bulunduğu haberiyle uyandırılma korkusuyla yatardı.</p>

  <p class="calibre7">Günün her dakikasında içinde bir nokta önündeki işlere önem vermeyip hep o ölümcül sözleri beklerdi.</p>

  <p class="calibre7">On dört yıl geçmişti ve hâlâ güvenlik içinde değillerdi. Bir Yerleşim Birimi daha kurulmuştu, Yeni Rotor. Üstünde yaşayan insanlar vardı ama o yeni bir dünyaydı kuşkusuz. Eskilerin deyimiyle, daha boyası bile kurumamıştı. Üç başka Birim de çeşitli yapım aşamasındaydı.</p>

  <p class="calibre7">Yakında -en geç, on yılın içinde- yapımına başlanan Birimlerin sayısı artacak ve insanlara o emirlerin en eskisi verilecekti: Üretken olun ve çoğalın!</p>

  <p class="calibre7">Önlerinde Dünya örneği bulunduğu için ve her Yerleşim Biriminin dar ve büyümesi olanaksız bir mekânı olduğu bilinciyle, uzayda çoğalma hep sıkı bir denetim altındaydı. Orada aritmetiğin değişmez ihtiyaçlarıyla içgüdülerin karşı konmaz gücü karşı karşıya gelir ve değişmezlik kazanırdı. Ancak Yerleşim Birimi sayıları arttıkça giderek daha çok insana ihtiyaç olacak ve onların çoğalma güdüleri serbest bırakılabilecekti.</p>

  <p class="calibre7">Bu geçici olacaktı kuşkusuz. Yerleşim Birimi ne kadar çok olsa da, sayılarını otuz beş yılda ya da daha az bir sürede iki katına çıkaran insanlar buralarını kısa zamanda doldurabilirlerdi. Ve Yerleşim Birimi sayısı en üst noktasına varıp da azalmaya başladığında cini şişeye sokmak, onu oradan çıkarmak kadar kolay olmayacaktı.</p>

  <p class="calibre7">Pitt gittikten sonra bütün bunları kim önceden görüp hazırlanacaktı?</p>

  <p class="calibre7">Sonra Erythro vardı, Rotor’un çevresinde döndüğü ve bu dönüşü sırasında kocaman Megas’ın ve kırmızı Nemesis’in doğup battıkları gezegen.</p>

  <p class="calibre7">Pitt Nemesis Sistemine girişlerinin ilk günlerini hatırlıyordu. Nemesis’in gezegen ailesinin sınırlı karmaşıklığı yavaş yavaş ortaya çıkmıştı Rotor bu kızıl cüce yıldıza doğru yol alırken.</p>

  <p class="calibre7">Megas’ın Nemesis’ten dört milyon kilometre ötede olduğu saptanmıştı, Güneş Sisteminin Güneşi ile Merkür gezegeninin arasındaki uzaklığın sadece on beşte biri. Megas, Dünyanın Güneşinden aldığı kadar bir enerji alıyordu, ama görünür ışık yoğunluğu daha az, kızılötesi yoğunluğu daha fazlaydı.</p>

  <p class="calibre7">Ancak Megas’ın yaşanılabilir olmadığı daha ilk görüşte belli olmuştu. Bir yüzü hep Nemesis’e dönük bir gaz deviydi Megas. Dönüşünü yirmi günde tamamlıyordu. Megas’ın yarısındaki sürekli karanlık, içindeki sıcaklık yüzeye yükseldiğinden, onu pek az soğutabilmekteydi. Diğer yüzündeki sürekli gün ise dayanılmayacak kadar sıcaktı. Megas’ın bu sıcaklıkta atmosferini koruyabilmesinin nedeni, Jüpiter’inkinden küçük ekseni ve büyük kütlesiyle onun on beş,</p>

  <p class="calibre7">Dünyanın kırk katı bir yerçekim gücüne sahip olmasındandı.</p>

  <p class="calibre7">Nemesis’in başka büyük gezegeni de yoktu.</p>

  <p class="calibre7">Ama Rotor yaklaşıp da Megas daha iyi seçilebilince durum yine değişmişti.</p>

  <p class="calibre7">Pitt’e haberi getiren Eugenia Insignia olmuştu. Keşfi kendisi yapmış değildi. Durum bilgisayar destekli fotoğraflarda ortaya çıkmış ve baş gökbilimci olduğu için ona getirilmişti. Insignia da bunu heyecanla götürmüştü Başkanlık dairesinde olan -Pitt’e.</p>

  <p class="calibre7">Heyecandan titremesine rağmen sesini yükseltmemeye çalışıyordu.</p>

  <p class="calibre7">"Megas’ın bir uydusu var."</p>

  <p class="calibre7">Pitt kaşlarını hafifçe kaldırdı. "Beklenen bir şey değil mi bu? Güneş Sisteminin gaz devlerinin on on beş kadar uydusu vardır."</p>

  <p class="calibre7">"Evet, Janus ama bu sıradan bir uydu değil. Büyük."</p>

  <p class="calibre7">Pitt serinkanlılığını korudu. "Jüpiter’in dört büyük uydusu; vardır."</p>

  <p class="calibre7">"Ben gerçekten büyük demek istedim, hemen hemen Dünya kadar."</p>

  <p class="calibre7">"Anlıyorum. İlginç."</p>

  <p class="calibre7">"Bu kadar değil, Janus. Bu uydu Nemesis çevresinde doğrudan doğruya dönseydi gelgit etkileriyle bir yüzü Nemesis’e dönük kalacaktı ve yaşanılmaz olacaktı. Oysa yalnız bir yüzü Nemesis’ten daha soğuk olan Megas’a dönük. Ayrıca, uydunun yörüngesi Megas’ın ekvatoruna epey eğik. Yani uydunun göğünde Megas sadece bir yarıküreden görünür ve bir günlük bir sürede kuzeyden güneye hareket eder. Nemesis de yine bir günlük evrelerle doğup batar. Bir yarıkürede on iki saat aydınlık, on iki saat karanlık olur. Diğeri de öyle, ancak gündüz saatlerinde Nemesis sık sık yarım saatlik sürelerle kaybolur ki, bu da Megas’ın hafif sıcaklığının soğumasına yol açar. Aynı yarıkürede karanlık saatler de Megas’ın yansıyan ışığıyla alacakaranlığa dönüşür."</p>

  <p class="calibre7">"Uydunun ilginç bir göğü var öyleyse. Gökbilimciler için çok ilgi çekici olmalı."</p>

  <p class="calibre7">"Bu sadece gökbilimsel bir şeker değil, Janus. Uydunun insanlar için gerekli ¡siya sahip olması olasılığı var. Yaşanabilir bir dünya olabilir."</p>

  <p class="calibre7">Pitt gülümsedi. "Daha da ilginç desene, ama bizim alıştığımız ışığı olmayacaktır, değil mi?"</p>

  <p class="calibre7">Insignia başını salladı. "Doğru. Dağılacak kısa dalga ışık olmadığından Güneşi kızılımsı olacak, göğü de karanlık. Manzara hep kızılımsı olacak sanırım."</p>

  <p class="calibre7">"O zaman, sen Nemesis’e, yanındakilerden biri de Megas’a adlarım verdiğinize göre bunun adını verme şerefini de ben alayım. Erythro deyin ona, yanlış hatırlamıyorsam, ‘kızıl’ anlamına gelen Yunanca bir sözcüktür bu."</p>

  <p class="calibre7">Haber epey uzun bir süre heyecanını korudu. Megas-Erythro sisteminin yörüngesinin hemen dışında epey büyük bir asteroid kuşağı da bulunmuştu. Bu asteroidlerden daha çok Yerleşim Birimi yapmak için gerekli maddeler sağlanabilecekti.</p>

  <p class="calibre7">Erythro’ya yaklaştıkça gezegenin yaşanabilirliği gittikçe daha uygunlaşıyordu. Erythro denizlerden ve kara kütlelerinden oluşan bir gezegendi. Görünür ışıkta ve kızılötesi ışıkta seçilebildiği kadarıyla denizlerinin Dünyadakilerden daha sığ olduğu anlaşılıyordu ve karalarında gerçekten yüksek olan dağ sayısı epey azdı. Birtakım karmaşık hesaplara dayanan Insignia, gezegenin ikliminin genel olarak insan yaşamına uygun olduğunda ısrar ediyordu.</p>

  <p class="calibre7">Gezegenin atmosferinin spektroskopik olarak kesinlikle incelenebileceği kadar yaklaştıklarında Insignia Pitt’e, "Erythro’nun atmosferi Dünyanınkinden biraz daha yoğun ve serbest oksijeni var," dedi. "Yüzde 16 oksijen, yüzde 5 argon, gerisi de azot. Küçük miktarlarda karbondioksit de olmalı ama onu daha bulamadık. Kısacası, solunabilir bir hava."</p>

  <p class="calibre7">"Gittikçe iyileşiyor," dedi Pitt. "Nemesis’i ilk bulduğunda kimin aklına gelebilirdi bütün bunlar?"</p>

  <p class="calibre7">"Biyologlar için iyi haberler bunlar. Ama genelde Rotor için pekiyi değil belki de. Atmosferde önemli miktarda serbest oksijen olması gezegende yaşam olduğunun sağlam bir göstergesidir."</p>

  <p class="calibre7">"Yaşam mı?" Pitt buna gerçekten şaşırmış gibiydi bir an.</p>

  <p class="calibre7">"Yaşam," dedi Insignia, olasılıkları vurgularken sapıkçasına bir zevk alıyormuş gibi. "Yaşam varsa, büyük bir olasılıkla, zeki yaşam vardır ve hatta belki de yüksek bir uygarlık."</p>

  <p class="calibre11">* * *</p>

  <p class="calibre7">Bundan sonra Pitt için karabasan dolu günler başladı. Dünyalıların kalabalıklar halinde ve yepyeni teknolojilerle arkasından gelip kendisini geçecekleri korkusundan başka şimdi ondan çok daha büyük bir korku vardı. Kendilerini, bir insanın kulağının yanında vızıldayan bir sivrisineği düşüncesizce ezmesi gibi, dalgın bir anda ezebilecek eski ve ileri teknolojili bir uygarlığa yaklaşıyor olabilirlerdi.</p>

  <p class="calibre7">Nemesis’e doğru yollarına devam ederken Pitt Insignia’ya, "Oksijen gerçekten yaşam varlığını mı gösterir?" diye sordu.</p>

  <p class="calibre7">"Bu termodinamik bir kaçınılmazlıktır, Janus. Dünya gibi bir gezegende -ki, söyleyebildiğimiz kadarıyla Erythro Dünyaya benzemektedir- nasıl yerçekimi nedeniyle bir taş parçası kendi başına havada duramazsa, serbest oksijen de olamaz. Atmosferde oksijen varsa bu ancak topraktaki diğer elementlerle birleşir ve enerji yayar. Havada da ancak böyle bir süreç enerji sağlıyor ve sürekli olarak serbest oksijen çıkarıyorsa var olabilir."</p>

  <p class="calibre7">"Bunu anlıyorum, Eugenia, peki ama neden enerji sağlama süreci ille de yaşamı gerektirsin?"</p>

  <p class="calibre7">"Çünkü doğada buna güneş enerjisini oksijeni açığa çıkarmakta kullanan yeşil bitkilerin fotosentez olayından başka bir şeyde rastlanılmamıştır."</p>

  <p class="calibre7">"Doğada böyle bir şeye rastlanılmamıştır derken Güneş Sistemini kastediyorsun. Bu başka bir güneşi olan başka bir sistem ve değişik koşullar altında değişik bir gezegen. Termodinamik yasaları yine geçerli olabilir ama ya Güneş Sisteminde olmayan bir kimyasal reaksiyon varsa burada ve bu da oksijeni oluşturuyorsa?"</p>

  <p class="calibre7">"Kumar oynayan bir insansan buna bahse girmemeni salık veririm sana."</p>

  <p class="calibre7">Gerekli olan kanıttı ve Pitt bu kanıtın ortaya çıkmasını beklemek zorundaydı.</p>

  <p class="calibre7">Nemesis ile Manas’ın pek zayıf bir manyetik alana sahip oldukları ortaya çıktı. Ancak hem yıldız hem de gezegen çok ağır döndükleri için beklenen bir şeydi bu, o yüzden pek heyecan uyandırmadı. Yirmi üç saat ve on altı dakikalık bir dönüş hızı olan Erythro’nun manyetik alanı ise yoğunluk açısından Dünyanınkine eşitti.</p>

  <p class="calibre7">Insignia memnunluğunu belirtti. "Hiç olmazsa yoğun manyetik alanlarının tehlikeli radyasyon etkileri konusunda fazla tasalanmayacağız. Özellikle Nemesis’in yıldız rüzgârı Güneşinkinden çok daha az yoğun olacağına göre. Erythro’da yaşam -en azından teknolojik bir yaşam- olup olmadığını uzaktan saptayabileceğimiz için iyi bir haber bu."</p>

  <p class="calibre7">"Neden?" diye sordu Pitt.</p>

  <p class="calibre7">"Önemli miktarda radyo dalgası yayılması olmadan yüksek düzey bir teknolojinin varolması pek olası değildir. Bu da Erythro’dan tüm çevreye hızlı bir yayılma oluşturacaktır. Gezegenden gelen rastlantısal bir radyo dalgasıyla bunu ayırt edebiliriz. Gezegenin manyetik alanı zayıf olduğu için onun doğal radyasyonu da önemsizdir."</p>

  <p class="calibre7">"Bunun gerekli olmayabileceğini düşünüyorum," dedi Pitt.</p>

  <p class="calibre7">"Oksijenli havasına rağmen Erythro’da yaşam olduğu olasılığını bir yana atabiliriz sanıyorum."</p>

  <p class="calibre7">"Öyle mi? Bunu nasıl yapacağımızı bilmek isterim doğrusu."</p>

  <p class="calibre7">"Bunu enine boyuna düşündüm. Dinle, bak. Gelgit etkilerinin Nemesis, Megas ve Erythro’nun dönüşlerini yavaşlattığın" söylemiştin, değil mi? Ve bunun sonucunda da, Megas’ın Nemesis’ten ve Erythro’nun da Megas’tan uzaklaştığını belirtmiştin."</p>

  <p class="calibre7">"Evet."</p>

  <p class="calibre7">"Şu halde geçmişe bakarsak, Megas bir zamanlar Nemesis’e, Erythro da Megas ve Nemesis’e daha yakındı. Öyleyse Erythro, üzerinde yasam başlayamayacak kadar sıcaktı ve ancak yakınlarda yaşama uygun olmuş olabilir. Teknolojik bir uygarlığın gelişmesi için yeterli zaman olmamıştır bu durumda."</p>

  <p class="calibre7">Insignia hafifçe güldü. "Güzel bir nokta. Gökbilimsel zekân" küçük görmemeliyim ama yeterli değil bu. Kızıl cüce yıldızların uzun bir yaşamları vardır ve Nemesis de. Evrenin gençliğinde örneğin on beş milyar yıl önce, oluşmuş olabilir. Gelgit etkisi ilk başlarda çok güçlüdür, kütleler birbirlerine yakın oldukları zaman. Uzaklaşma ilk üç dört milyar yılda gerçekleşebilir. Gelgit etkisi uzaklığın küpüne oranla azalır ve son on milyar yılda pek değişiklik olmayacağı için birbiri ardından pek çok teknolojik uygarlığın oluşması için yeterli bir zamandır bu. Hayır, Janus, hayale kapılmayalım. Radyo dalgaları olup olmadığını saptayacağımız günü bekleyelim."</p>

  <p class="calibre7">Daha da yaklaşmışlardı Nemesis’e.</p>

  <p class="calibre7">Şimdi çıplak gözle küçük kırmızı bir leke görüyorlardı. Bir yanında kırmızı bir nokta gibi görülüyordu Megas. Teleskopla Rotor ve Nemesis’le yaptığı açı nedeniyle yarım ay gibi bir görünümü vardı, Erythro da teleskopla daha soluk kızıl bir leke olarak görünüyordu.</p>

  <p class="calibre7">Ancak zamanla biraz daha parlaklaşınca Insignia, "Sana iyi haberlerim var, Janus," dedi. "Teknolojik kökenli radyo dalgalarına rastlanmadı henüz."</p>

  <p class="calibre7">"Çok iyi." Pitt fiziki bir sıcaklık gibi bir rahatlama dalgasının tüm vücudunu sardığını hissetti.</p>

  <p class="calibre7">"Fazla sevinme ama," diye devam etti Insignia. "Beklediğimizden daha yoğun radyo dalgaları kullanıyor olabilirler. Hatta radyo dalgaları yerine başka bir şey de kullanmaları mümkün."</p>

  <p class="calibre7">"Bunu ciddi olarak mı söylüyorsun?"</p>

  <p class="calibre7">Insignia kararsızlıkla silkti omzunu.</p>

  <p class="calibre7">"Kumara düşkün bir kadınsan sakın bahse gireyim deme," dedi Pitt.</p>

  <p class="calibre7">Daha da yaklaşmışlardı Nemesis’e. Erythro çıplak gözle büyük bir yuvarlaktı, iri Megas yanındaydı, Nemesis de Yerleşim Biriminin öteki yanında. Rotor hızım Erythro’ya uydurmuştu. Teleskopla Erythro çevresinde Dünya-tipi ısı ve atmosfere özgü tanıdık spiral biçiminde bulut kümeleri görülüyordu. Bu yüzden gezegenin Dünyanınkini andıran bir iklimi olmalıydı.</p>

  <p class="calibre7">Insignia, "Erythro’nun karanlık yüzünde ışık belirtisi yok, bu seni memnun etmeli, Janus," dedi.</p>

  <p class="calibre7">"Işık olmaması teknolojik bir uygarlıkla uyumlu bir şey olmasa gerek."</p>

  <p class="calibre7">"Hiç kuşkusuz."</p>

  <p class="calibre7">"O zaman şeytanın avukatlığını üstleneyim ben," dedi Pitt. "Önümüzde kızıl bir güneşle soluk bir ışık var, bir uygarlık bunun gibi soluk bir yapay ışık üretemez mi?"</p>

  <p class="calibre7">"Görünen bölgede soluk olabilir, ancak Nemesis kızılötesinde zengin olduğuna göre yapay ışıkların da öyle olmasını bekleyebiliriz. Oysa bizim seçebildiğimiz kızılötesi ışınlar gezegen kökenli. Yaklaşık olarak eşit bir halde tüm kara kütlesinin üstünde görünüyor. Oysa yapay ışık belirli yerlerde yoğunlaşırdı, iskân edilmiş bölgelerde çok fazla, diğer yerlerde az olurdu."</p>

  <p class="calibre7">"O zaman unut bunu," dedi Pitt neşeli bir sesle. "Teknolojik bir uygarlık yok orada. Bu Erythro’yu bazı bakımlardan daha az ilginç yapabilir, ancak bizim eşitlerimizle, hatta belki de bizden üstün olanlarla karşılaşmamızı isteyemezsin. O zaman başka bir yere gitmemiz gerekir ki, ne gidecek bir yerimiz var, ne de olsa bile bizi oraya götürecek yeterli enerji kaynağımız. O yüzden burada kalmaktan başka bir şey gelmez elimizden "</p>

  <p class="calibre7">"Atmosferde hâlâ büyük miktarda oksijen olduğuna göre Erythro’da yaşam olduğu kesin. Eksik olan sadece teknolojik uygarlık. Yani aşağı inip gezegenin yaşam biçimlerini incelemek zorundayız."</p>

  <p class="calibre7">"Neden?"</p>

  <p class="calibre7">"Bunu nasıl sorabilirsin, Janus? Buradaki yaşam örneklerinden edinebilirsek ve bu Dünyada gelişen yaşamdan tümüyle ayrı bir şey çıkarsa, bunun biyologlarımız için ne önemli olacağını düşünsene."</p>

  <p class="calibre7">"Anlıyorum. Sen bilimsel meraktan söz ediyorsun. Eh, yaşam biçimleri kaybolacak değiller sanırım. Bunun için daha sonra zamanımız olacak. Önce yapmamız gereken başka şeyler var."</p>

  <p class="calibre7">"Yeni bir yaşam biçiminin incelenmesinden daha önce gelebilecek ne olabilir ki?"</p>

  <p class="calibre7">"Eugenia, mantıklı ol. Önce buraya yerleşmeliyiz. Başka Yerleşim Birimleri kurmalıyız. Büyük ve düzenli bir toplum kurmalıyız. Güneş Sisteminde hiç görülmemiş türdeş ve barışçı bir toplum."</p>

  <p class="calibre7">"Bunun için maddi kaynaklara ihtiyacımız olacak ki, bu da Erythro’ya inmemiz ve orada yaşam biçimlerini..."</p>

  <p class="calibre7">"Hayır, Eugenia. Yerçekim alanını hesaplayınca Erythro’ya inmek ve sonra yeniden havalanmak şu anda bize pek pahalıya mal olur. Erythro ve Megas’ın -Megas’ı unutma- çekim alanlarının yoğunluğu çok büyük, hatta burada uzayda bile. Bizimkilerden birine hesap ettirdim bunu. Hammaddemizi asteroid kuşağından sağlamamız da bir sorun olacak ama bu onları Erythro’dan almaya kalkışmaktan daha küçük bir sorundur. Hatta asteroid kuşağına yerleşebilirsek maliyetler çok daha düşük olabilecek. Yerleşim Birimlerimizi asteroid kuşağında kuracağız."</p>

  <p class="calibre7">"Yani Erythro’yu defterden siliyor musun?"</p>

  <p class="calibre7">"Bir süre için, Eugenia. Güçlendiğimiz zaman, enerji kaynaklarımız çoğaldığı zaman, toplumumuz dengeye kavuşup büyümeye yüz tuttuğunda Erythro’nun yaşam biçimlerini, hatta belki de, olağanüstü kimyasını inceleyebileceğiz."</p>

  <p class="calibre7">Pitt yatıştırırcasına, anlayışla gülümsedi kadına. Erythro konusunun mümkün olduğu kadar ertelenmesi gerektiğini biliyordu. Gezegende teknolojik bir toplum yoksa o zaman sahip olduğu diğer yaşam biçimleri ve kaynakları bekleyebilirdi. Gerçek düşman Güneş Sisteminden gelecek olan güruhtu.</p>

  <p class="calibre7">Başkaları neden göremiyorlardı ne yapılması gerektiğini? Neden bu kadar kolaylıkla yararsız yan yollara sapıyorlardı?</p>

  <p class="calibre7">Bu sersemleri korunmasız bırakarak ölmeye nasıl cesaret edecekti?</p>
</body>
</html>
