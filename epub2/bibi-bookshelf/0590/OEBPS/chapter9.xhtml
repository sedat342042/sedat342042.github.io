<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Acı Çikolata</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter9">
<div class="listpage html5_section">
				<h1 class="ingredients">Malzemesi</h1>
				<ul>
				<li>920 g kakao (Soconusco)</li>
				<li>920 g kakao (Maracaibo)</li>
				<li>920 g kakao (Caracas)</li>
				<li>1,840 g ya da 2,760 g tozşeker (isteğe göre)</li>
				</ul>
				</div>
<div class="content html5_section">
				<h1>Yapılışı</h1>
				<p>Yapılması gereken ilk şey kakaoları kavurmaktır. Bunu yaparken toprak tepsi değil de sac kullanmak daha uygundur. Kakao taneciklerinden süzülen yağ toprak tepsinin gözenekleri arasında kaybolur. Bu tür ayrıntılara dikkat etmek son derece önemlidir. Ayrıca bilesiniz ki çikolatanın iyi olması üç şeye bağlıdır: kullanılacak kakao tanelerinin çürük ve ezik değil, sağlam ve sağlıklı olmasına, çeşitli tipte kakao taneciklerinin harmanlanarak kullanılmasına, son olarak da kakao tanelerinin kavrulma süresine.</p>
				<p>Kakao tanelerinin yağlarını bırakmaya başlayıncaya kadar kavrulmaları tavsiye edilir. Eğer daha önce ateşten alınırsa hoş olmayan açık renk bir görünüm almasının yanı sıra sindirimi de zor olur. Tam tersine ateşte fazla bırakılırsa kakao taneleri yanar ve tadı acılaşır. Çikolata da hem acımtırak hem pütür pütür olur.</p>
				<p>Tita bu kakaoyağından sadece yarım kaşığını tatlı bademyağıyla karıştırarak dudakları için harika bir krem yapmak üzere ayırdı. Dudakları kışın çeşitli yerlerinden çatlardı. Ne tür önlemler alırsa alsın buna engel olamıyordu. Çocukken bu durum canını çok sıkardı. Her güldüğünde dudakları gerildiği için kanar ve canı yanardı. Zamanla bunu kanıksadı ve kabullendi. Şu sıralarda gülmesi için pek bir neden olmadığına göre buna hiç aldırış etmiyordu artık. Dudaklarındaki çatlakların geçmesi için ilkbahara kadar rahatlıkla bekleyebilirdi. Şu anda dudakları için krem hazırlamasının tek nedeni akşam evlerine konukların gelecek olmasıydı. “Kral Tacı”nı paylaşmak için davet edilmişlerdi.</p>
				<p>Çok neşelenip güleceğini düşündüğü için değil, sadece konuklar arkasından dedikodusunu yapmasınlar, diye yapıyordu bunu. Gece boyunca dudaklarının yumuşacık ve pırıl pırıl olmasını arzu ediyordu. Hamile kalmış olma korkusu, onda gülme isteği bırakmamıştı. Pedro'yla aşk yaşarken bu olasılık aklına bile gelmemişti. Henüz Pedro’ya da bir şey söylememişti. Bu gece onunla konuşmayı düşünüyordu, ama nasıl söyleyeceğini bilmiyordu. Pedro nasıl karşılayacaktı acaba? Bu büyük soruna nasıl bir çözüm önerecekti? Şu anda bunlar hakkında hiçbir şey bilmiyordu.</p>
				<p>Kendine daha fazla işkence etmeyi bırakıp kafasını daha önemsiz şeylere verebilmeyi isterdi. Kremin hazırlanması gibi... Dudakları için en iyisi kakao kremiydi. Ama kremden önce çikolatayı hazırlaması gerekiyordu.</p>
				<p>Kakao, açıklandığı gibi kavrulduktan sonra kalburdan geçirilerek taneler kabuklarından ayrılır. <em>Metate</em>’nin  altına içi iyice harlı kor dolu bir kap konur. Taş iyice ısındıktan sonra kakao tanelerinin ezilmesine başlanabilir. <em>Metate</em>’nin üzerine şekerle karıştırılmış kakao taneleri konur ve ikisi birlikte tahta tokmakla dövülerek ezilir. İyice ezilip hamur haline gelmiş şekerli kakaolar hemen parçalara ayrılıp isteğe göre dikdörtgen ya da yuvarlak şekiller verilir. Çatalın ucuyla işaretlenerek bölünecek yerler belirlenir. Tita, çikolatalara tablet şekilleri verirken çocukluğundaki Üç Müneccim Kral yortularını özlemle hatırladı. O zamanlar önemli sayılabilecek hiçbir sorunu yoktu. O günlerde en büyük derdi Üç Müneccim Kral'ın ona hiçbir zaman istediği hediyeyi getirmemeleriydi. Elena Anne’nin onun için uygun gördüğü şeyleri getirirlerdi hep. Bir defasında bir dükkânın vitrininde görüp çok istediği bir oyuncak sinemayı getirmişlerdi ona. Bunu kendi maaşından tasarruf ederek biriktirdiği parayla Nacha’nın aldığını ancak birkaç yıl önce bir bahaneyle öğrenmişti. “Minik Sinema” adını verdikleri bu aletin gerçek adı zoetrope idi. Bir gaz lambasının önüne koyularak levhalardaki resimleri, üzerindeki yarıklardan, hareketliymiş gibi duvara yansıtan bir silindirdi. Sinemaya benzeyen bir etki yaratıyordu. Sabahleyin uyanıp da onu ayakkabısının yanında görünce ne kadar mutlu olmuştu. Ablalarıyla birlikte pek çok öğleden sonrayı bu aletin içindeki cam levhaya birbiri ardına dizilmiş komik resimleri seyrederek geçirmişlerdi. Ne kadar eğlenceliydi! Nacha’ nın yanındaki o mutlu günler çok gerilerde kalmıştı artık. Nacha! Onun yaptığı şehriye çorbasının kokusunu,<em> chilaquiles</em>’leri<a class="si-noteref epub-type_noteref" href="#f16" id="ref_f16">16</a>, <em>champurrado</em>’yu, biberli hindi sosunu, kaymaklı ekmeği, geçmiş günleri özlüyordu. Onun yemeklere kattığı lezzete kimse ulaşamazdı! Kimse onun gibi <em>atole</em>’ler, bitki çayları yapamaz, kimse onun gibi gülemez, saçlarını onun gibi öremezdi! Kimse başı ağrıdığında şakaklarına onun gibi patates dilimleri koyamaz, Tita hastalandığında onun gibi bakamaz, geceleri üstünü örtemez, Tita’nın canının istediğini pişiremezdi! Kimse Nacha gibi çikolata çırpamazdı! Keşke bir anlığına bile olsa o günlere gidebilse, aynı heyecanla Kral Tacı’nı yapabilmek için o günlerin mutluluğundan bir tutam alıp gelebilseydi! Keşke sonra ablalarıyla birlikte oturup şakalar, eğlenceler arasında Kral Tacı’nı yiyebilselerdi. Keşke her şey bir adamın aşkı için Rosaura’yla rekabet etmedikleri, evlenmesinin yasak olduğundan haberinin olmadığı, Gertrudis’in evden kaçıp geneleve düşmediği o günlerdeki gibi olsaydı. Keşke o günlerdeki gibi Kral Tacı’nın içindeki porselen bebeği bulan kişinin dileklerinin hemen gerçekleşeceğini umut edebilseydi. Hayat, Tita’ya hiçbir şeyin o kadar kolay olmadığını öğretmişti. Sadece çok akıllı bazı insanlar ne olursa olsun isteklerini gerçekleştirmeyi başarabilirlerdi. Kendi hayatına yön verme hakkını elde edebilmek için hayal ettiğinden daha çok uğraşması gerekecekti. Bu savaşta tek başınaydı. Bu da ona ağır geliyordu. En azından Gertrudis yanında olabilseydi! Ama öyle görünüyordu ki onun eve dönmesi, bir ölünün hayata dönmesi kadar imkânsızdı.</p>
				<p>Nicolás onu düştüğü genelevde bulup elbiselerini teslim ettiğinden beri bir daha Gertrudis’ten haber alamamışlardı. Tita sonunda bitirdiği çikolata tabletlerini kurumaları için anılarıyla birlikte açık havaya bıraktı. Kral Tacı’nı hazırlamaya koyuldu.</p>
				
				<div class="sub-section html5_section">
				<h1 class="ingredients">Malzemesi</h1>
				<ul>
				<li>30 g yaş maya</li>
				<li>1 kilo 250 g un</li>
				<li>8 adet yumurta</li>
				<li>2 yemek kaşığı portakal çiçeği suyu</li>
				<li>1,5 çay fincanı süt</li>
				<li>300 g tozşeker</li>
				<li>300 g tereyağı</li>
				<li>250 g meyve şekerlemesi</li>
				<li>1 adet porselen bebek biblosu</li>
				</ul>
				
				<h1 class="description">Yapılışı</h1>
				<p>250 g unun içine konulan maya, çatalla ya da elle ezilir. Azar azar ılık süt eklenerek iyice karıştırılır. Biraz yoğurduktan sonra top gibi yuvarlak bir şekil verilir ve hamur iki kat büyüyünceye kadar mayalanmaya bırakılır.</p>
				<p>Tita tam hamuru mayalanmaya bıraktığı anda Rosaura mutfakta belirdi. John’un kendisine yazdığı diyet reçetesini uygulayabilmek için Tita’dan yardım istemeye gelmişti. Üstelik birkaç haftadır çok ciddi bir sindirim sorunu vardı. Bağırsaklarında çok gaz vardı ve nefesi de kötü kokuyordu. Bu tür sağlık sorunları onu çok güç durumlarda bırakıyordu. Sonunda Pedro’yla ayrı odalarda yatmaları gerektiğine karar vermişti. Böylece istediği zaman gaz çıkarabiliyor ve rahatlıyordu. John, gaz yapan kök bitkileri ve sebzeleri yemekten kaçınmasını önermişti. Ayrıca vücudunu dinç tutabilmek için bol bol beden hareketleri yapmasını söylemişti. Aşırı şişmanladığı için bu sonuncu öğüdü yerine getirmesi çok zor oluyordu. Çiftliğe döndüğünden beri neden bu kadar kilo almaya başladığını anlayamıyordu. Oysa daha önce yediklerinden fazla bir şey yemiyordu. Her neyse sonuç olarak çok irileşmiş ve pelte gibi olmuş vücudunu kımıldatmak hiç de kolay değildi. Başına gelen bu kötü şeyler ona pek çok sorun çıkarıyordu. Ama en kötüsü Pedro’nun ondan her gün biraz daha uzaklaşmasıydı. Onu suçlamıyordu. Vücudundan çıkan o pis kokuya kendi bile katlanamıyordu. Artık dayanacak gücü kalmamıştı.</p>
				<p>Rosaura, Tita’ya ilk kez içini döküyor ve bu konular hakkında onunla ilk kez konuşuyordu. Bu arada daha önceleri Tita’yı kıskandığı için uzak durmaya çalıştığını da itiraf etti. Pedro ile Tita arasında gözlerden uzak, gizli bir aşk ilişkisi olduğunu düşünmüştü. Ama şimdi Tita’nın âşık olduğu kişinin John olduğunu görüyordu. Pek yakında John’la evleneceklerine göre bu kıskançlığı sürdürmenin saçma bir şey olduğunun farkındaydı artık. İki kardeş arasında iyi bir ilişki kurulması için hâlâ fırsat vardı. Doğrusu şimdiye kadar Rosaura ile Tita’nın ilişkileri kızgın yağa damlayan su gibiydi! Pedro'yla evlenmiş olmasından dolayı kendisine kızmaması için gözyaşları içinde yalvardı. Kardeş olarak iyi ilişkiler kurabilmeleri için öğüt istedi. Sanki Tita öğüt verebilecek durumdaymış gibi! Rosaura büyük bir üzüntüyle Pedro’nun kendisine aylardır cinsel ilişki için yaklaşmadığını söyledi. Kendisinden düpedüz kaçıyordu. Rosaura bunu pek dert etmiyordu, çünkü başından beri Pedro cinselliğe pek düşkün biri olmamıştı. Ama sorun bu kadarla kalmıyordu. Pedro son günlerde kendisini istemediğini hareketleriyle açıkça belli ediyordu.</p>
				<p>Rosaura bunun ne zaman başladığını bile tam olarak söyleyebilirdi. Çok iyi hatırlıyordu. Elena Anne’nin hayaletinin görünmeye başladığı geceden beri böyleydi. Henüz uyumamıştı. Dolaşmaya çıkmış olan Pedro’nun dönmesini bekliyordu. Pedro döndüğü zaman Elena Anne’nin hayaletiyle ilgili anlattıklarını hiç dinlememişti bile. Sanki duymuyor gibiydi. Gece boyunca Rosaura ona sarılmaya çalıştıkça o, çok derin uykudaymış gibi yaptı. Sonra da uzun süre içini çekerek ağladı. Bu kez de Rosaura, onu duymuyormuş gibi yaptı.</p>
				<p>Kendi şişmanlığının, güçsüzlüğünün, nefesinin kötü kokmasının Pedro’yu ondan her gün biraz daha uzaklaştırdığını hissediyordu ve buna bir çözüm bulamıyordu. Bu nedenle de Tita’dan kendisine yardım etmesini istiyordu. Buna çok ihtiyacı vardı ve kendisine yardım edebilecek başka kimse yoktu. Durum çok ciddi idi. Pedro kendisini terk edecek olursa el âlemin söyleyeceklerini kaldıramazdı. Tek umudu kızıydı. Esperanza hayatı boyunca onun yanında kalmak zorundaydı.</p>
				<p>O âna kadar her şey yolunda gidiyordu. Rosaura’nın konuşmasının başında söyledikleri Tita’nın hissettiği vicdan azabını artırmıştı. Ama Esperanza’yı bekleyen kaderi ikinci kez duyunca ablasının suratına bunun hayatında duyduğu en aptal düşünce olduğunu haykırmamak için kendisini zor tuttu. Şu anda ablasıyla kendisi arasında bir tartışma başlatmanın zamanı değildi. Rosaura’ya vermekte olduğu zararı en aza indirebilmek amacıyla tüm iyi niyetiyle yapacağı girişimleri berbat etmekten başka bir işe yaramazdı. Böylece duygularını dışa vurmaktan vazgeçerek ablasına zayıflamasına yardımcı olacak yemekler hazırlamaya söz verdi. Ayrıca çok nazik bir dille nefesin kötü kokmasına karşı ailelerinde yıllardan beri uygulanan şeyleri önerdi. “Kötü kokan nefesin kaynağı midedir. Pek çok nedeni olabilir. Buna engel olabilmek için ilk önce içine birkaç damla toz kâfuru katılmış tuzlu suyla gargara yapmak ve aynı zamanda burna çekmek gerekir. Bunun yanı sıra nane yaprağı çiğnenmelidir. Bunlar sürekli yapılacak olursa en ağır nefes kokusunu bile yok edebilir.”</p>
				<p>Rosaura, Tita’ya yardımları için sonsuz teşekkürler ederek nane yaprağı koparmak için doğru bahçeye gitti. Konuştuklarının aralarında sır olarak kalmasını istemeyi de unutmadı elbette. Rosaura’nın yüzünde bir rahatlama ifadesi belirmişti. Tita ise tam tersine, yıkılmış gibiydi. Bunu nasıl yapmıştı! Rosaura’ya, Pedro’ya, kendisine ve John’a verdiği zararları nasıl yok edebilirdi? Birkaç gün sonra dönecek olan John’un karşısına hangi yüzle çıkacaktı? Yitirdiği aklına yeniden kavuşmasını sağladığı ve kendisine özgürlüğün yolunu gösterdiği için sonsuz minnet duyduğu John’un yüzüne!</p>
				<p>John, sükûnet, huzur ve akıl demekti. Kendisinin ona yaptıklarını hiçbir şekilde hak etmiyordu! Ne diyecekti ona? Ne yapacaktı? Şimdilik yapabileceği en iyi şey, Kral Tacı'nı yapmaya devam etmekti. Rosaura'yla konuştuğu süre boyunca bekleyen hamur mayalanmıştı. Artık bir sonraki aşamaya geçebilirdi.</p>
				<p>Geriye kalan 1 kg un, masanın üstüne öbeklenir. Ortası havuz gibi açılır. Bütün malzemeler ortasına konur. İçten dışa doğru yoğrulmaya başlanır. Bu arada kenardaki unlar da yavaş yavaş hamura yedirilir. Daha önce maya katılarak dinlenmeye bırakılmış ve iki katına çıkacak kadar kabarmış olan hamur bu ikinci hamura katılır. Ele yapışmayacak duruma gelinceye kadar iyice yoğrulur. Masaya yapışmış hamurlar da spatulayla kazınarak ve bu hamura katılır. Sonra hamurun tamamı önceden yağlanmış olan geniş bir tepsiye alınır. Üzeri bezle örtülerek yeniden mayalanmaya bırakılır. Fırına atmadan önce bu işlemin üç kez tekrarlanacağını ve hamurun tekrar iki katına çıkacak kadar kabarması için yaklaşık iki saat beklemek gerektiğini göz önünde bulundurulmalıdır.</p>
				<p>Tita, tepsiye aldığı hamurun üstünü bezle örterken aniden çıkan sert bir rüzgâr mutfağın kapısını adeta kırbaçlayarak ardına kadar açtı. İçeri dolan dondurucu bir soğuk Tita’yı sarıverdi. Hamurun üstüne örttüğü bez havalarda uçtu. Tita sırtında buz gibi bir ürperti hissetti. Arkasına döndü ve o anda kendisine sert bir şekilde bakan Elena Anne’yle burun buruna geldi.</p>
				<p>“Sana kaç kez Pedro’dan uzak dur dedim! Bunu neden yaptın?”</p>
				<p>“Uzak durmaya çalıştım anneciğim ama...”</p>
				<p>“Aması yok! Bu yaptığın şeye ne denir bilmiyorum! Sen ahlakı, saygıyı, güzel gelenekleri unuttun! Sen bir hiçsin! Kendisine bile saygısı kalmamış birisin. Atalarımdan karnındaki şu lanet olası bebeğe kadar bütün ailenin adını kirlettin!”</p>
				<p>“Hayır! Benim oğlum lanetli değil!”</p>
				<p>“Lanetli! Ben lanetliyorum onu! Seni de, onu da sonsuza kadar lanetliyorum!”</p>
				<p>“Hayır! Yapma lütfen!”</p>
				<p>Mutfağa Chencha’nın girmesi üzerine Elena Anne arkasına dönüp geldiği kapıdan çıktı.</p>
				<p>“Ay yavrucum, kapıyı kapatsan ya! İçerisi ne kadar soğumuş, görmüyo musun? Son günlerde kafan çok dalgın. Neler oluyo sana?”</p>
				<p>Hiçbir şey! Âdet kanamasının bir ay gecikmesinden, hamile olduğundan kuşkulanmasından, John döner dönmez bunu ona söylemek ve onunla evlenmekten vazgeçmek zorunda olmasından, çocuğunu hiçbir sorun yaşamadan doğurmak istiyorsa çiftlikten ayrılması gerektiğinden, Rosaura’ya daha fazla zarar vermemek için Pedro’dan uzaklaşmak zorunda olmasından başka hiçbir sorunu yoktu.</p>
				<p>İşte olanlar sadece bunlardı! Ama bunu Chencha’ya söyleyemezdi. Söyleyecek olsa, Chencha’nın gevezeliği sayesinde bugünden yarına bütün köy her şeyi öğrenmiş olurdu. Ona cevap vermek yerine, Chencha’nın da suçunu örtmek için sık sık yaptığı gibi yaptı: Konuyu değiştirdi.</p>
				<p>“Eyvah! Hamur tepsiden taşıyor! Bırak da akşam olmadan Kral Tacı’nı bitireyim!”</p>
				<p>Hamurun tepsiden taştığı falan yoktu. Ama Chencha’nın dikkatini başka bir konuya çekerek kendini unutturması için iyi bir bahaneydi.</p>
				<p>Hamur ikinci kez kabarıp iki katına ulaştıktan sonra masanın üstüne alınır ve gere gere rulo için açılır. Uzun bir şekil verilir. İsteniyorsa hamurun içine küçük meyve şekerlemeleri konur. Değilse rastgele bir yerine sadece porselen bebek biblosu konur. Sonra hamurun iki ucu birleştirilir. Yağlanmış ve yapışmaması için un serpilmiş bir fırın tepsisine alınır. O sırada rulonun bitişme noktası alta getirilir. Ruloya taç biçimi verilirken tepsinin kenarlarıyla hamur arasında biraz pay kalmalıdır; çünkü hamur yine iki katına kadar kabarmaya devam edecektir. Bu arada mutfağın sıcak olması için fırın yakılır. Bu sıcaklık hamurun daha iyi kabarmasını sağlar.</p>
				<p>Tita, porselen bebek biblosunu hamurun içine saklamadan önce dikkatle baktı. Geleneklere göre 6 Ocak akşamı hep birlikte Kral Tacı yenirdi. Kral Tacı’nın içine saklanmış porselen bebek biblosu kime çıkarsa o kişi, 2 Şubat'a denk gelen Meryem Ana'nın arınma yortusunda, yani İsa’nın doğduğu gün, bir parti düzenlemek zorundaydı. Çocukluklarından beri bu gelenek Tita ile ablaları arasında bir rekabete neden olmuştu hep. Porselen bibloyu bulan kişi çok şanslı kabul edilirdi. O gece bu bibloyu iki eliyle sıkıca tutarak bir dilek dileyebilirdi.</p>
				<p>Tita, bebeğin zarif görünüşüne uzun uzun bakarken çocuklukta bir şey dilemenin ne kadar kolay olduğunu düşünüyordu. O zamanlar imkânsız diye bir şey yoktu. İnsan büyüyünce anlıyordu ki her şey dilenemezdi: Bazı şeyler yasaktı, günahtı ya da ahlaka sığmazdı.</p>
				<p>Peki ama ahlak neydi? Samimiyetle sevdiği her şeyden vazgeçmek mi? Keşke hiç büyümeseydi. Pedro’yu hiç tanımasaydı. Ondan hamile kalmamış olmayı dilemek zorunda kalmasaydı. Keşke annesi evin her köşesinde karşısına çıkıp haykırarak yaptığı çirkin şeyi yüzüne vurmasaydı. Tanrı’nın yardımıyla Esperanza, Rosaura’nın engellemesine uğramadan evlenebilir ve bu tür acılar yaşamak zorunda kalmazdı. Bu bebek de gerektiği zaman evden kaçabilen Gertrudis kadar güçlü olabilirdi. Tanrı’nın izniyle Gertrudis eve döner de yardımına çok ihtiyacı olduğu şu günlerde kendisine yardım edebilirdi. Bunları dileyerek porselen bebek biblosunu hamurun içine sakladı. Daha da kabarması için hamuru masanın üstünde bıraktı.</p>
				<p>Hamur üçüncü kez kabardıktan sonra meyve şekerlemeleriyle süslenir. Yumurtanın sarısı çırpılarak üzeri yaldızlanır ve tozşeker serpilir. Fırına konulur. Yirmi dakika fırında tutulduktan sonra çıkarılıp soğumaya bırakılır.</p>
				<p>Kral Tacı hazır olunca sofraya götürmek için Pedro’dan yardım istedi. Başka birinden de isteyebilirdi; ama Pedro ile özel olarak konuşmak istiyordu.</p>
				<p>“Pedro, sizinle özel olarak konuşmam gerek.”</p>
				<p>“Çok kolay. Neden karanlık odaya gelmiyorsunuz? Orada kimse bizi rahatsız etmeden konuşabiliriz. Çoktan beri gelmediniz.”</p>
				<p>“Ben de sizinle bu konuda konuşmak istiyordum.”</p>
				<p>Chencha mutfağa girince konuşmaları yarım kaldı. Lobo’ların geldiğini haber vermek için gelmişti. Tita ile Pedro’dan başka herkes hazırdı. O zaman Tita ile Pedro’nun konuşmayı başka bir zamana bırakıp Kral Tacı'nı herkesin büyük bir özlemle beklediği sofraya götürmekten başka çareleri kalmadı. Koridordan geçerlerken Tita, annesini yemek salonunun kapısında kendisine öfkeyle bakarken gördü. Çiftliğin köpeği Pulque tehdit eder gibi Tita’nın üzerine doğru yürüyen Elena Anne’ye havlamaya başladı. Köpeğin sırtındaki tüyler korkudan diken diken olmuştu. Savunma durumunda geri geri gidiyordu. Şaşkınlığından arka ayaklarından biri koridorun sonundaki aşkmerdiveni saksısının dibinde duran pirinç tükürük hokkasına girdi. Koşarak dışarı çıkmaya çalışınca hokkayı yere devirdi ve içindekileri yerlere döktü.</p>
				<p>Bu gürültü salonda bulunan on iki konuğu yerlerinden sıçrattı. Hepsi birden ne olduğuna bakmak için koridora fırladılar. Pedro onlara Pulque’nin çok yaşlandığı için son zamanlarda buna benzer sakarlıklar yaptığını, önemli bir şey olmadığını açıklamak zorunda kaldı. Bu arada Paquita Lobo, Tita’nın bayılmak üzere olduğunu fark etti. Hemen Tita’nın iyi görünmediğini söyleyerek Kral Tacı’nı taşımak için Pedro’ya bir başkasının yardım etmesini istedi. Tita’nın kolundan tuttu, salona götürdü. Ona biraz naneruhu koklattılar. Birkaç dakika sonra kendini toparladı. O zaman yemek salonuna geçmeye karar verdiler. Çıkmadan önce Paquita Lobo, Tita’yı bir saniye durdurdu ve sordu:</p>
				<p>“İyi misin? Bana hâlâ başın dönüyor gibi geliyor. Bakışların sanki... Senin son derece namuslu bir kız olduğunu bilmesem hamile olduğuna yemin ederim.”</p>
				<p>Tita, Paquita’nın söylediklerini ciddiye almıyormuş gibi davrandı ve gülerek cevap verdi:</p>
				<p>“Hamile mi? Sadece sizin aklınıza gelir böyle şeyler. Bakışların hamilelikle ne ilgisi var?”</p>
				<p>“Ben hamile kadını gözlerinden tanırım.”</p>
				<p>Tita kendisini bir güç durumdan daha kurtardığı için Pulque’ye tekrardan minnet duydu. Avluda binlerce şeytanın çıkarabileceğinden daha gürültülü bir şekilde havlıyordu. Bu nedenle Paquita’yla konuşmaya devam etmek zorunda kalmadı. Pulque’nin havlamalarının yanı sıra dörtnala koşan atların sesleri de duyuluyordu. Bütün davetliler gelmişlerdi. Bu saatte kim gelmiş olabilirdi? Tita koşup kapıyı açtı. Pulque, devrimcilerle birlikte gelmiş olan kişiye sevgi gösterileri yapıyordu. İyice yaklaştıklarında birliğe komuta edenin ablası Gertrudis olduğunu fark etti. Uzun süre önce Gertrudis’i kaçırmış olan Juan Alejandrez de hemen yanındaki atın üstündeydi. Adam artık general olmuştu. Gertrudis attan indi. Sanki aradan hiç zaman geçmemiş gibi doğrudan doğruya, bugün Kral Tacı yiyeceklerini bildiğini, bir fincan taze çırpılmış çikolata içmek için geldiğini söyledi. Tita ona heyecanla sarılarak isteğini gerçekleştirmek üzere sofraya götürdü. Onların evinde yapılan çikolata başka hiçbir yerde yapılamazdı. Başlı başına bir bölüm oluşturabilecek kadar önemli olan çikolata büyük bir özenle yapılırdı bu evde. Kakao tanelerinin kavrulmasından çikolatanın çırpılmasına kadar her aşamada özen gösterilirdi. En iyi kalite malzemeler kullanılsa bile beceriksiz eller tarafından yapılan çikolata ya lezzetsiz, ya az pişmiş, ya çok pişmiş, ya gereğinden fazla koyu olur. Hatta çikolataya yanık kokusu siner.</p>
				<p>Bütün bu aksiliklerin önüne geçmek çok kolaydır. Çikolata tableti biraz suyla birlikte ateşe oturtulur. Birkaç kez kaynayacağı için suyun miktarı servis yapılacak fincanın alabileceğinden biraz fazla olmalıdır. Kaynamaya başlar başlamaz ateşten alınır ve çikolata ezilir. Sonra çırpma teliyle çırpılarak suyla çikolatanın birbirine iyice karışması sağlanır. Tekrar ateşe konur. Kaynamaya ve kabarmaya başlayınca ateşten çekilir. Hemen tekrar ateşe konur ve üçüncü kez kaynatılır. Son kez ateşten alınır ve çırpmaya devam edilir. Yeterince çırpıldıktan sonra yarısı fincana boşaltılır, kalan yarısı kaymak gibi köpük oluncaya kadar tekrar çırpılır. Hepsi fincana boşaltılır. Fincanın üstü tamamen köpükle kaplanır. Su yerine sütle de yapılabilir. Sütle yapılırsa bir kez kaynatmak yeterlidir. İkinci kez ocağa konduğunda koyulaşmaması için çırpılır. Suyla yapılan çikolatanın sindirimi daha kolaydır.</p>
				<p>Gertrudis önünde duran fincandaki çikolatadan her yudum aldığında gözlerini kapatıyordu. Anne evindeki tatları ve kokuları alıp gittiği yere götürebilseydi hayat daha güzel olurdu. Her neyse... Burası anne evi de değildi artık. Kendisinin haberi bile olmadan annesi ölüp gitmişti işte.</p>
				<p>Annesinin öldüğünü Tita’dan duyduğunda çok üzüldü. Hayatta başarılı olduğunu Elena Anne’ye kanıtlamak için dönmüştü buraya. Devrimci ordunun kadın generaliydi artık. Bu unvanı, savaş alanlarında herkesten daha iyi savaşarak, bileğinin hakkıyla kazanmıştı. Yönetme yeteneği kanında vardı. Orduya girer girmez basamakları hızla tırmanmaya başlamış ve kısa bir sürede en yüksek rütbeye ulaşmıştı. Bununla da kalmamıştı. Evine Juan’la evlenmiş olmanın mutluluğuyla dönüyordu. Bir yıldan daha fazla ayrı kaldıktan sonra Juan’la yeniden buluşmuşlardı. İlk tanıştıkları zaman aralarında doğan tutku yeniden canlanmıştı. Bir insan daha başka ne isteyebilirdi ki! Annesinin kendisini görmesini isterdi elbette. Elena Anne, kendisine dudağının kenarına bulaşmış çikolatayı peçeteyle silmesini uyarmak için sertçe bakacak olsa bile, o da annesini görebilmeyi isterdi.</p>
				<p>Çikolata eskisi gibi hazırlanmıştı.</p>
				<p>Gertrudis gözlerini kapayıp sessizce dua etti: Tanrı’ nın izniyle Tita çok uzun yaşardı da ailenin geleneksel yemeklerini yapmaya devam ederdi. Kendisi de Rosaura da yemek yapmayı beceremiyorlardı. Böyle giderse Tita öldüğü zaman ailenin geçmişi de onunla birlikte ölecekti. Yemek bittikten sonra hep birlikte salona geçildi. Dans başladı. Salon, sayılamayacak kadar çok sayıda mumla iyice aydınlatılmıştı. Harika bir şekilde gitar, armonika ve akordeon çalan Juan bütün davetlileri büyüledi. Gertrudis çizmesinin burnunu yere vurarak Juan’ın çaldığı müziğe tempo tutuyordu.</p>
				<p>Salonun arka taraflarında, kendisini hayran hayran dinleyen, devrimcilere nasıl katıldığı hakkında sorular soran davetlilerin arasında oturan Gertrudis, Juan’a gururla bakıyordu. Bir yandan sigarasını içiyor, bir yandan da katıldığı savaşlarda gördüğü ilginç olayları son derece rahat davranışlarla anlatıyordu. Ağızları açık kendisini dinleyenlere ilk kurşuna dizme emrini nasıl verdiğini anlatırken kendini tutamadı. Birden anlatmayı kesip ortaya fırladı, büyük bir zarafetle dans etmeye başladı. Juan’ın akordeonla çok usta bir tarzda çaldığı <em>Jesusita en Chihuahua</em> adlı polkaya uygun dans ediyordu. Uçarı ve pervasız hareketlerle, serbest davranışlarla eteklerini dizlerine kadar çekiyordu.</p>
				<p>Bu davranışı davetli kadınların tepkilerine ve dedikodulara yol açtı.</p>
				<p>Rosaura, Tita’nın kulağına eğilerek şöyle dedi:</p>
				<p>“Gertrudis bu dans ritmini nereden buldu bilmem. Annemiz dans etmeyi hiç sevmezdi. Babamızın da çok kötü dans ettiğini söylerler.”</p>
				<p>Tita, Gertrudis’in böyle dans edebilme yeteneğini kimden aldığını da, başka şeyleri de biliyordu elbette. Cevap olarak omuz silkmekle yetindi. Bu sırrı kendisiyle birlikte mezara götürmeyi düşünüyordu. Ama düşündüğü gibi olmadı. Bir yıl sonra Gertrudis, melez bir çocuk doğurdu. Juan çok kızdı ve Gertrudis’i boşamakla tehdit etti. Gertrudis’in eskisi gibi başkalarıyla düşüp kalkmasını affetmeyecekti. O zaman Tita, ablasının evliliğini kurtarabilmek için her şeyi itiraf etti. İyi ki o mektupları yakmamıştı. Annesinin “kara geçmiş”i şimdi Gertrudis’in masum olduğunu kanıtlamakta çok işe yarıyordu.</p>
				<p>Nereden bakılırsa bakılsın bunu kabul etmek de çok zor oldu elbette. Ama en azından Gertrudis ile Juan boşanmadılar. Ölünceye kadar birlikte yaşadılar ve mutlu günleri dargın günlerinden çok oldu.</p>
				<p>Tita, Gertrudis’in dans ritmini nereden aldığını bildiği gibi, Rosaura’nın evliliğinin neden kötü gittiğini, kendisinin neden hamile olduğunu da biliyordu.</p>
				<p>Şimdi de en iyi çözümün ne olduğunu bilebilmek isterdi. Önemli olan buydu. Neyse ki artık yanında içini dökebileceği biri vardı. Gertrudis’in çiftlikte uzun süre kalacağını, kendisini dinleyeceğini ve yol göstereceğini umuyordu. Chencha ise tam tersini diliyordu. Gertrudis’e çok kızgındı. Aslında doğrudan Gertrudis değildi kızdığı. Onun askerlerine hizmet etmek kendisine çok iş çıkardığı için kızıyordu. O gece yortunun tadını çıkarmak yerine elli asker için bahçede büyük bir sofra kurmak ve elli kişilik çikolata çırpmak zorunda kalmıştı.</p>
				</div>
				<p class="align-right">Devam edecek...</p>
				
				<p class="align-right">Sonraki tarif:<br/>Kaymaklı <em>torreja</em></p>
			</div>
			<div class="si-footnotes html5_section epub-type_footnotes">
<div class="si-footnote html5_aside epub-type_footnote" id="f16"><a class="si-backref" href="#ref_f16">16</a><span class="si-footnote-text">. (İsp.) Biberli sosun içine ufalanmış mısır peksimetleriyle pişirilen bir yemek.</span></div>
			</div>
  </body>
</html>