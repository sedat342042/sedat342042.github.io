<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Acı Çikolata</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter3">
<div class="list html5_section">
				<h1 class="ingredients">Malzemesi</h1>
				<ul>
				<li>12 adet gül, tercihen kırmızı</li>
				<li>12 adet kestane</li>
				<li>2 yemek kaşığı tereyağı</li>
				<li>2 yemek kaşığı mısır nişastası</li>
				<li>2 damla gül esansı</li>
				<li>2 yemek kaşığı anason</li>
				<li>2 yemek kaşığı bal</li>
				<li>2 diş sarmısak</li>
				<li>6 adet bıldırcın</li>
				<li>1 adet frenkinciri</li>
				</ul>
				</div>
<div class="content html5_section">
				<h1>Yapılışı</h1>
				<p>Güllerin taçyaprakları özenle, birer birer ve dikenlerin parmaklara batmamasına çok dikkat edilerek koparılır; aksi halde bu (diken batması) çok acı veren bir şey olduğu gibi, gül yapraklarının içine kan işleyebilir ve yemeğin tadını bozabilir, ayrıca böyle bir durum, kimyasal bir tepkimeyle tehlikeli başka sonuçlar doğurabilir.</p>
				<p>Pedro’nun ellerinden bir demet gül aldığı için heyecanın doruklarında olan Tita bu küçük ayrıntıyı hatırlayabilecek durumda değildi. Düğün gecesi, Pedro’nun kendisini sevdiğini kulağına fısıldamasıyla hissettiği ve herkesten saklamaya çalıştığı heyecandan sonra ilk kez böyle bir heyecan yaşıyordu. Elena Anne, her şeyin çabucak farkına varan zekâsı ve düşünme biçimiyle Pedro ile Tita baş başa kalacak olurlarsa neler olabileceğini tahmin ettiği için gözü sürekli onların üstündeydi. Öyle ki, bir hokkabaz ustalığıyla şimdiye kadar onların göz göze gelmelerini bile engellemeyi başarmıştı. Ama küçük bir detay onun da gözünden kaçmıştı: Nacha’nın ölümüyle boş kalan aşçılık görevi için, evdeki kadınların arasında en uygun aday Tita’ydı. Böylece tatlar, kokular ve bunların oluşturacağı bileşimin etkileri, onun titiz denetiminden kurtulacaktı.</p>
				<p>Tita, İspanyolların bu topraklara gelmelerinden önceki dönemden beri olağanüstü lezzetler yaratmayı bilen Meksikalı aşçılar silsilesi içinde gizli yemek tariflerinin kuşaktan kuşağa geçmesini sağlayan son halka olarak görüldüğü ve gerçekten çok leziz yemekler yapmayı bildiği için, onun çiftliğin resmî aşçısı olması herkes tarafından iyi karşılandı. Tita, Nacha’nın eksikliğinden büyük bir üzüntü duymakla birlikte bu görevi memnuniyetle kabul etti.</p>
				<p>Bu ölümden dolayı Tita, büyük bir depresyon içindeydi. Nacha ölmekle onu yalnız bırakmıştı. Öz annesi ölmüş gibi hissediyordu. Pedro onun bu duygulardan kurtulmasına yardım etmek amacıyla çiftlikteki resmî aşçılık işinde ilk yılını doldurması gerekçesiyle bir demet gül getirmişti. Ama ilk çocuğuna hamile olan Rosaura öyle düşünmüyordu. Pedro’nun elinde bir demet gülle salona girdiğini ve gülleri, kendisi yerine Tita’ya verdiğini görünce ağlama krizine tutularak salonu terk etti.</p>
				<p>Elena Anne sadece bir bakışıyla Tita’ya salondan çıkmasını ve gülleri ortadan kaldırmasını emretti. Pedro fazla atak davrandığını fark etmişti ama olan olmuştu bir kere. Elena Anne uygun bir bakışla ona da çok geç olmadan hatasını düzeltebileceğini ima etti. Bunun üzerine Pedro özür dileyerek salondan çıktı, Rosaura’yı aramaya gitti. Tita mutfağa geldiğinde gülleri göğsünün üstünde sımsıkı tutuyordu. Aslında pembe olan güller parmaklarına ve göğsüne batan dikenler yüzünden Tita’nın kanıyla kıpkırmızı olmuştu. Gülleri ne yapacağına hemen karar vermek zorundaydı. Güller çok güzeldi! Bunlar hayatında ona verilen ilk çiçeklerdi. Üstelik Pedro vermişti onları. Bu yüzden gülleri çöpe atamazdı. Birden kulağında Nacha’nın sesini duydu. Ona İspanyollar Meksika’ya gelmeden önce de buralarda yapılan bir yemeği yapmasını söylüyordu. Güllerin taçyapraklarını kullanarak yapacaktı bu yemeği. Şöyle böyle hatırlıyordu yemeğin tarifini. Sülünle yapılan bir yemekti aslında. Oysa çiftlikte sülün yetiştirmeyi hiç denememişlerdi.</p>
				<p>O sırada çiftlikte sadece bıldırcın vardı. Böylece tarifi biraz değiştirerek yemeği bıldırcınla yapmaya karar verdi.</p>
				<p>Daha fazla düşünmeden bıldırcınları getirmeye gitti. Altı bıldırcını yakaladıktan sonra mutfağa getirdi. Onları öldürmesi gerekiyordu. Bunca zamandır besleyip baktığı hayvanları öldürmek hiç de kolay değildi.</p>
				<p>Derin bir nefes alarak bıldırcınlardan birini aldı, daha önce Nacha’nın nasıl yaptığını görmüştü. Hayvanın boynunu ters yöne doğru bükerek koparmaya çalıştı. Ne var ki bunu yaparken gerektiği gibi çabuk ve güçlü davranmadığı için boynu kırılmış, kafası bir yana sarkmış olan bıldırcın çığlıklar atarak mutfağın içinde koşmaya başladı. Korkunç bir görüntüydü! Tita bu işi yaparken daha kararlı ve güçlü davranmak gerektiğini anlamıştı. Yoksa hayvana acı çektirmekten başka bir sonuca ulaşamazdı. O anda Elena Anne gibi güçlü ve kesin kararlı olmak gerektiğini düşündü. O, birdenbire, hiç merhamet etmeden öldürürdü. Sonra iyice düşününce tam olarak öyle olmadığına karar verdi. Tita’ya farklı davranmıştı. Onu öldürmeye çocukluğunda başlayıp yavaş yavaş devam etmiş ve henüz son darbeyi vurmamıştı. Pedro ile Rosaura’nın evlenmesiyle Tita, bu bıldırcının durumuna düşmüştü: Boynu ve ruhu kırık, çırpınıp duruyordu. Kendi çektiği acıları bu hayvana çektirmek istemedi. İçindeki merhamet bunu gerektiriyordu. Hemen büyük bir kararlılıkla hayvanı yakalayıp işini bitirdi. Diğerlerini öldürmek daha kolay oldu. Tita, bıldırcınları öldürürken onların az pişmiş yumurta yemek zorunda olduğunu, bunları yutmakta zorlandıklarını hayal ediyordu. Boğazlarına sıkışıp kalmış yumurtalardan onları kurtarabilmek için kararlı davranarak boğazlarını buruyor ve aynı anda hızla çekip koparıyordu. Çocukken bu az pişmiş yumurtaları yemektense ölmeyi tercih ederdi. Elena Anne ona zorla az pişmiş yumurta yedirirdi hep. Tita yemek borusunun sımsıkı kilitlendiğini hissederdi. Annesi kafasında bir şişlik yaratacak şiddette ona vuruncaya kadar hiçbir şeyi yutamazdı. Bu darbe, bir mucize etkisi yaratarak boğazındaki düğümü çözerdi. Ondan sonra hiçbir sorun olmadan yumurtayı yutardı. Sonunda sakinleşti ve büyük bir ustalıkla sonraki işlemleri yaptı.</p>
				<p>Nacha, Tita’nın vücuduna girmişti sanki. Bıldırcınları kuru kuruya yolan, içlerini boşaltan, kızartan Nacha’ydı.</p>
				<p>Bıldırcınlar, tüyleri yolunup içleri boşaltıldıktan ve isteğe göre tuz ve karabiberle ovulduktan sonra ayakları birbirine bağlanır. Böylece tereyağında kızartılınca daha hoş görünürler.</p>
				<p>Bıldırcınları kuru kuruya yolmak önemlidir. Kaynar suya batırılarak yolunursa bıldırcın etinin tadı değişir. Sadece denemekle öğrenilen sayısız mutfak sırlarından biri de budur. Rosaura, toprak tepside elini yaktığı günden beri mutfaktan uzak durmayı tercih ettiği için doğal olarak pek çok püf noktası gibi bundan da habersizdi. Buna rağmen belki kocası Pedro’yu etkilemek için, belki de Tita’nın alanında onunla rekabet edeceğini kanıtlamak için, günün birinde yemek pişirmeye kalkıştı. Tita nazik bir şekilde ona birkaç öğüt vermeyi denedi, ama Rosaura bundan çok rahatsız oldu. Tita’dan kendisini mutfakta yalnız bırakmasını istedi.</p>
				<p>Sonunda da doğal olarak, dibi tutmuş bir pilav, çok tuzlu bir et ve yanmış bir tatlı sofraya geldi. Sofrada bulunanların hiçbiri, yemeklerin kötü olduğunu belirtecek bir harekette bulunmaya cesaret edemedi. Sonunda Elena Anne durumu kurtarmak amacıyla bir yorum yaptı.</p>
				<p>“İlk kez yemek yapıyor olmasına rağmen Rosaura’nın yemekleri fena sayılmaz,” dedi. “Sen ne dersin Pedro?”</p>
				<p>Pedro hiç içinden gelmediği ve karısının incinmesini pek de umursamadığı halde kendini zorlayarak Elena Anne’ye cevap vermek zorunda kaldı:</p>
				<p>“Evet,” dedi. “İlk defaya göre fena sayılmaz.”</p>
				<p>Kaçınılmaz olarak öğleden sonra ailede herkesin midesi ağrıdı.</p>
				<p>Ama bıldırcın yemeği yedikleri günkü trajedinin yanında bu önemsiz kalırdı. Pedro’nun Tita’ya verdiği güllerin taç yapraklarına Tita’nın kanının bulaşması gerçek bir bomba etkisi yaratmıştı.</p>
				<p>Herkes masaya oturduğunda gergin bir hava vardı. Ama bıldırcınlar tabaklara konuluncaya kadar önemli bir şey olmadı. Pedro, karısının kıskançlığını uyandırmaktan pek hoşnut değildi elbette. Yine de ilk lokmayı ağzına atar atmaz gözlerini kapayıp gerçek bir şehvet duygusuyla haykırdı:</p>
				<p>“İşte Tanrıların ağzına layık bir yemek!”</p>
				<p>Elena Anne yemeğin gerçekten çok güzel hazırlanmış olduğunu bilmekle birlikte Pedro’nun bu yorumundan rahatsız oldu.</p>
				<p>“Çok tuzlu olmuş,” dedi.</p>
				<p>Rosaura midesinin bulandığını bahane ederek üç lokmadan fazla yemedi. Gertrudis’e ise tuhaf bir şeyler oluyordu.</p>
				<p>Yediği yemek sanki afrodizyak etkisi yaratmıştı onda. Yoğun bir sıcaklık hissi bacaklarına doğru yayılıyordu. Vücudunun tam ortasında hissettiği gıdıklanma, sandalyede doğru dürüst oturmasına izin vermiyordu. Terlemeye başladı. Aynı anda, Pancho Villa’nın askerlerinden birinin ona sımsıkı sarıldığını, bu durumda bir atın sırtında dolu dizgin gitmekte olduğunu hayal etmeye başladı. Geçenlerde hizmetçi Chencha’yla birlikte alışverişe gittiğinde askerlerin Piedras Negras’ın anacaddesinden kasabanın meydanına girdiklerini görmüştü. En önde bulunan asker dikkatini çekmişti. Her halinden o askerlerin komutanı olduğu anlaşılıyordu. Toz, toprak, ter kokuyordu. Yaşamla ölüm arasında, tehlikelerle dolu gecelerin sabahlarını beklediği belliydi. Bakışları karşılaşınca o gözlerin kendisini titrettiğini fark etti. Onu kaç gece ateşin başında otururken gördü. Öpebileceği, kucaklayabileceği bir kadını hayal eder gibiydi. Kendisi gibi bir kadını... Gertrudis mendilini çıkardı, terleriyle birlikte aklından geçen bu günahkâr düşünceleri de silmeye çalıştı.</p>
				<p>Hiçbir yararı olmadı. Tita’dan yardım umarak ona baktı. Tita sandalyesinde düzgün bir şekilde oturuyordu, ama gözlerinde hiçbir yaşam belirtisi yoktu. Sanki tüm varlığı güllerden yaptığı sosun içinde erimiş, bıldırcınların, şarabın, yemekteki her türlü kokunun içine girmişti. Böylece tat, koku, sıcaklık olarak, tam anlamıyla cinsel duygularla yüklü bir şekilde Pedro’nun içine doluyordu.</p>
				<p>Aralarında bir iletişim yolu bulmuş gibiydiler; Tita verici, Pedro alıcı, Gertrudis ise ikisinin arasında yemek aracılığıyla yaşanan bu olağanüstü cinselliği fark eden tek talihliydi.</p>
				<p>Pedro artık karşı koyabilecek durumda değildi. Vücudunun en küçük hücrelerine kadar girmesi için Tita’ya izin verdi. Gözlerini kaçırmaya çalışmadan şöyle dedi:</p>
				<p>“Ömrümde bu kadar güzel bir yemek yememiştim. Teşekkürler.”</p>
				<p>Gerçekten de bu yemek çok lezzetlidir. Güller yemeğe seçkin mi seçkin bir tat katar.</p>
				<p>Güllerin koparılmış olan taçyaprakları anasonla birlikte taştan yapılmış bir dibekte iyice dövülür. Öte yandan toprak tepsinin üstüne konularak pişirilen kestaneler, kabukları soyulduktan sonra suda haşlanır. Sonra bu kestaneler püre haline getirilir. İncecik kıyılmış sarmısaklar tereyağında çevrilir. Şeffaf ve pembemsi bir görünüm alınca kestane püresi, bal, kabuğu soyulmuş frenkinciri, gül yaprakları ve isteğe göre tuz eklenir. Sosun biraz daha koyulaşması için iki yemek kaşığı mısır nişastası konulur. Bir süzgeçten geçirildikten sonra sadece iki damla gül suyu katılır. Gülyağı iki damladan fazla olmamalıdır. Yoksa ağır gül kokusu yemeğin tadını bozar. Kıvamını bulduğu anda ateşten alınır. Sosun tadını almaları için bıldırcınlar bu sosun içinde sadece on dakika bekletilir, sonra çıkarılır.</p>
				<p>Gül yapraklarının dövüldüğü taş dibekten gül kokusu günlerce çıkmazdı.</p>
				<p>Mutfakta kullanılan diğer kap kacakla birlikte taş dibeği yıkamak da Gertrudis’in işiydi. Bu işi yemekten sonra avluda yapardı. Bu arada tencerelerin dibinde kalmış yemekleri de hayvanlara verirdi. Mutfakta kullanılan tencereler çok büyük oldukları için onları teknede yıkamak daha kolay gelirdi. Ama bıldırcın yedikleri gün bunları yapamadı. Kendi yerine bulaşıkları yıkaması için Tita’ya rica etti. Gertrudis kendini gerçekten kötü hissediyordu. Bütün vücudundan ter fışkırıyordu. Ter damlacıkları gül rengindeydi ve insanın içine işleyecek kadar hoş bir şekilde gül kokuyordu. Çok acil olarak banyo yapmak ihtiyacı duydu. Koşarak banyoyu hazırlamaya gitti.</p>
				<p>Elena Anne bahçenin arka tarafında, tahıl ambarıyla ahır arasında derme çatma bir banyo yaptırmıştı. Ne var ki, minik bir odacıktan ibaret olan bu banyo yan yana getirilmiş kaba tahtalardan yapılmıştı. Tahtaların arasında öylesine büyük boşluklar kalmıştı ki içeride banyo yapmakta olan biri dışarıdan rahatlıkla görülebilirdi. Ne olursa olsun, bu banyo köy halkının gördüğü ilk banyo idi. Elena Anne’nin Texas’ın San Antonio şehrinde yaşayan bir kuzeninin icadıydı. İki metre yukarıya tahtadan yapılmış, kırk litre su alabilen bir fıçı koymuştu. Fıçıyı önceden suyla doldurmak gerekiyordu. Bunun için de su dolu kovalarla defalarca tahta bir merdivenden deponun olduğu yere çıkmak zorundaydılar. Bir kere suyla doldurulduktan sonra bir musluğu açmakla, yerçekimi kuvvetiyle tepelerinden dökülmeye başlayan bol suyla yıkanmak gerçekten çok zevkli bir şeydi. Tasla su dökünerek yıkanmak gibi değildi. Yıllar sonra gringolar çok düşük bir parayla kuzeninden bu icadı satın almış ve geliştirmişlerdi. Yaptıkları binlerce banyoda su deposuna gerek yoktu artık. Borulardan gelen suyla yıkanıyordu insanlar.</p>
				<p>Keşke Gertrudis de bunu görebilseydi! Zavallıcık, dolu kovalarla en az on kere o merdivene tırmanmak zorunda kalmıştı. Vücudunda hissettiği yoğun sıcağın üstüne bir de bu korkunç çaba eklenince, dayanılmaz bir hal almıştı. Bayılmak üzereydi.</p>
				<p>Onu ayakta tutan tek şey, serinletici bir banyo yapmak hayaliydi. Ama hiç de hayal ettiği gibi olmadı. Depodan gelen sular daha vücuduna değmeden buharlaşıyordu. Bedeninden yayılan sıcaklık o kadar yoğundu ki tahtalar tutuştu ve yanmaya başladı. Alevlerin kolları arasında can vermek korkusu paniğe dönüştü. Öylece, olduğu gibi, çırılçıplak kulübeden fırladı ve koşmaya başladı.</p>
				<p>Böylece vücudundan yayılan gül kokusu uzaklara, çok uzaklara, devrimcilerle federallerin, köyün dışında kıran kırana savaştıkları yere kadar ulaştı. Geçen hafta Piedras Negras’a girdikten sonra, kasabanın meydanında Gertrudis’le göz göze gelen asker, cesaretiyle herkesin dikkatini çekiyordu.</p>
				<p>Gül pembesi bir sis o askerin yanına kadar vardı. Onu sardı, sarmaladı. Bulunduğu yeri terk edip Elena Anne’nin çiftliğine doğru dörtnala gitmek için onu kışkırttı. Juan –adı buydu askerin– neden olduğunu bilmeden, henüz ölmemiş olan düşmanını öylece bırakıp savaş alanını terk etti. İradesine üstün gelen hiç bilmediği bir güç, davranışlarını yönetiyordu. Bilmediği bir kişiyle buluşmak için bir an önce bilmediği bir yere varmak ihtiyacı onu itiyordu. Hedefini bulması zor olmadı. Gertrudis’in bedeninden yayılan gül kokusu ona yolu gösteriyordu. Kendisini buralara getiren kişinin kim olduğunu öğrenmek için tam zamanında vardı hedefine. Kırların ortasında koşan kadını görür görmez neden buraya geldiğini anladı. Bu kadının kendi içinden doğan ve onu yakmakta olan ateşi söndürecek bir erkeğe ihtiyacı vardı.</p>
				<p>Bir erkeğin, onun gibi bir erkeğin de aynı şekilde bu kadının aşkına ihtiyacı vardı.</p>
				<p>Gertrudis onun kendine doğru geldiğini görünce koşmayı bıraktı. Uzun saçları serbestçe beline kadar inen bu çırılçıplak kadın etrafa ışık saçan bir enerji yayıyordu. Bu görünüşüyle hem bir meleğe hem de bir şeytana benziyordu. Yüzünün güzelliği ve el değmemiş bakire vücudunun mükemmelliği, gözlerinden ve vücudunun her gözeneğinden fışkıran delice tutkuyla büyük bir tezat oluşturuyordu. Dağlarda süren bir savaşın içinde bulunduğu için çok uzun zamandır kadınlardan uzak kalmış Juan’ın seks ihtiyacı ile Gertrudis’in bu hali karşılaşınca olağanüstü bir şey oldu.</p>
				<p>Juan zaman yitirmemek için dörtnala gitmekte olan atının hızını kesmeden eğildi, Gertrudis’i belinden yakaladı ve atın üstüne çekti. Yüz yüze gelecek şekilde önüne oturttu. Gertrudis’e sarılabilmek ve onu tutkuyla öpebilmek için atın dizginlerini bıraktı. Atın da o olağanüstü güçlerden emir alıyor gibi bir hali vardı. Sanki nereye gideceğini biliyordu. At dörtnala yoluna devam ederken atın üstünde, hareketleri atın hareketlerine karışarak, bu kadar güç koşullarda ilk birleşmeleri gerçekleşti.</p>
				<p>Bütün bunlar öylesine hızlı oldu ki Juan’ı yakalamak için arkasından gelen askerler onlara yetişemedi. Sonunda Juan’ın bitip tükenmek bilmeyen savaşlar yüzünden aklını kaçırdığını ve ordudan kaçtığını komutanlarına bildirmek üzere yarı yoldan geri döndüler.</p>
				<p>Görgü tanıklarının söylediklerine dayanılarak yazılan tarih çoğu zaman gerçeği yansıtmayan şeylerle doludur. Tita’ya göre olanlar bu devrimcilerin anlattıklarından çok farklıydı. Bulaşıkları yıkadığı avludan tüm olup bitenleri görmüştü. Aralarında pembe bir sis ve banyonun tahtalarından yükselen alevler olsa da her detayı görebilmişti. Pedro da onun yanında bu ilginç olayı seyretmek şansını yakalamıştı. O sırada bisikletine binip şöyle bir gezinti yapmak üzere avluya çıkmış bulunuyordu.</p>
				<p>Tita ve Pedro bir filmin sessiz seyircileri gibi gözlerinden yaşlar gelecek kadar heyecanlanarak, kendilerine yasaklanmış olan aşkı yaşayan kahramanları seyretmişlerdi. Bir an, sadece bir an, Pedro olayların akışını değiştirebilecek gibi oldu. Tita’nın elinden tutarak, “Tita...” dedi. O kadar. Başka bir şey söylemesine fırsat kalmadı. Sefil gerçek buna izin vermedi. Elena Anne’nin, “Avluda neler oluyor?” diye bağırdığı duyuldu. Pedro, “Birlikte kaçalım,” demiş olsaydı, Tita bir an bile düşünmezdi. Ama Pedro bunu yapmadı. Hemen bisikletine atladı, pedallara öfkesini çıkarır gibi basarak hızla oradan uzaklaştı.</p>
				<p>Kırlarda çırılçıplak koşan Gertrudis’in görüntüsü Pedro’nun aklından çıkmıyordu. Tamamen çırılçıplaktı! İri memelerinin bir o yana bir bu yana sallanması onu hipnotize etmişti. O zamana kadar hiç çıplak kadın görmemişti. En özel anlarında bile Rosaura’yı çıplak görmek ya da onu okşamak isteği duymamıştı. Öyle durumlarda karısının sadece “kutsal” yerlerini açıkta bırakan o düğün çarşafını kullanırlardı. İş biter bitmez de Pedro odadan çıkıp giderdi. Ama şimdi içinde Tita’yı uzun süre öyle, üzerinde hiçbir giysi olmadan seyretmek arzusu uyanmıştı.</p>
				<p>O muhteşem ve çekici vücudunun her yerini keşfetmek, kokusunu içine çekmek, teninin her santimetrekaresine dokunmak istiyordu. Kardeş olduklarına göre kesinlikle Gertrudis’e benziyor olmalıydı.</p>
				<p>Yüzünden ve ellerinden başka Tita’nın vücudunda en iyi tanıdığı yer, bir keresinde kısa bir an görebilmiş olduğu o yuvarlacık baldırlarıydı. Bu hatıra geceler boyu işkence oluyordu Pedro’ya. Elini bu baldırın üstüne koyduğunu, sonra yavaş yavaş bütün vücudunda gezdirdiğini hayal ediyordu. Tıpkı Gertrudis’i alıp giden o adamın yaptığı gibi... Tutkuyla, delicesine, kendinden geçercesine!</p>
				<p>Tita’ya gelince... Pedro’nun arkasından, “Bekle!” diye bağırmak, kendisini alıp annesinin olmadığı, uymaları ve saygı göstermeleri gereken kuralların bulunmadığı, birbirlerini sevebilecekleri bir yere götürmesini söylemek istiyordu. Ama yapamadı. Sözcükler ses olup çıkmadan boğazında düğümlenmişlerdi.</p>
				<p>Kendisini çok yalnız ve terk edilmiş hissediyordu. Büyük bir ziyafetten sonra servis tabağında unutulup tek başına bırakılmış ceviz soslu biber dolması bile bu kadar yalnız olamazdı! Pek çok kez, ziyan olmasın diye bu harika biberi mutfakta tek başınayken yemek zorunda kalmıştı. Çok beğenseler de, yemek için can atsalar da genellikle insanlar çok açgözlü görünmemek ve son lokmayı diğerlerine bırakmış olmak düşüncesiyle bu son biberi almaya cesaret edemezlerdi. Böylece, içinde narın serinliğini,<em> acitrón</em>’un<a class="si-noteref epub-type_noteref" href="#f8" id="ref_f8">8</a> tadını, biberin acısını, cevizin yararlarını, akla gelmeyecek pek çok lezzeti barındıran bu harika biber el sürülmeden servis tabağında kalırdı. Aşkın tüm sırlarını içinde saklayan bu güzelim ceviz soslu biber dolmasına, görgü kurallarına uymak adına, kimse elini uzatmazdı.</p>
				<p>Lanet olası terbiye! Carreño’nun lanet olası "Görgü Kuralları Elkitabı"! Onun yüzünden bedeni yavaş yavaş çürümeye mahkûmdu ve bunu değiştirmek mümkün değildi. Ve çok saygılı, çok dürüst, çok erkeksi... ve çok sevdiği lanet olası Pedro!</p>
				<p>Eğer Tita o anda vücudunun aşkı tanıması için uzun yıllar beklemeyeceğini bilseydi bu kadar umutsuzluğa kapılmazdı.</p>
				<p>Elena Anne ikinci kez bağırınca Tita dalgınlığından sıyrıldı. Hemen annesine ne cevap vereceğini düşünmeye başladı. Hangisini önce söyleyeceğini bilmiyordu: Arka bahçenin yanmakta olduğunu mu, Gertrudis’in çırılçıplak bir halde Pancho Villa’nın askerlerinden biriyle kaçtığını mı?</p>
				<p>Sonunda olayı başka bir şekilde anlatmaya karar verdi: Tita’nın nefret ettiği federaller bir güruh halinde gelmişler, Gertrudis’in yıkanmakta olduğu banyoyu ateşe vermiş ve Gertrudis’i zorla kaçırmışlardı. Elena Anne bu hikâyeye inandı ve üzüntüsünden yataklara düştü. Ama tam ölmek üzereyken bir hafta sonra, köyün papazı Peder Ignacio’nun ağzından –o da nereden duymuşsa– Gertrudis’in sınıra yakın bir yerde, bir genelevde çalıştığını öğrendi. Evde kızının adının anılmasını yasakladı ve tüm fotoğraflarını, hatta nüfus cüzdanını bile yaktırdı.</p>
				<p>Ne yangın ne de aradan geçen uzun yıllar toprağa sinmiş gül kokusunu yok edebildi. Sonradan üstüne çok daireli bir binanın otoparkı inşa edilen bu yer hep gül kokardı. Gördükleri Tita’nın ve Pedro’nun zihinlerinde sonsuza kadar kazınmış olarak kaldı. Gül yaprağında bıldırcın yemeği de o gün tanık oldukları bu muhteşem olayın sessiz anısına dönüştü.</p>
				<p>Tita her yıl o gün, ablasının özgürlüğüne kavuştuğu günün anısına gül yaprağında bıldırcın pişirirdi. Bıldırcınları özenle, en iyi şekilde süslerdi.</p>
				<p>Bıldırcınlar bir servis tabağına alındıktan sonra üzerlerine gül yapraklarıyla hazırlanmış olan sos dökülür. Süslemek için ortasına bütün bir gül, yanlarına da gülün taçyaprakları konur. Ya da hiç servis tabağı kullanmadan doğrudan tabaklara alınır. Tita böyle yapmayı tercih ederdi. Bu şekilde servis sırasında tabağın görüntüsünün bozulması riski ortadan kalkar. Her gün ördüğü yatak örtüsünü biraz daha ördükten sonra o geceden itibaren tutmaya başladığı mutfak defterine de aynen böyle yazmıştı. Bir yandan örgü örerken bir yandan da Gertrudis’in kırlarda koşarkenki görüntüsü başka hayallerle birlikte kafasının içinde dönüp duruyordu. Peki ya sonra neler olmuştu? Tita’nın bu konuda deneyimi olmadığı için hayalleri de sınırlı kalıyordu.</p>
				<p>En çok da şunu merak ediyordu: Gertrudis artık üzerine bir şeyler giyiyor muydu, yoksa öyle çıplak mı dolaşıyordu? Çıplaksa üşüyor olmalıydı. Tıpkı Tita’nın sürekli üşüdüğü gibi. Sonra üşümeyeceğini düşündü. Herhalde ateşin karşısında, erkeğinin kolları arasında olmak onu ısıtırdı.</p>
				<p>Birdenbire aklına gelen bir şey, bakışlarını yıldızlarla dolu gökyüzüne yöneltti. Kendi teninde yaşadığı için biliyordu: Güçlü bir bakış, ulaştığı yeri yakardı.</p>
				<p>Hatta güneşi bile yakabilirdi. Peki o zaman Gertrudis bir yıldıza baksa ne olurdu acaba? Aşk için yanan vücudundan yayılan sıcaklık, onun bakışları aracılığıyla enerjisini hiç kaybetmeden uzayın sonsuz boşluklarından geçip bakmakta olduğu yıldıza depo edilirdi. O büyük yıldızlar dünyadaki bütün âşıkların yakıcı bakışlarının hepsini depo etmedikleri için milyonlarca yıldan beri yerlerinde duruyorlardı. Öyle olmasa içlerinde biriken sıcaklık onları patlatarak binlerce parçaya bölerdi. Kendilerine yönelmiş bakışları ânında yeryüzüne geri yansıtırlardı. Tıpkı bir aynanın ışığı yansıtması gibi. Bunun için de geceleri bu kadar parlak görünürlerdi. Tita, ablasının o anda uzayın boşluğundaki hangi yıldıza bakmakta olduğunu anlayabileceği umuduna kapıldı. Böylece onda çok fazla olan sıcaklığın birazı yıldızdan yansıyarak Tita’ya ulaşabilirdi belki.</p>
				<p>Her neyse, bu bir hayaldi. Yine de gökyüzündeki yıldızlara teker teker gözlerini dikerek uzun süre baktı. Hiçbirinde sıcaklık hissedemedi. Tam tersine daha da üşüdü. Gertrudis’in gözlerini sımsıkı kapatıp uyuduğuna emin oldu. Bu yüzden de deneme işe yaramamıştı. Titreyerek odasına döndü. Ördüğü yatak örtüsünü üzerine çekti. Üçe katlanacak kadar uzamıştı örtü. Bir şey unutmadığına emin olmak için yazmış olduğu yemek tarifini bir kez daha gözden geçirdi. Sonra da tarifin altına şunları ekledi: </p>
				
				<blockquote>
				<p>Bu yemeği yediğimiz gün Gertrudis evden kaçtı.</p>
				</blockquote>

				<p class="align-right">Devam edecek...</p>
				
				<p class="align-right">Sonraki tarif:<br/>Bademli ve susamlı hindi <em>mole</em></p>
				</div>
			<div class="si-footnotes html5_section epub-type_footnotes">
<div class="si-footnote html5_aside epub-type_footnote" id="f8"><a class="si-backref" href="#ref_f8">8</a><span class="si-footnote-text">. Biznaga adlı bir kaktüsten elde edilen ve Meksika’da dükkânlarda kare veya dikdörtgen şekillerde satılan şekerleme. Hoş ve orta şekerli tadıyla içine katıldığı yiyeceğin aromasını artırır.</span></div>
			</div>
  </body>
</html>