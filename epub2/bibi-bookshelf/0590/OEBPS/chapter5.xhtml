<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Acı Çikolata</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter5">
<div class="list html5_section">
				<h1 class="ingredients">Malzemesi</h1>
				<ul>
				<li>8 kg domuz filetosu</li>
				<li>2 kg domuz kaburga eti</li>
				<li>1 kg etli yeşil kuru biber (<em>ancho</em>)</li>
				<li>60 g kimyon</li>
				<li>60 g yabani mercanköşk</li>
				<li>30 g karabiber</li>
				<li>6 adet tane karanfil</li>
				<li>2 fincan sarmısak</li>
				<li>2 litre elma sirkesi</li>
				<li>250 g iri tuz</li>
				</ul>
				</div>
<div class="content html5_section">
				<h1>Yapılışı</h1>
				<p>Sirke tencereye konur ve önceden çekirdekleri çıkarılmış biberler eklenir. Kaynamaya başlar başlamaz ateşten alınır. Biberlerin yumuşaması için tencerenin kapağı kapatılır.</p>
				<p>Chencha, kapağı kapatır kapatmaz bostanda solucan arayan Tita’ya yardım etmeye koştu. Elena Anne sucuk hazırlıklarının nasıl gittiğini görmek ve kendi banyosu için kaynatılan suyu kontrol etmek için her an mutfağa gelebilirdi. Her iki iş de oldukça gecikmişti. Nedeni ise Tita’nın içinde bulunduğu durumdu. Pedro, Rosaura ve bebek, San Antonio’da yaşamak üzere Texas’a gittiklerinden beri Tita tüm yaşama sevincini yitirmişti. İlgilendiği tek şey savunmasız bir güvercin yavrusunu solucanlarla beslemekti. Bunun dışında isterse ev üstüne yıkılsın, umurunda değildi.</p>
				<p>Chencha, Tita’nın sucuk yapmakla ilgilenmediğini Elena Anne’nin öğrenmesi durumunda olacakları düşünmek bile istemiyordu.</p>
				<p>Domuz etini bozulmadan uzun süre saklamanın en ekonomik yolu bu olduğu için sucuk yapmaya karar vermişlerdi. Böylece ellerinin altında iyi bir besin maddesi de hazır bulunacaktı. Sucuğun yanı sıra bol miktarda füme et, jambon ve domuz yağı da yapılacaktı. Devrimcilerden bir grup askerin birkaç gün önce çiftliğe yaptıkları ziyaretin ardından ellerinde kalabilen birkaç hayvandan biri olan bu domuzun etini en iyi şekilde değerlendirmeleri gerekiyordu.</p>
				<p> Asiler geldiklerinde çiftlikte sadece Elena Anne, Tita, Chencha, iki de ırgat vardı: Rosalío ile Guadalupe. Çiftliğin kâhyası Nicolás yeni bir sürü oluşturmak için hayvan almaya gitmiş ve henüz dönmemişti. Kıtlık baş gösterince ellerindeki hayvanları birer birer kesip yemek zorunda kaldıkları için yeni bir sürü oluşturulması şarttı. Çiftlikte çalışanlardan çok güvendiği iki kişiyi daha kendisine yardım etmeleri için birlikte götürmüştü. Oğlu Felipe’yi de çiftliğe göz kulak olmak üzere kendi yerine bırakmıştı. Ama Elena Anne, Felipe’nin görevini kendisi üstlenmiş ve Felipe’yi Pedro ile ailesinden haberler getirmesi için Texas’a, San Antonio’ya göndermişti. Gittiklerinden beri onlardan haber alamadıkları için başlarına kötü bir şey gelmiş olmasından korkuyorlardı.</p>
				<p>Rosalío nefes nefese, bir askerî birliğin çiftliğe doğru geldiğini haber verdi. Elena Anne tüfeği aldı. Bir yandan tüfeği temizlerken bir yandan da değerli şeylerini bu açgözlü askerlerin doymak bilmez iştahından saklamayı düşündü. Devrimciler hakkında hiç de iç açıcı şeyler duymamıştı. Bunları Peder Ignacio’dan ve Piedras Negras’ın belediye başkanından duyduğu için doğruluğundan da pek emin olamıyordu. Devrimciler hakkında bildikleri, evlere zorla girdiklerinden ve karşılarına çıkan genç kızlara zorla tecavüz ettiklerinden ibaretti. Bunun için de Tita ile Chencha’ya domuzu alıp bodrumda saklanmalarını emretti.</p>
				<p>Devrimciler geldiklerinde Elena Anne’yi kapının önünde buldular. Silahı eteğinin içine saklamıştı. Yanında da Rosalío ile Guadalupe duruyorlardı. Birliğin komutanı olan Yüzbaşı, bakışları Elena Anne’nin bakışlarıyla karşılaşınca karşısındaki kadının sert bir yaradılışı olduğunu derhal anladı.</p>
				<p>“İyi günler hanımefendi. Çiftliğin sahibesi siz misiniz?”</p>
				<p>“Öyledir. Ne istiyorsunuz?”</p>
				<p>“Sizden iyi niyetle davamıza katkıda bulunmanızı istemeye geldik.”</p>
				<p>“Ben de size iyi niyetle ahırda, samanlıkta, dışarılarda ne bulursanız alıp götürebileceğinizi söylüyorum. Evin içindekilere dokunmak yok! Anlaşıldı mı? Evdekiler benim özel şeylerim.”</p>
				<p>Yüzbaşı şakadan ciddileşerek cevap verdi:</p>
				<p>“Anlaşıldı, generalim!”</p>
				<p>Şaka askerlerin çok hoşuna gitti ve hepsi de kahkahalarla güldüler. Ama Yüzbaşı, Elena Anne’nin şakadan hoşlanmadığını fark etti. Kadın ciddi idi. Hem de çok ciddi...</p>
				<p>Kadının sert ve emredici bakışlarından korkmuyormuş gibi davranarak askerlere çiftliği aramalarını emretti. Önemli bir şey bulamadılar. Bulabildikleri, birkaç koçan mısır ve sekiz tavuktan ibaretti. Bu durumdan çok rahatsız olan çavuşlardan biri, yüzbaşıya yaklaştı ve şöyle dedi:</p>
				<p>“Bu ihtiyar her şeyi evin içine saklamış anlaşılan. İzin verin eve girip bakayım.”</p>
				<p>Elena Anne parmağını tüfeğin tetiğine koyarak cevap verdi:</p>
				<p>“Ben şaka yapmıyorum! Eve kimse girmeyecek dedim!”</p>
				<p>Çavuş güldü ve elindeki tavukları sallayarak evin girişine doğru bir adım atacak oldu. Elena Anne tüfeği kaldırdı. Tüfek geri tepip kendisini düşürmesin diye sırtını duvara dayadı ve tavuklara ateş etti. Her tarafa paramparça olmuş tavuk etleri ve yanmış tüylerin kokusu yayıldı.</p>
				<p>Rosalío ile Guadalupe de titreyerek silahlarını çıkardılar. İkisi de bu dünyada son günlerini yaşadıklarına iyice inanmışlardı. Yüzbaşı’nın tam yanında duran asker, Elena Anne’ye ateş etmeye niyetlendi. Ama Yüzbaşı bir el hareketiyle onu durdurdu. Askerlerin hepsi saldırıya geçmek için onun emrini bekliyorlardı.</p>
				<p>“Çok keskin nişancıyımdır Yüzbaşı. Huyum da çok kötüdür. Bir daha ateş edersem hedefim siz olacaksınız. Ve emin olun askerleriniz beni öldürmeden önce ben sizi öldürürüm. İkimiz de ölürsek benim eksikliğimi kimse hissetmez ama sizin eksikliğinizi bütün millet hisseder, değil mi Yüzbaşı?”</p>
				<p>İnsan yüzbaşı bile olsa, Elena Anne’nin bakışları karşısında direnmek gerçekten çok zordu. O bakışlarda Yüzbaşı’yı korkutan bir şey vardı; karşılaşan herkes tarif edilemez bir korkuya kapılırdı. Kendilerini görevlerini tam olarak yapmadıkları için yargılanmış ve cezaya çarptırılmış gibi hissederlerdi. Bir çocuğun üzerinde hissettiği anne otoritesi hepsini etkisine alırdı.</p>
				<p>“Evet. Haklısınız. Merak etmeyin, böyle bir şey olmayacak. Sizi kimse öldürmeyecek. Hiç kimse size saygıda kusur etmeyecek. Sizin gibi cesur bir kadına saygı duyarım.”</p>
				<p>Sonra askerlerine dönerek devam etti:</p>
				<p>“Hiç kimse eve girmeyecek! Ne var ne yok, etrafa bir bakın. Sonra gidiyoruz.”</p>
				<p>Bulabildikleri tek şey, kocaman evin çift eğimli çatısındaki büyük güvercinlik oldu. Çatıya çıkabilmek için yedi metre yüksekliğinde bir tahta merdivenden tırmanmak zorundaydılar. Oraya tırmanan üç asi, uzun bir süre ağızları açık öylece kalakaldılar. İçerinin karanlığı ve minicik pencerelerden durmadan girip çıkan güvercinlerin uğultulu sesi, çatının büyüklüğünü tahmin etmelerine engel oluyordu. Güvercinler kaçmasın diye kapıyı ve pencereleri kapattılar. Sonra da güvercinleri ve güvercin yavrularını yakalamaya başladılar.</p>
				<p>Bütün bölüğü bir hafta beslemeye yetecek kadar güvercin yakaladılar. Gitmeden önce yüzbaşı atını arka avluya sürdü. Oraya işlemiş olan gül kokusunu uzun uzun içine çekti. Gözlerini kapadı ve uzunca bir süre öylece kaldı. Elena Anne’nin yanına dönünce ona sordu:</p>
				<p>“Duyduğuma göre üç kızınız varmış. Neredeler?”</p>
				<p>“En büyüğü ile en küçüğü Birleşik Devletler’de yaşıyorlar. Diğeri ise öldü.”</p>
				<p>Öğrendikleri, Yüzbaşı’yı üzmüş gibiydi. Güç duyulan bir sesle konuştu:</p>
				<p>“Yazık! Gerçekten çok yazık!”</p>
				<p>Elena Anne’nin önünde reverans yaparak ona veda etti. Geldikleri gibi sessizce çekip gittiler. Elena Anne, kendisine böyle davranmalarına çok şaştı. Hiç de kendisine anlatılmış olan kana susamış çeteye benzemiyorlardı. O günden sonra devrimciler hakkında görüş belirtmekten kaçındı. Oysa bilmediği bir şey vardı: Yüzbaşı’nın aylar önce kızı Gertrudis’i kaçıran Juan Alejandrez’in ta kendisi olduğu...</p>
				<p>Ödeşmiş sayılırlardı: Yüzbaşı da Elena Anne’nin çok sayıda tavuğu evin arkasındaki küle gömdürdüğünü bilmiyordu. Askerler gelmeden önce yirmi tavuğu öldürüp saklamayı başarmışlardı. Tavukların içleri buğday ya da yulaf taneleriyle doldurulur. Bütün olarak, tüyleri yolunmadan, topraktan yapılmış sırlı bir tencerenin içine konur. Tencerenin ağzı pamuklu bir kumaş parçasıyla sıkıca bağlanır. Bu şekilde tavuk eti, bir haftadan fazla bozulmadan saklanabilir.</p>
				<p>Av partilerinden sonra etlerin bozulmadan saklanması için çiftlikte çok eskilerden beri uygulanan bir yöntemdir bu.</p>
				<p>Tita, saklandığı yerden çıkar çıkmaz en tuhafına giden, doğduğundan beri günlük hayatının bir parçası olan güvercin seslerini duyamamak oldu. Bu sessizlik, yalnızlık duygusunu daha da artırdı. Pedro’nun, Rosaura’nın ve Roberto’nun çiftlikten ayrılmış olduklarını en çok o gün hissetti. Merdivenin kocaman basamaklarını hızla tırmandı. Güvercinliğe varınca gördüğü tek şey, her yeri halı gibi örten tüyler ve o tür yerlere özgü pislik oldu.</p>
				<p>Açık kapıdan giren rüzgârın havalandırdığı birkaç tüy, bir süre sonra sessizce o tüy halının üstüne tekrar düşüyordu. Birden çok cılız bir ses duydu. Yumurtadan yeni çıkmış bir güvercin yavrusu o kıyımdan sağ kurtulmuştu. Tita bu yavruyu aldı, aşağı inmeye hazırlandı. Ama merdivenlere adım atmadan önce bir an durdu, askerlerin arkalarında bıraktıkları toz bulutuna baktı. Kendi kendine, askerlerin annesine neden hiç zarar vermediklerini soruyordu. Saklandığı yerde annesinin sağ salim kurtulması için dualar etmişti elbette. Ama bilinçaltında oradan çıktığı zaman annesini ölü görme beklentisi vardı.</p>
				<p>Böyle hissettiği için utanç duyarak güvercin yavrusunu göğüslerinin arasına soktu. O tehlikeli merdiveni iki eliyle birden sımsıkı tutabilmek için ellerinin boş kalması gerekiyordu. Sonra güvercinlikten aşağı indi. O günden beri en büyük uğraşısı bu sıska güvercin yavrusunu beslemekti. Hayatına anlam veren tek uğraşı buydu. Bir insan yavrusunu emzirmekle aynı şey değildi elbette. Ama yine de ona benzer bir yönü vardı.</p>
				<p>Yeğeninden ayrıldıktan sonra duyduğu üzüntü yüzünden göğüslerindeki süt günden güne azaldı, kurudu. Bir yandan solucan ararken bir yandan da Roberto’yu ve onu nasıl beslediğini düşünüyordu. Bu düşünce ona gece gündüz işkence ediyordu. Bir ay boyunca bir saniye bile olsun uyku girmemişti gözüne. Bütün bu süre içinde yapabildiği tek şey, örmekte olduğu yatak örtüsünü beş katına çıkarmak olmuştu. Chencha geldi, bu iç karartıcı düşüncelerden uzaklaştırmak için onu iterek mutfağa götürdü. Tita<em> metate</em>’nin başına oturdu, biberlerle birlikte baharatları da ezmeye başladı. Bu işlemi kolaylaştırmak için arada birkaç damla sirke koymak iyidir. Son olarak birkaç kez çekilip incecik kıyma haline getirilmiş ete baharatlar ve biber katılır. Uzun bir süre, tercihen gece boyunca bekletilir.</p>
				<p>Elena Anne mutfağa girdiğinde baharatları ezmeye henüz başlamışlardı. Banyo yapması için küvetin neden hâlâ doldurulmadığını soruyordu. Çok geç saatlerde banyo yapmaktan hoşlanmıyordu. O zaman saçları gerektiği gibi kurumuyordu.</p>
				<p>Elena Anne’nin banyosunu hazırlamak başlı başına bir seremoni gibiydi. Su kaynarken Elena Anne’nin gözde kokusu lavanta çiçeği temiz bir bezin içine bağlanmış olarak içine atılırdı. Haşlanmış çiçek torbası çıkarıldıktan sonra suya birkaç damla <em>aguardiente</em><a class="si-noteref epub-type_noteref" href="#f14" id="ref_f14">14</a> katılırdı. Son olarak da sıcak suyla dolu kovaları birbiri ardından karanlık odaya taşımak gerekirdi. Karanlık oda evin sonunda, mutfağa yakın bir yerdeydi. Adından da anlaşılacağı gibi, ışık alacak penceresi olmadığı için karanlıktı. Sadece daracık bir kapısı vardı. Suyu doldurdukları büyük bir küvet odanın yarısını kaplıyordu. Tam yanında da çinko bir kabın içinde Elena Anne’ nin saçlarını yıkamak için kullandıkları pembe kamelya çiçekleri katılmış su dururdu.</p>
				<p>Görevi, ölünceye kadar annesine bakmak olduğu için sadece Tita, annesinin banyo töreninde hazır bulunur ve onu çıplak görebilirdi. Başka kimse göremezdi. Bu oda onun gözlerden uzak, rahat yıkanabilmesi için yapılmıştı. Tita’nın önce annesinin vücudunu yıkaması gerekiyordu, sonra saçlarını... Sonra da annesi bir süre sıcak suyun tadını çıkararak küvetin içinde dinlenirken Tita, annesinin küvetten çıkar çıkmaz sıcak sıcak giymesi için çamaşırlarını ütülerdi.</p>
				<p>Tita, annesinin bir işaretiyle, kurulanması ve mümkün olan en kısa sürede sıcak çamaşırlarını giymesi için ona yardım ederdi. Bu arada Elena Anne’nin ani sıcaklık değişiminden rahatsız olmaması için odanın kapısını açar, bir santimetre aralık bırakırdı. Kapının aralığından sızan incecik ışıkla buharın yarattığı gerçeküstü görüntülerin oluşturduğu gizemli atmosferde annesinin saçlarını fırçalardı. Saçlar tamamen kuruyuncaya kadar fırçalamaya devam ederdi. Kuruduktan sonra saçları örerdi ve böylece seremoni tamamlanırdı. Annesi haftada bir kez banyo yaptığı için Tita her zaman şükrederdi. Yoksa hayatı tamamen cehennem azabına dönüşecekti.</p>
				<p>Elena Anne’ye göre Tita, yemek yaparken olduğu gibi banyo işinde de yanlış üstüne yanlış yapardı. Ya gömlek biraz kırışık kalırdı, ya yeterince sıcak olmazdı ya da annesinin saçlarını örerken düzgün ayıramazdı. Elena Anne’nin en büyük erdemi yapılan hataları bulmaktı. Ama hiçbir zaman o günkü kadar çok hata bulmamıştı. Tita o günkü banyo seremonisi süresince gerçekten çok dikkatsiz davranmış ve hata üstüne hata yapmıştı. Su çok sıcaktı ve Elena Anne suya girince ayağı yanmıştı. Saç yıkamak için kamelyalı suyu hazırlamayı unutmuştu. Çamaşırları ütülerken gömleğini ve jüponunu sarartmıştı. Kapıyı biraz fazla aralık bırakmıştı. Sonuçta Elena Anne tarafından azarlanıp banyodan kovulmayı hak etmişti.</p>
				<p>Tita, koltuğunun altında kirli çamaşırlarla, yaptığı hatalar ve işittiği azarlar yüzünden üzülerek hızlı hızlı mutfağa doğru yürüyordu. En çok canını sıkan da ütülerken sararttığı çamaşırları temizlemek için fazladan uğraşacak olmasıydı. Hayatında ikinci kez böyle bir şey geliyordu başına. Şimdi yapması gereken şey, bu sararmış yerleri önce potasyum klorür eklenmiş temiz suda, sonra da biraz çamaşır suyu eklenmiş suda bekletmek ve leke çıkıncaya kadar uzun süre tekrar tekrar çitilemekti. Bu zahmetli işe ek olarak bir de annesinin siyah elbisesini yıkaması gerekiyordu. Bunun için de biraz kaynar suyun içinde bir miktar <em>hiel de vaca</em><a class="si-noteref epub-type_noteref" href="#f15" id="ref_f15">15</a> sabunu eritecek, sonra yumuşak bir süngeri bu suya batırarak tüm elbiseyi bu süngerle temizleyecekti. Sonra da elbiseyi temiz suyla durulayıp açık havada kurutacaktı.</p>
				<p>Tita daha önce Roberto’nun bezlerindeki lekeleri temizlerken defalarca yaptığı gibi annesinin siyah elbisesini de durmadan çitiliyordu. Bezleri temizlemek için biraz ısıtılmış idrarda bekletmek, sonra duru suyla yıkamak yeterli olurdu. Lekeler kendiliğinden uçar giderdi. Ama şimdi bezleri idrarda ne kadar bekletirse bekletsin bu korkunç siyah lekeyi bir türlü çıkaramıyordu. Birden farkına vardı ki yıkadığı Roberto’nun bezleri değildi. Annesinin elbisesini yıkıyordu. Lavabonun yanında duran, sabahtan beri dökmeyi unuttuğu bir lazımlıktaki idrarın içine elbiseyi batırmıştı. Hemen hatasını düzeltmeye çalıştı.</p>
				<p>Tita mutfağa döner dönmez daha dikkatli davranmaya karar verdi. Kafasını allak bullak eden üzüntülere dur demeyi bilmesi gerekiyordu. Yoksa Elena Anne’nin öfkesi her an patlayabilirdi.</p>
				<p>Annesinin banyosunu hazırlamaya giderken sucuk harcını dinlenmeye yatırmıştı. Artık bağırsakların içine doldurabilirdi.</p>
				<p>Bu iş için iyice temizlenip tuzlanmış sığır bağırsağı kullanmak gerekir. Doldurma işini yaparken bir huni kullanılır. Her dört parmakta bir sıkıca düğüm atılır ve içindeki havanın çıkması için bir iğneyle delinir. İçinde hava kalırsa sucuk bozulur. İçinde hiçbir boşluk kalmaması için sucuğu sıkı sıkıya doldurmak çok önemlidir.</p>
				<p>Tita daha fazla hata yapmaktan kaçınmak için anıların kafasına üşüşmesine engel olmaya çalışıyordu. Ama eline büyük bir sucuk parçası alınca herkesin uyumak için avluya çıktığı o yaz gecesini hatırlamaktan kendini alamadı. Dayanılmaz yaz sıcakları bastırınca avluya büyük hamaklar kurarlardı. Bir masanın üstünde içinde buz ve dilimlenmiş karpuz bulunan geniş bir toprak kap dururdu. Sıcaktan bunalıp da soğuk bir şeyler yiyerek serinlemek isteyenler için... Karpuzu düzgünce parçalamak konusunda Elena Anne tam bir ustaydı. Keskin bir bıçağın ucuyla karpuz kabuğunu sadece yeşil kısmını kesecek şekilde çizerdi. Karpuzun içine hiç dokunmazdı.</p>
				<p>Karpuz kabuğunda adeta matematiksel ölçülerle yaptığı bu çizme işi bittikten sonra bir taşın üstüne karpuzu bir kere vurunca, ama tam yerinden vurmak gerekir, karpuz bir çiçek gibi açılırdı. Karpuzun göbeği tam ortada hiç el değmemiş bir şekilde kalırdı. Hiç kuşkusuz, kesmek, parçalamak, yıkmak, yerle bir etmek, mahvetmek, kökünü kazımak gibi şeyler söz konusu olunca kimse Elena Anne’nin eline su dökemezdi. Nitekim Elena Anne’nin ölümünden sonra kimse, onun gösterdiği ustalığı (karpuz kesmek konusunda tabii) gösteremedi.</p>
				<p>Tita, yatmakta olduğu hamakta kulağına gelen sesten, birisinin bir dilim karpuz yemek için kalkmış olduğunu düşündü. O anda tuvalete gitmek ihtiyacı duydu. Bütün gün sürekli bira içmişti. Serinlemek için değil, daha çok sütü gelsin de yeğenini rahat doyursun diye yapmıştı.</p>
				<p>Yeğeni, Rosaura’nın yanında mışıl mışıl uyuyordu. Tita el yordamıyla kalktı. Zifirî karanlık bir geceydi. Hiçbir şey göremiyordu. Kimseye çarpmamak için hamakların yerini tahmin etmeye çalışarak tuvalete doğru yürümeye başladı.</p>
				<p>O sırada Pedro, hamağında oturmuş, bir yandan karpuz yiyor, bir yandan Tita’yı düşünüyordu. Ona çok yakın olduğunu bilmek heyecanlandırıyordu Pedro’yu. Hemen orada, birkaç adım ötesinde olduğunu düşündükçe gözünü uyku tutmuyordu. Elena Anne’nin de gözünü uyku tutmuyordu elbette. Karanlığın içinde adım sesleri duyan Pedro birkaç saniye nefesini tuttu. Tita olmalıydı. Kimsenin kokusuna benzemeyen güzel kokusu havaya yayılmıştı. Mutfak kokularıyla karışık yasemin kokusu Tita’ya özgüydü. Bir an Tita’nın kendisini aramak için geldiğini sandı. Kalbinin delice çarpmasından çıkan ses, yaklaşan ayak seslerine karışıyordu. Ama hayır, ayak sesleri şimdi de uzaklaşıyordu. Tuvaletin olduğu tarafa doğru gidiyordu. Pedro ayağa kalktı, kedi gibi sessizce Tita’ya yaklaştı.</p>
				<p>Tita, birinin kendisini yakalayıp eliyle ağzını kapattığını fark edince bir an çok şaşırdı. Ama bu elin kime ait olduğunu hemen anladı. Hiç karşı koymadı. Bu elin önce boynunu okşamasına, sonra göğüslerine inmesine, daha sonra da bütün vücudunda dolaşmasına hiç itiraz etmedi.</p>
				<p>Pedro bir yandan Tita’yı dudaklarından öperken bir yandan da Tita’nın elini yakalamış, kendi vücudunda dolaştırıyordu. Tita utangaç utangaç elini Pedro’nun kaslı kollarında, sert göğsünde gezdirdi. Aşağılarda kor gibi bir odun parçası, Pedro’nun giysisinin altında bir kalp gibi atıyordu. Keşfettiği şey değil de Elena Anne’nin sesi korkuttu onu.</p>
				<p>“Tita, neredesin?”</p>
				<p>“Buradayım anneciğim, tuvalette.”</p>
				<p>Annesinin kuşkulanmasından korkan Tita hemen hamağına döndü. Sabaha kadar tutmak zorunda kaldığı çişin verdiği sıkıntının yanında yine ona benzer başka bir duygu daha gece boyu işkence oldu ona. Ama bu kadar sıkıntıya katlanması ve çektikleri hiçbir işe yaramadı. Ertesi gün Elena Anne, bir süreden beri unutmuş göründüğü düşünceye yeniden sarıldı. Pedro, Rosaura ve Roberto üç gün içinde apar topar çiftlikten ayrılıp San Antonio’da yaşamak üzere Texas’a gittiler.</p>
				<p>Elena Anne’nin mutfağa girmesiyle Tita’nın anıları uçup gitti. Elinde tutmakta olduğu sucuğu bırakıverdi. Sucuk yere düştü. Kafasından geçenleri annesinin okumasından korkuyordu. Biraz sonra da Chencha üzüntüden perişan bir halde, ağlayarak mutfağa geldi.</p>
				<p>“Ağlama, kızım! Seni ağlarken görünce bana fenalık geliyor. Ne oldu, neyin var?”</p>
				<p>“Felipe geldi. Gitmiş! Gitmiş!”</p>
				<p>“Ne diyorsun? Kim, nereye gitmiş?”</p>
				<p>“Çocuk yani...”</p>
				<p>“Hangi çocuk?”</p>
				<p>“Hangi çocuk olacak yani? Torununuz! Ne yedirdilerse işe yaramamış. Çocuğa dokunmuş. Sonunda öte dünyaya gitmiş.”</p>
				<p>Tita’nın kafasına sert bir şey düşmüş gibi oldu. Bu darbeden sonra içinde bir şeyler bin parçaya bölünerek savrulmuştu. Gerilmiş bir yay gibi yerinden fırladı.</p>
				<p>“İşinin başına otur! Gözyaşı istemiyorum! Zavallı yavrucak! Tanrı’nın rahmeti üzerine olsun. Ama üzüntünün bizi yenmesine izin veremeyiz. Yapılacak çok iş var. Önce işini bitir, sonra ne yapacaksan yap. Ağlamak hariç tabii! Duydun mu?”</p>
				<p>Tita, bir isyanın bütün benliğini kapladığını hissetti. Elinde sucukları tutarken bir yandan da gözlerini Elena Anne’nin gözlerine dikti. Annesine itaat etmek yerine eline geçen sucukları doğrayıp parçalamaya başladı. Delirmiş gibi bağırıyordu:</p>
				<p>“Bakın emirlerinize nasıl itaat ediyorum! Bıktım artık! Size itaat etmekten bıktım artık!”</p>
				<p>Elena Anne, Tita’ya yaklaştı. Eline geçen bir tahta kaşıkla Tita’nın yüzünün tam ortasına olanca gücüyle vurdu.</p>
				<p>Tita kendinden geçmiş bir şekilde, “Roberto sizin yüzünüzden öldü!” diye bağırıyordu. Koşarak dışarı çıkarken bir yandan da burnundan akan kanı silmeye çalışıyordu. Bu arada solucanların bulunduğu kapla güvercin yavrusunu yanına almayı unutmamıştı. Güvercinliğe tırmandı.</p>
				<p>Elena Anne, Tita’nın geceyi güvercinlikte geçirmesi için merdiveni kaldırmalarını emretti.</p>
				<p>Elena Anne ile Chencha sessizce sucukları doldurma işine devam ettiler. Elena Anne’nin mükemmeliyetçi kişiliği ve sucukların içinde hava kalmaması için gösterdiği aşırı özene rağmen sucuklar, kurumaları için astıkları mahzende bir hafta içinde anlaşılmaz bir şekilde kurtlandılar.</p>
				<p>Ertesi sabah Elena Anne, Chencha’ya güvercinliğe çıkıp Tita’yı indirmesini emretti. Kendisi çıkıp indiremiyordu Tita’yı. Hayatta bir tek korkusu vardı, o da yükseklik korkusuydu. Yedi metre yüksekliğindeki merdivenlere tırmanmayı ve o küçük kapıyı içeri doğru açmayı düşünmek bile onu kötü etmeye yetiyordu. Buna rağmen daha gururlu görünmeye çalışarak Tita’yı aşağı indirmek üzere başka birini göndermeyi tercih ediyordu. Aslında kendisi oraya tırmanabilmeyi ve saçlarından yakalayıp sürükleyerek Tita’yı aşağı indirebilmeyi çok isterdi.</p>
				<p>Chencha, Tita’yı elinde güvercin yavrusuyla buldu. Tita, güvercin yavrusunun öldüğünün farkında değil gibiydi. Durmadan ona solucan yedirmeye çalışıyordu. Zavallı yavru belki de yediklerini sindirememek yüzünden ölmüştü, çünkü Tita, sürekli olarak onun ağzına solucan veriyordu. Tita, ona tanımıyormuş gibi bakıyordu. Sanki Chencha’yı hayatında ilk kez görüyordu.</p>
				<p>Chencha aşağı indi ve Tita’nın delirmiş gibi göründüğünü söyledi. Güvercinlikten çıkmak istemiyordu.</p>
				<p>“Pekâlâ, delirdiyse tımarhaneye gider. Bu evde delilere yer yok!”</p>
				<p>Ve derhal Felipe’yi Doktor Brown’a gönderip Tita’yı bir tımarhaneye götürmek üzere hemen gelmesini istedi. Doktor geldi. Hikâyeyi Elena Anne’nin ağzından dinledi, sonra güvercinliğe çıktı.</p>
				<p>Tita’yı çırılçıplak, burnu kırılmış ve vücudunun her tarafına güvercin pisliği bulaşmış olarak buldu. Saçlarına ve vücuduna güvercin tüyleri yapışmıştı. Doktoru görür görmez bir köşeye kaçtı, anne karnındaki bebek gibi bacaklarını karnına çekerek yattı.</p>
				<p>Doktor’un orada geçirdiği uzun saatler boyunca ona ne söylemiş olduğunu kimse öğrenemedi. Ama güneş batarken Tita, giyinmiş olarak Doktor’la birlikte indi. Doktor onu faytonuna bindirdi ve götürdü.</p>
				<p>Chencha, Tita’nın o uzun uykusuz gecelerinde ördüğü örtüyü gözyaşları arasında zar zor yetiştirip omuzlarına örttü. Örtü o kadar kocaman ve ağırdı ki, faytonun içine sığmıyordu. Tita örtüyü olanca gücüyle sımsıkı yakalamıştı. Bu rengârenk örtü, uzunluğu neredeyse bir kilometreyi bulan bir gelinlik kuyruğu gibi faytonun arkasından sürüklenmeye başladı. Tita bu örtüyü örerken rengine falan bakmadan eline geçen her yünü kullanmıştı. İşte bu yüzden şu anda örtü geçtiği yerde havaya kaldırdığı toz bulutu içinde renklerin, desenlerin ve biçimlerin sihirli bir alaşımı gibi görünüyordu.</p>
				
				<p class="align-right">Devam edecek...</p>
				
				<p class="align-right">Sonraki tarif:<br/> Kibrit eczası</p>
				</div>
			<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f14"><a class="si-backref" href="#ref_f14">14</a><span class="si-footnote-text">. (İsp.) Damıtılmış, alkollü içki.</span></div>
					
						<div class="si-footnote html5_aside epub-type_footnote" id="f15"><a class="si-backref" href="#ref_f15">15</a><span class="si-footnote-text">. (İsp.) Güney Amerika ülkelerinde inek ödünden yapılan bir sabun.</span></div>
			</div>
  </body>
</html>