<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Acı Çikolata</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter10">
<div class="list html5_section">
				<h1 class="ingredients">Malzemesi</h1>
				<ul>
				<li>1 çay fincanı kaymak</li>
				<li>6 adet yumurta</li>
				<li>Tarçın</li>
				<li>Şurup</li>
				</ul>
				</div>
<div class="content html5_section">
				<h1>Yapılışı</h1>
				<p>Yumurtalar kırıldıktan sonra akları sarılarından ayrılır. 6 yumurta sarısı bir kapta bir bardak kaymakla karıştırılır. Bu karışım iyice birbirine yedirilinceye kadar çırpılır. Önceden tereyağıyla yağlanmış tencereye boşaltılır. Boşaltıldığı tencerede bir parmak kalınlığı geçmemelidir. Çok kısık ateşe oturtulur. Katılaşıncaya kadar pişirilir.</p>
				<p>Tita, <em>torreja</em>’yı Gertrudis’in isteği üzerine hazırlıyordu. Çoktan beri <em>torreja</em> yemeyen ablası, çok sevdiği bu tatlıdan çiftlikten gitmeden önce bir kez daha yemek istiyordu. Ertesi gün oradan ayrılacaktı. Evde sadece bir hafta kalmıştı, ama bu bile önceden planladığı süreyi çok aşıyordu. Tita çırpmaya devam ederken Gertrudis tencereyi yağlıyordu. Bir yandan da hiç susmadan bir şeyler anlatıyordu. Anlatacak o kadar çok şeyi vardı ki bir ay boyunca gece gündüz anlatsa bitiremezdi. Tita, ablasını büyük bir ilgiyle dinliyordu. Dahası, Gertrudis susacak olursa konuşma sırası kendisine gelecek diye korkuyordu. Dertlerini ablasına anlatabilmek için sadece tek bir günü kaldığını biliyor olmasına ve bunları anlatıp içini boşaltmaya can atmasına rağmen Gertrudis’in vereceği tepkiden çekiniyordu.</p>
				<p>Gertrudis’in ve askerlerinin çiftlikte kalmaları Tita’nın işini zorlaştırmak yerine ona büyük bir huzur veriyordu.</p>
				<p>Hem evin içinde hem bahçede bu kadar çok insan varken Pedro’yla konuşması mümkün değildi. Onunla karanlık odada buluşsa bile ne söyleyeceğini bilmiyordu. Henüz Pedro'yla tartışmaya hazır değildi. Bu yüzden de Gertrudis’in burada kalıyor olması, Tita’yı rahatlatıyordu. Onunla konuşmadan önce hamilelik konusunda olası çözümleri iyice araştırıp incelemesi ve bir karara varması gerekiyordu. Bir yanda Pedro ile kendisi, öte yanda bundan en çok zararı görecek olan Rosaura vardı. Rosaura cesur biri değildi. Başkalarının ne diyeceği onun için çok önemliydi. Hâlâ çok şişmandı ve kötü kokmaya devam ediyordu. Tita’nın önerileri de onun sorunlarını çözmekte hiçbir işe yaramamıştı. Kendisi yüzünden Pedro Rosaura’yı terk edecek olursa Rosaura ne yapardı? Çok mu ağır gelirdi ona? Ya Esperanza? O ne olacaktı?</p>
				<p>“Konuşmalarımla seni sıktım, değil mi?”</p>
				<p>“Elbette sıkmadın, Gertrudis. Neden böyle söylüyorsun?”</p>
				<p>“Bir süredir daldın gittin. Sanki kafan başka yerde. Söyle bakalım, yine Pedro, değil mi?”</p>
				<p>“Evet.”</p>
				<p>“Hâlâ onu seviyorsan John’la nasıl evleneceksin?”</p>
				<p>“John’la evlenmeyeceğim artık. Bunu yapamam.”</p>
				<p>Tita, Gertrudis’in kollarına atıldı. Omuzlarına yaslanıp sessizce ağlamaya başladı.”</p>
				<p>Gertrudis sevgiyle kardeşinin saçlarını okşuyordu. <em>Torreja</em>’nın ateşte olduğunu ikisi de unutmuşlardı. Tam <em>torreja</em>’nın dibi tutmaya başlamıştı ki Gertrudis farkına vardı. Yemeden giderse aklı burada kalacaktı. Kardeşini kendisinden uzaklaştırıp tatlı bir dille şöyle dedi:</p>
				<p>“Şunu ateşten almama izin ver sadece. Sonra istediğin kadar ağlamaya devam et. Olur mu?”</p>
				<p>Gertrudis’in <em>torreja</em>’nın akıbetini kardeşinin geleceğinden çok düşünmesi karşısında Tita elinde olmadan gülümsedi. Elbette onun neden böyle davrandığını anlıyordu Tita. Birincisi, Tita’nın sorunlarının ne boyutta olduğunu bilmiyordu. İkincisi, <em>torreja</em> yemeyi büyük bir özlemle bekliyordu.</p>
				<p>Gertrudis tencereyi ocaktan almak isterken elini yaktı. Bunu gören Tita gözyaşlarını kurulayarak <em>torreja’</em>yı ocaktan kendisi aldı.</p>
				<p>Krema soğuduktan sonra dağılmamasına dikkat edilerek küçük kareler halinde dilimlenir. Yumurta akları iyice çırpılır. Kareler halinde kesilmiş olan krema parçaları kar halinde çırpılmış yumurta akına bulanır, sıvıyağda kızartılır. Sonra şuruba atılır, çıkarıldıktan sonra üzerine tarçın serpilir.</p>
				<p>Kremanın soğumasını beklerlerken Tita, Gertrudis’e bütün sorunlarını anlattı. Önce şişmeye başlayan karnını gösterdi. Elbiselerinin, eteklerinin içine sığmıyordu artık. Fermuarlar ve düğmeler kapanmıyordu. Sonra sabahları kalktığı zaman midesinin nasıl bulandığını, içinin dışına nasıl çıktığını anlattı. Göğüsleri öyle ağrıyordu ki el sürmek mümkün değildi. En sonunda da, durumdan hoşnut olmadığı ima eden bir tavırla, belki de, daha doğrusu büyük bir olasılıkla, birazcık hamile olabileceğini söyledi. Gertrudis hiçbir tepki vermeden sükûnetle kardeşini dinledi. Devrim süresince bundan beter durumları görmüş ya da duymuştu.</p>
				<p>“Peki, söyle bakalım, Rosaura biliyor mu bunları?”</p>
				<p>“Hayır. Ona gerçeği nasıl söyleyeceğimi bilmiyorum.”</p>
				<p>“Gerçek mi? Gerçek ha! Bak Tita, bir tek gerçek vardır, o da gerçek diye bir şey olmadığıdır! Gerçek, herkesin baktığı noktaya göre değişir. Örneğin, senin durumunda... Rosaura, Pedro ile senin birbirinizi gerçekten sevdiğinizi bile bile onunla evlenerek sana kötülük etti. Yalan mı, gerçek mi?”</p>
				<p>“Evet, gerçek. Ama artık Pedro’nun karısı o, ben değilim.”</p>
				<p>“Hiç önemi yok! Bu düğün yapılınca Pedro ile senin gerçek duygularınız değişti mi?”</p>
				<p>“Hayır.”</p>
				<p>“Değişmedi, değil mi? Elbette! Çünkü sizin aşkınız hayatımda gördüğüm gerçek aşkların hepsinden daha gerçek! Pedro da, sen de gerçeği saklamakla hata yaptınız. Ama hâlâ vaktiniz var. Bak, annemiz öldü artık! Tanrı biliyor ya, onun aklı başka türlü çalışırdı. Bunları anlamazdı. Ama Rosaura farklı. O gerçeği biliyor ve bunu anlamak zorunda. Dahası ben, başından beri anladığını sanıyorum. Bu durumda Pedro ile senin yapmanız gereken, kendi gerçeğinize değer vermek. Nokta!”</p>
				<p>“Öyleyse Rosaura'yla konuşmamı mı öneriyorsun?”</p>
				<p>“Senin yerinde olsaydım yapacaklarımı söylüyorum. Peki bu arada işi hızlandırmak için neden hem konuşup hem <em>torreja’</em>mın şurubunu hazırlamıyorsun? Gerçekten de vakit epey geç oldu.”</p>
				<p>Tita öneriye uydu ve şurubu hazırlamaya başladı. Bu arada ablasının söylediklerini de tek bir sözcük bile kaçırmadan dinliyordu. Gertrudis, bahçeye açılan kapının karşısına oturmuştu. Tita ise masanın arkasında duruyordu ve sırtı kapıya dönüktü. Bu yüzden askerleri doyurmak için bir çuval fasulyeyi sırtında taşıyarak gelen Pedro’yu görmedi. O zaman Gertrudis savaş alanlarında kazandığı deneyimle harika bir zamanlama yaptı. Tam Pedro kapıdan içeri adımını atarken şunları söyledi:</p>
				<p>“... Bu durumda bence Pedro da ondan hamile olduğunu öğrense iyi olur.”</p>
				<p>Tam isabet! Hedefi on ikiden vurmuştu! Pedro kendini topa tutulmuş gibi hissetti. Fasulye çuvalını yere düşürdü. Tita’ya ölesiye âşıktı. Tita korkuyla arkasına baktığında Pedro’nun gözlerinden yaşlar gelecek kadar duygulandığını ve kendisine heyecanla baktığını gördü.</p>
				<p>“Pedro! Bu ne güzel bir tesadüf! Kardeşimin size söylemesi gereken şeyler var. Konuşmak için neden bostana kadar yürümüyorsunuz? Bu arada şurubu ben yaparım.”</p>
				<p>Tita böyle davrandığı için Gertrudis’e kızması mı, yoksa teşekkür etmesi mi gerektiğini bilmiyordu. Onunla daha sonra konuşurdu. Şu anda Pedro'yla konuşmalıydı. Şurup yapmak için elinde tuttuğu kabı Gertrudis’e uzattı. Masanın çekmesinden buruşmuş bir kâğıt çıkardı. Bu kâğıtta şurubun nasıl yapılacağı yazıyordu. Belki gerekir, diye bunu da Gertrudis’e verdi. Pedro’nun arkasından mutfaktan çıktı.</p>
				<p>Gertrudis’in elbette tarife bakması gerekiyordu, yoksa hiçbir şey yapamazdı. Tarifi dikkatle okudu ve uygulamaya başladı: </p>
				
				<blockquote>
				<p>Bir yumurtanın akı, 1/4 litre suda çırpılır ve 1,125 kg tozşeker ya da esmerşeker buna eklenir, şöyle de diyebiliriz: iki yumurta akı, 1/2 litre su ve 2 kg 250 gram tozşeker. Bu ölçülere uyularak, şurubun miktarı istenildiği kadar çoğaltılabilir. Bu karışım üç kez kaynatılır ve her seferinde, şurup kabarıp taşar gibi olunca biraz soğuk su dökülerek kaynama durdurulur. Üçüncü kaynamadan sonra, ocaktan indirilip bir süre dinlendirilir ve köpüğü alınır. Az daha su, portakal kabuğu, anason ve istenirse bir adet karanfil katılır. Sonra şurup yeniden kaynatılır, köpüğü yeniden alınır ve istenen kıvama gelince tel süzgeçten veya tülbentten geçirilerek süzülür. </p>
				</blockquote>

				<p class="after-bq">Gertrudis elindeki tarifi, hiyeroglif çözermiş gibi, güçlükle okuyordu. Tozşeker ve su miktarlarını anlayamıyor, kıvama gelmenin ne demek olduğunu bilemiyordu. Kendisiydi kıvama gelen o sırada! Chencha’dan yardım istemek için bahçeye çıktı.</p>
				<p>O sırada Chencha, beşinci sofrada yemek yiyen devrimcilere fasulye dağıtma işiyle uğraşıyordu. Bu, servis yapması gereken son masaydı. Ama bunu bitirir bitirmez kutsal kahvaltılarını birinci sofrada etmiş olan devrimcilere öğle yemeği servisi yapmak için tekrar sofra kuracaktı. Bu şekilde sofranın birini kaldırıp diğerini kurarak gecenin onunda son sofranın akşam yemeği servisini bitirebiliyordu. Doğal olarak çok yorgun ve sinirliydi. Bir de bunun üstüne fazladan bir iş isteyen olursa patlaması kaçınılmazdı. General olmasına rağmen Gertrudis bu patlamadan kendini kurtaramadı. Chencha ona yardım etmeyi çok kesin bir dille reddetti. Onun askerlerinden biri değildi kendisi! Emrindeki adamlar gibi gözü kapalı ona itaat etmek zorunda değildi!</p>
				<p>Gertrudis bir an Tita’ya sormayı aklından geçirdi. Ama sağduyusu bunu yapmasına engel oldu. Şu anda Tita ile Pedro’nun konuşmalarını bölmemeliydi. Hayatlarını değiştirecek bir karar almak üzere olabilirlerdi.</p>
				<p>Tita meyve ağaçlarının altında yavaş yavaş yürüyordu. Portakal çiçeğinin kokusu Tita’nın vücudundan yayılan yasemin kokusuna karışmıştı. Pedro hemen yanında sonsuz bir sevgiyle Tita’nın kolunu tutarak yürüyordu.</p>
				<p>“Neden söylemediniz bana?”</p>
				<p>“Önce ne yapacağıma karar vermek istedim.”</p>
				<p>“Karar verdiniz mi peki?”</p>
				<p>“Hayır.”</p>
				<p>“Karar vermeden önce şunu bilmenizi isterim: Sizden bir çocuğum olması beni dünyanın en mutlu adamı yapar. Bunun için de buralardan kaçıp uzaklara gidelim derim.”</p>
				<p>“Sadece kendimizi düşünemeyiz. Rosaura ile Esperanza var. Onlar ne olacak peki?”</p>
				<p>Pedro cevap veremedi. O âna kadar bunu hiç düşünmemişti. Hiç kimseye acı çektirmek istemezdi elbette. Üstelik minik kızını bir daha görmemeye gönlü razı değildi. Herkes için iyi olacak bir çözüm yolu olmalıydı. Bunu kendi başına bulmak zorundaydı. Ama bir şeyden kesinlikle emindi artık: Tita çiftliği bırakıp John Brown’la gitmeyecekti.</p>
				<p>Arkalarında duydukları bir gürültü ikisini de sıçrattı. Biri peşlerinden geliyordu. Pedro hemen Tita’nın kolunu bıraktı. Yavaşça başını arkaya çevirip kimin geldiğini görmeye çalıştı. Gelen Pulque idi. Mutfakta Gertrudis’in kendisini sürekli azarlamasından bıkmıştı. Uyumak için uygun bir yer arıyordu. Yine de konuşmayı başka bir zamana erteleyip eve dönmeye karar verdiler. Evin her tarafı insanla doluyken böyle özel konuları konuşmak tehlikeli olabilirdi.</p>
				<p>Mutfakta Gertrudis, Çavuş Treviño’ya ne kadar emir verirse versin, istediği gibi şurup hazırlatmayı başaramıyordu. Böyle önemli bir işte Treviño’ya güvendiği için pişmandı. Gertrudis devrimcilerden bir gruba yaklaşıp, “<em>Libra</em>’nın ne olduğunu bilen var mı?” diye sorduğunda Treviño hemen cevap vermişti: “460 g.” <em>Cuartillo</em>’nun ne olduğunu sorduğunda da “yarım litre” demişti. Bu cevaplar üzerine Gertrudis, Treviño’nun mutfak işlerinden anladığını sanmıştı; ama hiç de öyle değildi.</p>
				<p>Adam gerçekten de Gertrudis’in ona verdiği emirleri yerine getirmekte ilk kez başarısız oluyordu. Bir keresinde birliğe sızmış olan casusun kim olduğunu ortaya çıkarmak görevini vermişti ona.</p>
				<p>Casusun sevgilisi olan kadın asker, adamın neler çevirdiğini fark edince hain, kendisini ele vermesin diye silahını çekip kadını vurmuştu. O sırada Gertrudis ırmakta yıkanmış dönüyordu. Kadını gördüğünde ölmek üzereydi. Ölmeden önce casusu tanımalarını sağlayacak bir ipucu verebilmişti: Hainin bacak arasında örümcek şeklinde kırmızı bir ben vardı.</p>
				<p>Gertrudis bütün askerlerin bacak aralarına bakamazdı elbette. Böyle bir şey yanlış anlamalara yol açacağı gibi, casusun kuşkulanıp kaçmasına da neden olabilirdi. Böylece haini bulmak görevini Treviño’ya verdi. Bu onun için de kolay bir görev değildi. Birlikteki bütün erlerin bacak aralarına burnunu sokmaya kalkarsa, onun hakkında yapılacak dedikodular Gertrudis için söyleneceklerden beter olurdu. Bunun üzerine Treviño, Saltillo’ya varıncaya kadar sabırla bekledi.</p>
				<p>Şehre varır varmaz ne kadar genelev varsa hepsini tek tek dolaşmayı kendine iş edindi. Bütün marifetini kullanarak tüm fahişelerle bir şekilde dostluk ya da yakınlık kurmayı başardı. İlk önce bütün fahişelere gerçek birer hanımefendiymişler gibi davrandı. Hepsinin kendini çok özelmiş gibi, kraliçeymiş gibi hissetmelerini sağladı. Onlara karşı çok nazik ve kibar davranıyordu. Kadınlarla sevişirken kulaklarına şiirler okuyordu. Böylece onun ağına düşmeyen, devrimcilerin lehine çalışmayacak tek fahişe bile kalmadı.</p>
				<p>Böylece üç gün geçmeden hain, fahişe dostlarıyla birlikte kurdukları tuzağa düştü. Adam yanında takma adı “Gazap” anlamına gelen, saçları oksijenle sarartılmış bir kadınla birlikte genelevde bir odaya girdi. Treviño, kapının arkasında onu bekliyordu.</p>
				<p>Treviño bir tekme vurarak kapıyı kapattı. Görülmemiş bir zulüm sergilercesine yumruklarıyla, tekmeleriyle adamı öldürdü. Öldükten sonra da hayalarını bıçakla kesip çıkardı.</p>
				<p>Gertrudis bir kurşunla adamın işini bitirmek varken neden bu kadar hınçla davrandığını sorduğunda, bunun bir intikam meselesi olduğunu söyledi. Bir süre önce, bacak arasında örümcek şeklinde kırmızı bir ben olan bir adam annesiyle kız kardeşine tecavüz etmişti. Kardeşi ölmeden önce Treviño’ya söylemişti bunu. Ailesinin onuruna sürülen lekeyi temizlemişti artık. Bu onun hayatında ilk ve son vahşice davranış oldu. Bunun dışında son derece nazik bir insandı. Adam öldürürken bile nezaketini bozmazdı. Casusun yakalanmasıyla birlikte adı uslanmaz çapkına çıktı. Pek de yalan sayılmazdı. Ama hayatının aşkı, Gertrudis’ti. Juan’la tekrar bir araya gelinceye kadar, uzun yıllar hiç umudunu yitirmeden onun gönlünü kazanmaya çalışmıştı. Şimdiyse sadece iyi bir bekçi köpeği gibi bir saniye bile Gertrudis’in arkasından ayrılmadan onu korumaya çalışıyordu.</p>
				<p>Savaşta en iyi askerlerden biriydi. Ama mutfakta hiçbir şey yapamıyordu. Gertrudis onu mutfaktan kovmak istemiyordu. Treviño çok duygusal bir insandı ve ne zaman Gertrudis ona kızıp azarlasa kendini içkiye verirdi. Böylece Gertrudis de yanlış seçim yapmasının cezasını çekiyor, her şeyin olabildiğince iyi sonuçlanması için çabalıyordu. Söz konusu olan tarifi ikisi birlikte adım adım okuyarak anlamaya çalıştılar.</p>
				
				<blockquote>
				<p>Şurubun berrak olması isteniyorsa, likörleri tatlandırma sürecinde yapıldığı gibi, tüm işlemler bittikten sonra tortunun dibe çökmesi için içinde bulunduğu tencerenin ya da kabın bir tarafı bir desteğe oturtularak eğik bir durumda dinlenmeye bırakılır. Dibe çöken tortuları kaldırmamaya çalışarak şurup yavaş yavaş başka bir kaba aktarılır.</p>
				</blockquote>

				<p class="after-bq">Tarifte şurubun pişme derecesini tanımlamak için kullanılan “kıvama gelmek” sözünün ne anlama geldiği yazmıyordu. Bunun üzerine Gertrudis, Çavuş'a, dolabın üstünde duran büyük yemek kitabına bakmasını emretti.</p>
				<p>Sabırsızca bekleyen Gertrudis’in karşısında Treviño, kendini zorlayarak aranan bilgiyi bulmaya çalışıyordu. Okuması zayıf olduğu için kitaptaki sözcükleri parmağıyla takip ederek okuyabiliyordu.</p>
				
				<blockquote>
				<p>Şurubun pişme derecesi şu aşamalardan anlaşılır: hafif ağdalaşma, ağdalaşma, hafif boncuk boncuk görünüm, tam boncuklaşma, kabarma, yüzeyin kırış kırış olması ya da renk dönmesi, karamelize olma ve kıvama gelme.</p>
				</blockquote>

				<p class="after-bq">“Buldum Generalim! İşte burada... Şurubun kıvama gelmesi!”</p>
				<p>“Getir bakalım! Kitabı bana ver! Umutsuzluğa kapılmaya başlamıştım artık!”</p>
				<p>Gertrudis, kitapta yazılanları yüksek sesle ve akıcı bir şekilde çavuşa okudu:</p>
				
				<blockquote>
				<p>Şurubun bu aşamaya gelip gelmediğini anlamak için, soğuk su dolu bir bardağa ya da cam kaba parmaklar batırıldıktan sonra, şuruptan biraz alınır ve hemen suya atılır, eğer soğuyan şurup topaklanıyorsa ve elde, macun tutar gibi tutuluyorsa, pişme tamamlanmış demektir. </p>
				</blockquote>

				<p class="after-bq">“Anlaşıldı mı?”</p>
				<p>“Evet. Sanırım anladım Generalim!”</p>
				<p>“Dilerim anlamışsındır! Bu senin için de iyi olur! Yoksa, yemin ederim kurşuna dizdiririm seni!”</p>
				<p>Gertrudis, aradığı bilgileri sonunda bir araya getirebilmeyi başarmıştı. Geriye Çavuş'un iyi bir şurup hazırlaması kalmıştı. Böylece özlemle beklediği <em>torreja’</em>yı yiyebilecekti.</p>
				<p>Treviño, amiri için iyi bir şurup hazırlayamazsa başına gelecek felaketi çok iyi biliyordu. Hayatında hiç şurup hazırlamadığı halde, kendisine verilen görevi başardı.</p>
				<p>Herkes onu tebrik ediyordu. Treviño’dan daha mutlu adam olamazdı o anda. Gertrudis’in Tita tadına baksın da nasıl olduğunu söylesin, diye gönderdiği <em>torreja’</em>yı Tita’nın odasına Treviño kendisi götürdü. Tita öğle yemeğine inmemişti. Tüm öğleden sonrayı da yatakta geçirmişti. Treviño odaya girdi ve getirdiği<em> torreja’yı </em>Tita’ nın odasında yemek yerken kullandığı sehpanın üstüne bıraktı. Tita teşekkür etti ve onu kutladı. <em>Torreja’</em>lar gerçekten nefis olmuştu. Treviño, Tita’ya geçmiş olsun dedikten sonra şunları da ekledi: Tita’nın hastalanmasına üzülmüştü. Keşke iyileşse de akşam General Gertrudis için düzenlenecek olan veda partisine katılabilseydi. Tita’yla dans etmek Treviño’yu çok mutlu ederdi. Tita kendisini iyi hisseder de partiye katılabilirse onunla dans etmeye söz verdi. Tita’nın söylediklerini arkadaşlarına büyük bir onurla anlatmak isteyen Treviño hemen odadan çıktı.</p>
				<p>Çavuş çıkar çıkmaz Tita kendini tekrar yatağa bıraktı. Hiçbir yere gitmeyi istemiyordu. Karnında hissettiği şişkinlik uzun süre oturmasına izin vermiyordu.</p>
				<p>Pek çok kez buğday, fasulye, halfa otu gibi tohumları çimlendirmiş olan Tita, bu tohumların büyürken ve yeni bir biçim alırken neler hissettiklerini hiç düşünmemişti. Şimdiyse kabuklarını patlatıncaya kadar içlerine işlemesine izin verdikleri suyun yeni bir hayatın başlamasını sağladığını hayranlıkla düşünüyordu. Büyük bir gururla içlerinden minik bir kökün filiz çıkarmasını seyrediyorlardı. Biçimlerinin değişmesini alçakgönüllülükle kabul ediyor ve yapraklarını büyük bir zarafetle dünyaya gösteriyorlardı. Tita da basit bir tohum olmak isterdi doğrusu. Toplumun tepkilerini önemsemeden, ne diyeceklerini düşünmeden karnında taşıdığı şeyi tüm dünyaya gösterebilmek isterdi. Tohumların böyle dertleri yoktu elbette. Ne korkmaları gereken bir anneleri ne de cezalandırılma korkuları vardı. Yani... Tita’nın da görünüşte annesi yoktu; ama Elena Anne’nin kehanetlerinin yarattığı korkuyu üzerinden atamıyordu. Her an büyük bir cezanın kendini beklediği korkusuyla yaşıyordu. Bu korkuyu çok iyi tanıyordu: Mutfakta yemek tariflerine harfiyen uymayacak olursa hissettiği korkuya çok benziyordu. Yemek yaparken tarifin biraz dışına çıkacak olsa Elena Anne bunu mutlaka anlar, yaratıcılığı için onu kutlamak şöyle dursun, tarife tam olarak uymadığı için azarlardı. Tita, annesinin mutfakta koyduğu katı kuralları delmekten kaçınamadığı gibi hayatına koyduğu katı kuralları delmekten de kaçınamıyordu.</p>
				<p>Uzun bir süre yatakta yatarak dinlendi. Pedro’nun pencerenin altında serenat yaptığını duyduğu zaman ayağa kalktı. Bir sıçrayışta pencereye vardı ve camı açtı. Pedro böyle bir şey yapmaya nasıl cesaret ederdi! Onu görür görmez nasıl cesaret ettiğini anladı: Pedro’nun körkütük sarhoş olduğu uzaktan bile anlaşılıyordu. Juan da gitarıyla ona eşlik ediyordu.</p>
				<p>Tita çok korktu. Rosaura’nın uyumuş olması için dua etti. Yoksa büyük bir kavga çıkacaktı.</p>
				<p>Elena Anne öfkeyle odaya girdi ve Tita’ya şöyle dedi:</p>
				<p>“Nelere yol açtığını gördün mü? Pedro’nun da senin de utanmanız kalmamış! Bu evde kan akmasını mı istiyorsun? Defol, çok geç olmadan kimseye zarar veremeyeceğin bir yere git!”</p>
				<p>“Gitmesi gereken sizsiniz! Bana çektirdikleriniz yetti artık! Bundan sonra rahat bırakın beni!”</p>
				<p>“İyi bir kadın olup iffetli davranıncaya kadar gitmeyeceğim!”</p>
				<p>“İffetli davranmak ha! Sizin gibi mi yani?”</p>
				<p>“Evet.”</p>
				<p>“Ben de aynen öyle yapıyorum. Yoksa siz evlilik dışı bir çocuk doğurmamış mıydınız?”</p>
				<p>“Benimle böyle konuştuğun için cezanı çekeceksin!”</p>
				<p>“Bir daha gelmeyin buraya!”</p>
				<p>“Kapa çeneni! Sen kendini ne sanıyorsun?”</p>
				<p>“Neysem oyum! Canımın istediği gibi yaşamaya hakkım var! Beni rahat bırakın artık! Size katlanamıyorum! Dahası, sizden nefret ediyorum! Sizden hep nefret ettim!”</p>
				<p>Tita bu sihirli sözleri söyler söylemez Elena Anne bir daha gelmemek üzere gözden kayboldu. Annesinin o haşmetli görüntüsü küçüldü, küçüldü, minicik bir ışığa dönüştü. Hayaletin küçülmesine paralel olarak Tita’nın içinde nefes alabilecek yerler arttı. Karnındaki şişkinlik, göğüslerindeki ağrı azalmaya başladı. Vücudundaki tüm kaslar rahatladı ve âdet kanaması birdenbire boşalarak başladı.</p>
				<p>Bu kanama günlerdir içini kemiren derdi de alıp götürdü. Rahatlayarak derin bir nefes aldı. Hamile değildi.</p>
				<p>Bu konuda rahatlasa bile dertleri bitmiyordu. Küçüle küçüle minik bir ışığa dönüşen Elena Anne’nin hayaleti hızla dönmeye başladı. Camdan dışarı bir mermi hızıyla fırladı. Avluya doğru deli gibi gidiyordu. Pedro sarhoş olduğu için tehlikenin farkında değildi. Hayatından memnun bir şekilde Tita’nın penceresinin altında kendisi gibi sarhoş askerlerin arasında Manuel M. Ponce’nin <em>Estrellita</em> şarkısını söylüyordu. Gertrudis ile Juan da tehlikenin farkına varmadılar. Ortalığı aydınlatması için avlunun çeşitli yerlerine asılmış gaz lambalarından birinin ışığında yeniyetme âşıklar gibi dans ediyorlardı. Öfkeli ışık birden Pedro’ya doğru yaklaştı. Diklemesine dönerek Pedro’ya en yakın gaz lambasına büyük bir öfkeyle çarptı. Paramparça olan lambadan dökülen gazın bir bölümü Pedro’nun üstüne geldi. Aynı anda alev alarak Pedro’nun yüzünde ve vücudunda yanmaya başladı.</p>
				<p>Âdet kanaması için gereken önlemleri henüz tamamlamış olan Tita, Pedro’nun başına gelen kazayı haber veren çığlıkları duydu. Hızla pencereye varıp açınca Pedro’nun meşale gibi yanarak avluda koştuğunu gördü. O anda Gertrudis, Pedro’ya yetişti. Üzerinden çıkardığı etekliği Pedro’nun üstüne örterken onu yere yatırdı.</p>
				<p>Tita merdivenleri nasıl indiğini hatırlamıyordu, ama yirmi saniyede Pedro’nun yanına varmıştı. O sırada Gertrudis hâlâ Pedro’nun duman tüten giysilerini adamın üstünden çıkarıyordu. Pedro acıyla uluyordu. Bütün vücudu yanıklarla doluydu. Birkaç adam onu kaldırıp dikkatle taşıyarak odasına götürdü. Bu sırada Tita, adamın yanmaktan kurtulan elini tutuyordu. Merdivenlerden çıkarlarken Rosaura, odasının kapısını açtı.</p>
				<p>Birden burnuna yanık tüy kokusu geldi. Aşağı inip neler olduğuna bakmak niyetiyle merdivenlere yaklaştı. Tam o anda vücudundan hâlâ dumanlar çıkan Pedro’yu taşıyan grupla karşılaştı. Hemen yanındaki Tita derin bir üzüntüyle gözyaşları döküyordu. Rosaura’nın ilk tepkisi kocasına yardım edebilmek için ona doğru koşmak oldu. Tita yerini Rosaura’ya vermek için Pedro’nun elini bırakmaya çalıştı. O anda Pedro’nun acılar içindeki sesi duyuldu. Tita’ya ilk kez “sen” diye hitap ediyordu:</p>
				<p>“Gitme, Tita! Beni bırakma!”</p>
				<p>“Gitmeyeceğim, Pedro!”</p>
				<p>Pedro’nun elini yeniden tuttu. Rosaura ile Tita bir an meydan okur gibi birbirlerine baktılar. Kendisinin hiçbir şey yapamayacağını anlayan Rosaura tekrar odasına girdi, kapısını kilitledi. Bir hafta odasından çıkmadı.</p>
				<p>Tita, Pedro’nun yanından ayrılamadığı ve ayrılmayı da istemediği için Chencha’dan sıvıyağda çırpılmış yumurta akları ve iyice ezilmiş bol miktarda çiğ patates getirmesini istedi. İncecik bir kuş teleğiyle yanık yerlere bu yumurta akı sıvanır, yağlı merhem kurudukça yeniden sürülür. Bunun ardından uygulanan patates yakısı ise şişmeleri önler ve acıyı hafifletir. Tita bu ev ilacını sabaha dek uyguladı.</p>
				<p>Tita gece boyunca bu ev ilaçlarını uyguladı.</p>
				<p>Patates yakısını her koyuşunda Pedro’nun sevgili yüzünü inceliyordu. Gür kaşlarından ve gür kirpiklerinden geriye hiçbir şey kalmamıştı. Köşeli çenesi şişmiş olduğu için şimdi yumurta biçimindeydi. Yanık izi kalması Tita için önemli değildi, ama belki Pedro öyle düşünmüyordu. Yanık izi kalmaması için ne yapmalıydı acaba? Bu soruya Nacha cevap verdi. O da bunu Şafak Işığı’ndan öğrenmişti. Böyle bir durumda en iyisi Pedro’nun yanıklarına <em>tepezcohuite</em> ağacının kabuklarından koymaktı. Tita gecenin çok geç bir vakti olmasına aldırmadan koşarak avluya çıktı. Nicolás’ı uyandırdı. Bölgenin en iyi şifacısıyla birlikte gidip bu kabukları bulması için gönderdi. Şafak sökerken acıları biraz hafiflemiş olan Pedro uykuya dalmıştı. Tita bu fırsattan yararlanıp Gertrudis’le vedalaşmak üzere avluya çıktı. Bir süredir yola çıkmak için atlarını hazırlayan askerlerin seslerini ve gürültülerini duyuyordu.</p>
				<p>Gertrudis, Tita’yla uzun bir süre konuştu. Böyle kötü bir zamanda burada kalıp Tita’ya yardım edemediğine üzülüyordu. Ama Zacatecas’a bir saldırı düzenlemesi için emirler gelmişti. Burada geçirdiği güzel günler için Tita’ya teşekkür etti. Ona Pedro için savaşmaktan vazgeçmemesini öğütledi. Veda etmeden hemen önce de kadın askerlerin hamile kalmamak için uyguladıkları bir şeyi önerdi: Her ilişkiden sonra birkaç damla sirke katılmış sıcak suyla oralarını yıkarlardı. O sırada Juan gitme vakti geldiğini Gertrudis’e haber vermek için yanlarına gelerek konuşmalarını böldü.</p>
				<p>Juan, Tita’ya sımsıkı sarıldı. Pedro’ya selam söylemesini, iyileşmesi için en iyi dileklerini iletmesini istedi. Tita ile Gertrudis de birbirlerini duygulu bir şekilde kucakladılar. Sonra Gertrudis atına binip gitti. Atın üstünde yalnız değildi. Kaymaklı <em>torreja’</em>ların bulunduğu kaba girmiş olan çocukluğunu da birlikte götürüyordu.</p>
				<p>Tita onların gidişini gözyaşları içinde seyrediyordu. Chencha’nın da gözlerinde yaşlar vardı, ama bu Tita’nınkilerin aksine sevinç gözyaşlarıydı. Sonunda dinlenebilecekti!</p>
				<p>Tita tam eve girmek üzereyken Chencha’nın bağırdığını duydu.</p>
				<p>“Olamaz! Geri geliyorlar!”</p>
				<p>Gerçekten de birlikten birisi geri dönüyordu, ama atların kaldırdığı toz yüzünden gelenin kim olduğunu tam olarak seçemiyorlardı.</p>
				<p>Biraz kendilerini zorlayarak bakınca gelenin John’un faytonu olduğunu görebildiler. Geri dönmüştü demek! Tita’nın kafası iyice karıştı. Ne yapacağını, ona ne söyleyeceğini bilmiyordu. Bir yandan onu yeniden gördüğüne çok seviniyor, öte yandan ona verdiği evlenme sözünden vazgeçmek zorunda olduğuna üzülüyordu. John, elinde bir demet çiçekle Tita’nın yanına geldi. Heyecanla sarıldı. Tita’yı öperken onda bir şeylerin değişmiş olduğunu anladı.</p>
				<p class="align-right">Devam edecek...</p>
				
				<p class="align-right">Sonraki tarif:<br/>Tezcucana usulü biberli kırmızı fasulye</p>
			</div>
  </body>
</html>