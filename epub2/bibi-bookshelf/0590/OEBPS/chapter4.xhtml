<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Acı Çikolata</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter4">
<div class="list html5_section">
				<h1 class="ingredients">Malzemesi</h1>
				<ul>
				<li>250 g etli, siyah kuru biber (<em>mulato</em>)</li>
				<li>3 adet etli, yeşil biber (<em>pasilla</em>)</li>
				<li>3 adet etli kuru biber (<em>ancho</em>)</li>
				<li>1 avuç badem</li>
				<li>1 avuç susam</li>
				<li>Hindi suyu</li>
				<li>1 adet yerfıstıklı gevrek</li>
				<li>1 adet kuru soğan (küçük boy)</li>
				<li>Kırmızı şarap</li>
				<li>2 tablet çikolata</li>
				<li>Anason</li>
				<li>Eritilmiş domuz yağı</li>
				<li>1 adet tane karanfil</li>
				<li>Tarçın</li>
				<li>Karabiber</li>
				<li>Tozşeker</li>
				<li>5 diş sarmısak</li>
				</ul>
				</div>
<div class="content html5_section">
				<h1>Yapılışı</h1>
				<p>Hindi öldürüldükten iki gün sonra içi temizlenir ve tuzlanarak pişirilir. Hindi eti lezzetlidir. Özellikle besiye çekilmişse daha da lezzetli olur. Bunun için hayvanlar temiz kümeslerde bol tahıl ve suyla beslenir.</p>
				<p>Hindiler öldürülmeden on beş gün önce küçük cevizlerle beslenmeye başlanır. Severek yedikleri mısırın yanında ilk gün bir, ertesi gün iki ceviz, hindinin gagasına verilerek yedirilir. Böylece verilen ceviz miktarı yavaş yavaş artırılır. Öldürüleceği günün arifesine kadar böyle devam eder.</p>
				<p>Tita, hindileri besiye çektiğinde çok titiz davrandı. Çiftlikte düzenlenecek olan töreni çok önemsiyordu: yeğeninin, Pedro ile Rosaura’nın ilk çocuklarının vaftiz töreni. Böylesine önemli bir tören de <em>mole</em><a class="si-noteref epub-type_noteref" href="#f9" id="ref_f9">9</a> içeren büyük bir yemek gerektiriyordu. Bu tören için seramikten sofra takımları bile yaptırılmıştı. Üzerlerinde sevimli bebek Roberto’nun adı yazıyordu. Eş, dost, hısım, akraba, herkes bu bebeğe ilgi gösteriyor ve hediyeler yağdırıyordu. Özellikle de Tita; beklediğinin aksine bu bebeği candan seviyordu. Bebeğin, ablası Rosaura ile hayatının aşkı Pedro’nun evliliklerinin bir meyvesi olduğunu aklına bile getirmiyordu.</p>
				<p>Tam anlamıyla içinden gelerek, büyük bir heyecanla, bir gün önceden yemekleri hazırlamaya koyuldu. Pedro, Tita’nın salona kadar gelen sesini yepyeni bir duyguyla dinliyordu. Birbirlerine çarpan tencerelerin tıngırtısı, toprak tepsinin üstünde kavrulmakta olan bademlerin kokusu, yemek yaparken bir yandan da şarkı söyleyen Tita’nın kulakları okşayan sesi, Pedro’nun cinsel dürtülerini uyandırmıştı. Âşıklar aşk oyunları sırasında sevgilinin yakınlığı, kokusu ve karşılıklı okşamaların eşliğinde o çok özel ânın yaklaştığını nasıl hissederlerse, Pedro da mutfaktan gelen sesler, kokular ve özellikle kavrulmuş susam kokusunu algılarken gerçek bir damak zevkinin yaklaştığını hissediyordu.</p>
				<p>Bademler ve susamlar toprak tepside kavrulur. Ayıklanmış <em>ancho</em> biberleri de kızartılır. Ama uzun süre kızartmamak gerekir. Çok kızartılırsa acılaşırlar. Bu kızartma işi biraz domuz yağı konulmuş bir tavada yapılır. Daha sonra bademler, susamlar ve biberler <em>metate</em><a class="si-noteref epub-type_noteref" href="#f10" id="ref_f10">10</a> üstünde, el taşıyla öğütülür.</p>
				<p>Tita dizüstü çökerek <em>metate</em>’nin üzerine eğilmişti. Silindir şeklindeki taşla bademleri ve susamları ezerken ritmik olarak öne arkaya doğru hiç durmadan hareket ediyordu.</p>
				<p>Hiç sutyen kullanmadığı için bluzunun altında göğüsleri serbestçe sallanıyordu. Boynundan akan ter damlaları tenindeki kıvrımları izleyerek yuvarlak ve diri göğüslerinin arasına doğru yuvarlanıyordu.</p>
				<p>Mutfaktan yayılan kokulara daha fazla dayanamayan Pedro oraya doğru yöneldi. Tita’yı böyle şehvet uyandıran bir pozisyonda görünce mutfağın kapısında donakaldı.</p>
				<p>Tita yapmakta olduğu işe ara vermeden başını kaldırdı, gözleri Pedro’nun gözleriyle buluştu. Birdenbire tutuşup yanmaya başlayan bakışları öyle eriyip birbirine aktı ki, dışarıdan birisi bakacak olsa sadece bir tek bakış, baştan çıkarıcı bir tek ritmik hareket, kışkırtıcı bir tek nefes ve bir tek arzu görürdü.</p>
				<p>Pedro gözlerini aşağı doğru indirip Tita’nın göğüslerine çivileyinceye kadar bu şekilde birbirlerinin gözlerinde eridiler. O zaman Tita yaptığı işi bıraktı, doğruldu ve Pedro rahatça seyredebilsin diye göğüslerini dikleştirdi. Bu olay aralarındaki ilişkiyi o andan itibaren tamamen değiştirdi. Tita’nın giysilerinin altına işleyen bu bakışlardan sonra hiçbir şey eskisi gibi olmayacaktı artık. Ateşe değen cisimlerin neden kimyasal değişikliğe uğradıklarını, hamurun nasıl ekmek olduğunu Tita kendi etinde yaşayarak anladı. Aşk ateşiyle yanmamış göğüsler, gerçek bir meme olamazdı. İşe yaramaz hamur topaklarıydı sadece. Pedro yalnızca birkaç saniye içinde Tita’nın göğüslerini iffetin simgesi olmaktan çıkarıp şehvet objesi yapmayı başarmıştı. Hem de hiç elini bile sürmeden...</p>
				<p><em>Ancho</em> biber almak için çarşıya gitmiş olan Chencha çıkıp gelmeseydi Pedro ile Tita’nın arasında neler olurdu kim bilir. Belki de Pedro, Tita’nın kendisine sunduğu göğüsleri hamur gibi yoğururdu. Ama ne yazık ki öyle olmadı. Pedro, limonlu <em>chia</em><a class="si-noteref epub-type_noteref" href="#f11" id="ref_f11">11</a> çayı almak için gelmiş gibi yaptı. Çabucak çayını aldı ve mutfaktan çıktı.</p>
				<p>Tita hiçbir şey olmamış gibi davranmaya çalışarak, titreyen elleriyle <em>mole</em> yapmaya devam etti.</p>
				<p>Susamla bademler iyice ezildikten sonra hindi suyuyla karıştırılır ve isteğe göre tuz eklenir. Karanfil, tarçın, anason ve karabiber bir havanda dövülür. Son olarak da kıyılmış soğan ve sarmısakla birlikte yağda kızartılan yerfıstıklı gevrek eklenir.</p>
				<p>Bu karışıma şarap eklenir ve iyice yedirilir.</p>
				<p>Chencha bir yandan baharatları döverken bir yandan da boşu boşuna Tita’nın ilgisini çekmeye çalışıyordu. Köyün meydanında gördüğü vuruşmayı anlatırken ne kadar abartırsa abartsın, ne kadar detaylarla süslerse süslesin, taraflar birbirlerine ne kadar acımasız davranmış olurlarsa olsunlar, Tita’nın ilgisini ancak birkaç saniyeliğine çekebiliyordu.</p>
				<p>Tita bugün yaşadığı heyecandan başka bir şeye yer açamıyordu kafasında. Üstelik de Chencha’nın bunları kendisine niye anlattığını çok iyi biliyordu. Tita artık çocukken korktuğu gibi, çocukları yiyen cadılardan, öcülerden korkmadığı, acıklı hikâyelerle kanmadığı için şimdi Chencha ona asılmış, kurşuna dizilmiş, boynu kesilmiş, hatta vuruşmanın ortasında kalbi sökülerek öldürülmüş kurbanlardan söz ediyordu. Başka bir zaman olsa Chencha’nın o ilginç anlatışına kendini kaptırır, onun yalanlarına inanırdı. Hatta, düşmanlarının kalbini kanlı kanlı yesin diye Pancho Villa’ya götürdüklerine bile inanabilirdi. Ama o anda hiç o havada değildi Tita.</p>
				<p>Pedro’nun bakışları, onun kendisini sevdiğine Tita’ nın yeniden inanmasını sağlamıştı. Aylardır ıstırap çekip duruyordu. Pedro, ya düğün günü kendisini sevdiğini söylerken Tita’yı avutmak için yalan söylemişti ya da zamanla Rosaura’ya gerçekten âşık olmuştu. Bu kuşku Pedro’nun Tita’ya yaptığı yemeklerin güzel olduğunu artık hiç söylememesi üzerine doğmuştu. Tita yaptığı yemekleri daha da mükemmelleştirmek için her gün olağanüstü bir çaba harcıyordu. Zavallı kız her gece örmekte olduğu yatak örtüsünü biraz daha ördükten sonra, Pedro ile aralarında yemek yoluyla doğmuş olan ilişkiyi yeniden canlandırabilmek için yeni bir yemek tarifi icat ediyordu. Tita’nın çok acı çektiği o günlerde en güzel yemek tarifleri ortaya çıktı.</p>
				<p>Böylece bir şairin sözcüklerle oynaması gibi, yemeğe katılacak malzemelerle ya da malzemelerin miktarlarıyla oynamaya başladı. Çok da başarılı sonuçlar elde etti. Ama bütün çabaları boşa gidiyordu. Pedro’nun dudaklarının arasından yemeği beğendiğini belirten tek bir sözcük çıkmıyordu. Oysa Tita’nın bilmediği bir şey vardı: Elena Anne, Pedro’dan, Tita’nın yemeklerini övmekten kaçınmasını “rica etmişti”. Yoksa, hamile olduğu için şişmanlamış ve vücudunun şekli bozulmuş olan Rosaura iyice kendine olan güvenini yitirir, yemeklerin çok güzel olduğu bahanesiyle Pedro’nun Tita’ya iltifat etmesi yüzünden acı çekmeye başlardı.</p>
				<p>O dönemde Tita kendini öylesine yalnız hissetti ki... Nacha’yı çok özlüyordu! Herkesten, hatta Pedro’dan bile nefret ediyordu. Yaşadığı sürece bir daha asla kimseyi sevemeyeceğine iyice inanmıştı. Elbette ki bütün bunlar, Rosaura’nın oğlunu kendi kollarına alır almaz uçup gitti.</p>
				<p>Soğuk bir mart sabahıydı. Tita, kahvaltı hazırlarken kullanmak amacıyla, tavukların az önce yumurtladıkları yumurtaları toplamak üzere kümesteydi. Bazı yumurtalar henüz sıcacıktı. Son günlerde iyice azan içine işlemiş soğuğu biraz hafifletmek umuduyla sıcak yumurtaları bluzunun içine, göğsünün üstüne koymuştu. Her zamanki gibi o sabah da herkesten önce uyanmıştı.</p>
				<p>Ama o sabah her zamankinden yarım saat daha erken kalkmıştı. Gertrudis’in giysilerini bir valize doldurmuştu. Hayvan satın almak için yolculuğa çıkan Nicolás’a rica edecekti. Fırsattan yararlanıp valizi ablasına götürmesini isteyecekti. Onun hâlâ çıplak dolaştığını düşünmekten bir türlü kendini alamıyordu. Bu arada Gertrudis’in sınıra yakın genelevde çalıştığı için, işinin gereği değil de, elbiseleri yanında olmadığı için çıplak gezdiğini hayal ediyordu. Tita, valizi ablasına elbette gizlice gönderiyordu.</p>
				<p>İçinde elbiseler bulunan valizi, Gertrudis’in bulunduğu sanılan o korkunç yerin adresinin yazılı olduğu bir kâğıtla birlikte Nicolás’a verdi ve işine devam etmek üzere çabucak döndü.</p>
				<p>Birden Pedro’nun arabayı hazırladığını duydu. Bu kadar erken bir saatte arabayı hazırlaması tuhafına gitti. Ama ışığa bakınca çok geç olduğunu fark etti. Valizi hazırlarken elbiseleriyle birlikte Gertrudis’in geçmişinden bir şeyleri valize sığdırmak çok vaktini almıştı. Üçü için aynı zamanda düzenlenen ilk Komünyon ayininden kalanları valize sığdırmak kolay olmamıştı. Mum, dua kitabı, kilisenin önünde çekilen fotoğraf pekâlâ sığmıştı valize ama Nacha’nın hazırladığı ve duadan sonra arkadaşlarıyla birlikte yemiş oldukları <em>tamale</em>’lerin<a class="si-noteref epub-type_noteref" href="#f12" id="ref_f12">12</a> ve <em>atole</em>’lerin tadı sığmamıştı. Rengârenk şeftali çekirdekleri sığmıştı da, okulun bahçesinde onlarla oynarkenki gülüşleri sığmamıştı. Ne Jovita öğretmen, ne salıncak, ne odasının kokusu ne de yeni çırpılmış çikolatanın kokusu sığdı. Ama iyi tarafı, Elena Anne’nin azarları ve dayakları da giremedi valize. Onların valize sızmalarına vakit kalmadan Tita valizin kapağını sımsıkı kapadı.</p>
				<p>Tam Pedro umutsuzca onu çağırmaya başladığı anda avluya çıktı. Tita’yı hiçbir yerde bulamamıştı. Aile doktorları olan Brown’ı getirmek üzere Eagle Pass’a gitmek zorundaydı. Rosaura’nın doğum sancıları başlamıştı.</p>
				<p>Pedro, ondan kendisi dönünceye kadar Rosaura ile ilgilenmesini rica etti.</p>
				<p>Evde Rosaura’yla ilgilenebilecek kimse yoktu. Bunu yapabilecek tek kişi Tita’ydı. Doğum yaklaştığı için mutfağa gerekli erzağı almak amacıyla Elena Anne ile Chencha alışverişe gitmişlerdi. Elena Anne böyle önemli bir anda evde bir şeyin eksik olmasını istemiyordu. Bu işi daha önce yapamamıştı. Federallerin köye gelmeleri ve onların köyde bulunmalarının yarattığı tehlike buna engel olmuştu. Evden çıktıklarında bebeğin beklediklerinden önce geleceğini hiç kimse bilmiyordu. Onlar kapıdan çıkar çıkmaz Rosaura’nın doğum sancıları başlamıştı.</p>
				<p>Tita’nın, ablasının yanına gitmekten başka çaresi kalmadı. Orada mümkün olduğunca kısa kalmayı umarak gitti.</p>
				<p>Doğacak çocuk ister kız olsun, ister erkek... Tita bu bebeği tanımak bile istemiyordu.</p>
				<p>Ama hiç beklemediği bir şey oldu: Federaller Pedro’yu yakaladılar ve onun doktora ulaşmasına engel oldular. Öte yandan Elena Anne ile Chencha eve dönemediler. Köyde çıkan bir çatışma yüzünden Lobo ailesinin evine sığınmak zorunda kaldılar. Böylece yeğeninin doğumunda hazır bulunan tek kişi ister istemez Tita oldu!</p>
				<p>Ablasının yanında geçirdiği saatler süresince, hayatı boyunca okulda öğrendiklerinden çok daha fazlasını öğrendi. Doğum ânında neler yapılması gerektiğini kendisine öğretmemiş oldukları için annesine de öğretmenlerine de lanetler yağdırdı. Ablasının ölümle burun buruna olduğu şu sırada ona yardım edemedikten sonra tüm gezegenlerin adını ezbere saymak ya da Carreño’nun görgü kitabını A’dan Z’ye bilmek ne işe yarardı? Rosaura hamileliği boyunca 30 kilo almıştı. Hem ilk doğumu olması hem de aşırı kiloları doğumu zorlaştırıyordu. Tita bir şeyi daha fark etmişti: Şişmanlığın dışında ablası alışılmışın üstünde şişmeye devam ediyordu. Önce ayakları, sonra yüzü ve elleri şişti. Tita bir yandan ablasının terlerini siliyor, bir yandan da onu gayrete getirecek şeyler söylüyordu. Ama sanki Rosaura onu duymuyor gibiydi.</p>
				<p>Tita, bazı hayvanları doğururken görmüştü ama bu deneyim o anda hiçbir işine yaramıyordu. O zaman sadece seyirciydi. Hayvanlar ne yapmaları gerektiğini çok iyi biliyorlardı. Ama o hiçbir şey bilmiyordu. Temiz çarşafları, sıcak suyu, kaynatılıp sterilize edilmiş makasları hazırlamıştı. Göbek kordonunu kesmesi gerektiğini biliyordu, ama bunu ne zaman yapacağını ya da ne uzunlukta keseceğini bilmiyordu. Bebek dünyaya gelir gelmez ona bir şeyler yapılması gerektiğini biliyordu, ama ne yapacağını bilmiyordu. Bildiği tek şey bebeğin doğmak zorunda olduğuydu, ama ne zaman doğacağını bilmiyordu! Tita sık sık eğilip ablasının bacaklarının arasına bakıyordu, ama hiçbir şey olmuyordu. Sadece karanlık, sessiz ve uzun bir tünel vardı orada. Başka hiçbir şey yoktu. Tita, ablasının önünde diz çöktü. Büyük bir umutsuzluk içinde Nacha’ya kendisine yardım etmesi için yalvardı.</p>
				<p>Kulağına yemek tarifleri ve bazı mutfak sırları fısıldayabildiğine göre bu zor durumda da ona yardım edebilirdi belki. Birilerinin Rosaura’ya yardım etmesi gerekiyordu. Bu dünyadan hiç kimse ona yardım edemediğine göre öbür dünyadan yardım gelirdi belki.</p>
				<p>Tita gözleri kapalı, dizlerinin üzerine çökerek ne kadar dua ettiğini bilmiyordu. Sonunda gözkapaklarını aralayıp baktığında, bir saniye içinde o karanlık tünelin kıpkızıl bir ırmağa, coşkun bir volkana, yırtılan bir kâğıda dönüştüğünü gördü. Ablasının eti, hayata yol vermek üzere açılıyordu. Tita, yeğeninin sesini ve zafer kazanmış gibi görünen kafasını asla unutamayacaktı. Pek güzel bir kafa sayılmazdı. Saatlerce dar bir tünelde sıkışıp kalmaktan olsa gerek, şekli biraz basık ve uzuncaydı. Ama Tita’ ya göre hayatında gördüğü en güzel kafaydı bu.</p>
				<p>Bebeğin ağlaması, Tita’nın kalbindeki boşlukların tümünü doldurmaya yetti. O zaman yeniden sevmeye başladığını hissetti: Hayatı, bu bebeği, Pedro’yu, hatta uzun zamandır nefret ettiği ablası Rosaura’yı bile seviyordu. Bebeği ellerinin arasına aldı, Rosaura’ya götürdü. İkisi birlikte bebeğe sarılıp ağladılar bir süre. Sonra Tita, Nacha’nın kulağına fısıldadığı şeylere uyarak yapması gereken şeyleri harfi harfine yerine getirdi: Bebeğin göbeğini tam zamanında ve düzgünce kesti, vücudunu tatlı bademyağıyla temizledi, göbek bağını bağladı. Hiçbir sorun çıkmadan önce zıbınını, sonra gömleğini giydirdi. İç bezini, dış bezini, kundağını muntazam bağladı. Çoraplarını, patiklerini giydirdi. Son olarak da elleriyle yüzünü çizmesin diye kollarını göğsünde çaprazlayıp yumuşak bir kumaşla sardı. Elena Anne ve Chencha geceleyin Lobo ailesinin eşliğinde eve geldikleri zaman Tita’ nın bu işin altından ustaca kalkmış olduğunu görüp hayran oldular. <em>Taco</em> gibi sımsıkı kundaklanmış olan bebek mışıl mışıl uyuyordu.</p>
				<p>Pedro serbest bırakıldıktan sonra Doktor Brown’la birlikte ertesi gün ancak gelebildi. Gelişi herkese rahat bir nefes aldırdı.</p>
				<p>Pedro’nun hayatından endişe etmeye başlamışlardı. Şimdiyse sadece Rosaura’nın sağlığından endişe ediyorlardı. Çok güçsüzdü ve her tarafı şişmişti. Doktor Brown tepeden tırnağa onu muayene etti. Çok tehlikeli bir doğum yaptığı o zaman anlaşıldı. Doktorun söylediklerine göre Rosaura yüksek tansiyona bağlı bir havale geçirmişti ve doğum sırasında ölebilirdi. Tita’nın böylesine ağır koşullarda yerinde ve doğru kararlar vererek doğuma başarıyla yardımcı olmasına ise çok şaşırdı. Her neyse... Aslında Doktor’un neye daha çok şaşırdığını tam olarak bilmek çok zordu: Hiçbir deneyimi olmayan bir genç kızın son derece kararlı davranıp doğru kararlar vererek doğuma yardım etmesine mi, yoksa dişlek, küçük bir kız olarak hatırladığı Tita’nın çok güzel bir genç kız olup çıkmasına mı?</p>
				<p>Karısı öldüğünden beri, aşağı yukarı beş senedir, Doktor hiçbir kadını çekici bulmamıştı. Henüz yeni evli sayıldıkları bir zamanda karısının ölmesi, onu öylesine sarsmıştı ki yaşadığı acı bütün bu yıllar boyunca aşka karşı duygularını köreltmişti. Tita’yı seyretmek, onda çok tuhaf duygular yaratıyordu. Bir kıpırtı, uyumakta olan duygularını uyandırarak bütün vücudunda geziniyordu. Tita’nın dişleri ne kadar güzel görünüyordu. Yüzünün ince hatlarıyla mükemmel denecek kadar orantılı ve uyumlu bir görünüşe kavuşmuşlardı.</p>
				<p>Elena Anne’nin sesi, adamın düşüncelerini böldü:</p>
				<p>“Doktor, kızım iyileşinceye kadar her gün iki kez uğrayıp onu kontrol etmek size zahmet olmaz, değil mi?”</p>
				<p>“Elbette olmaz! Birincisi, bu benim görevim. İkincisi, sizi sık sık ziyaret edebilmek benim için bir zevktir.”</p>
				<p>Rosaura’nın sağlığı, Elena Anne’yi öylesine kaygılandırmıştı ki, John’un Tita’ya bakarken gözlerinde oluşan pırıltıyı şans eseri fark etmedi. Yoksa ona bu kadar güvenip evinin kapılarını ardına kadar açmazdı.</p>
				<p>Şu anda Doktor, Elena Anne için bir sorun oluşturmuyordu. Onun en büyük sıkıntısı, Rosaura’nın sütünün gelmemesiydi.</p>
				<p>Şansları vardı. Köyde bebeği emzirmeyi kabul eden bir sütanne buldular. Nacha’nın bir akrabasıydı. Sekizinci çocuğunu kısa bir süre önce doğurmuştu. Elena Anne’ nin torununu doyurmaktan onur duyacağını söyleyerek kabul etti. Bir ay boyunca her şey çok iyi gitti. Bir sabah ailesini görmek üzere köye doğru yola çıktığında, isyancılarla federaller arasındaki bir çatışmada yolunu şaşıran serseri bir kurşun, gelip sütanneyi buldu ve ölümüne sebep oldu. Akrabalarından biri kadıncağızın öldüğünü haber vermek üzere çiftliğe geldi. Tam o sırada Tita ile Chencha, büyük bir güvecin içinde <em>mole</em> yapmak için gereken malzemeyi karıştırıyorlardı.</p>
				<p>Bu son adımdır. Bütün malzemeler daha önce açıklandığı gibi ezilerek öğütüldükten sonra yapılır. Bir güveçte hepsi birbirine karıştırılır. Hindi parçaları, çikolata tabletleri ve isteğe göre tozşeker eklenir. Koyu bir kıvama gelince ateşten alınır.</p>
				<p>Tita <em>mole</em>’yi hazırlamayı tek başına bitirmek zorunda kaldı. Chencha haberi alır almaz, başka bir sütanne bulabilmek için köye gitti. Akşam ortalık kararırken hiç kimseyi bulamadan döndü. Bebek çığlık çığlığa ağlıyordu. İnek sütü vermeyi denediler, reddetti. O zaman Tita, Nacha’nın kendisi için yaptığı gibi bitki çaylarından vermeyi denedi. Bebek yine reddetti. Sütanne Lupita’nın kokusunu alırsa sakinleşeceğini düşünerek kadının orada unuttuğu başörtüsünü sarındı. Tam tersine bebek daha çok ağlamaya başladı. Bu koku, bebeğin karnını doyurma beklentisini artırmaktan başka işe yaramamıştı. Neden beslenmediğini bir türlü anlayamıyordu. Tita’nın göğüsleri arasında boşu boşuna sütünü arıyordu. Tita’nın hayatta dayanamadığı bir şey varsa o da yiyecek isteyen aç bir insana yiyecek verememekti. Bu durum duygularını daha da hassaslaştırdı. Daha fazla düşünmeden bluzunun önünü açtı, memesini bebeğin ağzına verdi. Memenin kupkuru olduğunu biliyordu. Ama en azından bebek biraz sakinleşirdi. O zamana kadar da bebeği doyurmak için ne yapacağını düşünebilirdi.</p>
				<p>Bebek umutsuzca memenin başını yakaladı ve emdi, emdi. Öyle büyük bir çabayla emiyordu ki, o boş memeden süt çıkarmayı başardı. Tita çocuğun yüzünün giderek sakinleştiğini, bu arada yutkunduğunu da fark etti. Olağandışı bir şeyler olduğundan kuşkulandı. Bebek gerçekten onun sütüyle besleniyor olabilir miydi? Ne olduğunu anlamak için bebeği memeden biraz uzaklaştırdı. O zaman memenin başından incecik fışkıran sütü gördü. Tita olup bitenleri bir türlü anlayamıyordu. Bekâr bir kadının memelerinde süt olması mümkün müydü? Açıklaması olmayan, doğaüstü bir durumdu bu. Bebek sütten uzaklaştırıldığını fark eder etmez yeniden ağlamaya başladı. Tita onun yine memesini emmesine hemen izin verdi. Karnını iyice doyurup mutlu bir yüzle derin bir uykuya dalıncaya kadar öyle kaldı. Tita, kucağında uyuyup kalan bebeği seyretmeye öylesine dalmıştı ki, Pedro’nun mutfağa girdiğini fark etmedi. Tita o anda Demeter’e benziyordu. Bereket tanrıçası onun görünüşünde can bulmuştu âdeta.</p>
				<p>Pedro, gördükleri karşısında en küçük bir şaşkınlığa kapılmadığı gibi hiçbir açıklama da istemedi. Büyülenmiş gibi onlara yaklaştı, eğildi, Tita’yı alnından öptü. Tita artık doymuş olan bebeği göğsünden ayırdı. O zaman Pedro, daha önce giysinin üstünden bakmış olduğu göğüsleri uzun uzun seyretti.</p>
				<p>Tita, bluzuyla göğüslerini örtmeye çalıştı. Pedro sessizce ve yumuşak hareketlerle ona yardım etti. Bunu yaparken ikisi de bir yığın karmaşık duygunun içinde buldular kendilerini: aşk, arzu, şefkat, delilik, utanç, görülme korkusu... Parkelerin üstünde duyulan ayak seslerinden Elena Anne’nin geldiğini anladılar. Elena Anne mutfağa girdiğinde Tita, bluzunun önünü düzgünce kapatmış, Pedro da ondan uzaklaşmıştı. Böylece mutfağın kapısını açtığı zaman toplumsal kuralların izin verdiğinin dışında bir durumla karşılaşmadı. Pedro da Tita da gayet sakin görünüyorlardı.</p>
				<p>Yine de tuhaf bir şeyler olduğunu sezmişti Elena Anne. Kendisini huzursuz eden şeyi anlayabilmek için bütün duyularını zorladı.</p>
				<p>“Tita, bebek nasıl? Doyurabildin mi karnını?”</p>
				<p>“Evet anneciğim, çayını içti ve uyudu.”</p>
				<p>“Şükürler olsun! Pedro, o zaman bebeği karının yanına götürmek için niye bekliyorsun? Bebekler, annelerinin yanında olmalı.”</p>
				<p>Pedro, bebeği kucağına alıp çıktı. Elena Anne ısrarla Tita’yı incelemeye devam ediyordu. Tita’nın gözlerinde gördüğü şaşkınlık hiç hoşuna gitmemişti.</p>
				<p>“Ablana c<em>hampurrado</em><a class="si-noteref epub-type_noteref" href="#f13" id="ref_f13">13</a> hazırladın mı?”</p>
				<p>“Çoktan hazır anneciğim.”</p>
				<p>“Ver bana, götüreyim. Sütünün gelmesi için gece gündüz içmesi gerek bunu.”</p>
				<p>Ama Rosaura ne kadar <em>champurrado</em> içerse içsin sütü gelmedi. Tita’nın ise Roberto’yu beslemeye yetecek, hatta iki bebeğe daha yetebilecek kadar bol sütü vardı. Rosaura çok güçsüz olduğu için o günlerde Tita’nın yeğenini beslemesini hiç kimse yadırgamadı. Ama bunu nasıl yaptığını hiç kimse keşfedemedi. Pedro’nun da yardımıyla Tita hiç kimse görmeden bebeği emzirmeye devam etti.</p>
				<p>Bebek, Tita ile Pedro’yu ayıracağı yerde onları birleştirmişti. Bebeğin annesi, Rosaura değil de Tita’ydı sanki. Tita öyle hissediyor, öyle davranıyordu. Vaftiz günü, yeğenini nasıl da gururla kucağında taşıyor, davetlilere nasıl da gururla gösteriyordu! Rosaura kendini hâlâ çok güçsüz hissettiği için sadece kilisedeki törende hazır bulunabildi. Sofrada onun yerini Tita aldı.</p>
				<p>Doktor John Brown büyülenmiş gibi Tita’ya bakıyordu. Gözlerini ondan alamıyordu. Vaftiz törenine de Tita’yı yalnız bulup konuşabilmek umuduyla gelmişti. Doktor, Rosaura’yı görmek için her gün geliyordu ve her geldiğinde de Tita’yı görüyordu. Ama kimsenin olmadığı bir ortamda Tita’yla baş başa rahatça konuşma fırsatı bulamamıştı. Tita, onun masasının yanından geçerken fırsatı kaçırmak istemedi. Ayağa kalktı, bebeği görmek bahanesiyle yaklaştı.</p>
				<p>“Böyle güzel bir teyzenin yanında ne güzel görünüyor,” dedi.</p>
				<p>“Teşekkürler, Doktor.”</p>
				<p>“Kendi çocuğunuz olmadığı halde bu kadar etkileyici gözüküyorsunuz. Kendi çocuğunuzu taşırken kim bilir ne kadar güzel görünürsünüz.”</p>
				<p>O anda Tita’nın yüzünden geçen bir hüzün bulutu, Doktor’un dikkatinden kaçmadı.</p>
				<p>“Özür dilerim. Sanırım yanlış bir şey söyledim,” dedi.</p>
				<p>“Hayır, Doktor. Siz yanlış bir şey söylemediniz. Ama ne var ki ben evlenemem ve çocuk sahibi olamam. Ölünceye kadar anneme bakmak zorundayım.”</p>
				<p>“Nasıl olur? Aptalca bir şey bu!”</p>
				<p>“Ama gerçek. Şimdi izninizle... Konuklarla ilgilenmek zorundayım.”</p>
				<p>Tita, John’u şaşkınlığıyla baş başa bırakıp oradan uzaklaştı. Kendisinin de kafası karışmıştı. Ama Roberto’ nun kucağında olması, kendisini çabuk toparlamasını sağladı. Bu bebek yanında olduğu sürece kaderini çok önemsemiyordu. Herkesten çok onundu bu bebek. Resmen annesi olmasa da gerçek annesi gibi davranıyordu. Roberto da Pedro da kendisinindi ve Tita hayattan başka bir şey beklemiyordu.</p>
				<p>Tita öylesine mutluydu ki, John gibi annesinin de gözleriyle sürekli kendisini takip ettiğinin farkına varmadı. Elena Anne, Tita ile Pedro’nun arasında bir şeyler olduğuna emindi. Ne olduğunu anlamaya çalışırken yemek bile yemedi. Kendisini onları gözetlemeye öylesine kaptırmıştı ki ziyafetin başarılı olması bile onu durduramadı. Herkes bu törenin başarısının büyük ölçüde Tita’nın eseri olduğu konusunda aynı fikirdeydi. Tita’nın hazırlamış olduğu <em>mole</em> harika olmuştu! Herkes aşçı olarak başarısından dolayı Tita’yı kutluyor, <em>mole’</em>nin lezzetinin sırrını öğrenmek istiyordu. Tita bunun sırrının, onu aşkla hazırlamak olduğunu söylediği anda Pedro yakınlarındaydı. İkisi, saniyenin onda biri kadar kısa bir süre göz göze geldiler. Tita’nın <em>metate</em> üzerinde baharat ezerken yaşadıkları ikisinin de aklından kısa bir an da olsa geçti. Elena Anne kartal gözleriyle Tita’nın yüzündeki ışıltıyı yirmi metre uzaktan fark etti ve bu ışıltıdan çok rahatsız oldu.</p>
				<p>Orada bulunanlar içinde rahatsız olan tek kişi oydu. İlginç bir şekilde herkes <em>mole’</em>leri yedikten sonra kendilerini keyifli bir havaya kaptırmıştı. Hiç alışık olmadıkları şekilde neşeyle davranıyorlardı. Kahkahalar havada uçuşuyordu. Çok uzun bir süre bir daha bu kadar neşeli olabilmeleri mümkün olamazdı. Devrimcilerin savaşı herkesi açlıkla ve ölümle tehdit ediyordu. Ama o anda sanki herkes, köyün yakınlarında havada uçuşan kurşunları unutmaya çalışır gibiydi.</p>
				<p>Duruşunu bozmayan tek kişi Elena Anne’ydi. İçini kemiren şeye bir çözüm aramakla meşguldü. Tita’nın kendisini duyabilecek kadar yakınında olduğunu fark edince fırsatı kaçırmadı. Oldukça yüksek bir sesle, yanında oturan Peder Ignacio’ya ne düşündüğünü açıkladı:</p>
				<p>“Bu durum beni kaygılandırıyor Peder. Kızımın doktora ihtiyacı olduğunda ya doktoru getiremezsek diye korkuyorum. Doğum yaptığı gün olduğu gibi yani... Biraz daha kendini topladıktan sonra kocasıyla ve çocuğuyla birlikte Texas’a, San Antonio şehrindeki kuzenimin yanına gitseler iyi olacak. Orada doktora daha rahat ulaşabilir.”</p>
				<p>“Ben aynı fikirde değilim, Doña Elena. İçinde bulunduğumuz şu çalkantılı günlerde, başınızda bir erkek bulunması iyi olur.”</p>
				<p>“Bugüne kadar kimseye ihtiyaç duymadım. Çiftlikle de, kızlarımla da kendim başa çıkabildim. Yaşamak için erkekler o kadar da önemli değil.” –Üstüne basa basa devam etti.– “Devrim de anlattıkları kadar tehlikeli değil. Ekmekle biber olmazsa daha kötü!”</p>
				<p>“Ah, evet, orası öyle,” diye cevap verdi peder gülerek. “Her zaman çok tedbirlisiniz, Doña Elena. Söyleyin bakalım, Pedro’nun San Antonio’da ne iş yapacağını düşündünüz mü?”</p>
				<p>“Kuzenimin şirketine muhasebeci olarak girebilir. Hiç sorun olmaz. İngilizceyi mükemmel denecek kadar iyi konuşur.”</p>
				<p>Tita’nın duydukları, beyninde top patlamış gibi uğuldayıp duruyordu. Buna izin veremezdi! Çocuğu elinden almaları mümkün değildi! Ne olursa olsun buna engel olmanın bir yolunu bulmalıydı. Elena Anne, bu eğlenceyi onun burnundan getirmeyi başarmıştı. Bu vaftiz, hayatında gerçekten kendini mutlu hissettiği tek şölendi!</p>
				
				<p class="align-right">Devam edecek...</p>
				
				<p class="align-right">Sonraki tarif:<br/>Kuzey usulü sucuk</p>
				</div>
			<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f9"><a class="si-backref" href="#ref_f9">9</a><span class="si-footnote-text">. Beyaz veya kırmızı etler için değişik şekillerde hazırlanan sos.</span></div>
					
						<div class="si-footnote html5_aside epub-type_footnote" id="f10"><a class="si-backref" href="#ref_f10">10</a><span class="si-footnote-text">. Meksika’da mutfaklarda bir şey ezmek, dövmek ya da öğütmek işlerinde kullanılan dikdörtgen şeklindeki taş.</span></div>
					
						<div class="si-footnote html5_aside epub-type_footnote" id="f11"><a class="si-backref" href="#ref_f11">11</a><span class="si-footnote-text">. (Aztek dili) <em>Salvia hispanica</em>. Ballıbabagillerden Meksika ve Guatemala’ya özgü, tohumları, çok değerli bir besin kaynağı olan bitki.</span></div>
					
						<div class="si-footnote html5_aside epub-type_footnote" id="f12"><a class="si-backref" href="#ref_f12">12</a><span class="si-footnote-text">. (İsp.) İçine etli, peynirli ya da sebzeli harç konarak mısır nişastalı bir hamurla yapılan Meksika yemeği. Harç, mısırın dış yapraklarına sarılarak haşlanır ya da buharda pişirilir.</span></div>
					
						<div class="si-footnote html5_aside epub-type_footnote" id="f13"><a class="si-backref" href="#ref_f13">13</a><span class="si-footnote-text">. Çikolatalı <em>atole</em>.</span></div>
			</div>
  </body>
</html>