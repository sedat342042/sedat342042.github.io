<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Acı Çikolata</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter7">
<div class="list html5_section">
				<h1 class="ingredients">Malzemesi</h1>
				<ul>
				<li>2 adet sığır kuyruğunun eti (poçik)</li>
				<li>1 adet kuru soğan</li>
				<li>2 diş sarmısak</li>
				<li>4 adet domates</li>
				<li>250 g taze fasulye</li>
				<li>2 adet patates</li>
				<li>4 adet kuru kırmızı sivribiber (<em>morita</em>)</li>
				<li>Tuz, karabiber</li>
				</ul>
				</div>
<div class="content html5_section">
				<h1>Yapılışı</h1>
				<p>Sığır kuyrukları parçalara ayrılır ve biraz soğan, bir diş sarmısak, isteğe göre oranda tuz ve karabiberle pişirilir. Çorba yapacağımız için normal bir yemeğe konulan sudan fazlasını koymak gerekir. Et suyu berrak ama kıvamlı olmalıdır.</p>
				<p>Bu et suyuyla hazırlanan çorbalar hem fiziksel, hem psikolojik pek çok hastalığa iyi gelir. En azından Chencha ile Tita öyle düşünüyorlardı. Tita uzun süre bu görüşe pek itibar etmemişti, ama şimdi doğru olduğunu kabul etmekten başka bir şey yapamazdı.</p>
				<p>Üç ay önce Chencha’nın hazırlayıp Doktor John Brown’un evine getirdiği çorbadan bir kaşık alır almaz Tita’nın aklı başına gelmişti.</p>
				<p>Pencerenin önünde oturmuş, avluda birkaç güvercinin arkasından koşup duran Doktor John’un oğlu Alex’i seyrediyordu.</p>
				<p>Merdivenlerden çıkmakta olan John’un ayak seslerini duydu. Adamın her gün kendisini görmeye gelmesine alışmıştı ve gelmesini dört gözle bekler olmuştu. Dünyayla arasındaki tek bağ, John’un sözleriydi. Konuşabilse adama, onun varlığının ve sözlerinin ne kadar önemli olduğunu söylemek isterdi. Keşke aşağı inip Alex’e sarılarak olmayan çocuğu gibi onu öpebilseydi... Yoruluncaya kadar onunla oynayabilseydi... Keşke yemek yapmayı hatırlayabilseydi... Yumurta kırmayı bile unutmuştu. Hiç değilse bir kap yemeği ağız tadıyla yiyebilseydi... Keşke... Hayata tekrar dönebilseydi. Birden burnuna bir koku ulaştı. Bu eve ait olmayan bir koku... John kapıyı açtı. Ve... Karşısında bir tepsi içinde, bir tas sığır kuyruğu çorbası belirdi!</p>
				<p>Sığır kuyruğu çorbası! Gözlerine inanamıyordu! John’un arkasından Chencha, gözyaşları içinde odaya girdi. Çorbanın soğumaması için birbirlerine ilk sarılmaları kısa sürdü. Çorbadan bir kaşık alır almaz Nacha geldi, yanına oturdu. Tita yemek yerken Nacha, onun başını okşadı. Tıpkı çocukken hastalandığı zaman yaptığı gibi onu defalarca alnından öptü. Nacha’yla birlikte tüm çocukluğu da gelmişti. İşte oradaydılar! Mutfakta oynadığı oyunlar, alışverişe çıkmaları, yeni pişmiş ekmekler, rengârenk şeftali çekirdekleri, Noel <em>torta</em>’sı, kaynamış sütün kokusu, evinin kokusu, <em>champurrado</em>’nun kimyonun, sarmısağın, soğanın kokusu... Yanaklarından aşağı, soğan kokusunu alır almaz her seferinde akmaya başlayan gözyaşları gibi yaşlar süzülmeye başladı. Doğduğundan beri hiç ağlamadığı kadar çok ve içten ağladı. Nacha’yla uzun uzun konuşmak ona iyi gelmişti. Nacha’nın henüz hayatta olduğu, birlikte pek çok kez sığır kuyruğu çorbası hazırladıkları günlerde olduğu gibiydi tıpkı. Bunları hatırlayınca birlikte güldüler. Sığır kuyruğu çorbasını yapmaya başlayınca birlikte ağladılar: Soğan ikisinin de gözlerini yakmıştı. Sonunda, bu ilk adımı, soğanın gözlerini yaktığını hatırlar hatırlamaz, bir yemeğin tarifini de hatırladı.</p>
				<p>Soğan ve sarmısak incecik kıyılır. Biraz sıvıyağda pembeleşinceye kadar kavrulur. Patatesler, taze fasulyeler ve doğranmış domatesler eklenir. Kıvamını buluncaya kadar pişirilir.</p>
				<p>John kapıyı hızla açıp telaşla odaya girince bu anılar geçidi birdenbire kesildi. Merdivenlerden aşağı akan sular telaşlandırmıştı John’u.</p>
				<p>Odaya girip de bunun Tita’nın gözyaşlarından kaynaklandığını anlayınca rahatladı. Chencha’ya hem getirmiş olduğu çorba için hem de hiçbir ilacın başaramadığını başarabildiği için teşekkür etti: Tita sonunda ağlayabilmişti. Onları baş başa bırakmak için odadan çıkmaya hazırlanırken Tita’nın sesi buna engel oldu. Bu güzel ses, altı aydan beri tek bir sözcük bile telaffuz etmemişti.</p>
				<p>“John! Gitmeyin lütfen!”</p>
				<p>John orada kaldı ve Chencha’nın karşılaştığı aksilikleri komik bir dille anlatmasını dinleyen Tita’nın gözyaşlarından gülümsemeye adım adım nasıl geçtiğine tanık oldu. Böylece, Elena Anne’nin Tita’yı ziyaret etmelerini herkese yasakladığını öğrendi. De la Garza ailesinde pek çok şey affedilebilirdi, ama itaatsizlik ve anne babanın kararlarını sorgulamak asla affedilemezdi. Tita deli olsun ya da olmasın, Elena Anne onu asla affetmeyecekti. Kendisini torununun ölümüne sebep olmakla suçlamıştı. Gertrudis gibi onun adının anılması da yasaktı. Bu arada, Nicolás geri gelmiş ve Gertrudis’ten haberler getirmişti.</p>
				<p>Söylendiği gibi onu genelevde bulmuştu. Giysilerini kendisine teslim etmişti. Gertrudis, Tita’ya bir mektup yollamıştı. Chencha mektubu verdi, Tita sessizce okumaya koyuldu.</p>
				
				<div class="letter html5_article">
				<p>Sevgili Tita,</p>
				<p>Giysilerimi gönderdiğin için sana ne kadar teşekkür etsem azdır. Şans eseri hâlâ buradayım ve onları alabildim. Yarın buradan ayrılıyorum. Burası bana göre değil. Henüz nereye gideceğimi bilmiyorum, ama kısa sürede bana uygun bir yer bulacağımı biliyorum. Buraya, içimdeki ateş beni yakıp kavurduğu için düştüm. O gün beni kırlarda koşarken bulan adam gerçekten benim hayatımı kurtardı. Umarım günün birinde onu tekrar bulurum. Beni bırakmak zorunda kaldı, çünkü yanımdayken tüm gücünü tüketmesine rağmen içimdeki ateşi söndürmeyi bir türlü başaramıyordu. Sayısız erkek tanıdıktan sonra artık sonunda rahat nefes alabiliyorum. Belki bir gün eve dönerim, o zaman sana bunun nasıl bir şey olduğunu anlatabilirim.</p>
				<p class="by">Seni seven ablan <br/>Gertrudis</p>
				</div>

				<p class="after-bq">Tita hiçbir yorum yapmadan mektubu elbisesinin cebine koydu. İçeriği hakkında kendisine hiçbir şey sormadığına göre Chencha, mektubu baştan aşağı okumuştu anlaşılan.</p>
				<p>Daha sonra Tita, Chencha ve John hep birlikte odayı, merdivenleri ve alt katı basan gözyaşlarını kuru bezlerle sildiler.</p>
				<p>Vedalaşırlarken Tita, Chencha’ya bir daha çiftliğe dönmeyeceğini ve bu kararını annesine iletmesini söyledi. Chencha, Eagle Pass ile Piedras Negras arasındaki yüzlerce kez geçmiş olduğu köprüden geçerken Elena Anne’ye bu haberi nasıl vereceğini düşünüyordu. İki tarafın nöbetçileri de onu çocukluğundan beri tanıdıkları için köprüden geçmesine izin verdiler. Üstelik başındaki örtüyü çekiştirerek kendi kendine konuşa konuşa bir taraftan ötekine giden bu kızı görmek onları eğlendiriyordu. Chencha, Elena Anne’den duyduğu korku yüzünden yalan söyleme becerisinin işe yaramadığını düşünüyordu.</p>
				<p>Ne şekilde söylerse söylesin Elena Anne kızacaktı. Kendisini kurtaracak bir şekilde söylemeliydi, ama nasıl? Ne derse desin, Tita’yı ziyarete gitmiş olduğu için kendisine kızacağı muhakkaktı. Elena Anne hiçbir şey yutmazdı. Onu tanımıyor muydu sanki! Çiftliğe dönmemeye karar verme cesaretini bulduğu için Tita’yı kıskanıyordu. Keşke kendisi de aynısını yapabilseydi! Ama buna cesareti yoktu. Küçüklüğünden beri anne babasına ya da patronlarına itaatsizlik edip evden ayrılan kızların başına gelenleri dinleyerek büyümüştü. Hepsi de hovardaların oyuncağı oldukları adi bir hayata sürüklenmişlerdi. Söyleyebileceği en iyi yalanı bulmaya çalışırken bir yandan da başındaki örtüyü öfkeyle çekiştirmeye devam ediyordu. Yalan söylerken hiç bu kadar zorlanmamıştı. Her zaman örtüsünü yüzüncü kez çekiştirmeden söyleyeceği yalanı bulurdu. Çiftliğe geldiğinden beri yalan söylemek onun hayatta kalabilmek için edindiği bir korunma yöntemiydi. Eğer çarşıda kadınlarla gevezeliğe dalıp geç geldiği için süt ekşimişse gerçeği söylemek yerine Peder Ignacio’nun kendisini sadaka toplamak için görevlendirdiğini söylemek daha iyiydi. İkisine verilecek ceza arasında çok fark vardı.</p>
				<p>Bir şeyin gerçek olup olmadığı, ona inananlara bağlıydı. Örneğin, Tita’nın başına gelenler konusunda düşündüğü şeylerin hiçbiri doğru çıkmamıştı.</p>
				<p>Aylar boyunca Tita’nın evinin mutfağından uzakta korkunç şeyler yaşadığını hayal ederek üzülmüştü. Bir deli gömleği içinde, etrafı bağırıp çağıran delilerle dolu, ağza bile konulmayacak yemekler yemek zorunda kaldığını düşünmüştü. Üstelik gringoların tımarhanesinde yemekler daha berbat olurdu kuşkusuz. Tüm bu hayal ettiklerinin tersine, Tita’yı oldukça iyi bulmuştu. Tımarhaneye ayak bile basmamıştı. Doktor’un evinde ona çok iyi bakılmış olduğu açıkça görülüyordu. Yemekler de sandığı kadar kötü değildi anlaşılan. Tita birkaç kilo almıştı bile. Ama ne olursa olsun o evde sığır kuyruğu çorbası yapmadıkları kesindi. Yoksa Tita, sığır kuyruğu çorbasını görünce bu kadar ağlar mıydı?</p>
				<p>Zavallı Tita! Anılarını hatırladıkça ve bir daha Chencha’yla birlikte yemek yapamayacağını düşündükçe ağlıyor olmalıydı gene. Evet, onun üzüldüğünden, çok acı çektiğinden emindi. O anda Tita’nın nasıl olduğunu asla tahmin edemezdi. Tita, ayçiçeği renginde düz bir kumaştan yapılmış, dantellerle süslü bir elbisenin içinde güzelliğiyle göz kamaştırıyordu. Ay ışığı altında akşam yemeği yerken bir yandan da kendisine âşık olan bir adamın aşkını dile getirmesini dinliyordu. Chencha’nın acı çekmeye ve her şeyi abartmaya eğilimli zihni için bu kadarı fazlaydı. Tita bir çalı çırpı ateşinin karşısında oturmuş, <em>marshmallow</em> kızartıyordu. Hemen yanı başında John Brown ona evlenme teklif ediyordu. İyileşmesini kutlamak için kendisini komşu çiftliğe götürmeyi teklif eden John’la birlikte gitmeyi kabul etmişti. John uzun bir süre önce Texas’ın San Antonio şehrinden Tita’nın böyle bir anda giymesini düşünerek aldığı güzel bir elbiseyi ona hediye etmişti. Elbisenin ayçiçeği rengi, Tita’ya güvercinlerin boynundaki aynı renk tüyleri hatırlatıyordu. Ama John’un onu güvercinlikte bulduğu, çok gerilerde kalmış o günde hissettiği acılardan çok uzaktı elbette. Tamamen iyileşmişti ve John’un yanında yeni bir hayata başlamaya hazırdı. Dudakları yumuşacık bir öpücükle birbirlerine verdikleri sözü mühürledi. Tita bu öpüşmede Pedro’nun kendisini öptüğü zaman hissettiklerini hissetmedi. Ama ruhundaki uzun süredir ıslak olan kibritlerin zamanla kuruyacağını ve bu harika erkeğin yanında yeniden yanabileceğini umut ediyordu.</p>
				<p>Chencha sonunda, üç saat dolaşıp durduktan sonra Elena Anne’ye ne anlatacağını bulabildi. Her zamanki gibi en uygun yalanı bulmuştu yine. Elena Anne’ye şöyle diyecekti: Eagle Pass’ta dolaşırken bir köşede üstü başı perişan bir kadının dilendiğini görmüştü. Haline acıyıp 10 centavo vermek için yanına yaklaştığında o kadının Tita olduğunu görünce dehşete düşmüştü. Tımarhaneden kaçmış, orada burada serserice dolaşarak annesine yaptıklarının cezasını çekiyordu. Kendisi ona çiftliğe dönmesini söylemişti ama o kabul etmemişti. Öyle iyi bir annenin yanında yaşamaya layık bulmuyordu kendini. Chencha’dan annesine onu çok sevdiğini söylemesini rica etmişti. Annesinin kendisi için yaptıklarını asla unutmayacaktı. İyi bir evlat olabileceğini hissettiği anda çiftliğe dönecek ve Elena Anne’ye layık olduğu sevgiyi ve saygıyı gösterecekti.</p>
				<p>Chencha, bu yalanla zafer kazanacağını umuyordu; ama ne yazık ki işler beklediği gibi gitmedi. O akşam çiftliğe varır varmaz bir grup haydut çiftliğe saldırdı. Chencha’ya tecavüz ettiler. Elena Anne ise Chencha’yı korumaya çalışırken sırtına bir darbe aldı. Bu darbe, belden aşağısının felç olmasına yol açtı. Bu koşullarda ne Chencha haberi verebilirdi ne de Elena Anne onu dinleyebilirdi.</p>
				<p>Öte yandan hiçbir şey söylememesi iyi olmuştu. Felaketi haber alan Tita, göz kamaştırıcı bir güzellikle ve etrafına çok güçlü bir enerji yayarak çiftliğe dönmüştü. Bu durumda Chencha’nın merhamet uyandıran yalanları ortaya çıkardı. Tita, hayatında ilk kez doğrudan annesinin gözlerine baktı. Bu kez gözlerini kaçıran Elena Anne oldu. Tita’nın bakışlarında tuhaf bir ışık vardı.</p>
				<p>Elena Anne, kızını tanıyamıyordu. Tek bir sözcük bile söylemeden birbirlerine kırgınlıklarını belli ettiler. Bunun üzerine, onları birleştiren itaat ve kan bağına dayalı iletişim bir daha kurulmamak üzere tamamen koptu. Buna rağmen Tita tüm kalbiyle annesine en iyi şekilde bakmaya gayret etti. Annesinin yemeğini, özellikle de sığır kuyruğu çorbasını büyük bir özenle hazırladı. Bu çorbanın annesini de sağlığına kavuşturacağını umut ediyordu.</p>
				<p>Ayrı bir tencerede kıvamını buluncaya kadar pişirdiği patatesleri ve fasulyeleri, kaynamakta olan sığır kuyruklarının bulunduğu tencereye boşalttı.</p>
				<p>Bütün malzemeler konulduktan sonra yarım saat kaynatmak yeterlidir. Sonra ateşten alınır ve sıcakken servis yapılır.</p>
				<p>Tita çorbayı, üstüne özenilerek işlenmiş keten bir örtü yaydığı güzel bir gümüş tepsiye koyarak annesine götürdü.</p>
				<p>Annesinin ilk kaşığı ağzına götürdükten sonra olumlu bir tepki vermesini bekliyordu. Ama hiç beklediği gibi olmadı. Elena Anne çorbayı ağzına alır almaz püskürterek yorganın üstüne tükürdü. Tita’ya o tepsiyi gözünün önünden kaldırması için bağırdı.</p>
				<p>“Peki ama neden?”</p>
				<p>“Çünkü bu berbat şey acı! İstemiyorum! Duymadın mı? Kaldır şunu!”</p>
				<p>Tita annesine itaat etmek yerine kendi yüzünde oluşan hayal kırıklığını annesinin gözlerinden saklayabilmek için arkasını döndü. Akrabalık bağı olsun olmasın, bir insan nasıl olur da kendisine bakmaya çalışan birine bu kadar kaba davranabilirdi. Bunu anlayamıyordu. Ayrıca çorbanın çok iyi olduğuna da emindi. Annesine getirmeden önce kendisi bakmıştı tadına. O kadar özenerek yaptığı çorbanın kötü olması mümkün değildi.</p>
				<p>Annesine bakmak için çiftliğe dönmekle büyük bir aptallık yaptığını hissediyordu. Elena Anne’nin başına gelenlere hiç aldırış etmeden John’un yanında kalsaydı daha iyi olurdu. Ama vicdanı buna izin vermezdi. Gerçek kurtuluş ancak Elena Anne’nin ölmesiyle mümkündü. Bu da pek yakın görünmüyordu.</p>
				<p>John’un büyük uğraşılar sonucu içinde yakmayı başardığı zayıf ışığı, Elena Anne’nin buz gibi varlığından korumak için koşarak uzaklara gitmek istiyordu. Annesinin tükürüğü henüz yanmaya başlayan bu ateşin tam ortasına düşmüştü sanki. Ateşin sönmek üzere olduğunu fark edince boğulacak gibi oldu. Boğazından yukarı bir duman yükseliyor, onu boğan bir düğüm oluşturuyor, gözlerinin önünü bir bulut gibi kaplıyor ve gözlerinden yaşlar süzülmesine yol açıyordu.</p>
				<p>Kapıyı sertçe açarak çıkmaya hazırlandı. Tam o anda John, bir doktor olarak hasta ziyaretine geliyordu. O hızla birdenbire birbirlerine çarptılar. Tita’nın düşmemesi için John onu kollarının arasına aldı. Onun bu sıcak sarılışı Tita’yı donmaktan kurtardı. Sadece birkaç saniye süren bu kucaklama ruhuna sükûnet verdi. Tita, gerçek aşkın ne olduğunu düşünmeye başlamıştı. John’un yanında hissettiği bu güven ve huzur mu, yoksa Pedro’ya karşı duyduğu özlem ve yaşadığı acılar mı gerçek aşktı? Kendini gerçekten zorlayarak John’dan uzaklaştı ve odadan çıktı.</p>
				<p>“Tita! Buraya gel! Şunları götür dedim sana!”</p>
				<p>“Doña Elena, sinirlenmeyin lütfen. Sağlığınız için iyi olmaz. Tepsiyi ben kaldırırım. Ama söyleyin bakalım, canınız yemek istemiyor mu?”</p>
				<p>Elena Anne, Doktor’dan kapıyı kilitlemesini istedi. Sonra bir sır söyler gibi gizlice, yemekteki acılığın kendisini rahatsız ettiğini söyledi. John bunun aldığı ilaçlardan kaynaklanabileceğini belirtti.</p>
				<p>“Hayır, Doktor, eğer aldığım ilaçlardan olsaydı o acılığı ağzımda her zaman hissederdim. Ama öyle değil. Tita döndüğünden beri böyle bu. Yemeğime bir şey katıyor olmalı. Bunun araştırılmasını istiyorum.”</p>
				<p>John bu kötü niyetli ima karşısında gülümseyerek sığır kuyruğu çorbasının tadına bakmak için yaklaştı. Çorba tepside hiç el değmemiş gibi duruyordu.</p>
				<p>“Bakalım neler katılmış bu yemeğe. Hımmm! Ne kadar leziz! Bu yemeğin içinde patates, taze fasulye, biber var. Et ne eti acaba, anlayamadım.”</p>
				<p>“Oyun oynayacak durumda değilim, Doktor. Acılığı fark etmediniz mi?”</p>
				<p>“Hayır Doña Elena. Acılık falan yok. Ama istiyorsanız tahlil için gönderebilirim. Kaygıya kapılmanızı istemem. Bu arada, tahlil sonuçları gelinceye kadar siz bir şeyler yemelisiniz.”</p>
				<p>“Öyleyse bana iyi bir aşçı gönderin.”</p>
				<p>“Nasıl olur? En iyi aşçı sizin evinizde. Bildiğim kadarıyla kızınız Tita mükemmel bir aşçı. Bugünlerde ona evlenme teklif edeceğim.”</p>
				<p>Bunun üzerine Elena Anne öfkeyle haykırdı:</p>
				<p>“Onun evlenemeyeceğini gayet iyi biliyorsunuz!”</p>
				<p>John hiç cevap vermedi. Elena Anne’yi daha fazla kızdırmak istemiyordu. Söylediklerine de hiç önem vermiyordu. Kadın izin verse de vermese de, bir gün Tita’yla evleneceğine kesinlikle inanıyordu. Tita’nın da artık saçma kaderini ciddiye almadığını biliyordu. 18 yaşını doldurur doldurmaz evleneceklerdi. Elena Anne’ye sakin olmasını, dinlenmesini söyleyerek ziyaretini tamamladı. Ertesi gün iyi bir aşçı göndereceğine söz verdi. Öyle de yaptı. Ama Elena Anne bu yeni aşçıyı görmek bile istemedi. Doktor'un, Tita’ya evlenme teklif edeceğini söylemesi gözlerini açmıştı.</p>
				<p>İkisinin arasında bir aşk ilişkisi olduğu kesindi.</p>
				<p>Uzun zamandır kuşkulanıyordu zaten: Tita rahatça evlenebilmek için kendisinin bu dünyadan gitmesini istiyordu. Hem de bir değil, binlerce kez istiyordu. Bunu her karşılaştıklarında, yüzüne her baktığında, ağzından çıkan her sözde hissetmişti. Ama artık en küçük bir kuşkusu kalmamıştı. Tita, Doktor Brown’la evlenebilmek için kendisini, yani annesini yavaş yavaş zehirleyerek öldürecekti. O günden itibaren Tita’nın yaptığı yemekleri ağzına koymayı kesinlikle reddetti. Yemeğini hazırlama işini Chencha’ya verdi. Yemeği Chencha’dan başkası getirmeyecekti. Elena Anne yemeği yemeden önce de Chencha tadacaktı.</p>
				<p>Yeni durum Tita’yı hiç etkilemedi. Tam tersine, Elena Anne’nin yemeğiyle Chencha’nın ilgilenecek olması onu rahatlattı bile. Böylece çeyizine koyacağı çarşafları işlemeye vakti olacaktı. Annesi iyileşir iyileşmez John’la evlenmeye karar verdi.</p>
				<p>Elena Anne’nin bu isteğinden en çok etkilenen Chencha olmuştu. Yaşamış olduğu tecavüz olayının izleri hâlâ üzerindeydi. Fiziksel ve ruhsal olarak kendini toparlamaya çalışıyordu. Başlarda sadece Elena Anne’nin yemeğini yapıp götürmek, başka bir iş yapmak zorunda olmamak ona çok çekici geldi. Ama hiç de öyle olmadı. Elena Anne onu azarlamaya, ona bağırmaya başlayınca ekmeğin kolay kazanılmadığını bir kez daha anladı.</p>
				<p>Bir gün Chencha yaralarındaki dikişlerin alınması için Doktor John Brown’u görmeye gitmişti. Onun yerine yemeği Tita hazırladı.</p>
				<p>İkisi de bir sorun çıkmadan Elena Anne’yi aldatabileceklerini sanmışlardı. Hiç de öyle olmadı. Yemeği Chencha götürdü ve her zaman yaptığı gibi önce kendisi tattı. Yemesi için Elena Anne’nin önüne koydu. Elena Anne yemekten bir kaşık alır almaz acılık hissetti. Tepsiyi yere fırlattı ve kendisiyle dalga geçtiği için Chencha’yı evden kovdu.</p>
				<p>Chencha bir süreliğine köyüne gidebilmek için bu bahaneden yararlandı. Tecavüz olayını ve Elena Anne’nin varlığını unutmaya ihtiyacı vardı. Tita, Chencha’yı çiftlikte kalmaya ikna etmeye çalıştı. Annesinin sözlerine aldırış etmemesini söyledi.</p>
				<p>Chencha’yı uzun yıllardır tanıyordu ve onu idare etmeyi biliyordu.</p>
				<p>“Haklısın yavrum. Ama şimdicik kafam götürmüyo. Başıma gelenlerden soora... Bırak gidiyim...Size bu kadar emeğim geçti. Bunun hatrı için bırak beni. Nankörlük etme.”</p>
				<p>Tita, çiftliğe döndüğünden beri her gece yaptığı gibi Chencha’ya sarıldı, onu teselli etmeye çalıştı. Chencha’yı girdiği depresyondan çıkarmanın bir yolu yoktu. Haydutların tecavüzünden sonra hiçbir erkeğin kendisiyle evlenmek istemeyeceği düşüncesi onu boğuyordu adeta.</p>
				<p>“Erkeklerin nasıl olduunu görüyosun işte. Ne bu dünyada, ne öte dünyada, başkasının galktığı sofraya oturmak istemezler.”</p>
				<p>Onun yaşadığı depresyonun ciddiliğini fark eden Tita, gitmesine izin verdi. Çiftlikte ve Elena Anne’nin yanında iyileşmesinin mümkün olmadığını kendi deneyimlerinden biliyordu. Chencha’nın sağlığına kavuşması için buradan uzaklaşması gerekiyordu. Ertesi gün yanına Nicolás’ı katıp kadını köyüne gönderdi.</p>
				<p>Tita yeni bir aşçı tutmak ihtiyacı duydu. Ama gelen aşçı kadın üç gün sonra gitti. Elena Anne’nin isteklerine ve kötü sözlerine daha fazla dayanamadı. Bir başkasını aradılar. O da iki gün dayanabildi. Sonra bir başkası, bir başkası daha... Sonunda köyde bu işi kabul etmek isteyen hiçbir kadın kalmadı. En uzun dayanan sağır ve dilsiz bir kızcağızdı. 15 gün dayanabildi. Elena Anne işaretlerle ona aptal olduğunu söylediği için o da gitti.</p>
				<p>Artık Elena Anne’nin Tita’nın yaptığı yemekleri yemekten başka çaresi kalmamıştı. Ama zehirlenmemek için gerekli önlemleri almayı da unutmuyordu. Yemeği kendisinden önce Tita’nın yemesi şartının yanı sıra, her yemekle birlikte bir bardak ılık süt istiyordu. Böylece yemeğe katılmış olduğunu düşündüğü zehrin etkilerini azaltabilecekti. Bu çareler bazen yeterli oluyordu, ama bazen de işe yaramıyordu. Karnında ağrılar hissettiği zaman kusturucu olarak birkaç yudum ipeka şurubu ya da adasoğanı suyu içiyordu. Ama bunlar uzun sürmedi. Bir ay geçmeden Elena Anne öldü. Spazmların yarattığı şiddetli ağrılar içinde çırpınarak can verdi. Bu ani ölüme ilk başlarda Tita da, Doktor Brown da bir anlam veremediler. Darbenin yarattığı kısmi felç dışında Elena Anne’nin başka bir hastalığı yoktu. Yatağının yanında saklanmış bir şişe ipeka şurubu buldular. Anlaşılan gizli gizli içmişti bundan. Doktor John, Tita’ya bu güçlü kusturucunun ölüme yol açabileceğini bildirdi.</p>
				<p>Tita gece cenazenin başında beklerken gözlerini annesinden ayıramıyordu. Hayatı boyunca şimdi ilk kez, öldükten sonra bakabiliyordu annesine. Dışarıdan biri Tita’nın bakışlarında bir acı görebilirdi. Ama Tita acı ya da üzüntü hissetmiyordu. “Bir gül gibi taze” sözünün anlamını ancak şimdi anlıyordu. Bir gül, yan yana yaşadığı bir başka gülden ayrılmanın acısını ne kadar hissederse o da öyle hissediyordu. Bir gülün yan yana durduğu için sadece taçyapraklarının dışını görerek tanıdığı, içinde neler olduğunu bilmediği, hiçbir şekilde iletişim kuramadığı öteki gülden ayrıldığı için üzüldüğünü düşünmek çok saçmaydı.</p>
				<p>Tita acıyla kıvrılmış bu ağzın tutkuyla öpüştüğünü, sararmaya başlayan bu yanakların bir aşk gecesinde pembeleştiğini hayal edemiyordu. Ama bunlar olmuştu. Ve Tita bunu çok geç de olsa ancak o zaman, tamamen bir tesadüf eseri olarak öğrenecekti. Artık ölü bir vücut olan annesinin üstündekileri çıkarıp cenaze giysilerini giydirirken, Tita bildi bileli kadının bir zincirle belinde taşıdığı kocaman anahtarlığı gördü. Evde her şey kilit altındaydı. Her şey Elena Anne’nin kontrolündeydi. Onun izni olmadan kilerden bir fincan tozşeker almak bile mümkün olmazdı. Bu büyük anahtarlıktan başka bir de boynundaki kalp şeklinde kolyenin içinde taşıdığı minik anahtar dikkatini çekti.</p>
				<p>Bu anahtarın hangi kilidi açacağını hemen tahmin etti. Küçükken saklambaç oynadıkları bir gün, annesinin elbise dolabına saklanmıştı. Orada, çarşaflar arasında saklı duran bir kutu dikkatini çekti. Tita bir yandan kendisini bulmalarını beklerken bir yandan da kutuyu açmaya çalıştı. Bir türlü açamadı. Kilitliydi. Saklambaç oynayanlar arasında Elena Anne yoktu ama dolabın kapağını açıp Tita’yı bulan o oldu. Çarşaf ya da ona benzer bir şey almak için odaya gelmişti. Böylece onu suçüstü yakalamış oldu. Ceza olarak ambara mısır tanelerini koçandan ayırmaya gönderdi. 100 mısır koçanının tanelerini ayırması gerekiyordu. O zaman Tita temiz çarşaflar arasına ayakkabıyla girmenin bu kadar büyük bir ceza gerektirmeyeceğini düşünmüştü. Şimdi, annesinin ölümünün ardından o kutuyu bulup içindeki mektupları okurken cezanın neden verildiğini çok iyi anlıyordu. Ceza, çarşafların arasına ayakkabıyla girdiği için değil, bu kutuyu açmaya çalıştığı için verilmişti. Bu da öyle bir cezayı fazlasıyla hak ederdi.</p>
				<p>Tita, kutuyu meraktan deliye dönmüş halde açtı. İçinde paket yapılmış halde José Treviño adlı birinin yazmış olduğu mektuplar vardı. Mektuplar Elena Anne’ye yazılmıştı. Tita, mektupları tarih sırasına göre düzenleyip okuyunca annesinin gerçek aşk hikâyesini öğrendi. José, onun hayatının aşkıydı. Damarlarında Zenci kanı taşıdığı için onunla evlenmesine izin verilmemişti. ABD’ deki Zencilerin topluca katledildiği içsavaştan kaçıp köylerine yakın bir yere yerleşmiş olan bir Zenci topluluğundandı. Babası José Treviño ile güzel bir Zenci kızın yasak aşkından dünyaya gelmiş bir melezdi José. Elena Anne’nin ailesi, kızlarıyla bu melezin arasında bir aşk ilişkisi olduğunu öğrenince dehşete düştüler. Kızlarını hemen Juan de la Garza ile, yani Tita’nın babasıyla evlendirdiler.</p>
				<p>Evli olması, José ile aralarında gizli bir ilişki olmasını engelleyemedi. Mektuplardan anlaşıldığına göre bu ilişki sadece mektuplaşmakla sınırlı kalmamıştı. Gertrudis, Tita’nın babasının değil, José’nin kızıydı.</p>
				<p>Elena Anne bu hamileliği fark edince José'yle kaçmaya niyetlenmişti. Kaçacakları gece saklandığı yerde José’nin gelmesini beklerken, karanlıkların içinden bir gölge ortaya çıktı. Görünüşte hiçbir neden olmaksızın José’ye saldırdı ve onu öldürdü. Elena Anne büyük acılardan sonra kaderine boyun eğdi ve yasal kocasının yanında yaşamaya razı oldu. Juan de la Garza’nın uzun yıllar bu hikâyeden haberi olmadı. Tam Tita doğduğu zaman öğrendi. Tita doğduğunda bunu kutlamak için birkaç arkadaşıyla birlikte kahveye gitmişti. Orada bazı zehirli diller, ona gerçeği söylediler. Acı gerçek Juan de la Garza’nın kalp krizi geçirmesine yol açtı. Bu da her şeyin sonu oldu.</p>
				<p>Tita bu sırrı öğrendiği için kendini suçlu hissediyordu. Mektupları ne yapacağını bilmiyordu. Onları yakmayı düşündü, ama bunu yapacak kişi kendisi olamazdı. Annesi bile bunu yapamadığına göre Tita hiç yapamazdı. Onları nasıl bulduysa aynı şekilde kutunun içine yerleştirip yerine bıraktı.</p>
				<p>Cenaze töreni boyunca Tita, annesi için samimiyetle gözyaşı döktü. Annesinin mezarı başında, ne olursa olsun aşktan vazgeçmemeye yemin etti. O sırada gerçek aşkının John olduğuna iyice emindi artık. Kayıtsız şartsız yanında durup kendisine destek olan bu adamı seviyordu. Ama tam o anda, mezara doğru gelmekte olan bir grubun içinde bir siluet dikkatini çekti. Rosaura’nın kolundan tutarak gelen Pedro’ydu bu. O zaman duygularından o kadar emin olamadığını fark etti.</p>
				<p>Rosaura, hamile olduğu için iyice büyümüş karnıyla yavaş yavaş yürüyordu. Tita’yı görür görmez yanına geldi, gözyaşları içinde ona sarıldı. Arkasından sıra Pedro’ya geldi. Pedro kendisine sarıldığı zaman Tita, vücudunun jöle gibi titrediğini fark etti. Pedro’nun kendisine sarılabilmesi için bu bahaneyi yaratan annesine içinden teşekkürler etti. Hemen arkasından sertçe geri çekildi. Pedro sevilmeyi hak etmiyordu. Onu bırakıp uzaklara gitmeyi kabul etmekle zayıflığını göstermişti. Tita bunu affetmeyecekti.</p>
				<p>Çiftliğe dönerlerken John yol boyunca Tita’nın elini tuttu. Tita da aralarında dostluğun ötesinde bir şeyler olduğunu vurgularcasına adamın koluna girdi. Nasıl kendisi Pedro’yu ablasının yanında gördükçe acı çektiyse Pedro’nun da aynı acıları çekmesini istiyordu.</p>
				<p>Pedro gözucuyla onları izliyordu. John’un Tita’ya bu kadar yaklaşması ve kulağına bir şeyler söylemesi onu rahatsız ediyordu. Neler oluyordu böyle? Tita, kendisine aitti ve hiç kimse onu elinden alamayacaktı. Hele tam şu sırada, Tita’yla arasındaki en büyük engel, Elena Anne ortadan kalktıktan sonra!</p>
				
				<p class="align-right">Devam edecek...</p>
				
				<p class="align-right">Sonraki tarif:<br/><em>Champandongo</em></p>
			</div>
  </body>
</html>