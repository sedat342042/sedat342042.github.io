<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Acı Çikolata</title>
		<link href="main.css" rel="stylesheet" type="text/css"/>
	</head>
	<body class="epub-type_chapter" id="chapter2">
<div class="list html5_section">	
				<h1 class="ingredients">Malzemesi</h1>
				<ul>
				<li>175 g birinci kalite pudraşeker</li>
				<li>300 g birinci kalite un (üç kere elenmiş)</li>
				<li>17 adet yumurta</li>
				<li>1 adet limon kabuğunun rendesi</li>
			</ul>
				</div>
<div class="content html5_section">	
				<h1>Yapılışı</h1>
				<p>Derin bir kâseye dört yumurta, beş yumurtanın sarısı ve pudraşeker konulur. Koyulaşıncaya dek çırpılır. İki yumurta daha eklenir, yeniden çırpılır. Yeniden koyulaşınca iki yumurta daha kırılır ve çırpılır, böylece yumurtaların hepsi ikişer ikişer karışıma yedirilinceye değin bu işlem sürdürülür. Tita ile Nacha, Pedro ile Rosaura’nın düğünü için pasta yaparken bu malzemelerin on katını kullandılar, çünkü on sekiz kişi için değil, yüz seksen kişi için pasta yapacaklardı. Yani tam 170 yumurta kullandılar. Bu kadar çok sayıdaki birinci kalite yumurtayı aynı gün el altında bulundurmanın yolunu bilmek gerekiyordu.</p>
				<p>Bunun için, birkaç hafta boyunca tavukların yumurtlamış olduğu en iyi yumurtaları sakladılar. Bu gerekli ve besleyici yiyeceği kış boyu saklamaya yarayan yöntemleri çiftlikte, kimsenin hatırlamadığı kadar eski zamanlardan beri bilirlerdi. Yumurtaları saklamak için en uygun zaman ağustos ve eylüldür. Saklanacak yumurtaların çok taze olması gerekir. Nacha yumurtaları tavuğun yumurtladığı yerden aldığı gün saklamayı tercih ederdi. Yumurtalar, eritildikten sonra soğumaya başlayan koyun donyağıyla dolu bir kaba daldırılır. Yumurtaların donyağıyla iyice kaplanmış olması gerekir. Bu, yumurtaların birkaç ay boyunca tazeliğini koruması için yeterlidir. Eğer bir yıldan fazla bir süre saklamak istiyorsanız, yumurtaları bir kabın içine düzgünce yerleştirdikten sonra üzerlerine dört ölçü suya bir ölçü kireç konularak hazırlanmış kireç kaymağını dökün. Hava almamaları için yumurtaların tamamıyla bu sıvının içinde kalmaları gerek. Serin bir yerde, mahzende ya da bodrum katında saklanmalı.</p>
				<p>Yumurtaların durduğu kap tam yanlarında, mutfak masasının altındaydı. Pasta yaparken yumurtaları oradan alıyorlardı. Çırparken harcadığı olağanüstü çaba yüzünden daha yüzüncü yumurta eklendiği sıralarda Tita’nın kafası allak bullak olmuştu. 170’e ulaşmak imkânsız gibi görünüyordu.</p>
				<p>Tita çırpıyor, Nacha yumurtaları kırıp karışıma ekliyordu. Her yumurta kırılışında Tita’nın vücudundan bir ürperti geçiyordu. Tüyleri diken diken oluyordu. Yumurtalar ona bir ay kadar önce iğdiş ettikleri erkek piliçlerin testislerini hatırlatıyordu. İğdiş edilen erkek piliçler kısa zamanda şişmanlar. Ancak önemli ve zengin sofralarda bulunabilen, hazırlanması zahmetli, olağanüstü lezzetli ve prestijli bu yemek, yani kısırlaştırılmış piliç eti, Pedro ile Rosaura’nın düğünü için ana yemek olarak seçilmişti.</p>
				<p>Düğün tarihi 12 Ocak olarak kararlaştırılır kararlaştırılmaz, iki yüz erkek piliç siparişi verilmişti. Hepsi de derhal kısırlaştırılmış ve şişmanlamaya bırakılmışlardı.</p>
				<p>Piliçleri iğdiş etmek işi Nacha ile Tita’ya verilmişti. Nacha, bu konuda deneyimli olduğu için, Tita’ya da ceza olarak... Çünkü Rosaura’yı istemeye geldikleri gün, başının ağrıdığını bahane ederek törende hazır bulunmamıştı.</p>
				<p>“İtaatsizlik etmene izin verecek değilim,” dedi Elena Anne. “Kurban rolü oynayarak ablanın düğününü burnumuzdan getirmene de izin vermeyeceğim. Şu andan itibaren, düğün yemeklerinin hazırlanmasıyla ilgileneceksin. Dikkat et, seni asık suratlı, gözü yaşlı görmeyeceğim! Duydun mu?”</p>
				<p>Tita ilk horozu iğdiş etme işine başlarken bu uyarıları aklından çıkarmamaya çalışıyordu. İğdiş etmek, testislerin bulunduğu yerin hemen üstünü kestikten sonra parmaklarını açılan bu yerden içeri sokarak hayvanın testislerini bulmak ve çekip koparmaktan ibarettir. Bu işlemden sonra yara tekrar dikilir, üzerine de taze tereyağı veya kanatlı hayvanlardan elde edilen içyağı sürülür. Tita ilk pilicin içine parmaklarını sokarak testisleri bulup koparmaya kalktığı anda kendini kötü hissetti. Parmakları titriyor, buram buram terliyor ve midesi, havada dönen bir uçurtma gibi bulanıyordu. Elena Anne ona öldürücü bir bakış fırlattı:</p>
				<p>“Neyin var?” dedi. “Niye titriyorsun? Yine mi sorun var?” Tita gözlerini kaldırıp annesine baktı. “Evet!” diye bağırmak istiyordu. Evet, sorun vardı! Kısırlaştırılacak şey yanlış seçilmişti! Keşke kendisini kısırlaştırmış olsalardı! Böylece evlenmeyi yasaklamanın gerçekçi bir sebebi olurdu hiç olmazsa! Rosaura da onun sevdiği adamın yanında yerini rahatça alırdı! Tita’nın bakışlarını okuyan Elena Anne çok sinirlendi. Tita’nın yanağına öyle bir tokat aşketti ki Tita, elinde tutmakta olduğu, yanlış yapılmış operasyon yüzünden ölmüş piliçle birlikte yere yuvarlandı.</p>
				<p>Tita her tarafını saran bir titremeyle bu işkencenin bir an önce bitmesini dileyerek yumurtaları çırpmaya devam ediyordu. Eklenecek iki yumurta kalmıştı sadece. Bunu da yaptıkları zaman pasta harcı hazır demekti. Pastanın dışında her şey hazırdı. Yirmi çeşit yemek ve başlangıç yemeği olarak verilecek sandviçler düğün sofrasına konulmayı bekliyorlardı. Mutfakta sadece Tita, Nacha ve Elena Anne vardı. Chencha, Gertrudis ve Rosaura, gelinliğin son düzeltmelerini yapmak üzere içerideydiler. Nacha derin bir nefes aldıktan sonra son iki yumurtadan birini kırmak üzere eline aldı. O anda Tita bağırarak bunu yapmasına engel oldu:</p>
				<p>“Yapma!”</p>
				<p>Çırpmaya ara verdi, yumurtayı ellerinin arasına aldı. Yumurtanın içindeki civcivin sesi açıkça duyuluyordu. Yumurtayı kulağına yaklaştırdı. Civcivin cıvıltısını daha net duyuyordu. Elena Anne işini bıraktı; otoriter bir sesle sordu:</p>
				<p>“Ne var? Niçin bağırıyorsun?”</p>
				<p>“Yumurtanın içinde civciv var! Biliyorum Nacha duyamaz onu ama ben duyuyorum!”</p>
				<p>“Civciv mi? Aklını mı kaçırdın? Konserve edilmiş yumurtalarda görülmüş şey değil bu!”</p>
				<p>İki adımda Tita’nın yanına geldi. Yumurtayı Tita’nın ellerinden koparır gibi çekerek aldı ve kırdı. Tita gözlerini sımsıkı yummuştu.</p>
				<p>“Aç gözlerini de civcivine bak!”</p>
				<p>Tita yavaşça gözlerini açtı. Bir civciv görmeyi beklerken taptaze bir yumurta görünce şaşırdı.</p>
				<p>“Beni iyi dinle Tita! Sabrımı taşırıyorsun. Saçmalıklarına izin vermeyeceğim. Bu ilk ve son olsun! Yoksa inan, pişman ederim seni!”</p>
				<p>Tita o akşam neden böyle olduğunu asla anlayamadı. Belki aşırı yorgunluktandı, belki de zihninin ona oynadığı bir oyundu. En iyisi hemen işinin başına dönmekti. Annesinin sabrının sınırlarını zorlamaya niyeti yoktu.</p>
				<p>Son iki yumurta çırpıldıktan sonra rendelenmiş limon kabuğu rendesi de katılır. Yeterince koyulaşınca dinlenmeye bırakılır. Elenmiş un, bu karışıma azar azar eklenir. Bir yandan da tahta bir spatulayla karıştırılır. Unun tamamı karışıma yedirildikten sonra iyice yağlanmış ve biraz un serpilmiş –tutunmayan un silkelenir– kalıba dökülür. Fırında yarım saat pişirilir.</p>
				<p>Üç gün boyunca yirmi çeşit yemek hazırlamış olan Nacha yorgunluktan ölüyordu. Pastayı fırına koyacağı ânı iple çekiyordu. Bu iş de bitince gidip dinlenebilecekti. Tita da iyi bir yardımcı sayılmazdı bu kez. Belki de annesinin bakışlarını sürekli üzerinde hissettiği için, bütün gün bir kere bile sesi çıkmamıştı, ama annesinin odasına gitmek üzere mutfaktan çıktığını görünce kendini bıraktı. Derin bir iç çekmesi duyuldu. Nacha, Tita’nın elindeki erzak küreğini yavaşça aldı, sonra ona sımsıkı sarıldı ve şöyle dedi:</p>
				<p>“Mutfakta kimse yok. Artık istediğin kadar ağlayabilirsin yavrum. Yarın kimsenin seni ağlarken görmesini istemiyorum. Hele Rosaura asla görmemeli.”</p>
				<p>Nacha, yaptıkları işe ara verdi. Tita’nın sinirsel bir çöküntünün eşiğinde olduğunu hissetmişti. O zamanlar Nacha “sinirsel çöküntü” sözünü bilmiyordu elbette. Ama doğuştan gelen güçlü sağduyusuyla Tita’nın daha fazla dayanamayacağını anlamıştı. Aslında Nacha da daha fazla dayanamayacaktı. Rosaura ile Nacha’nın araları hiçbir zaman çok iyi olmamıştı. Rosaura yemek konusunda çocukluğundan beri çok mızmızdı ve bu Nacha’yı rahatsız ederdi. Rosaura, tabağına konulan yemekleri çoğu kez elini bile sürmeden bırakırdı. Ya da gizlice (çiftliğin köpeği) Pulque’nin babası Tekila’ya verirdi. Nacha, ona her zaman yemeğini iştahla yiyen Tita’yı örnek gösterirdi. Tamam, Tita’nın da sevmediği bir yemek vardı: Elena Anne’nin ona zorla yedirdiği az pişmiş yumurta. Onun yemek eğitimini Nacha verdiği için, Tita bilinen yemeklerin dışında, Rosaura’nın korku dolu bakışları karşısında, <em>jumiles, maguey, acosile,</em><a class="si-noteref epub-type_noteref" href="#f5" id="ref_f5">5</a> paka ve armadillo gibi yiyecekleri de rahatlıkla yerdi. İşte bu nedenlerle Nacha, Rosaura’dan pek hoşlanmazdı. Tita ile Rosaura arasındaki rekabet, Rosaura’nın Tita’nın âşık olduğu adamla evlenmesiyle zirve yapmıştı. Rosaura’ya gelince, biraz kuşkulansa da kesin olarak bilmediği bir şey vardı: Pedro da, Tita’yı sonsuz bir aşkla seviyordu. Nacha’nın Tita’dan yana olmasının ve onun mümkün olduğu kadar az acı çekmesi için çabalamasının nedenleri bunlardı. Nacha, Tita’nın gözlerinden yanaklarına yuvarlanan yaşları önlüğüyle kurularken bir yandan da, “Tamam yavrum! Tamam! Geçecek!” diyordu.</p>
				<p>Hamurun istenen kıvamı alması, Tita’nın gözyaşlarıyla ıslanması yüzünden normalden daha uzun sürdü.</p>
				<p>Nacha ile Tita, birbirlerine sarılıp öylece kaldılar. Bu arada Tita gözündeki yaşlar tükeninceye kadar ağladı. Gözyaşları bitince de kuru kuru ağlamayı sürdürdü. Söylediklerine göre gözyaşı dökmeden ağlamak daha çok acı verirmiş. Suyu erken geldiği için zorlaşan doğum gibi tıpkı. Ama en azından gözyaşları, pastanın hamurunu ıslatmıyordu artık. O zaman, bir sonraki aşamaya geçebilirlerdi: Pastanın içine konulacak kremayı yapmaya başlayabilirlerdi.</p>
				
				<div class="sub-section html5_section">
				<h1 class="ingredients">Pastanın kreması</h1>
				<ul>
				<li>150 g şeftali marmelatı</li>
				<li>150 g tozşeker</li>
				</ul>

				<h1 class="description">Yapılışı</h1>
				<p>Şeftaliler biraz suyla ateşe konur. İyice kaynayıp yumuşadıktan sonra tel süzgeçten, tel süzgeç yoksa herhangi bir süzgeçten geçirilir.</p>
				<p>Elde edilen püre, bir tencereye alınarak içine tozşeker eklenir ve ateşe oturtulur. Marmelat kıvamına gelinceye kadar, sürekli karıştırılır. Ateşten indirilip soğumaya bırakılır. Bu arada pasta enlemesine ikiye kesilir. Soğuyan marmelat, olan pastanın arasına yayılır.</p>
				<p>Bir ay önceden Nacha ile Tita, kavanozlar dolusu şeftali, incir ve ananaslı marmelat hazırlamış oldukları için şanslıydılar. Bu sayede o gün marmelat hazırlamak zorunda kalmadılar.</p>
				<p>Bahçede yetişen meyveleri değerlendirmek için kazanlar dolusu marmelat yapmaya alışkındılar. Avluda, bu tür işler için kullandıkları bir kazanı çalı çırpı ateşinin üzerine oturtur, eski çarşafları kollarına sararlardı. Böylece marmeladı karıştırırken sıçrayan köpüklerin kollarını yakmasını önlerlerdi.</p>
				<p>Tita kavanozun kapağını açtığı anda burnuna dolan kayısı kokusu ona o şeftali reçelini hazırladıkları günü hatırlattı. Bahçeden geliyordu. Sepeti götürmeyi unuttuğu için, topladığı şeftalileri eteğine doldurmuştu. Şeftaliler dökülmesin diye eteğini yukarı doğru tutarak mutfağa girdiğinde Pedro’yla karşılaşması pek sürpriz sayılmazdı aslında. Pedro at arabasını hazırlamak için mutfaktan arka avluya geçiyordu. Davetiyeleri köye götüreceklerdi, ama atlara bakan delikanlı o gün çiftlikte olmadığı için tek başına gitmek zorunda kalmıştı. Tita’nın mutfağa girdiğini gören Nacha, fasulyelere katmak için kazayağı toplaması gerektiğini bahane ederek mutfaktan koşarcasına çıktı. Şeftali dolu eteklerini yukarı doğru tutar vaziyette Pedro’yla karşılaşınca çok şaşıran Tita, eteğinin bir ucunu elinden kaçırdı ve birkaç şeftali yere döküldü. Pedro yardım etmek amacıyla hemen atılıp şeftalileri toplamaya başladı. Aşağı eğilince de Tita’nın bacaklarının açıkta kalan kısmını gördü.</p>
				<p>Pedro’nun bacaklarını görmemesi için Tita, eteğini bırakıverdi. O anda şeftaliler, Pedro’nun kafasından aşağı yuvarlandı.</p>
				<p>“Özür dilerim, Pedro,” dedi. “Canınızı mı yaktım?”</p>
				<p>“Benim sizin canınızı yaktığım kadar değil,” dedi Pedro. “Ama izin verin de niyetimin ne olduğunu açıklayayım.”</p>
				<p>“Hiçbir açıklama istemiyorum.”</p>
				<p>“Birkaç sözcük söylememe izin vermelisiniz.”</p>
				<p>“Size bir kez izin verdim ama sözleriniz hep yalan çıktı. Artık hiçbir şey dinlemek istemiyorum.”</p>
				<p>Tita bunları söyledikten hemen sonra mutfağın öteki kapısından çıktı, Chencha ile Gertrudis’in gerdek çarşafını işlemekte oldukları salona yöneldi. Beyaz ipekten bir çarşaftı bu. Tam ortasındaki açıklığın çevresine hoş bir desen işliyorlardı. Zarif işlemeli bu açıklık, evliliğin en özel anlarında yeni gelinin sadece mahrem yerlerinin görünmesini sağlayacaktı. Ülkenin politik bir çalkantı içinde bulunduğu böyle bir ortamda, Fransız ipeği olan bu kumaşı bulabildikleri için gerçekten şanslı sayılırlardı. Devrim, insanların ülkenin bir yerinden başka bir yere güvenlik içinde seyahat etmelerine izin vermiyordu. Kaçakçılığı iş edinmiş o ufak tefek Çinli olmasaydı bu ipek kumaşı elde etmeleri olanaksızdı. Elena Anne, Rosaura’ nın gelinliği ve çeyizi için gerekli olanları almak üzere, kızlarından birinin tehlikeyi göze alarak başkente gitmesine asla izin vermezdi. Şu Çinli gerçekten akıllı bir adamdı. Başkentte satış yaparken orada kimsenin almak istemediği Kuzey Devrim Ordusu’nun parasını kabul ediyordu. Başkentte bu paranın hiçbir değeri yoktu. Kimse bu parayı kabul etmek istemezdi. Ama kuzeyde değerliydi. Kuzeye gittiği zaman, orada değerini bulan bu paralarla ticari mal alıyordu.</p>
				<p>Kuzeyde de, başkentte basılmış paraları çok düşük bir değerden kabul ediyordu. Devrim süresince hep bu işi yaptı ve sonunda milyoner oldu. Bu adam sayesinde Rosaura, düğünü için gerekli olan en güzel kumaşları bulabilmişti. Önemli olan da buydu.</p>
				<p>Tita beyaz çarşafa bakarken sanki hipnotize olmuştu. Sadece birkaç saniye bakmıştı, ama bu bile onda bir tür körlük yaratmaya yetmişti. Nereye baksa beyaz görüyordu. Bir köşede oturmuş davetiye yazmakta olan Rosaura’yı bile kar gibi bembeyaz bir hayalet olarak görüyordu. Her şeye rağmen durumunu gizlemeyi başardı ve hiç kimse bunun farkına varmadı.</p>
				<p>Elena Anne’yi tekrar kızdırmak istemiyordu. Lobo ailesi düğün hediyelerini vermek üzere geldiklerinde kendisine selam verenin kim olduğunu anlamak için bütün duyularını zorladı. Karşısında beyaz çarşaflara bürünmüş gölgeler vardı sadece. Sanki bir Çin gölge oyununda gibiydi. Neyse ki Paquita’nın çığırtkan sesi, işini epey kolaylaştırdı. Bir sorun çıkmadan herkesle selamlaştı.</p>
				<p>Daha sonra onları çiftliğin kapısına kadar geçirirken gece bile daha önce hiç görmediği bir şekilde göründü ona: Işıl ışıl ve bembeyazdı.</p>
				<p>Pastanın üzerine örtmek için fondan yapmak üzere kafasını toplamaya çalıştığı şu anda da aynı şey başına gelecek diye korkuyordu. Bir türlü yaptığı işe odaklanamıyordu. Tozşekerin beyazlığı onu korkutmaya yetmişti. Bir saniye içinde tüm zihni beyazla kaplanıverecekmiş gibi hissediyordu. Bu duyguyu yenmeyi bir türlü başaramıyordu. Beyaz renk, çocukluğuyla ilgili bir yığın imgeyi çağrıştırıyordu: Aylardan mayıstı. Tita’yı beyaz giysiler içinde, beyaz çiçekler sunmak üzere Meryem Ana’nın sunağına götürmüşlerdi. Beyazlar giyinmiş kız çocuklarının arasında, bembeyaz kilisenin vitraylarından süzülen beyaz ve ilahî ışıkla aydınlanmış, beyaz mumlar ve beyaz çiçekler konulmuş olan sunağa doğru yürüyordu. Daha sonra da kiliseye her girdiğinde, bir gün oraya bir erkeğin kolunda beyaz giysiler içinde geleceğini hayal etmişti. Kendisine üzüntü veren bu anıları durdurmak zorundaydı o anda. Ablasının düğünü için hazırladığı pastanın fondanını yapması gerekiyordu. Olağanüstü bir gayretle fondanı yapmaya başladı.</p>
				</div>

				<div class="sub-section html5_section">
				<h1 class="ingredients">Fondan için ölçüler</h1>
				<ul>
				<li>800 g tozşeker</li>
				<li>60 damla limon suyu</li>
				<li>Şekeri sulandıracak kadar su</li>
				<li>1 damla kırmızı gıda boyası</li>
				</ul>
				
				<h1 class="description">Yapılışı</h1>
				<p>Şekerin ve suyun konulduğu tencere ateşe oturtulur ve kaynamaya başlayıncaya kadar sürekli karıştırılır. Süzdürülerek bir başka tencereye alınır ve yeniden ateşe konulur, limon suyu eklendikten sonra, karışım gevşek bir balon haline gelinceye dek ateşte tutulur, ancak şekerin kristalleşmesini önlemek için, ara sıra ıslak bezle tencerenin içi silinir; karamelize olan şeker yukarıda belirttiğimiz kıvama gelir gelmez, dibi suyla çalkalanmış başka bir tencereye aktarılır ve üzerine su serpilerek soğumaya bırakılır.</p>
				<p>Sonra koyulaşıncaya kadar tahta bir spatulayla durmadan karıştırılır.</p>
				<p>Pastanın üzerine dökmeden önce bir kaşık süt eklenerek erimesi için yeniden ateşe konulur. Sonra bir damla kırmızı gıda boyası katılır. Elde edilen fondan sadece üstünü kaplayacak şekilde pastanın üzerine yayılır.</p>
				<p>Tita kırmızı boya katıp katmayacaklarını sorarken Nacha, onun kötüleşmiş olduğunu fark etti.</p>
				<p>“Yavrum, kırmızı boyayı biraz önce kattım. Rengi pespembe oldu, görmüyor musun?”</p>
				<p>“Hayır...”</p>
				<p>“Haydi git yat yavrum. <em>Turrón</em>’u<a class="si-noteref epub-type_noteref" href="#f6" id="ref_f6">6</a> ben yaparım. İçinde ne kaynadığını sadece tencerenin kendi bilir. Ama ben senin içinde neler kaynadığını biliyorum. Ağlama artık; fondanı gözyaşlarınla yeterince ıslattın. Haydi, git artık.”</p>
				<p>Nacha, Tita’yı öpücüklere boğarak mutfaktan dışarı doğru çıkardı. Gözpınarları kuruyuncaya kadar ağladıktan sonra bu yeni gözyaşlarını nereden bulmuştu? Ama bulmuştu işte. <em>Turrón</em>’un harcını da gözyaşlarıyla ıslatmıştı. Şimdi Nacha, kıvamı tutturmak için iki kat çaba harcamak zorundaydı. <em>Turrón’</em>u tek başına yapmak için işe koyuldu. Bir an önce bitirmek ve gidip uyumak istiyordu.<em> Turrón</em>, 10 yumurta akıyla 500 g tozşeker kar haline gelinceye kadar çırpılarak yapılır.</p>
				<p>Bitirdiği zaman Tita’nın gözyaşlarıyla tadının değişip değişmediğini anlamak için fondandan parmağının ucuyla biraz aldı. Yok, tadında hiçbir değişiklik fark etmedi; ama nasıl olduysa kendini derin bir nostalji duygusunun içinde buldu. De la Garza ailesi için hazırladığı düğün sofralarını hatırladı birden. Her düğün yemeği hazırladığında, bir dahaki sefere kendi düğünü olacağını hayal ederdi. Seksen beş yaşına gelmişti. Uzun yıllar beklemiş olduğu düğün ve düğün sofrası için üzülmenin, ağlamanın bir anlamı yoktu artık. Evet, bir zamanlar onun da evlenmesi söz konusu olmuştu. Yani, öyle gibi bir şey! Sadece, Elena Anne’nin annesi, evlenirken çeyizini hazırlama sözü vermişti, o kadar! O zamandan beri hep başkalarının düğünü için mutlu olmaya razı olmuştu. Uzun yıllar hiç yakınmadan öyle davrandı. Şimdi neden bu duygulara kapıldığını da bilmiyordu. Artık bunu düşünmenin aptalca bir şey olduğunun farkındaydı, ama kendini bu duygulardan kurtaramıyordu.<em> Turrón</em>’u pastanın üstüne en iyi şekilde yerleştirmeye çalıştı. İşi bittikten sonra, göğsünde şiddetli bir ağrı hissederek odasına gitti. Gece sabaha kadar ağladı. Ertesi gün düğünde hazır bulunacak hali yoktu.</p>
				<p>Tita, Nacha’nın yerinde olabilmek için neler vermezdi ki... Sadece düğünde hazır bulunması da yetmezdi. Ne hissederse etsin, yüzünde en küçük bir üzüntü, bir heyecan sezilmesin diye gayret etmek zorundaydı. Bakışları Pedro’nun bakışlarıyla karşılaşmadığı sürece bunu başarabileceğini umuyordu. Pedro’yla göz göze geldikleri an, sergilemeye çalıştığı bütün sükûnet yerle bir olurdu.</p>
				<p>Biliyordu ki herkesin dikkati Rosaura’dan çok kendi üzerindeydi. Düğüne gelenler sosyal bir görevi yerine getirmekten çok, onun ne kadar acı çektiğini görmek için oradaydılar. Ama onlara bu zevki tattırmayacaktı. Yanlarından geçer geçmez hemen arkasından fısıldananların farkındaydı.</p>
				<p>“Tita’yı gördün mü? Zavallı kız! Ablası onun sevgilisiyle evleniyor! Bir gün onları köyün meydanında görmüştüm. El ele yürüyorlardı. Ne kadar da mutlu görünüyorlardı!”</p>
				<p>“Öyle mi? Paquita da onları bir gün kilisede ayin sırasında görmüş. Pedro, Tita’ya mis gibi parfüm kokan bir aşk mektubu veriyormuş.”</p>
				<p>“Söylenenlere göre aynı evde yaşayacaklarmış! Elena’nın yerinde olsam buna izin vermezdim!”</p>
				<p>“Dedikodulara bak! Onun da izin vereceğini sanmıyorum!”</p>
				<p>Bu tür yorumlar, Tita’yı çok rahatsız ediyordu. Zavallı rolünü oynamak ona göre değildi. Zafer kazanmış gibi mutlu ve mağrur görünmeliydi. Büyük bir oyuncu gibi rol yapmaya başladı. Ne papazın sözlerini, ne düğün marşını, ne kurdeleyi, ne yüzüklerin takılışını fark etti... Hiçbir şey görmemeye, duymamaya çalışıyordu. Bu yüzden de zihnini başka bir şeye vermeye gayret etti.</p>
				<p>Hayalinde, dokuz yaşındayken köyün çocuklarıyla birlikte okuldan kaçtığı güne geri döndü. Erkek çocuklarla oynaması yasaktı; ama ablalarının oyunlarından da bıkmıştı. Hep birlikte büyük ırmağın kıyısına gittiler. Irmağın karşı kıyısına en çabuk kimin yüzebileceğini görmek istiyorlardı. Bu yarışı kazandığında hissettiği zevk gerçekten olağanüstüydü.</p>
				<p>Büyük zaferlerinden birini de sakin bir pazar günü köyde kazanmıştı. On dört yaşındaydı. Ablalarıyla birlikte arabayla gezintiye çıkmışlardı. Çocuklardan biri kâğıttan bir uçak fırlatınca ürken atlar korkudan ödleri kopmuş bir halde köyün dışına doğru koşmaya başladılar. Gemi azıya almışlardı. Arabacı atları kontrol edemiyordu.</p>
				<p>Tita, arabacıyı bir kenara iterek arabanın yönetimini eline aldı. Kısa sürede tek başına dört atı da denetim altına almayı başardı. Onlara yardım etmek için arkalarından gelen adamlar onun bu başarısı karşısında hayranlıklarını açıkça belirtmişlerdi.</p>
				<p>Köyde bir kahraman gibi karşılanmıştı.</p>
				<p>Bunlar ve bunlara benzeyen anılar düğün seremonisi boyunca Tita’nın zihnini oyaladı. Hatta yüzünde halinden memnun bir gülümseme bile oluştu. Ablasını kutlama zamanı gelinceye kadar böyle devam etti. Ablasına sarılıp mutluluk dilerken Pedro da yanındaydı elbette. Pedro, “Bana mutluluk dilemeyecek misiniz?” dedi Tita’ya.</p>
				<p>“Dileyeceğim elbette. Mutlu olun.”</p>
				<p>Pedro, Tita’yı kucaklarken alışılmışın dışında yaklaşarak ona sarıldı. Kulağına bir şeyler fısıldayabilmek için bulabildiği bu tek fırsatı kaçırmak istemedi.</p>
				<p>“Mutlu olacağımdan eminim,” dedi. “Bu düğünle en çok istediğim şeye kavuştum: Size, gerçekten sevdiğim kadına yakın olacağım.”</p>
				<p>Pedro’nun bu sözleri, sönmek üzere olan ateşi yeniden canlandıran bir nefes gibi geldi Tita’ya. Aylardır duygularını göstermemek için çehresinin aldığı şekil birden değişti. Yüzüne büyük bir canlılık ve mutluluk yayıldı. Pedro’nun sıcak nefesini boynunun üstünde, yakan ellerini sırtında, şiddetle çarpan kalbini göğsünün üstünde hissedince içinde sönmüş olduğunu sandığı ateş birden alevlendi. Sonsuza kadar böyle kalabilirdi. Elena Anne’nin bakışlarını üzerinde hissedince derhal Pedro’dan uzaklaştı. Elena Anne, Tita’ya yaklaştı ve sordu:</p>
				<p>“Pedro sana ne dedi?”</p>
				<p>“Hiçbir şey anneciğim.”</p>
				<p>“Beni kandıramazsın! Sen bu yollardan giderken ben dönüyordum! Bu yüzden masum rolü yapma bana! Yine Pedro’ya yaklaşmaya çalıştığının farkındayım.”</p>
				<p>Elena Anne’nin gözdağı veren bu sözlerinden sonra Tita, Pedro’dan olabildiğince uzak durmaya çalıştı. Ama yüzündeki mutluluk gülümsemesini silmesi imkânsızdı. O andan itibaren düğün onun için başka bir anlam kazandı.</p>
				<p>Artık Pedro ile Rosaura’nın masaları dolaşıp kutlamaları kabul ettiklerini, dans ettiklerini, sonra pastayı kestiklerini görmek onu rahatsız etmiyordu. Şimdi emin olduğu bir şey vardı: Pedro onu seviyordu. Bir an önce Nacha’nın yanına varmak ve olanları anlatmak için can atıyordu. Gidebilmek için ziyafetin bir an önce bitmesini, herkesin pastasını bitirmesini sabırsızlıkla bekliyordu. Carreño’nun<a class="si-noteref epub-type_noteref" href="#f7" id="ref_f7">7</a> "kutsal görgü kitabın pastalar bitmeden kalkıp gitmesine izin vermiyordu, ama kendi tabağındaki dilimi hızlı hızlı yerken bulutların üstünde uçmasını da yasaklamıyordu. Kafası kendisiyle o kadar meşguldü ki çevresinde tuhaf bir şeyler yaşanmakta olduğunun farkına bile varmıyordu. Pastadan daha bir lokma alır almaz orada bulunan herkesi, hatta Pedro’yu bile büyük bir nostalji duygusu sarmıştı. Her zaman davranışlarına özen gösteren Pedro, gözyaşlarını tutabilmek için olağanüstü bir çaba harcıyordu. Kocası öldüğü zaman bile bir damla gözyaşı dökmemiş olan Elena Anne sessiz sessiz ağlıyordu. Hepsi bu kadar da değildi: Büyük bir hüzün ve hayatında bir şeylerin eksik olduğu duygusuyla başlayan gözyaşları bu tuhaf zehirlenmenin ilk belirtisiydi. Hemen arkasından orada bulunan herkes, hayatının aşkına duyduğu büyük özlemle yanarak aceleyle tuvaletlere yetişmeye çalıştı. Hiç kimse bundan kurtulamadı. Tuvaletler dolu olduğu için çoğu bahçede, avluda, nerede olursa olsun kusmaya başladı. Sanki ortak bir kusma töreni düzenlenmişçesine, ortalık yerde hep birlikte kustular. Bundan etkilenmeyen tek kişi Tita’ydı. General Juárez’in rüzgârdan etkilenmediği gibi Tita da pastadan hiç etkilenmemişti. Pastasını bitirir bitirmez oradan ayrıldı. Defalarca, “Pedro sadece seni seviyor,” diyen Nacha’nın ne kadar haklı olduğunu bir an önce kendisine söylemek istiyordu. Bunu öğrenince Nacha’nın yüzünde oluşacak mutluluğu hayal ederek yürüdüğü için yolunun üstünde olup biten içler acısı olayların farkına bile varmadı.</p>
				<p>Midesi bulanan Rosaura, gelin masasından kalkıp gitmek zorunda kaldı.</p>
				<p>Midesindeki bulantıyı engellemek için her yola başvuruyordu, ama bulantı kendisinden daha güçlüydü. Gelinliğini, akrabaların ve arkadaşların kusmuklarından korumaya çalışıyordu. Avluyu geçmeye niyetlendiği sırada kusmuğa basınca ayağı kaydı ve gelinliğinde kusmuğa bulanmadık hiçbir yer kalmadı. Koca bir kusmuk ırmağı onu aldı, birkaç metre sürükledi. İçinden yükselen volkana karşı koymaya daha fazla gücü yetmediği için Pedro’nun dehşetten açılmış gözlerinin önünde, bir yanardağdan püsküren lavlar gibi kusmuk püskürtmeye başladı. Rosaura düğününü rezil eden bu berbat olaya lanetler etti. Hiçbir güç, bu düğünü burnundan getirmek isteyen Tita’nın pastaya bir şeyler katmış olduğu düşüncesini onun kafasından atamadı.</p>
				<p>Rosaura bütün geceyi inleyerek geçirdi. O kadar zaman emek verip işlediği çarşafların üstüne kusmak düşüncesiyle kıvranıp durdu. Bu arada Pedro ona gerdek gecesinin gereklerini yerine getirmeyi başka bir geceye bırakmayı önerdi. Pedro bu işi yapmak zorunda kalıncaya kadar aylar geçti. Sonunda Rosaura, kendisini son derece sağlıklı hissettiğini söyleyerek onu mecbur bıraktı. Pedro o anda damızlık işini daha fazla erteleyemeyeceğini anladı. O gece, düğün çarşafını kullanmadan hemen önce yatağın yanında diz çöktü, kendince dua etti:</p>
				<p>“Tanrım, günah sayma! Kötülük olsun diye ya da zina olsun diye yapmıyorum. Sadece senin hizmetine bir evlat verebilmek için yapıyorum.”</p>
				<p>Tita düğün gecesi yapılması âdet olan zifaf olayının bu kadar gecikeceğini hiç düşünmedi. Nasıl olduğu ya da düğün gecesi mi, daha sonra mı olduğu onu hiç ilgilendirmiyordu.</p>
				<p>Onun için daha önemli olan şey, kendini nasıl kurtaracağıydı. Düğün gecesi Elena Anne’nin ellerinden çıkma, daha önce hiç olmadığı ve bir daha da olamayacak kadar şahane bir dayak yemişti. Dayak yerlerinin iyileşmesi için iki haftadır yataktaydı. Böylesine ağır bir cezaya uğramasının tek nedeni vardı: Elena Anne, Tita’nın Nacha’yla işbirliği yaparak Rosaura’nın düğününü mahvetmek için pastanın içine kusturucu bir şeyler kattığına inanıyordu. Tita, pastaya katılan tek yabancı maddenin onu hazırlarken döktüğü gözyaşları olduğuna annesini bir türlü inandıramıyordu. Nacha da onun lehine tanıklık yapamazdı. Düğün gecesi onu görmek için yanına vardığında Nacha çoktan ölmüştü. Gözleri açıktı. Şakaklarında başının ağrısını alması için koyduğu birer dilim patates, elinde eski bir sevgilinin fotoğrafı vardı.</p>
				
				<p class="align-right">Devam edecek...</p>
				
				<p class="align-right">Sonraki tarif:<br/>Gül yapraklı bıldırcın</p>
				</div>
			</div>
			<div class="si-footnotes html5_section epub-type_footnotes">
						<div class="si-footnote html5_aside epub-type_footnote" id="f5"><a class="si-backref" href="#ref_f5">5</a><span class="si-footnote-text">. (İsp.) Sırasıyla: Güney Amerika’da canlı olarak yenen ya da kurutulup öğütülerek <em>taco</em> harcına katılan bir böcek türü; agave bitkisine zarar veren bir kurtçuk. Meksika mutfağında kullanılır; turuncu renkli tatlı su karidesi.</span></div>
					
						<div class="si-footnote html5_aside epub-type_footnote" id="f6"><a class="si-backref" href="#ref_f6">6</a><span class="si-footnote-text">. (İsp.) Pastanın üstünü süslemekte kullanılan bir tür yumuşak kozhelva.</span></div>
					
						<div class="si-footnote html5_aside epub-type_footnote" id="f7"><a class="si-backref" href="#ref_f7">7</a><span class="si-footnote-text">. Venezuelalı Manuel Antonio Carreño (1812-1874), protokol ve görgü kuralları üzerine Latin Amerika’da klasikleşmiş bir kitabın (1853) yazarıdır.</span></div>
			</div>
  </body>
</html>