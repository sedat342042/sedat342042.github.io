<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>dirilis</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page { margin-bottom: 10.000000pt; margin-top: 10.000000pt; }
  /*]]>*/
  </style>
</head>

<body class="calibre">
  <h2 class="h2baslik1" id="calibre_toc_53">L</h2>

  <p class="normal">Nehlüdov ertesi sabah uyandığında bir gün önce olanları anımsayarak korkuya kapıldı.</p>

  <p class="normal">Ancak bu korkuya rağmen başladığı işi sürdürmek için öncekinden çok daha kararlıydı.</p>

  <p class="normal">İşte bu görev bilinciyle evden çıkıp, hapishanede Maslova’dan başka, Maslova’nın kendisine sözünü ettiği yaşlı Menşova’yla ve oğluyla da görüşmek için izin almak amacıyla Maslennikov’a gitti. Ayrıca Maslova’ya yararı dokunabilecek olan Bogoduhovskaya’yla da görüşme talebinde bulunmak istiyordu.</p>

  <p class="normal">Maslennikov’u eskiden, ta alaydan tanıyordu Nehlüdov. Maslennikov o zamanlar alayın veznedarıydı. Dünyada alaydan ve çar ailesinden başka hiçbir şey bilmeyen ve bilmek de istemeyen son derece iyi yürekli, çok görev sever bir subaydı. Nehlüdov şimdi onu alayın yerine ili ve il yönetimini koymuş bir yönetici olarak bulmuştu. Maslennikov, kendisini ordudan ayrılıp devlet memurluğuna geçmeye zorlayan zengin ve hareketli bir kadınla evlenmişti.</p>

  <p class="normal">Bu kadın kocasıyla alay eder, onu ehlileştirilmiş bir hayvan gibi sevip okşardı. Nehlüdov geçen yıl kışın bir kez evlerine gitmişti, fakat karı koca hiç ilgisini çekmemiş, daha sonra bir kere bile semtlerine uğramamıştı.</p>

  <p class="normal">Maslennikov, Nehlüdov’u görünce çok sevindi. Yine aynı yağlı ve kırmızı yüz, aynı şişmanlık, aynı askerlikteki gibi güzel bir elbise. Askerde her zaman tertemiz, omuzlarını ve göğsünü saran son moda bir üniforma veya ceket giyerdi; şimdi bunun yerini aynı şekilde şişman bedenini saran ve geniş göğsünü ileri çıkartan son moda sivil bir elbise almıştı. Sırtında resmi bir frak vardı. Aralarındaki yaş farkına rağmen (Maslennikov kırkına yakındı) birbirlerine “sen” diye hitap ediyorlardı.</p>

  <p class="normal">“Geldiğin için teşekkür ederim. Karımın yanına gidelim. Toplantıdan önce tam on dakika boş zamanım var. Vali Bey gittiler. Vilayeti ben yönetiyorum,” dedi gizleyemediği bir memnuniyetle.</p>

  <p class="normal">“Sana bir iş için gelmiştim.”</p>

  <p class="normal">“Hayırdır?” dedi birden, sanki bir şeyden kuşkulanmış, korkmuş gibi biraz sert bir sesle Maslennikov.</p>

  <p class="normal">“Hapishanede çok yakından ilgilendiğim bir şahıs var (hapishane sözü geçtiğinde Maslennikov’un yüzü daha da sertleşmişti). Genel görüşme salonunda değil, yazıhanede, hem yalnızca belli günlerde değil, daha sık görüşmek istiyorum. Bana söylediklerine göre bu iş sende bitiyormuş.”</p>

  <p class="normal">“Elbette, mon cher<sup class="calibre2"><a class="footnote-link" href="../Text/dirilis_split_157.html#footnote-600-22" id="footnote-600-22-backlink">[22]</a></sup>, emrine amadeyim,” dedi Maslennikov, heybetli görünüşünü hafifletmek ister gibi, iki eliyle Nehlüdov’un dizlerine dokunarak. “Olabilir ama gördüğün gibi benim bir saatlik saltanatım var.”</p>

  <p class="normal">“Bu kadınla görüşebilmem için bana bir belge verebilir misin?”</p>

  <p class="normal">“Kadın mıydı bu şahıs?”</p>

  <p class="normal">“Evet.”</p>

  <p class="normal">“Neden yatıyor?”</p>

  <p class="normal">“Bir zehirleme olayı. Ama hakkında yanlış hüküm verildi.”</p>

  <p class="normal">“Evet, al işte sana adil bir mahkeme, ils n’en font point d’autres,”<sup class="calibre2"><a class="footnote-link" href="../Text/dirilis_split_158.html#footnote-600-23" id="footnote-600-23-backlink">[23]</a></sup> dedi nedense Fransızca olarak. Sonra ilerleme karşıtı, tutucu bir gazetede bir yıl boyunca farklı şekillerde okuduğu bir düşünceyi belirterek: “Benimle aynı fikirde değilsin biliyorum ama ne yapalım ki c’est mon opinion bien arrêtée,”<sup class="calibre2"><a class="footnote-link" href="../Text/dirilis_split_159.html#footnote-600-24" id="footnote-600-24-backlink">[24]</a></sup> diye ekledi. “Biliyorum, liberalsin sen.”</p>

  <p class="normal">“Liberal miyim, başka bir şey miyim, bilmiyorum,” dedi Nehlüdov gülümseyerek. Sırf bir insanı yargılarken ilkönce bu insanı dinlemek gerektiğini, mahkeme önünde bütün insanların eşit olduğunu, insanlara, özellikle de hakkında hüküm verilmemiş olanlara işkence etmemek, onları dövmemek gerektiğini söylediği için herkesin onu herhangi bir partiden saymasına ve liberal diye adlandırmasına oldu bitti şaşardı. “Liberal miyim, değil miyim, bilmiyorum. Bildiğim tek şey, ne kadar kötü olurlarsa olsunlar şimdiki mahkemelerin yine de öncekilerden daha iyi olduğudur.”</p>

  <p class="normal">“Kimi tuttun avukat olarak?”</p>

  <p class="normal">“Fanarin’e gittim.”</p>

  <p class="normal">“Ah, Fanarin mi!” dedi Maslennikov suratını buruşturarak. Bu Fanarin denen adamın geçen yıl tanık olarak bulunduğu bir mahkemede kendisine sorular yönelttiğini ve kibarlıktan kırılarak yarım saat boyunca kendisiyle alay ettiğini anımsamıştı. “Bana sorsaydın onunla iş yapmanı tavsiye etmezdim. Fanarin, est un homme taré...”<sup class="calibre2"><a class="footnote-link" href="../Text/dirilis_split_160.html#footnote-600-25" id="footnote-600-25-backlink">[25]</a></sup></p>

  <p class="normal">“Senden bir ricam daha var,” dedi Nehlüdov, ona karşılık vermeksizin. “Çok eskiden tanıdığım bir öğretmen kız var. Zavallının biri. Şu anda hapiste bulunuyor ve benimle görüşmek istiyor. Onunla görüşmem için de bir izin belgesi verir misin?”</p>

  <p class="normal">Maslennikov başını hafifçe yana eğip düşündü.</p>

  <p class="normal">“Siyasi mi?”</p>

  <p class="normal">“Evet, bana öyle dediler.”</p>

  <p class="normal">“Siyasilerin yalnız akrabalarına görüşme izni veriliyor ama ben sana genel bir izin belgesi vereyim. Je sais que vous n’abuserez pas...<sup class="calibre2"><a class="footnote-link" href="../Text/dirilis_split_161.html#footnote-600-26" id="footnote-600-26-backlink">[26]</a></sup> Şu senin protégée’nin adı ne?.. Bogoduhovskaya mı? Elle est jolie?”<sup class="calibre2"><a class="footnote-link" href="../Text/dirilis_split_162.html#footnote-600-27" id="footnote-600-27-backlink">[27]</a></sup></p>

  <p class="normal">“Hideuse.”<sup class="calibre2"><a class="footnote-link" href="../Text/dirilis_split_163.html#footnote-600-28" id="footnote-600-28-backlink">[28]</a></sup></p>

  <p class="normal">Maslennikov olmadı der gibi başını salladı, masaya gidip, başlıklı bir kâğıda işlek bir yazıyla şunları yazdı: “Mektup hamili Prens Dmitriy İvanoviç Nehlüdov’a hapishane yazıhanesinde, mahkûm Maslova ve aynı zamanda sağlık memuru Bogoduhovskaya ile görüşme izni verilmiştir.” Bitirdi, geniş ve özensiz bir imza attı.</p>

  <p class="normal">“Oradaki düzeni göreceksin. Hapishanede düzeni korumak çok zor, çünkü sürgüne gideceklerle ağzına kadar dolu; fakat ben yine de sıkı bir şekilde izliyorum ve bu işi seviyorum. Göreceksin oradakiler gayet iyiler ve hallerinden memnunlar. Yalnız onlara nasıl davranacağını bilmek gerek. Geçtiğimiz günlerde bir tatsızlık, daha doğrusu bir itaatsizlik olayı oldu. Başka birisi olsa bunu bir isyan sayar ve pek çok insanı mutsuz ederdi. Ama biz çok iyi davrandık. Bir yandan özen göstermek, öte yandan da sıkı bir şekilde yönetmek gerekiyor,” dedi beyaz gömleğinin altın kol düğmeli dar manşetinin içinden ileri uzanmış olan firuze yüzüklü beyaz tombul yumruğunu sıkarak. “Özen ve sıkı yönetim.”</p>

  <p class="normal">“Bunu bilmem,” dedi Nehlüdov, “iki kez gittim oraya, ikisinde de korkunçtu.”</p>

  <p class="normal">“Biliyor musun, senin Kontes Passek’le görüşmen gerek,” diye devam etti Maslennikov. “Kontes, kendisini tümüyle bu işe verdi. Elle fait beaucoup de bien.<sup class="calibre2"><a class="footnote-link" href="../Text/dirilis_split_164.html#footnote-600-29" id="footnote-600-29-backlink">[29]</a></sup> Belki de onun sayesinde her şeyi değiştirmeyi başardığımı açık açık söyleyebilirim. Hem öyle bir değiştirdim ki, eskiden var olan korkular artık kalmadı, oradakiler için çok iyi oldu. Sen de göreceksin. Fanarin’e gelince, onu şahsen tanımıyorum, ayrıca toplumsal konumum nedeniyle yollarımız kesişmiyor ama kötü bir adam olduğu gerçek, mahkemede öyle şeyler söylüyor ki...”</p>

  <p class="normal">Nehlüdov kâğıdı aldıktan sonra:</p>

  <p class="normal">“Pekâlâ, teşekkür ederim,” dedi ve Maslennikov’un sözlerini sonuna kadar dinlemeksizin eski arkadaşıyla vedalaştı.</p>

  <p class="normal">“Karıma uğramayacak mısın?”</p>

  <p class="normal">“Hayır, kusura bakma zamanım yok.”</p>

  <p class="normal">“Nasıl olur, karım bana çok kızacak,” dedi Maslennikov, eski arkadaşını merdivenin birinci sahanlığından uğurlarken. Birinci dereceden değil, ikinci dereceden önemli insanları buradan uğurlardı. Nehlüdov’u da onların arasında sayıyordu. “Lütfen, bir dakikalığına olsun uğra.”</p>

  <p class="normal">Ancak Nehlüdov kararından caymadı ve arabacıyla kapıcının koşarak yanına geldikleri, paltosunu ve bastonunu uzatarak, önünde bir polisin dikildiği kapıyı açtıkları sırada şimdi gelemeyeceğini söyledi.</p>

  <p class="normal">“Peki, o zaman perşembe günü gel lütfen. O gün karımın kabul günüdür. Haber vereceğim kendisine!” diye bağırdı Maslennikov merdivenden.</p>
</body>
</html>
