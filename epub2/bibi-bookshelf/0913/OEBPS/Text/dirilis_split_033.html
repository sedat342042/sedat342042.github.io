<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>dirilis</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page { margin-bottom: 10.000000pt; margin-top: 10.000000pt; }
  /*]]>*/
  </style>
</head>

<body class="calibre">
  <h2 class="h2baslik1" id="calibre_toc_32">XXIX</h2>

  <p class="normal">Maslova, koğuşuna ancak akşamın altısında dönebildi. Alışkın olmadığı on beş verstlik taşlık bir yolda yürümekten yorgun düşmüş, ayakları ağrımıştı, beklenmedik derecede ağır bir mahkûmiyet kararıyla can evinden vurulmuştu, üstelik çok da acıkmıştı.</p>

  <p class="normal">Daha ilk arada muhafızlar yanında ekmekle haşlanmış yumurta yediklerinde ağzı sulanmış, acıktığını hissetmişti ama onlardan yiyecek istemeyi onur kırıcı bir şey saymıştı. Bunun üzerinden üç saat daha geçmiş, artık yeme isteği kalmamıştı, yalnızca halsizlik hissediyordu. Hiç beklemediği kararı bu durumdayken dinlemişti. İlk anda yanlış duyduğunu sanmış, duyduğuna inanamamış, kürek mahkûmluğuyla kendisini bağdaştıramamıştı. Fakat bu haberi son derece doğal bir şey olarak karşılayan yargıçların, jüri üyelerinin sakin ve ciddi yüzlerini görünce çileden çıkmış ve tüm salona suçlu olmadığını haykırmıştı. Ancak bu haykırışının da doğal, beklenen ve davayı değiştiremeyecek bir şey olarak kabul edildiğini görünce, kendisini hayrete düşüren bu korkunç haksızlığa boyun eğmesi gerektiğini hissederek ağlamaya başlamıştı. Onu en çok şaşırtan da erkeklerin, yaşlı erkeklerin değil, onu her zaman bakışlarıyla okşayan genç erkeklerin böylesine acımasızca mahkûm etmiş olmalarıydı. Sadece birini, savcı yardımcısını farklı bir ruh halinde görüyordu. Mahkemeyi beklerken ve oturum aralarında tutuklu odasında otururken bu erkeklerin başka bir işleri varmış gibi yaparak kapının önünden geçtiklerini ya da sırf kendisine bakmak için odaya girdiklerini görmüştü. Ve yine aynı erkekler birdenbire onu kürek cezasına mahkûm etmişlerdi, hem de suçladıkları konuda masum olduğu halde. Önce ağlamış fakat sonra susmuş ve tutuklu odasında tam bir şaşkınlık içinde oturarak götürülmeyi beklemişti. Şimdi tek istediği sigara içmekti. Kararın okunmasından sonra aynı odaya getirilen Boçkova ve Kartinkin, onu bu durumda bulmuşlardı. Boçkova hemen Maslova’ya sövüp saymaya, kürek mahkûmu demeye başlamıştı.</p>

  <p class="normal">“Aldın mı boyunun ölçüsünü? Aklın başına geldi mi? Paçayı kurtaramadın işte aşağılık orospu! Layığını buldun. Cezanı çekmeye gidince hava atmayı bırakırsın herhalde.”</p>

  <p class="normal">Maslova, ellerini gömleğinin kollarının içine sokmuş oturuyor, başını iyice aşağı eğmiş, kımıldamadan iki adım önündeki çamurlu ayak izlerine bakıyordu.</p>

  <p class="normal">“Ben size ilişmiyorum, siz de beni rahat bırakın,” dedi yalnızca. “İlişmiyorum,” diye birkaç kez yineledi ve sonra tamamen sustu. Kartinkin ve Boçkova’yı götürdüklerinde ve muhafız kendisine üç ruble para getirdiğinde birazcık canlandı.</p>

  <p class="normal">“Maslova sen misin?” diye sordu muhafız. “Al bakalım, bir hanımefendi bunu sana gönderdi,” dedi parayı uzatırken.</p>

  <p class="normal">“Hangi hanımefendi?”</p>

  <p class="normal">“Hangisiyse hangisi, bir de çene mi çalacağız seninle.”</p>

  <p class="normal">Bu parayı genelevin patronu Kitayeva göndermişti. Mahkeme binasından çıkarken mübaşire, Maslova’ya biraz para gönderip gönderemeyeceğini sormuştu Kitayeva. Mübaşir, gönderebileceğini söylemişti. İzin alınca, tombul beyaz elinden üç düğmeli güderi eldivenini çıkarmış, ipekli etekliğinin arkasındaki pililerin arasından son moda bir cüzdan çıkararak, evinden kazandığı, oldukça fazla miktardaki gıcır gıcır kâğıt paraların içinden iki buçuk rublelik bir banknot seçmiş, buna iki tane yirmi, bir tane de on kapiklik ekleyip mübaşire vermişti. Mübaşir muhafızı çağırmış ve bağışçının yanında paraları muhafıza teslim etmişti.</p>

  <p class="normal">Karolina Albertovna muhafıza:</p>

  <p class="normal">“Lütfen tamamını veriniz,” demişti.</p>

  <p class="normal">Muhafız bu güvensizliğe kızmış, Maslova’ya bu yüzden ters davranmıştı.</p>

  <p class="normal">Maslova paraya sevindi, çünkü bu para, onun o anda en çok istediği şeyi almasını sağlayacaktı.</p>

  <p class="normal">“Bir sigara aldırıp içebilsem,” diye düşünüyor, bütün düşünceleri sigara içme isteği üzerinde toplanıyordu. Bunu öyle çok istiyordu ki, odaların kapılarından koridora sızan tütün kokusunu aldığında havayı açgözlülükle içine çekiyordu. Ama daha uzun bir süre beklemesi gerekti, çünkü götürülmesine izin verecek olan mahkeme kâtibi sanıkları unutup, avukatlardan biriyle şu yasaklanmış makale hakkında konuşmakla, hatta tartışmakla meşguldü. Yaşlı ve genç birkaç kişi daha mahkemeden sonra da onu görmek için aralarında fısıldaşarak odaya uğradılar. Ancak Maslova artık onları fark etmiyordu.</p>

  <p class="normal">Sonunda saat beşte götürülmesine izin verildi. Nijegorod’lu ve Çuvaşya’lı muhafızlar, onu mahkemenin arka kapısından çıkardılar. Daha kapının önündeyken muhafızlara yirmi kapik vererek iki tane kalaç<sup class="calibre2"><a class="footnote-link" href="../Text/dirilis_split_156.html#footnote-600-21" id="footnote-600-21-backlink">[21]</a></sup> ve sigara almalarını rica etti. Çuvaşya’lı gülerek parayı aldı ve:</p>

  <p class="normal">“Tamam, alalım bakalım,” dedi, gerçekten kalaçları ve sigarayı aldı, paranın üstünü de geri verdi.</p>

  <p class="normal">Yolda sigara içmek olanaksızdı, dolayısıyla Maslova, hapishaneye kadar aynı tatmin edilmemiş sigara içme isteğiyle gitti. Hapishane kapısına yaklaştıkları sırada istasyondan yüz kadar erkek tutuklu getiriyorlardı. Maslova geçitte bu tutuklularla karşılaştı.</p>

  <p class="normal">Sakallı, sakalsız, yaşlı, genç, Rus, yabancı, bazılarının kafası yarım tıraş edilmiş tutuklular, ayaklarındaki prangaları şangırdatarak hapishane girişini tozla, ayak sesleriyle, uğultuyla ve keskin bir ter kokusuyla doldurdular. Tutuklular, Maslova’nın yanından geçerken ağızlarının suyu akarak bakıyorlar, bazıları şehvetle çarpılmış suratlarıyla Maslova’nın yanına yaklaşıp sataşıyorlardı.</p>

  <p class="normal">“Aman ne güzel bir kız,” dedi biri.</p>

  <p class="normal">“Merhaba teyzecik,” dedi bir başkası göz kırparak.</p>

  <p class="normal">Esmer tenli, tıraşlı ensesi mor bir renk almış, bıyıklı biri ayakları prangaya dolaşarak ve prangasını şangırdatarak Maslova’nın yanına atlayıp, sarıldı. Maslova geri ittiğinde adam dişlerini göstererek ve gözleri parlayarak:</p>

  <p class="normal">“Dostunu tanımadın mı yoksa? Hadi hadi kırıtma!” diye haykırdı.</p>

  <p class="normal">“Sen ne yaptığını sanıyorsun aşağılık herif?” diye bağırdı arkadan gelerek adama yaklaşan müdür yardımcısı.</p>

  <p class="normal">Tutuklu korkudan büzülerek hemen geri çekildi. Müdür yardımcısı Maslova’ya doğru atıldı:</p>

  <p class="normal">“Sen ne arıyorsun burada?”</p>

  <p class="normal">Maslova mahkemeden getirildiğini söylemek istedi ama öyle yorgundu ki konuşmaya üşendi.</p>

  <p class="normal">Başmuhafız yürümeye devam eden tutukluların arasından çıkıp selam durarak:</p>

  <p class="normal">“Mahkemeden getiriyoruz efendim,” dedi.</p>

  <p class="normal">“E, başgardiyana teslim etsene. Bu ne münasebetsizlik böyle!”</p>

  <p class="normal">“Baş üstüne efendim.”</p>

  <p class="normal">“Sokolov! Alsana şunu,” diye bağırdı müdür yardımcısı.</p>

  <p class="normal">Başgardiyan geldi, öfkeyle Maslova’yı omzundan itti ve başıyla işaret edip, kadınlar bölümünün koridoruna götürdü. Burada Maslova’yı didik didik aradılar, hiçbir şey bulamayarak (sigara paketi kalaçın içine sokulmuştu), sabah çıktığı koğuşa tıktılar.</p>
</body>
</html>
