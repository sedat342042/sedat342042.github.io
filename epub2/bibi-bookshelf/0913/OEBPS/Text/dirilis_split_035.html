<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>dirilis</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page { margin-bottom: 10.000000pt; margin-top: 10.000000pt; }
  /*]]>*/
  </style>
</head>

<body class="calibre">
  <h2 class="h2baslik1" id="calibre_toc_34">XXXI</h2>

  <p class="normal">Kilit gürültüyle açılıp Maslova koğuşa girdiğinde herkes ona doğru döndü. Kilise hademesinin kızı bile bir an durup, kaşlarını kaldırarak içeri girene baktı ama hiçbir şey söylemeden geniş ve kararlı adımlarla tekrar yürümeye başladı. Korableva iğneyi kaba beze batırdıktan sonra gözlerini, gözlüğünün üstünden soru sorarcasına Maslova’ya dikti.</p>

  <p class="normal">“Vah vah! Geri geldi demek. Oysa ben beraat ettirirler sanıyordum,” dedi hırıltılı ve erkek sesi kadar kalın sesiyle. “Anlaşılan defterini dürmüşler.”</p>

  <p class="normal">Gözlüğünü çıkarıp yatağın üzerine, yanına koydu.</p>

  <p class="normal">“Biz de teyzeyle hemen salıverirler belki de diyorduk, şekerim. Dediklerine göre, oluyormuş böyle şeyler. Saat kaç olursa olsun bırakıyorlarmış, üstelik para da veriyorlarmış,” diye hemen konuşmaya başlamıştı hat bekçisi kadın ezgili sesiyle. “Bak şu işe. Demek tahminimiz çıkmadı. Demek Tanrı kendi bildiğini yapmış, şekerim,” diye hiç susmadan sevecen ve ahenkli konuşmasını sürdürüyordu.</p>

  <p class="normal">Fedosya, sevgi dolu açık mavi çocuksu gözlerini Maslova’ya çevirerek:</p>

  <p class="normal">“Gerçekten mahkûm mu ettiler?” diye sordu ve neşeli, genç yüzü, sanki ağlamaya başlayıverecekmiş gibi bir anda değişti.</p>

  <p class="normal">Maslova yanıt vermedi ve kendi yerine, Korableva’nınkiyle yan yana olan, kenardan ikinci ranzaya geçip ranzanın tahtasına oturdu.</p>

  <p class="normal">Fedosya, yerinden kalkıp Maslova’nın yanına doğru giderken:</p>

  <p class="normal">“Herhalde bir şey de yememişsindir?” dedi.</p>

  <p class="normal">Maslova cevap vermeksizin kalaçları yatağın başucuna koydu ve üstündekileri çıkartmaya başladı: toz içindeki önlüğünü, kıvırcık kara saçlarını örten başörtüsünü çıkarıp oturdu.</p>

  <p class="normal">Ranzaların öbür ucunda küçük oğlanla oyun oynayan kambur, yaşlı kadın da Maslova’nın yanına gelip karşısında durdu.</p>

  <p class="normal">Acıyarak başını sallayıp:</p>

  <p class="normal">“Cık, cık, cık!” dedi.</p>

  <p class="normal">Çocuk da yaşlı kadının ardından geldi ve gözlerini geniş geniş açıp, üst dudağını ileri doğru uzatarak Maslova’nın getirdiği kalaçlara bakmaya başladı. Maslova, bugün başına gelenlerden sonra kendisine acıyarak bakan bütün bu yüzleri görünce ağlamak istemiş, dudakları titremeye başlamıştı. Fakat kendisini tutmaya çalışmış, yaşlı kadınla çocuk yanına gelene kadar da bunu başarmıştı. Yaşlı kadının iyi ve merhametli ‘cık cık’larını işitir işitmez, asıl ciddi bakışlarını kalaçlardan ayırıp kendisine çeviren çocuğun gözlerini görür görmez artık kendini tutamadı. Önce yüzünün her yanı titremeye, sonra hüngür hüngür ağlamaya başladı.</p>

  <p class="normal">“Gerçek bir avukat bul demiştim ben sana,” dedi Korableva. “Ee, ne oldu, sürgün mü verdiler?” diye sordu.</p>

  <p class="normal">Maslova yanıt vermek istedi ama veremedi, hüngür hüngür ağlarken kalaçların arasından, üzerinde kırmızı yanaklı, saçı çok kabarık, göğsü üçgen şeklinde açık bir kadın resmi bulunan sigara paketini alıp Korableva’ya verdi. Korableva resme baktı, kafasını olumsuz anlamda, özellikle de Maslova’nın parasını böyle saçma sapan şeylere harcamasına kızarak salladı ve paketten bir sigara alıp lambanın ateşiyle yaktı, kendisi bir nefes çektikten sonra Maslova’ya uzattı. Maslova, ağlamaya ara vermeksizin, tütün dumanını arka arkasına, açgözlülükle içine çekip bırakmaya başladı.</p>

  <p class="normal">“Kürek cezası,” dedi hıçkırarak.</p>

  <p class="normal">“Tanrı’dan korkmuyor asalak herişer, kan içici alçaklar,” dedi Korableva. “Bir hiç için mahkûm ettiler kızcağızı.”</p>

  <p class="normal">Bu sırada pencerenin önünde duran kadınlar arasında bir kahkaha koptu. Küçük kız da gülüyordu ve onun incecik, çocuk gülüşü, diğer üçünün boğuk, ciyak ciyak gülüşüne karışıyordu. Avludaki tutuklulardan biri her ne yaptıysa pencereden bakanları böylesine etkilemişti.</p>

  <p class="normal">“Şu uyuz köpeğin yaptığına bak,” dedi kızıl saçlı kadın ve yağlı bedeninin her yanını sallayarak yüzünü parmaklıklara dayayıp, avaz avaz bağırmaya, ağza alınmayacak laşar söylemeye başladı.</p>

  <p class="normal">“Bunun da suratı davul derisi! Neye gülüyorsa bu kadar!” dedi Korableva kızıl saçlıya doğru başını sallayıp. Sonra yine Maslova’ya döndü: “Çok mu verdiler?”</p>

  <p class="normal">“Dört,” dedi Maslova. Gözlerinden o kadar çok yaş akıyordu ki, bir tanesi sigaranın üstüne düştü.</p>

  <p class="normal">Maslova sigarayı öfkeyle büküp yere attı ve başka bir tane aldı.</p>

  <p class="normal">Hat bekçisi kadın, sigara içmediği halde izmariti yerden alıp bir yandan da konuşmasını sürdürerek düzeltmeye koyuldu.</p>

  <p class="normal">“Gördün mü şekerim, sahiden de yapacaklarını yapmışlar. Canlarının istediğini yapıyorlar. Matveyevna salıverirler diyordu, bense hayır şekerim, içime doğuyor, kızı yiyip bitirecekler diyordum. Dediğim çıktı,” dedi hat bekçisi kadın, kendi sesini dinlemekten keyif alarak.</p>

  <p class="normal">Bu arada tutuklular avluyu bir uçtan öbür uca geçmişlerdi. Onlarla karşılıklı atışan kadınlar da pencereden uzaklaşıp Maslova’nın yanına geldiler. İlk yaklaşanlar, patlak gözlü yasak içki satıcısı kadınla küçük kızıydı.</p>

  <p class="normal">Kadın, elindeki çorabı çabuk çabuk örmeye devam ederek Maslova’nın yanına otururken:</p>

  <p class="normal">“Ne oldu, çok mu ceza verdiler?” diye sordu.</p>

  <p class="normal">“Para olmayınca çok verirler tabii. Parası olsaydı da uyanık birini tutsaydı aklanırdı belki de,” dedi Korableva. “Hani şu saçları darmadağınık, koca burunlu herif var ya, adamı suyun içinden bile kupkuru çıkarır alimallah. Keşke onu tutsaydı.”</p>

  <p class="normal">“Havalı” gelip yanlarına oturduktan sonra dişlerini çıkararak:</p>

  <p class="normal">“Nasıl tutacaktı ki,” dedi “adam bin rubleden aşağısına dönüp bakmıyor bile.”</p>

  <p class="normal">“Senin kaderin de buymuş demek,” diye lafa karıştı kasten yangın çıkarmaktan hapis yatan yaşlı kadın. “Dile kolay, sen adamın oğlunun karısını zorla götür, kendisini bitler yerken beni de bu yaşımda buraya tık,” diye yüzüncü kez kendi hikâyesini anlatmaya başlamıştı. “Anlaşılan, hapisten de yoksulluktan da kaçamıyorsun. Yoksulluktan olmasa bile hapse tıkılmaktan kurtuluş yok.”</p>

  <p class="normal">“Galiba hep böyle oluyor,” dedi kaçak içki satan kadın. Sonra küçük kızın başına bakıp, elindeki örgüyü yanına koydu, bacaklarının arasındaki kızı kendine doğru çekti ve parmaklarının hızlı hareketleriyle başında bir şeyler aramaya koyuldu. “Niye içki satıyorsun diyorlar. İçki satmasam çocuklara nasıl bakacağım peki?” dedi alışkın olduğu işi yapmayı sürdürürken.</p>

  <p class="normal">Kaçak içki satan kadının bu sözleri Maslova’nın aklına içkiyi getirmişti.</p>

  <p class="normal">Arada bir içini çekerek, önlüğünün kollarıyla gözyaşlarını silerken:</p>

  <p class="normal">“Birazcık votka olsaydı,” dedi Korableva’ya.</p>

  <p class="normal">“İçki mi istiyorsun? Parasını verdikten sonra neden olmasın?” dedi Korableva.</p>
</body>
</html>
