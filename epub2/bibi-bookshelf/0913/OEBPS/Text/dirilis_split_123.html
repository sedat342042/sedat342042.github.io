<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>dirilis</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page { margin-bottom: 10.000000pt; margin-top: 10.000000pt; }
  /*]]>*/
  </style>
</head>

<body class="calibre">
  <h2 class="h2baslik1" id="calibre_toc_120">XVI</h2>

  <p class="normal">Bitişik koğuştan görevlilerin sesleri işitildi. Sonra bir sessizlik oldu ve ardından yanında iki askerle çavuş girdi içeri. Yoklama yapıldı. Çavuş, parmağıyla herkesi tek tek işaret ederek sayımını yaptı. Sıra Nehlüdov’a gelince laubali bir şekilde:</p>

  <p class="normal">“Yoklamadan sonra kalamazsınız prens. Gitmeniz gerekiyor artık,” dedi.</p>

  <p class="normal">Nehlüdov bunun ne anlama geldiğini bildiği için çavuşun yanına yaklaşıp önceden hazırladığı üç rubleyi cebine soktu.</p>

  <p class="normal">“Sizinle ne yapacağız bilmem! Biraz daha kalın bakalım.”</p>

  <p class="normal">Tam çavuş çıkmak üzereydi ki içeri başka bir astsubay, onun ardından da uzun boylu, zayıf, bir gözü morarmış, seyrek sakallı bir mahkûm girdi.</p>

  <p class="normal">“Çocuk için gelmiştim,” dedi mahkûm.</p>

  <p class="normal">“İşte baba geldi,” diye çınıltılı bir çocuk sesi duyuldu birden, sonra bir eteğini gözden çıkararak Marya Pavlovna ve Katyuşa’yla birlikte küçük kıza elbise dikmekte olan Rantseva’nın arkasından sapsarı minik bir baş yükseldi.</p>

  <p class="normal">“Ben geldim kızım,” dedi Buzovkin tatlı bir sesle.</p>

  <p class="normal">Marya Pavlovna, Buzovkin’in yaralı yüzüne acıyarak bakıp:</p>

  <p class="normal">“Burada keyfi yerinde. Bırakın, yanımızda kalsın,” dedi.</p>

  <p class="normal">“Hanımlar bana yeni elbise dikiyorlar,” dedi küçük kız, babasına Rantseva’nın elindeki dikişi göstererek. “Çok güzel elbise, çook,” diye de ekledi uzatarak.</p>

  <p class="normal">Rantseva kızın başını okşayarak:</p>

  <p class="normal">“Bizimle kalmak ister misin?” diye sordu.</p>

  <p class="normal">“İsterim. Babam da kalsın ama.”</p>

  <p class="normal">Rantseva’nın yüzü bir gülümsemeyle aydınlandı.</p>

  <p class="normal">“Baban kalamaz,” dedikten sonra babaya dönerek “Onu burada bırakın,” dedi.</p>

  <p class="normal">Kapıda duran çavuş:</p>

  <p class="normal">“Bırakabilirsiniz,” dedi ve astsubayla birlikte çıktı.</p>

  <p class="normal">Konvoy görevlileri dışarı çıkar çıkmaz Nabatov, Buzovkin’in yanına yaklaşıp omzuna dokunarak:</p>

  <p class="normal">“E, sizin koğuştaki Karmanov’un başkasıyla yer değişmek istediği doğru mu kardeş?” dedi.</p>

  <p class="normal">Buzovkin’in sevgi dolu yüzü bir anda değişti ve gözleri sanki bir perdeyle örtüldü.</p>

  <p class="normal">“Duymadık. Hiç sanmam,” dedi, gözlerindeki perdeyi açmadan, “Aksütka, hanımlarla kalıp keyfine bak o zaman,” dedi ve telaşla çıktı.</p>

  <p class="normal">“Her şeyi biliyor, yer değiştirdikleri de doğru demek,” dedi Nabatov. “Siz ne yapacaksınız?”</p>

  <p class="normal">“Kente gidince resmi makamlara bildireceğim. İkisinin de yüzünü tanıyorum,” dedi Nehlüdov.</p>

  <p class="normal">Tartışmanın tekrar başlamasından çekindikleri için olacak hiç kimse bir şey söylemiyordu.</p>

  <p class="normal">Bütün bu süre içinde ellerini başının arkasında birleştirip, köşedeki yatağında hiç konuşmadan yatmakta olan Simonson, kararlı bir şekilde kalktı ve oturanların yanından dikkatle geçerek Nehlüdov’a yaklaştı.</p>

  <p class="normal">“Şimdi de beni dinleyebilir misiniz?”</p>

  <p class="normal">“Elbette,” dedi Nehlüdov ve kalkıp Simonson’un peşinden yürüdü.</p>

  <p class="normal">Ayağa kalkmış olan Nehlüdov’a bakıp, onunla göz göze gelen Katyuşa kıpkırmızı olarak şaşırmış gibi başını salladı.</p>

  <p class="normal">Simonson, Nehlüdov’la birlikte koridora çıktıklarında:</p>

  <p class="normal">“Sizinle bir işim var,” diye konuşmaya başladı. Koridorda adi suçlular arasındaki konuşmaların uğultusuyla bağırış çağırışları duyuluyordu. Nehlüdov yüzünü buruşturdu fakat Simonson, galiba buna hiç şaşırmamıştı. İyilik dolu gözlerini Nehlüdov’un yüzüne dikmiş, “Katerina Mihaylovna’yla ilişkinizi bildiğim için söylemek zorundayım ki,” diye devam ediyordu ama durmak zorunda kaldı, çünkü kapının tam önünde iki ses aynı anda avaz avaz bağırarak tartışıyordu:</p>

  <p class="normal">“Sana, onlar benim değil diyorum salak!” diye bağırıyordu sesin biri.</p>

  <p class="normal">“Boğazında kalsın,” diyordu diğeri hırıldayarak.</p>

  <p class="normal">Bu sırada Marya Pavlovna koridora çıkmıştı.</p>

  <p class="normal">“Burada konuşabilecek misiniz?” dedi. “Öbür tarafa geçin, tek Veroçka var orada.” Sonra öne geçerek şu anda siyasi mahkûm kadınlara verilmiş olan tek kişilik hücrenin hemen yandaki kapısına doğru yürüdü. Vera Yefremovna, örtüyü kafasına kadar çekmiş yatıyordu.</p>

  <p class="normal">“Migreni var, uyuyor, bir şey duymaz, ben de gidiyorum zaten,” dedi Marya Pavlovna.</p>

  <p class="normal">“Tam tersine, gitme kal,” dedi Simonson, “benim hiç kimseden gizlim saklım yok, hele senden hiç yok.”</p>

  <p class="normal">“Tamam o zaman,” dedi Marya Pavlovna ve çocuklar gibi bedenini iki yana oynatarak yatağın ucuna iliştikten sonra iri, güzel gözlerini ileride bir yere dikerek dinlemeye hazırlandı.</p>

  <p class="normal">“Evet, sizinle bir işim var,” diye yineledi Simonson, “Katerina Mihaylovna’yla aranızdakileri bildiğim için benim Katerina Mihaylovna’yla olan ilişkimi size açıklamak zorunda görüyorum kendimi.”</p>

  <p class="normal">Simonson’un konuşmasındaki bu basitlik ve içtenliğe elinde olmadan hayranlık duyan Nehlüdov:</p>

  <p class="normal">“Yani?..” dedi.</p>

  <p class="normal">“Yani ben Katerina Mihaylovna ile evlenmek istiyorum...”</p>

  <p class="normal">“Ne harika!” dedi Marya Pavlovna, gözlerini Simonson’a dikip.</p>

  <p class="normal">“... ve ondan karım olmasını istemeye karar verdim,” diye devam etti Simonson.</p>

  <p class="normal">“Ben ne yapabilirim ki? Onun bileceği bir şey bu,” dedi Nehlüdov.</p>

  <p class="normal">“Evet ama bu konuda sizin düşüncenizi almadan karar veremiyor.”</p>

  <p class="normal">“Niçin?”</p>

  <p class="normal">“Çünkü aranızdaki ilişki kesin bir sonuca ulaşmadığı sürece Katerina Mihaylovna bir seçim yapamaz.”</p>

  <p class="normal">“Benim açımdan sorun kesin olarak çözümlenmiştir. Ben yapmam gerektiğini düşündüğüm bir şeyi yapmak, ayrıca onun durumunu kolaylaştırmak istiyordum ama onu asla zorlamak istemem.”</p>

  <p class="normal">“Evet ama o, sizin fedakârlık yapmanızı istemiyor.”</p>

  <p class="normal">“Bunda hiçbir fedakârlık yok ki.”</p>

  <p class="normal">“Bu kararının dönülmez bir karar olduğunu da biliyorum.”</p>

  <p class="normal">“O zaman ne diye benimle konuşuyorsunuz?” dedi Nehlüdov.</p>

  <p class="normal">“Sizin de bu durumu kabul etmenizi gerekli görüyor.”</p>

  <p class="normal">“Yapmak zorunda olduğumu düşündüğüm bir şeyi yapmamam gerektiğini nasıl kabul edebilirim? Söyleyebileceğim tek şey var, bu konuda özgür olan odur, ben değilim.”</p>

  <p class="normal">Simonson bir an duraksayarak sustu.</p>

  <p class="normal">“Tamam, bunu aynen ileteceğim kendisine. Ona âşık olduğumu sanmayın,” diye devam etti Simonson. “Onu, çok acılar çekmiş, ender bulunur, harika bir insan olduğu için seviyorum. Ondan hiçbir şey beklemiyorum, tek isteğim ona yardım etmek, onun durumu...”</p>

  <p class="normal">Nehlüdov, Simonson’un sesinin titrediğini fark edip şaşırdı.</p>

  <p class="normal">“... onun durumunu kolaylaştırmak,” diye devam etti Simonson. “Sizin yardımınızı kabul etmiyorsa benimkini etsin o zaman. Eğer teklifimi kabul ederse beni de onun hapis yatacağı yere göndermelerini isteyeceğim. Dört yıl, nedir ki. Yakınında olurum, belki hayatını kolaylaştırırım...” Heyecandan tekrar susmuştu.</p>

  <p class="normal">“Benim yapabileceğim bir şey var mı?” diye sordu Nehlüdov. “Sizin gibi bir koruyucu bulduğuna sevindim.”</p>

  <p class="normal">“İşte öğrenmek istediğim buydu,” diye devam etti Simonson. “Onu severken, onun iyiliğini isterken benimle evlenmesini iyi bir şey olarak görüp görmediğinizi öğrenmek istiyordum.”</p>

  <p class="normal">“Tabii ki görüyorum,” dedi Nehlüdov kararlı bir ifadeyle.</p>

  <p class="normal">Simonson, Nehlüdov’un yüzüne, bu karamsar görünüşlü adamdan hiç beklenmeyecek çocuksu bir tatlılıkla bakarak:</p>

  <p class="normal">“Her şey ona bağlı, benim tek isteğim, çok acılar çekmiş bu ruhun rahata ermesi,” dedi.</p>

  <p class="normal">Simonson ayağa kalktı, Nehlüdov’un elini tutup, yüzüne doğru uzandı, utangaç utangaç gülümseyerek Nehlüdov’u öptü.</p>

  <p class="normal">“Bunu aynen söyleyeceğim ona,” dedi ve dışarı çıktı.</p>
</body>
</html>
