<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>dirilis</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page { margin-bottom: 10.000000pt; margin-top: 10.000000pt; }
  /*]]>*/
  </style>
</head>

<body class="calibre">
  <h2 class="h2baslik1" id="calibre_toc_118">XIV</h2>

  <p class="normal">Birlikte yenen yemekten, içilen çaydan sonra Katyuşa’yla her zamanki gibi baş başa konuşmayı düşünen Nehlüdov, Krıltsov’un yanına oturmuş, onunla sohbet ediyordu. Bu arada Makar’ın gelip kendisine söylediklerini, işlediği suçun hikâyesini Krıltsov’a anlatıyordu. Krıltsov, çakmak çakmak gözlerini Nehlüdov’un yüzüne dikmiş, dikkatle dinliyordu.</p>

  <p class="normal">“Evet,” dedi birden. “Onlarla yan yana, birlikte yürüdüğümüz düşüncesi kafamı sık sık meşgul ediyor. Peki kim ‘onlar’? Tam da uğrunda mücadeleye giriştiğimiz insanlar. Oysa onları tanımadığımız gibi, tanımak da istemiyoruz. Daha da kötüsü onlar bizden nefret ediyorlar, bizi düşman olarak görüyorlar. İşte korkunç olan da bu.”</p>

  <p class="normal">Konuşmaya kulak kabartan Novodvorov:</p>

  <p class="normal">“Ortada korkunç bir şey yok. Kitleler her zaman yalnızca iktidara tapınırlar,” dedi cırlak sesiyle. “İktidarda olan hükümettir ve ona tapınıp, bizden nefret ediyorlar; yarın biz iktidarda olunca da bize tapınacaklar...”</p>

  <p class="normal">Bu sırada duvarın ötesinden bir küfür patlaması, itişip kakışma sesleri, zincir şakırtıları, keskin bir çığlık ve bağrışmalar duyuldu. Birini dövüyorlardı, birisi “Nöbetçi!” diye bağırıyordu.</p>

  <p class="normal">“Görüyorsunuz işte hayvan gibiler! Onlarla bizim aramızda ne gibi bir ortaklık olabilir ki?” dedi Novodvorov sakin bir ifadeyle.</p>

  <p class="normal">Krıltsov sinirli bir şekilde:</p>

  <p class="normal">“Sen hayvan diyorsun ama Nehlüdov demin bir şey anlatıyordu,” dedi ve Makar’ın, bir hemşerisini kurtarmak için kendi hayatını nasıl tehlikeye attığını anlattı. “Buna hayvanlık değil, kahramanlık denir.”</p>

  <p class="normal">“Aman ne dokunaklı!” dedi Novodvorov alaycı bir ifadeyle. “Bu insanların duygularını ve neden böyle davrandıklarını anlamamız zor. Sen burada bir gönül yüceliği görüyorsun ama belki de o kürek mahkûmuna karşı bir kıskançlık söz konusudur.”</p>

  <p class="normal">Birden heyecanlanan Marya Pavlovna:</p>

  <p class="normal">“Başkasında iyi bir yan görmek istemezsin zaten,” dedi. (Marya Pavlovna herkesle “senli benli” konuşurdu.)</p>

  <p class="normal">“Olmayan şeyi göremem.”</p>

  <p class="normal">“Nasıl olmaz, adam kendini korkunç bir ölüm tehlikesine atıyor?”</p>

  <p class="normal">“Bence eğer işimizi yapmak istiyorsak, bunun en birinci koşulu, (Kondratyev, lambanın yanı başında okuduğu kitabı bırakmış, öğretmenini dikkatle dinlemeye başlamıştı) hayal kurmamak, her şeyi olduğu gibi görmektir. Halk kitleleri için her şeyi yapmak ama bu kitlelerden hiçbir şey beklememektir; kitleler bizim etkinlik konumuzu oluştururlar ancak şimdiki gibi ilgisiz oldukları sürece emektaşımız olamazlar,” diyordu Novodvorov, ders verir gibi konuşarak. “Bu yüzden de onları hazırladığımız gelişme süreci gerçekleşmediği sürece bu kitlelerden yardım beklemek son derece hayalci bir davranış olur.”</p>

  <p class="normal">“Hangi gelişme süreci?” dedi Krıltsov kıpkırmızı olarak. “Biz keyfi yönetime ve zorbalığa karşı olduğumuzu söylüyoruz, bu da en korkunç zorbalık değil mi?”</p>

  <p class="normal">“Zorbalık falan yok,” diye sakin bir biçimde yanıtladı Novodvorov. “Ben sadece halkın yürümek zorunda olduğu yolu bildiğimi ve bu yolu gösterebileceğimi söylüyorum.”</p>

  <p class="normal">“Gösterdiğin yolun doğru olduğundan neden bu kadar eminsin? Engizisyon mahkemesine ve büyük devrimin idamlarına kaynak olan da bu zorbalık değil midir? Onlar da tek doğru yolun hangisi olduğunu bilimsel olarak biliyorlardı.”</p>

  <p class="normal">“Onların yanılmış olması, benim de yanıldığımı kanıtlamaz. Hem sonra ideologların sayıklamalarıyla ekonomi biliminin verileri arasında büyük bir fark vardır.”</p>

  <p class="normal">Novodvorov’un sesi bütün koğuşu dolduruyordu. Bir tek o konuşuyor, herkes susuyordu.</p>

  <p class="normal">Bir an sustuğunda Marya Pavlovna:</p>

  <p class="normal">“Hep tartışıp dururlar,” dedi.</p>

  <p class="normal">“Bu konuda siz ne düşünüyorsunuz?” diye sordu Nehlüdov, Marya Pavlovna’ya.</p>

  <p class="normal">“Anatoliy’in haklı olduğunu düşünüyorum, görüşlerimizi halka zorla kabul ettiremeyiz.”</p>

  <p class="normal">Nehlüdov, beklediğinden farklı bir şey söyleyeceği korkusuyla, gülümseyerek:</p>

  <p class="normal">“Ya siz, Katyuşa, siz ne düşünüyorsunuz?” dedi.</p>

  <p class="normal">Kıpkırmızı olan Katyuşa:</p>

  <p class="normal">“Bence basit halk ezilmiştir, hem de çok ezilmiştir,” dedi.</p>

  <p class="normal">“Haklısın Mihaylovna, haklısın,” diye bağırdı Nabatov, “halk çok ezildi. Halk ezilmemeli. Biz de bunu sağlamaya çalışıyoruz.”</p>

  <p class="normal">“Devrimin amaçlarıyla ilgili garip bir düşünce,” dedi Novodvorov ve başka bir şey söylemeden, sinirli sinirli sigara içmeye koyuldu.</p>

  <p class="normal">Krıltsov fısıltıyla:</p>

  <p class="normal">“Onunla konuşamıyorum,” dedi ve sustu.</p>

  <p class="normal">“Konuşmamak çok daha iyi zaten,” dedi Nehlüdov.</p>
</body>
</html>
