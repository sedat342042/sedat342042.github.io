<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>dirilis</title>
  <link href="../Styles/stylesheet.css" rel="stylesheet" type="text/css"/>
  <style type="text/css">
/*<![CDATA[*/

  @page { margin-bottom: 10.000000pt; margin-top: 10.000000pt; }
  /*]]>*/
  </style>
</head>

<body class="calibre">
  <h2 class="h2baslik1" id="calibre_toc_12">IX</h2>

  <p class="normal">Başkan konuşmasını bitirdikten sonra sanıklara döndü.</p>

  <p class="normal">“Simon Kartinkin, ayağa kalkın,” dedi.</p>

  <p class="normal">Simon sinirli bir hareketle ayağa fırladı. Yanaklarındaki kaslar daha da hızlı oynamaya başladı.</p>

  <p class="normal">“Adınız?”</p>

  <p class="normal">“Simon Petrov Kartinkin,” dedi hemen çatlak bir sesle. Anlaşılan önceden hazırlanmıştı sorulara.</p>

  <p class="normal">“Unvanınız?”</p>

  <p class="normal">“Köylü.”</p>

  <p class="normal">“Hangi il ve ilçedensiniz?”</p>

  <p class="normal">“Tula ili, Krapivenskiy ilçesi, Kupyanskiy bucağı, Borki köyü.”</p>

  <p class="normal">“Kaç yaşındasınız?”</p>

  <p class="normal">“Otuz dörde gireceğim, doğumum bin sekiz yüz...”</p>

  <p class="normal">“Evli misiniz?”</p>

  <p class="normal">“Hiç evlenmedim, efendim.”</p>

  <p class="normal">“Ne işle uğraşıyorsunuz?”</p>

  <p class="normal">“Mavritanya Oteli’nde koridor görevlisi olarak çalışıyordum.”</p>

  <p class="normal">“Daha önceden sabıkanız var mı?”</p>

  <p class="normal">“Hayır, çünkü bizim hayatımız daha önceleri...”</p>

  <p class="normal">“Daha önce hiç yargılanmadınız mı?”</p>

  <p class="normal">“Çok şükür hiç yargılanmadım.”</p>

  <p class="normal">“İddianamenin suretini aldınız mı?”</p>

  <p class="normal">“Aldık.”</p>

  <p class="normal">“Oturun. Yevfimiya İvanovna Boçkova,” diyerek daha sonraki sanığa döndü başkan.</p>

  <p class="normal">Fakat Simon dikilmeye devam ediyor ve Boçkova’nın önünü kapatıyordu.</p>

  <p class="normal">“Kartinkin oturun.”</p>

  <p class="normal">Kartinkin hâlâ dikiliyordu.</p>

  <p class="normal">“Kartinkin, oturun dedim!”</p>

  <p class="normal">Fakat Kartinkin hâlâ ayakta duruyordu ve ancak mübaşir başını yana eğip, gözlerini doğal olmayan bir biçimde açarak yanına doğru koşar adım gelirken acıklı bir fısıltıyla “Otur, otur!” dediğinde oturdu.</p>

  <p class="normal">Kartinkin, ayağa kalktığı hızla oturdu yerine ve gömleğinin içinde kaybolarak tekrar sessizce yanaklarını oynatmaya başladı.</p>

  <p class="normal">Mahkeme başkanı yorgunluktan derin bir iç çekerek, yüzüne bakmaksızın ve önündeki kâğıtta düzeltme yaparak ikinci sanığa sordu:</p>

  <p class="normal">“Adınız?”</p>

  <p class="normal">Mahkeme, başkan için o kadar alışıldık bir işti ki davaların akışını hızlandırmak amacıyla iki davaya birden bakabilirdi.</p>

  <p class="normal">Boçkova kırk üç yaşındaydı, Kolomensk’liydi, o da Mavritanya Oteli’nde çalışıyordu. Hiç mahkemeye düşmemiş, soruşturma görmemiş, iddianamenin suretini almıştı. Boçkova, yanıtlarını son derece cesurca veriyor, sanki her yanıtına, “Evet Yevfimiya, evet Boçkova, iddianamenin suretini aldım ve bundan gurur duyuyorum, hiç kimsenin benimle alay etmesine izin vermem,” şeklinde bir ifade katıyordu. Boçkova, otur demelerini beklemeden, sorular biter bitmez yerine oturdu.</p>

  <p class="normal">Kadın düşkünü mahkeme başkanı, büyük bir kibarlıkla üçüncü sanığa:</p>

  <p class="normal">“Adınız?” diye sordu. Maslova’nın oturduğunu görünce, “Ayağa kalkmanız gerekiyor,” diye yumuşak ve sevecen bir sesle ekledi.</p>

  <p class="normal">Maslova hızlı bir hareketle ayağa kalktı. Hazırım der gibi, iri göğüslerini dikleştirerek, bir şey söylemeden, gülümseyen ve hafif şehla kara gözleriyle dosdoğru başkanın yüzüne bakıyordu.</p>

  <p class="normal">“Adınız neydi?”</p>

  <p class="normal">“Lübov,” dedi hemen.</p>

  <p class="normal">Bu arada Nehlüdov, pince-nez’sini takmış, soruları yanıtladıkları sırada sanıkları incelemekteydi. “Yoo, olamaz,” diyordu içinden, gözlerini bu kadın sanığın yüzünden ayırmaksızın. “Adı nasıl Lübov olabilir?” dedi içinden, kadının yanıtını duyunca.</p>

  <p class="normal">Başkan sonraki sorulara geçecekti ama gözlüklü mahkeme üyesi, öfkeli öfkeli bir şey fısıldayarak başkanı durdurdu. Başkan başıyla kabul işareti yaptı ve sanığa döndü:</p>

  <p class="normal">“Lübov mu dediniz? Kaydınızda öyle yazmıyor ama.”</p>

  <p class="normal">Sanık susuyordu.</p>

  <p class="normal">“Gerçek adınızı soruyorum size.”</p>

  <p class="normal">“Vaftiz adınız nedir?” diye sordu öfkeli üye.</p>

  <p class="normal">“Eskiden Katerina derlerdi.”</p>

  <p class="normal">“Olamaz,” diye içinden konuşmaya devam ediyordu Nehlüdov ve bu arada artık hiçbir kuşkuya yer olmaksızın biliyordu ki bu kadın, bir zamanlar âşık olduğu, evet âşık olduğu, daha sonra ise bir çılgınlık anında iğfal edip yüzüstü bıraktığı, son derece acı veren, foyasını meydana çıkaran ve dürüstlüğünden o derece gurur duyan bir insan olarak bu kadına karşı bırakın dürüst davranmayı, düpedüz alçakça davrandığını ortaya koyan bu anıyı daha sonra hiçbir zaman anımsamadığı, o yarı oda hizmetçisi yarı evlatlık kızın ta kendisiydi.</p>

  <p class="normal">Evet, oydu. Herhangi bir yüzü diğerinden ayıran, özel, biricik ve eşsiz yapan o olağanüstü, gizemli özelliği şimdi apaçık görüyordu. Doğal olmayan beyazlığına ve şiş olmasına karşın, bu sevimli yüzde, bu dudaklarda, hafif şehla gözlerde, asıl önemlisi bu saf, gülümseyen bakışta ve yalnızca yüzünde değil, tüm bedeninde de hissedilen iyi niyet ifadesinde bu özellik, benzeri olmayan bu sevimli özellik vardı.</p>

  <p class="normal">Başkan yine çok yumuşak bir sesle:</p>

  <p class="normal">“İşte böyle söylemeniz gerekiyordu,” dedi. “Baba adınız nedir?”</p>

  <p class="normal">“Ben evlilik dışı doğmuşum,” dedi Maslova.</p>

  <p class="normal">“Siz yine de vaftiz babanızın adını söyleyin.”</p>

  <p class="normal">“Mihaylovna.”</p>

  <p class="normal">Bu arada Nehlüdov, güçlükle soluk alarak, “Ne yaptı acaba?” diye düşünmeye devam ediyordu.</p>

  <p class="normal">“Soyadınız, lakabınız nedir?” diye sürdürdü başkan.</p>

  <p class="normal">“Annemin soyadıyla, Maslova olarak yazmışlar.”</p>

  <p class="normal">“Unvanınız?”</p>

  <p class="normal">“Kentli.”</p>

  <p class="normal">“Ortodoks musunuz?”</p>

  <p class="normal">“Ortodoksum.”</p>

  <p class="normal">“İşiniz? Ne iş yaparsınız?”</p>

  <p class="normal">Maslova susuyordu.</p>

  <p class="normal">“Ne işle uğraşıyordunuz?” diye yineledi başkan.</p>

  <p class="normal">“Bir müessesedeydim,” dedi Maslova.</p>

  <p class="normal">“Nasıl bir müessese?” diye sert bir sesle sordu gözlüklü mahkeme üyesi.</p>

  <p class="normal">“Nasıl bir yer olduğunu siz de biliyorsunuz,” dedi Maslova, gülümsedi ve çevreye çabucak bir göz atıp bakışlarını yine başkana dikti.</p>

  <p class="normal">Yüzünün ifadesinde öyle alışılmamış, söylediği sözlerin anlamında, bu gülümsemede ve salona attığı hızlı bakışta öyle korkunç, öyle acıklı bir şey vardı ki başkan başını yere eğdi ve salonda bir an çıt çıkmadı. Sessizlik, izleyicilerden birinin gülüşüyle bozuldu. Başkan başını kaldırıp sorularını sürdürdü:</p>

  <p class="normal">“Daha önce yargılandınız ya da hakkınızda soruşturma yapıldı mı?”</p>

  <p class="normal">“Hayır,” diye yanıtladı Maslova, derin bir iç çekerek.</p>

  <p class="normal">“İddianame suretini aldınız mı?”</p>

  <p class="normal">“Aldım.”</p>

  <p class="normal">“Oturun,” dedi başkan.</p>

  <p class="normal">Sanık, şık hanımların eteklerini düzeltirken yaptıkları bir hareketle eteğini toplayıp, gözlerini başkandan ayırmaksızın, küçük ellerini önlüğün kollarının içinde birleştirerek yerine oturdu.</p>

  <p class="normal">Tanıklar yoklama yapıldıktan sonra dışarı çıkarıldı, bilirkişilik yapacak doktor belirlenip salona çağrıldı. Sonra kâtip ayağa kalkıp iddianameyi okumaya başladı. Yüksek sesle ama çok hızlı okuyordu, “l” ve “r” harşeri ağzından tam çıkmadığı için sesi, insanın uykusunu getiren bir vızıltıya dönüşüyordu. Yargıçlar, koltuklarının bir bu koluna, bir öbür koluna, bir masaya, bir koltuğun arkasına yaslanıyorlar, gözlerini yumuyorlar, açıyorlar ve aralarında fısıldaşıyorlardı. Jandarmalardan biri, arka arkaya kriz halinde gelen esnemesini zor tutuyordu.</p>

  <p class="normal">Sanıklardan Kartinkin, durmadan yanaklarını oynatıyordu. Boçkova son derece sakin ve dimdik oturuyor, arada bir parmağını başörtüsünün altına sokup başını kaşıyordu.</p>

  <p class="normal">Maslova kımıldamadan oturuyor, kâtibe bakarak onu dinliyor, ara sıra itiraz etmek istercesine irkiliyor, kızarıyor ve sonra ağır ağır iç çekerek ellerinin duruşunu değiştiriyor, çevreye bakıyor, gözlerini tekrar kâtibe dikiyordu.</p>

  <p class="normal">Nehlüdov, birinci sırada, kenardan ikinci sandalyede oturuyordu ve pince-nez’sini çıkarmış, Maslova’ya bakıyordu. Ruhundaki karmaşık ve içini acıtan faaliyet devam ediyordu.</p>
</body>
</html>
