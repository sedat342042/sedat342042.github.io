<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h2><a id="bookmark4"></a>ALFA</h2>

  <p>Biraz ihmalci davrandım ve birkaç gün boyunca günlüğün yüzünü açmadım. Tuhaf bir uyuşukluk vardı üstümde. Güvertede dolaşmak, gönüllü olan herkesle içmek, yine güvertede dolaşmak, şu ya da bu yolcuyla biraz laflamak dışında yapacak hiçbir işim yoktu. "Anne" Broclebank'in kamarasından çıktığı zaman kızından bile genç göründüğünü size anlatmış mıydım? Hem ondan, hem de bu sıcakta insanın midesini kaldıracak kadar ışıl ışıl gezen güzel Zenobia'dan olabildiğince uzak durdum. Cumbershum pek nazik bir insan sayılmaz. Bu sıcak ve neredeyse tamamen rüzgârsız enlemlerde yolculuk etmenin sıkıcılığı, aramızdaki ruh birliğini fena halde zedeledi. Yolcuların tamamının bir listesini yazmayı düşündüm, ama sonra vazgeçtim. Sizi pek ilgilendireceğini sanmıyorum. Bırakalım [Yunanca yazı. S.122.Satır:15] kalsınlar. Asıl ilginç olan Colley'in yaptığı (ya da yapmadığı). O rezaletten sonra bir kez olsun kamarasından çıkmadı. Uşak Philips zaman zaman içeri giriyor ve sanırım Bay Summers da birinci subay olmanın gereği olduğunu düşündüğünden onu ziyaret etti. Colley gibi donuk bir adam, tekrar insan içine çıkmaktan elbette utanacaktır. Hanımlar onun lafı geçince suratlarını hemen asıyorlar. Kendi adıma, Colley'i bir insanoğlu olarak tamamen reddetme eğilimimi dizginlemek için, Deverel'ın deyimiyle <i>kaptanın adamı fena sıkıştırmış olmasını</i> yeterli sayıyorum.</p>

  <p>Deverel ve ben, Broclebank'in pek namuslu bir kişi olmadığı kanaatine vardık. Sanat dünyasının bilinen ahlaki değerler çerçevesinde değerlendirilmesinin doğru olmadığını biliyorum, ama kerhanesini başka yere açmasını tercih ederdim doğrusu. Yine de, iki kamaraları var, biri ebeveynlere, öteki kızlarına ait; böylece görünüşü kurtarmak için küçük bir çaba gösterdiklerine ikna olabiliyorum. Görünüş kurtarılıyor ve herkes mutlu, Bayan Granham bile. Bay Prettiman'a gelince, bana kalırsa hiçbir şeyin farkında değil. Yaşasın yanılgı, diyorum bu durumda. Gelin uygarlığın tüm faydalarıyla birlikte bunu da ihraç edelim kolonilerimize!</p>

  <h2 id="sigil_toc_id_16"><b>(60)</b></h2>

  <p>Şimdi yolcu salonundan döndüm, Summers'la uzun süre oturup sohbet ettik. Konuştuklarımızın yazmaya değer olduğunu düşünsem de, beni yer yer kötü göstereceğini hissettiğim için pek rahat değilim. Bu gemide Majesteleri'nin verdiği görevi hakkıyla yerine getiren tek kişinin Summers olduğunu söylemeden geçemeyeceğim. Deverel daha ince bir adam olmasına karşın görevine onun kadar bağlı değil. Diğerlerine gelince, süprüntü diye bir kenara atılmaya değerler ancak. Aralarındaki bu farkı uzun süredir düşünüyordum, ama içinde bulundukları konumdan yukarılara çıkmış insanların topluma ne kadar faydalı olduğunu dile getirmeye çalışırken sanırım biraz fazla küstahça davrandım. Bu düşüncesizliğime biraz sert bir dille cevap verdi.</p>

  <p>"Bay Talbot, bunu nasıl söyleyeceğimi ya da söylesem mi söylemesem mi bilemiyorum... ama insanın ilk konumunun bir daha çıkmamak üzere alnına yazılmış olduğunu yanlış anlamaya meydan vermeyecek bir şekilde söyleyen siz değil miydiniz?"</p>

  <p>"Yapmayın, Bay Summers... Ben öyle bir şey söylemem!"</p>

  <p>"Hatırlamıyor musunuz?"</p>

  <p>"Neyi hatırlayacağım?"</p>

  <p>Bir süre sessiz kaldıktan sonra devam etti:</p>

  <p>"Anlıyorum. Sizin açınızdan bakınca durum gayet açık. Neden hatırlayasınız ki?"</p>

  <p>"Neyi hatırlayacağım?"</p>

  <p>Bir kez daha sessizliğe gömüldü. Sonra başını çevirdi ve söyleyeceklerini bölme perdesinden okuyormuş gibi konuşmaya başladı:</p>

  <p>Pekâlâ, Summers, içine doğmuş olduğun koşulları aşıp daha yüksek bir mevkie geldiğiniz, bu mevkiin gerektirdiği davranışlara ve konuşma biçimine büyük bir başarıyla uyum sağladığınız için sizi kutlarım.</p>

  <p>Şimdi sessiz kalma sırası bana gelmişti. Adamcağız haklıydı. Lort cenapları isterlerse bu günlüğün önceki sayfalarını araştırıp bu sözleri aynen bulabilirler. Ben de öyle yaptım ve ilk karşılaşmamıza dair yazdıklarımı tekrar okudum. İçine düştüğüm şaşkınlığın ve utancın Summers'ın gözünde pek önemli olduğunu sanmam, ama bu kelimeler... Hepsi de aynen yazıyordu!</p>

  <p>"Beni bağışlayın, Bay Summers. Bu... katlanılmaz bir durum."</p>

  <p>"Ama doğru, efendim" dedi Summers, acı bir sesle. "Bizim ülkemizin tüm büyüklüğüne rağmen başaramadığı tek şey, belli bir sınıfa ait olan kişinin başka bir sınıfa kusursuz çevirisini yapmaktır. Bir dilden diğerine kusursuz çeviri mümkün değildir. İngiliz dili de tam olarak bu çeviri yapılan sınıftır."</p>

  <p>"Yapmayın, bana inanmıyor musunuz? Bir dilden diğerine kusursuz çeviri mümkündür ve buna örnek de gösterebilirim. Keza bir smıftan diğerine de kusursuz çeviri mümkündür."</p>

  <p>"Kusursuzluğa öykünme..</p>

  <p>"Aksine, kusursuz, en az sizin beyefendiliğiniz kadar..."</p>

  <p>Summers kıpkırmızı kesildi ve yüzünün her zamanki esmerliğini alması epey uzun sürdü. Konuyu değiştirmenin zamanı gelmişti.</p>

  <p>"Yine de, sevgili dostum, çevirinin tamamen başarısız olduğu bir örnek de var çevremizde."</p>

  <p>"Herhalde Bay Colley'den bahsediyorsunuz. Ben de tam bu konuyu açacaktım."</p>

  <p>''Yükselişini haklı kılacak hiçbir hünere sahip olmadan konumunun üstüne çıkmaya kalktı."</p>

  <p>"Eski konumundan nasıl buralara geldiğini bilemiyorum, çünkü eski konumunun ne olduğu konusunda hiçbir fikrimiz yok."</p>

  <p>"Yok canım. Görünüşünden, konuşmasından ve en önemlisi de boyun eğme alışkanlığından ayan beyan belli oluyor. Köylülükten kim bilir kimlere dalkavukluk ederek sıyrılmayı başardı. Mesela beni ele alalım -Bates, konyak lütfen!- istediğiniz kadar konyak içebilirim ve hiç kimse, özellikle de bayanlar, Bay Colley'in bizi eğlendirip onları gücendiren tavırlarını göremez bende. Baş kasarada Colley'e içki sunduklarında -yani en azından onların sunduğunu varsaymalıyız- ne reddedecek gücü gösterebildi, ne de içkinin etkilerine karşı kendini koruyabildi."</p>

  <p>"Bu değerli bilgileri bir kitapta toplamalısınız."</p>

  <p>"İstediğiniz kadar gülün, beyefendiciğim. Bugün size hiçbir şekilde darılmayacağım bilmelisiniz."</p>

  <p>"Fakat benim konuyu açmak istememin nedeni başkaydı. Sizin de bildiğiniz gibi, gemide doktor yok ve adam fena halde hasta."</p>

  <p>"Nasıl olur? Genç ve kuvvetli, rahatsızlığı da içkinin yarattığı mide bulantısından başka bir şey değil."</p>

  <p>"Hâlâ mı? Uşakla konuştum. Kamaraya girip kendi gözlerimle gördüm. Bunca yıllık meslek hayatımızda ne Phillips, ne de ben böyle bir şey gördük. Yatak pislik içinde, ama adam ara sıra nefes almasına rağmen hiç kıpırdamadan yatıyor. Yüzünü yastığa gömerek saklamış. Yüzüstü yatıyor, bir eliyle yatağı kavramış, ötekiyle de kalaslardan birine çakılı duran halkayı tutuyor."</p>

  <p>"Böyle bir manzarayı gördükten sonra yemek yiyebilmeniz harika."</p>

  <p>"Bununla kalsa iyi! Onu sırtüstü çevirmeye çalıştım."</p>

  <p>"Çalıştınız mı? Başarmanız gerekirdi. Siz ondan üç kat daha güçlüsünüz."</p>

  <p>"Bu durumda değilim."</p>

  <p>"Colley'in hayatında pek fazla aşırılık görmediğimi itiraf etmeliyim, Bay Summers. Ama herkesin duyduğu o hikâyeyi bilirsiniz. Benim okuduğum okuldaki başpapaz ayinden önce yemeyi içmeyi biraz fazla kaçırıyor. Oturduğu sıradan kalkıyor, yalpalaya yalpalaya kürsüye gidiyor, bir an tökezleyip pirinç kartal heykeline tutunduğunda şöyle mırıldandığı duyuluyor: 'Şu kör olası Dodo olmasa düşebilirdim.' Ama siz o hikâyeyi hiç duymadınız herhalde"</p>

  <p>Bay Summers başını iki yana salladı.</p>

  <p>"Genelde yurtdışındaydım" dedi ciddi bir sesle. "O olay benim görev yaptığım yerde pek az yankı uyandırmıştı."</p>

  <p>"Yerinde bir söz, çok yerinde bir söz. Hiç merak etmeyin genç Colley kafasını o yastıktan kaldıracak."</p>

  <p>Summers gözlerini dolu kadehine dikti.</p>

  <p>"Tuhaf bir gücü var. Sanki Newton Kanunları yön değiştirmiş. Halkayı tutan eli çelikten yapılmış gibi. Orada kendi pisliğinin içine perçinlenmiş gibi yatıyor."</p>

  <p>"Bırakın kalsın orada öyleyse."</p>

  <p>"O kadar basit mi, Bay Talbot? Siz de bu adamın kaderi karşısında diğerleri kadar umursamaz mısınız?"</p>

  <p>"Ben bu geminin subayı değilim!"</p>

  <p>"Bu şekilde yardımınız daha çok olur."</p>

  <p>"Nasıl?"</p>

  <p>"Sizinle açık konuşabilirim, değil mi? Pekâlâ - adama nasıl davranıldı?"</p>

  <p>"İlk başta tek bir kişinin nefretini kazanmıştı, sonra genel bir kayıtsızlık başladı ve son çılgınlığından daha önce hor görmeye dönüşmekteydi."</p>

  <p>Summers başını çevirip bir süre pencereden dışarıyı seyretti. Sonra tekrar dönüp gözlerimin içine baktı.</p>

  <p>"Karakterinizi yanlış değerlendirdiysem, şimdi söyleyeceklerim beni felakete sürükleyebilir."</p>

  <p>"Karakter? Benim karakterim mi? Benim karakterimi mi incelediniz? Siz kendinizi..."</p>

  <p>"Beni bağışlayın. Size hakaret etmek en son aklıma gelecek olan şeydir, durumun bu kadar umutsuz olduğunu bilmesem..."</p>

  <p>"Ne durumu, Tanrı aşkına?"</p>

  <p>"Varlıklı bir aileden geldiğinizi, gelecek vaat eden bir konumda olduğunuzu biliyoruz... hem erkekler, hem de kadınlar, valinin takdirini kazanmak için size dalkavukluk edecektir..."</p>

  <p>"Yarabbim... Bay Summers!"</p>

  <p>"Hayır, hayır! Beni anlamadınız, Bay Talbot... bundan kesinlikle şikâyet etmiyorum."</p>

  <p>"Nedense şikâyet eden bir adama aşırı derecede benziyorsunuz."</p>

  <p>Bu sırada oturduğum yerden hafifçe doğrulmuştum, ama Summers neredeyse "yalvarış" diyebileceğim bir şekilde elini uzatınca geri oturdum.</p>

  <p>"Çok lazımsa devam edin bakalım."</p>

  <p>"Kendi çıkarım için konuşmuyorum."</p>

  <p>Bir an ikimiz de sessiz kaldık. Sonra Summers kocaman bir yudum su içer gibi yutkundu.</p>

  <p>"Efendim, aileden gelen asaletinizi ve gelecek vaat eden konumunuzu, bu gemide daha fazla saygı görmek ve rahat etmek için kullandınız... Hayır, yakınmıyorum; buna cüret edemem! Ben kimim ki toplumun geleneklerini ya da doğanın kanunlarını sorgulayayım? Kısacası, konumunuzun getirdiği ayrıcalıklardan yararlandınız. Benim sizden istediğim, konumunuzun getirdiği sorumlulukları da omuzlamanızdır."</p>

  <p>Belki yarım dakika boyunca... Gerçi bir gemide zamanın ne önemi var ya da Bay Colley'in gösterisi sırasında tüm benliğimi saran o tuhaf mecazı tekrarlamak gerekirse, bir tiyatroda zamanın ne önemi var? Bu süre içinde sayısız duygu hissettim; öfke, karmaşa, kızgınlık, eğlence ve beni en çok huzursuz eden şey: Utanç. Çünkü Bay Colley'in durumunun ne kadar ciddi olduğunu o zaman anladım.</p>

  <p>"Bu yaptığınıza küstahlık denir, Bay Sununers!"</p>

  <p>Algılarım tekrar çalışmaya başladığında adamın esmer teninin altında belirgin bir solgunluk olduğunu fark ettim.</p>

  <p>"Durun bir nefes alayım. Garson! Bir konyak daha!"</p>

  <p>Sesim biraz yüksek çıkmış olmalıydı ki, Bates koşa koşa getirdi konyağı. Hemen başıma dikmek yerine, dolu kadehe gözlerimi dikip düşünmeye başladım.</p>

  <p>Asıl mesele, adamın söylediği her şeyin sonuna dek doğru olmasındaydı.</p>

  <p>Bir süre sonra tekrar konuştu.</p>

  <p>"Sizin gibi birinin böyle bir adamı ziyaret etmesi..."</p>

  <p>"Ben mi? O lağım çukuruna mı girecekmişim?"</p>

  <p>"Bu duruma çok uygun bir deyiş vardır, efendim: <i>Noblesse oblige."</i></p>

  <p>"Ah, şu sizin berbat Fransızcanız, Bay Summers! Ama ben söyleyeceğimi söyledim, anlayıp anlamamak size kalmış! Ben kurallara göre oynarım!"</p>

  <p>"Buna bir itirazım yok."</p>

  <p>"Demek öyle? Ne kadar da cömertsiniz, size müteşekkirim!"</p>

  <p>Bir süre ikimiz de sustuk. Ardından gayet sert bir sesle tekrar söze girdim.</p>

  <p>"Evet, Bay Summers, haklıydınız, öyle değil mi? İhmalci davrandım. Ama okul dışında başkalarma ders vermeye kalkanların minnettarlık beklememesi gerektiğini biliyor olmalısınız."</p>

  <p>"Bundan korkum yok."</p>

  <p>Bu kadarı fazlaydı ama.</p>

  <p>"Neden korkasınız ki efendim! Siz beni cimri, kinci, beş para etmez biri mi sanıyorsunuz? Değerli kariyerinize bir zararım dokunmaz, emin olun. Yok yere düşmana hizmet etmek istemem."</p>

  <p>Tam bu sırada Deverel yanında Broclebank ve diğerleriyle birlikte çıkıp gelince ister istemez konuyu değiştirdik. İlk fırsatta konyağımı alıp kamarama çekildim ve oturup ne yapacağımı düşünmeye başladım Wheeler”ı çağırıp bana Phillips”i göndermesini istedim Onu ne için istediğimi sorma terbiyesizliğinde bulununca da haddini bildirip odadan çıkardım. Çok geçmeden Phillips geldi.</p>

  <p>"Phillips, Bay Colley'i ziyaret etmeliyim. Hasta odasının görüntüsüne ve kokusuna katlanmak istemiyorum. Şimdi gidip kamarayı ve mümkün mertebe ranzayı temizleyiniz. işinizi bitirdiğiniz zaman gelip bana haber verin.”</p>

  <p>Bir an karşı koyacak gibi oldu, ama sonra fikrini değiştirerek sessizce çıkıp gitti. Wheeler tekrar kapıdan başını uzattı, ama bu kez öfkemi ona kusarak zamanı o kadar çoksa gidip Phillips'e yardım etmesini söyledim. Bunu duyunca hemen ortadan kayboldu. Aradan yaklaşık bir saat geçtikten sonra Phillips kapımı tıklatıp <i>elinden geleni yaptığını</i> bildirdi. Adamın eline üç beş kuruş sıkıştırdım ve olabilecek en kötü manzaraya kendimi hazırlayarak koridora çıktım. Phillips yanımdaydı, ama Wheeler da sanki Phillips'in hizmetlerinden yararlanmama izin verdiği için kendisine de bir kaç kuruş vermemi bekler gibi koridorda dolaşıyordu. Vaftiz törenlerinden, evliliklerden ve cenazelerden para alan vaizler kadar berbat herifler bunlar! Bay Colley'in kapısında nöbet tutmaya niyetliydiler fakat ikisini de gönderdim ve gözden kayboluncaya dek arkalarından baktım. Ardından içeri girdim.</p>

  <p>Colley'in kamarası benimkinin tıpatıp eşiydi. Phillips kokuyu tamamen gideremediyse de, keskin ama pek fena olmayan bir parfümle bastırmıştı. Colley tıpkı Summers'ın tarif ettiği şekilde yatıyordu. Bir eliyle hâlâ hem Summers'ın, hem de Falconer'ın geminin gövdesine çakılmış bir halka olarak adlandırdığı şeyi tutuyordu. Küçücük kafasını yastığa gömmüş, yüzünü öbür yana çevirmişti. Ranzanın yanına dikilip öylece baktım. Hasta ziyaretleri konusunda pek deneyimli sayılmam.</p>

  <p>"Bay Colley!"</p>

  <p>Cevap gelmedi. Bir daha denedim.</p>

  <p>"Bay Colley, birkaç gün önce sizinle daha fazla zaman geçirmek istediğimi söylemiştim. Ama sizi bir daha göremedim. Ne yazık, değil mi efendim? Bugün güvertede birlikte dolaşmayı önersem, kabul eder miydiniz acaba?"</p>

  <p>Gayet güzel bir teklif yapmıştım, vicdanım tertemizdi. Adamın moralinin düzeleceğinden o kadar emindim ki, güvertede dolaşırken ne kadar canımın sıkılacağının hesabını yapmaya bile giriştim ve davetimi biraz daha muğlaklaştırmaya karar verdim. Ranzanın yanından biraz uzaklaştım.</p>

  <p>"Nasıl isterseniz, efendim, ne zaman kendinizi hazır hissederseniz o zaman çıkarız! Haber vermenizi bekleyeceim.”</p>

  <p>İşte şimdi saçmalamıştım. Resmen beni istediği zaman rahatsız edebileceğini söylüyordum adama. Kapıya doğru biraz daha geriledikten sonra arkamı döndüğümde Wheeler<sup>”</sup>la Phillips'in kapı aralığından telaşla çekilen kafalarım gördüm. Tekrar dönüp kamaraya bakındım. Benimkinden bile daha sade bir kamaraydı bu. Rafta bir İncil, bir dua kitabı ve açınca <i>Classes Plantarum</i> olduğunu gördüğüm, üçüncü elden alınmış ve biçimsizce ambalaj kâğıdıyla kaplanmış, pislik içinde, sayfa köşeleri kıvrılmış bir cilt vardı. İbadetle ilgili başka kitaplar da vardı; Baxter'ın <i>Azizlerin Sonsuz Uykusu</i> gibi. Masanın bir kenarına deste halinde el yazmaları yığılıydı. Kapıyı kapatıp kamarama geri döndüm.</p>

  <p>Tam kapımı açarken Summers'ın hemen arkamda olduğunu fark ettim. Anlaşılan beni gözetliyordu. Çekilip içeri girmesi için yol verdim.</p>

  <p>"Evet, Bay Talbot?"</p>

  <p>"Hiç tepki alamadım. Fakat gördüğünüz gibi onu ziyaret ettim ve elimden gelenin en iyisini yaptım. Lütfedip bana hatırlatmış olduğunuz sorumlulukları yerine getirmiş olduğumu sanıyorum. Daha fazlasını beklemeyin."</p>

  <p>Benim şaşkın bakışlarım altında bir kadeh konyağı dudaklarına götürdü. Herhalde saklamıştı ya da ben dikkat etmemiştim - böyle mutedil bir adamın elinde bir konyak kadehi olacağı kimin akima gelirdi ki?</p>

  <p>"Summers... Sevgili Bay Summers! Siz alkolik mi oldunuz yoksa?"</p>

  <p>Daha ilk yudumda öksürmeye başlamasından durumun pek de öyle olmadığı ortaya çıktı.</p>

  <p>"Zamanla alışırsınız, dostum! Müsait olduğunuzda gelip Deverel'a ve bana katılın!"</p>

  <p>Bir yudum daha içtikten sonra derin bir soluk aldı.</p>

  <p>"Bay Talbot, bugün bana hiç kızmayacağınızı söylediğinizi size hatırlatırım. Belki şakaydı ama ben bunu bir beyefendinin sözü olarak aldım. Şimdi sizden bir şey daha isteyeceğim."</p>

  <p>"Ama artık bu işten sıkılmaya başladım, beyefendiciğim.</p>

  <p>"Sizi temin ederim Bay Talbot, bu son olacak."</p>

  <p>Yelken bezinden koltuğumu çevirip içine gömüldüm.</p>

  <p>"Söyleyin bakalım ne isteyecekseniz."</p>

  <p>"Onun bu duruma düşmesinden kim sorumlu?"</p>

  <p>"Colley'in mi? Kahrolası kendi sorumlu tabii! Kız kurusu rahibeler gibi hakikati görmezden mi geleceğiz? Anladığım kadarıyla sorumluluğu paylaştırmayı düşünüyorsunuz, haksız mıyım beyzadem? Kaptanı da işin içine sokacaksınız, ki buna itirazım yok; başka kim? Cumbershum mı? Deverel mı? Zatıâliniz mi? Sancak nöbetçisi mi? Yeryüzünde yaşayan herkes mi?"</p>

  <p>"Durum gayet açık, efendim. En çok korktuğu kişiden, yani kaptandan nazik bir ziyaret, Bay Colley'in derdine derman olabilir. İçimizde kaptanı böyle bir şeyi yapmaya ikna edebilecek güce sahip tek kişi de sîzsiniz."</p>

  <p>"O zaman cehenneme kadar yolu var, çünkü hayatta girişmem bu işe!"</p>

  <p>"Sorumluluğu paylaştıracağımı siz söylemiştiniz. İzin verin şimdi yapayım bunu. Bu işten en çok sorumlu olan kişi sizsiniz..."</p>

  <p>"Yüce İsa, Bay Summers, siz var ya..."</p>

  <p>"Ne olur dinleyin!"</p>

  <p>"Sarhoş musunuz siz, kuzum?"</p>

  <p>"Açık konuşacağımı söylemiştim. Askerlik kariyerimin Fransızlardan çok sizin tehdidiniz altına gireceğini bilmeme rağmen bunu yapacağım efendiciğim. Ne de olsa onlar beni en fazla öldürür ya da sakatlarlar... Oysa siz..."</p>

  <p>"Sen sarhoşsun, hiç şüphem yok buna!"</p>

  <p>"Kaptana kıçüstü güvertesinde meydan okuyacak kadar cüretkâr ve düşüncesizce davranan siz değil miydiniz? Konumunuzu kullanarak onun otoritesini sarsmaya kalkmasaydınız bunların hiçbiri olmazdı. Haşin bir adamdır, din adamlarından nefret eder; bunu hiçbir zaman da saklamamıştır zaten. Ama siz o gün öyle davranmasaydınız, ne birkaç dakika sonra öfke içinde Colley'i tersler, ne de sırf sizi ezemediği için sürekli onu ezmeye devam ederdi."</p>

  <p>"Colley de Anderson'ın Daimi Emirler'ini okusaydı orada bulunmazdı..."</p>

  <p>"Siz de onun gibi bir yolcusunuz. Siz okudunuz mu?"</p>

  <p>Öfkemi dizginlemeye çalışarak düşündüm. Bir yere kadar doğruydu, ama hayır, bütünüyle doğru da değildi. İlk gün Wheeler emirler konusunda bir şeyler gevelemişti... kamaramın hemen dışında asılı olduklarını ve uygun bir zamanda onlara...</p>

  <p>"Okudunuz mu, Bay Talbot?"</p>

  <p>"Hayır."</p>

  <p>Lort cenapları ayakta durmak yerine oturmanın insanı gereksiz bir sakinliğe sürüklediğini hiç fark etmişler midir? Öfkemin tamamen kaybolduğunu söyleyemem, ama kontrol etmekte zorlanmıyordum. Summers, her ikimizin de sakin olmasını istermiş gibi, ranzanın kenarına oturup yüzünü hafifçe bana döndü. O anki duruşumuz <i>didaktik</i> bir konuşmayı kaçınılmaz kılıyor gibiydi.</p>

  <p>"Kaptanın Daimi Emirler'i size en az onun kişiliği kadar sert görünebilir. Ama aslında her maddesi bir zorunluluktan doğar. Yolcularla ilgili olanlar da aynı derecede zorunlu ve önemlidir."</p>

  <p>'Tamam, tamam, anladım!"</p>

  <p>"Siz hiç gemiyi acil durumlarda görmediniz. Yelken faça olduğunda<sup>44</sup> birkaç dakika içinde suyun dibini boylayabiliriz. Yolu tıkayan bilinçsiz yolcular, zorunlu bir emrin verilmesini geciktirenler, duyulmasını engelleyenler..."</p>

  <p>"Daha fazla anlatmanıza gerek yok."</p>

  <p>"Umarım öyledir."</p>

  <p>"Ters giden her şeyden benim sorumlu olmadığımdan emin misiniz peki? Bayan East'ın düşük yapması da pekâlâ benim suçum olabilir."</p>

  <p>"Kaptanımız hasta bir adama ilgi ve alaka göstermeye ikna edilebilirse..."</p>

  <p>"Söylesenize, Summers... neden Colley için bu kadar endişeleniyorsunuz?"</p>

  <p>İçkisini bitirip ayağa kalktı.</p>

  <p>"Oyunun kuralları, <i>noblesse oblige.</i> Benim öğrenimim sizinki gibi olmadı, efendiciğim, tamamen uygulamaya yönelikti. Ama bildiğim bir terim var ki her iki deyimi de... Nasıl denir?., kapsıyor. Umarım bu terimi kendiniz bulursunuz."</p>

  <p>Bunu söyledikten sonra kamaradan hışım gibi çıkıp gitti ve beni türlü türlü duyguyla baş başa bıraktı. Öfke, evet, utanç, evet - en çok da bir günde aynı hocadan iki ders almanın acıklı heyecanı. Bu işgüzarlığına önce lanet okudum, ama sonra hemen yumuşayıverdim, halktan olsun olmasın, cana yakın bir adam. Gerçi benim görevimin ne olduğu onu ne ilgilendirir ki?</p>

  <p>Neydi kastettiği terim? Hakikaten acayip bir adam bu. En az sizinki kadar iyi bir çeviri, efendimiz! Bir gemiden ötekine kim bilir kaç fersah gezip dolaşmış! Onu önce güvertede emirler yağdırırken - sonra yolcu salonunda içki içerken görmek... Bir an saf gemici diliyle konuşurken hemen sonrasında beyefendilerin arasında gayet kibarca konuşabiliyor. Öfkem biraz dindiği için benimle öyle konuşurken mesleki olarak kendini nasıl bir tehlikeye attığını düşündüğü daha açık olarak gözlerimin önüne geldi ve gülmekten kendimi alamadım. Tiyatro terimlerimize geri dönersem onun için şöyle diyebiliriz: İyi Adam girer!</p>

  <p>İyi Adam'larla çocuklar arasında ortak bir nokta vardır; ikisini de hayal kırıklığına uğratmamamız gerekir. İstediği bunaltıcı işin henüz yarısını yapabilmiştim. Hastayı ziyaret etmiştim - şimdi Colley'le asık suratlı kaptanımız arasındaki sorunları çözmek için konumumun getirdiği gücü kullanacaktım. Olacakların beni biraz korkuttuğunu itiraf etmeliyim. Yolcu salonuna geri dönüp biraz konyak içerek oyalandıktan sonra yapmam gerekeni yapmak için hiç gücüm kalmadığına kanaat getirdim. Sanırım bunu kasıtlı yapmıştım, zorlu olacağım bildiğim konuşmayı ertelemenin çabası içindeydim. En son sallana sallana ranzama kadar gittiğimi ve WheeleR”ın yardımlarıyla yatağıma girdiğimi hatırlıyorum. Fena sarhoş olmuştum, derin bir uykuya daldım ve bir süre sonra baş ağrısı ve biraz da mide bulantısıyla uyandım. Cep saatime baktığımda henüz sabah olmadığmı fark ettim. Bay Brodebank horluyordu. Yandaki kamaradan gelen gürültüleri, güzel Zenobia'nın başka bir sevgiliyle ya da deyim yerindeyse müşteriyle ilgilenmekte olduğuna yordum. O da mı validen bir şeyler bekliyordu acaba? Günün birinde yanıma yaklaşıp Bay Broclebank'in valinin portresini yapması için yardımımı isteyecek miydi? Summers'ın dürüstlüğüne bulanmışlığımla, sabahın o saatinde can sıkıcı düşüncelere kapılmıştım. Bir kez daha lanetler okudum ona. Kamaradaki hava ağırlaşmıştı, bu yüzden paltomu sırtıma alıp terliklerimi ayağıma geçirdim ve karanlıkta el yordamıyla güvertenin yolunu buldum. Güvertedeki ışık, deniz, gemi ve gök arasındaki ayrımı seçmeye ancak yetiyordu. Yeni bir mide bulantısıyla Colley namına kaptanla konuşmaya kârar vermiş olduğumu hatırladım. Çakırkeyif olduğum sırada sadece can sıkıcı bir iş gibi görünüyordu, ama şimdi iyice bunaltıcı bir hale gelmişti. Kaptanın şafak vakti kıçüstü güvertesinde yürüyüş yaptığı yolundaki söylentiyi hatırladım, ama şimdi ne yeri, ne de zamanıydı.</p>

  <p>Yine de, sağlıksız olduğu bilinen sabah havası başımın ağrısını, midemin bulantısını, hatta yapacağım konuşmadan duyduğum huzursuzluğu alıp götürmüştü. Bu ferahlamayla kıç güvertesinin merdiveniyle ana direk arasında volta atmaya başladım. Yürürken bir yandan da durumu her yönüyle değerlendirmeye çalışıyordum. Kaptanımızla birlikte daha aylarca yol gidecektik. Kaptan Anderson'ı ne seviyor ne de ona değer veriyordum, onun aşağılık bir tiran olduğunu düşünmeden edemiyordum. Zavallı Colley'e yardım etmeye çalışmam, kaptanla aramızdaki sözsüz ateşkesin hemen ardında yatan nefreti daha da ateşlemekten başka bir işe yaramayabilirdi. Kaptan, lort cenaplarının vaftiz oğlu olarak konumumu kabullenmişti. Ben de onu majestelerinin gemilerinden birinin kaptanı olarak kabullenmiştim. Yolcuların gözünde ne kadar saygın olduğu belirsizdi, ama öte yandan benim onun üstleri üzerindeki etkinliğimin derecesi de belirsizdi! Düşmanının çevresinde dönerek sürekli onun açığım kollayan köpekler gibi sakıngan davranıyorduk. Şimdiyse nefret ettiği bir mesleğin aşağılık bir üyesine karşı tavırlarını değiştirmeye çalışacaktım! Yani çok dikkatli davranmadığım takdirde ona borçlu konumuna düşebilirdim. Bunun düşüncesine bile katlanamıyordum. Durumu uzun uzadıya gözden geçirirken kaç kez çaresizlik içinde lanetler okudum kim bilir! Hakikaten de, bu işten tümüyle vazgeçip vazgeçmemek arasında kararsız kalmıştım.</p>

  <p>Bu enlemlerin nemli ama ılık havası, insan sağlığı üzerindeki uzun vadeli etkileri ne olursa olsun, baş ağrısına ve mide bulantısına gerçekten iyi geliyordu! Zaman içinde kendime geldikçe verdiğim karan yerine getirme ve harekete geçme isteğim arttı. Devlet işlerine girmeye niyet eden ya da doğduğu sınıf nedeniyle böyle işlerle meşgul olması gereken kişiler, bizimki gibi bir yolculukta kendilerini sınasalar çok iyi ederler! Hiç aklımdan çıkmıyordu lort cenaplarının büyük bir cömertlik göstererek yeni kurulan, henüz biçimlenmemiş bir toplumun içinde bana bir görev vermekle kalmayıp oraya yapacağım yolculukta da bol bol düşünmeye ve zekâmı keskinleştirmeye vakit bulacağımı söylediği. Nihayet <i>en az kuvvet kullanma ilkesi</i> doğrultusunda hareket etmeye karar verdim. Kaptan Anderson'ı istediğim şeyi yapmaya nasıl teşvik edebilirdim? Kendi çıkarlarından daha üstün bir davası var mıydı? O zavallı küçük adam, Bay Colley! Olaylarda Summers'ın söylediği gibi benim payım olsun ya da olmasın, kaptanın ona zulmettiği açık seçik ortadaydı. Bir aptal olması ya da kendini rezil etmesi ayrı bir konuydu. Deverel, küçük Tommy Taylor, Summers... hepsi de Kaptan Anderson'm kasıtlı olarak vaizin hayatını dayanılmaz bir hale geldiğini ima etmişlerdi. Summers'ın <i>"Noblesse Oblige</i>"si ya da benim "Oyunun Kuralları" ın kapsayan tek bir kelime vardı aslında: "Adalet". Okyanusun ortasındaki bir kaya gibi çıkmıştı karşıma okul kitaplarından fırlayan bu sözcük! Liseden, üniversiteden çıkıp bir savaş gemisinin güvertesine, yani küçük bir tiranın güvertesine inmiş olduğundan bir tür dehşet de duyuyordum bu sözcüğü düşünürken. Peki benim kariyerim ne olacak?</p>

  <p>Gerçi Summers'ın yeteneklerime inanması ve adalet anlayışıma güven duyması içimi rahatlatmıyor değildi. Biz nasıl yaratıklarız böyle! Daha birkaç hafta önce annem arkamdan ağlıyor diye kendimi yüceltirken, şimdi bir subayın iyi duygularmın ateşinde ellerimi ısıtıyordum!</p>

  <p>Yine de, ne yapacağımı bulmuştum.</p>

  <h2 id="sigil_toc_id_17"><b>(61)</b></h2>

  <p>Yıkanmış, tıraş olmuş ve özenle giyinmiş olarak kamarama döndüm. Birkaç saat yolcu salonunda kadehleri yuvarlayarak bizim düşkünezenin önüne çıkmaya hazırlandım. Yapacağım konuşmadan pek umutlu olmadığımı itiraf etmeliyim. Ben ne kadar gemide bir konum edinmişsem, kaptanın da bir o kadar konumu olduğu su götürmez bir gerçekti. Aslında o, bizim geminin Moğol'uydu. Bu uğursuz düşüncelerin beni yıldırmasına izin vermeden, merdivenleri üçer beşer çıkıp kıçüstü güvertesine ulaştım. Kaptan Anderson, rüzgârın esmekte olduğu sancak tarafına geçmiş, esintiye yüzünü dönmüştü. Bu onun ayrıcalığı; herhalde sebebi de gemicilerin eskiden beri söyleyegeldiği, "Tehlike rüzgârüstündedir" sözü, gerçi aynı gemiciler daha nefes almadan dünyadaki en tehlikeli şeyin "rüzgâraltındaki kıyı" olduğunu belirtirler. Sanırım birincisi muhtemel bir savaş gemisi saldırısı, İkincisi de mercan kayalıkları ya da benzeri doğal tehditler için söylenmiş. Ama kaptanın bu ayrıcalığının sebepleri konusunda benim tespitimin daha doğru olduğunu düşünüyorum: Geminin gittiği her yere taşıdığı o leş kokusunun duyulmadığı tek yer rüzgârüstü tarafıdır. İdrar ve dışkı kokusundan değil, geminin gövdesinden ve safra niyetine taşıdığı yıllanmış kum ve çakıldan yükselen kokudan söz ediyorum. Belki demir safralı modern gemiler daha güzel kokuyordur, ama bana kalırsa yine de kaptanlar, Nuh’tan devraldıkları mirası koruyarak, rüzgâr durup küreklere geçilse bile rüzgârüstünde durmaya devam edeceklerdir.</p>

  <p>Tiranlar leş kokusundan mümkün olduğunca uzak tutulmalıdır.</p>

  <p>O sırada bunları düşünememiş olmamı, henüz sarhoşluktan kurtulamamış olmama bağlıyorum. Konuya girmek için kendimi topladığım o anları, yazarken yeniden yaşıyorum şimdi.</p>

  <p>Evet, parmağımı hafifçe şapkama doğru kaldırmak dışında hiçbir samimiyet gösterisine girişmeden güvertenin diğer tarafına doğru ilerledim. Son zamanlardaki neşesi ve yüksek morali sayesinde önce onun bana yanaşacağım düşünüyordum. Yanılmamıştım elbette. Beni görür görmez otuz iki sapsarı dişini göstererek sırıtmasından, keyfinin hâlâ yerinde olduğu hemen anlaşılıyordu.</p>

  <p>"Gününüz aydın olsun, Bay Talbot."</p>

  <p>"Sizin de, efendim, sizin de. Bu enlemlerde normal sayıları bir hızda mı seyrediyoruz acaba?"</p>

  <p>"Bir iki gün içerisinde yirmi dört deniz mili ortalamasının üstüne çıkacağımızı umuyorum."</p>

  <div>
    <p>"Yirmi dört deniz mili mi dediniz?”</p>
  </div>

  <p>"Kesinlikle öyle, efendim. Yaygın kanının aksine savaş gemileri genelde daha yavaş gider."</p>

  <p>"Bu enlemleri öncekilerden çok daha ılımlı bulduğumu itiraf etmeliyim efendiciğim.- Ah keşke Britanya adalarını dünyanın bu yanına çekip getirebilseydik, toplumsal sorunlarımızın çoğundan bir çırpıda kurtulurduk eminim! Tek yapmamız gereken kucağımızı açıp mangoların düşmesini beklemek olurdu."</p>

  <div>
    <p>“Çok hoş bir hayal doğrusu. İrlanda'yı da getirmeyi düşünüyor musunuz?</p>
  </div>

  <p>"Hayır efendim. Onlan Amerika Birleşik Devletleri'ne hibe etmeyi düşünüyorum."</p>

  <p>"Bırakalım dertlerine yansınlar, diyorsunuz ha, Bay Talbot?"</p>

  <p>"Ne de olsa <i>Hibernia</i>,<sup>45</sup> New England kıyılarına daha çok yakışır. Biz de kollarımızı kavuşturur izleriz neler olacağını!"</p>

  <p>“Tayfanın yarısı denize atlayıp oraya dek yüzerdi ama."</p>

  <p>"Değer, efendim, değer. Güneşin hemen alnındaki bir okyanus ne soylu bir manzaradır! Gün batımı ve gün doğumunda görebildiğimiz o tanımlanamaz Renk Cümbüşü, yalnızca güneş tepedeyken kaybolur gibi olur."</p>

  <p>"Bu manzaraya öyle alışmışım ki, farkında bile değilim artık. Aslını isterseniz okyanuslara başka bir niteliklerinden dolayı minnettarım, gerçi minnettarlık ne kadar anlamlı bilemiyorum."</p>

  <p>"Neymiş bu nitelik?"</p>

  <p>"İnsanı diğerlerinden tamamen ayırması."</p>

  <p>"Sadece kaptanları, efendiciğim. Denizde bulunan insanlığın geri kalanı sürü halinde kalmalıdır. Denizin onlar üzerindeki etkisinin çok iyi olduğu söylenemez. Kirke'nin<sup>46</sup> görevine, en azından kurbanlarının mesleği mani olmamalıdır!"</p>

  <p>Tam olarak böyle dedim ve ne kadar yaralayıcı olabileceği ancak sonrasında aklıma geldi. Ama kaptanın yüzündeki ifadesizlik ve ardından hafifçe kaşlarını çatması, o isimdeki bir gemiye neler olduğunu düşünmekte olduğunu gösteriyordu.</p>

  <p>"Sürü halinde mi?"</p>

  <p>"Bir arada, desem daha doğru olurdu. Hava ne kadar da güzel! Şimdi aşağı inip günlüğüme devam etmek adeta tahammül edilmez görünüyor bana."</p>

  <p>Kaptan Anderson ayağını taşa vurmuş gibi irkildi "günlük" sözünü duyunca. Farkına varmamış gibi davranıp neşeyle sözlerime devam ettim.</p>

  <p>"Kısmen eğlence, kısmen görev diyebiliriz, kaptan. Sanıyorum siz buna 'seyir defteri' adını veriyorsunuz."</p>

  <p>"Böyle bir yolculukta yazacak pek az şey bulduğunuza kuşku yok."</p>

  <p>"Aslında yanılıyorsunuz. Yolculuktaki ilginç olayları ve karakterleri tanıtmak, onlar üzerine gözlemlerimi yazmaya ne zamanım yetiyor ne de kâğıdım. Bakın - işte Bay Prettiman! Alın size bir karakter! Kötü fikirlerle dolu bir kişi, haksız mıyım?"</p>

  <p>Ama Kaptan Anderson gözlerini dikmiş dikkatle beni inceliyordu.</p>

  <p>"Karakterler mi?"</p>

  <p>"Doğrusunu isterseniz," dedim gülerek, "lort cenapları özellikle istememiş olsalar bile günlük tutmaktan kendimi alamazdım. Bay Gibbon<sup>47</sup> gibi bir eser yazmanın hayalini hep kurmuştum, üstelik insanın vaftiz babasına verebileceği en güzel hediye bu."</p>

  <p>Bizim tiran gülümsemek istedi, ama acı kaynağının içeride kalmasındansa dişinin çekilmesinin daha iyi olduğunu bilen bir adam gibi titriyordu.</p>

  <p>"Demek hepimiz ünlü olacağız" dedi. "Böyle bir şeyi istediğimden pek emin değilim."</p>

  <p>"Geleceğe bir iz bırakmak için. Ne yazık bize ki lort cenaplarının gut hastalığı azmış durumda. Yolculuğumun ve içinde bulunduğum topluluğun kişisel de olsa dürüstçe bir anlatımının onu biraz oyalayacağmı umuyorum."</p>

  <p>Kaptan Anderson çevik adımlarla güvertede bir tur attıktan sonra gelip tam karşıma dikildi.</p>

  <p>"İçinde yolculuk ettiğiniz geminin subayları böyle bir anlatımda epeyce yer kaplıyor olmalı."</p>

  <p>"Karada yaşayanların ilgisini ve merakını cezbedecek karakterler olduklarına kuşku yok."</p>

  <p>"Özellikle de kaptan herhalde."</p>

  <p>"Siz mi? Bunu düşünmemiştim. Fakat ne de olsa siz bu yüzen topluluğun kralı ya da imparatoru sayılırsınız, adaletin ve inayetin gücü sizin elinizde. Evet, bu açıdan haklısınız, günlüğümde epeyce yer alıyorsunuz ve almaya da devam edeceksiniz."</p>

  <p>Kaptan Anderson topuklarının üstünde dönerek uzaklaştı. Arkasının bana dönük olmasına dikkat ederek esintinin geldiği yönde durdu. Başının omuzları arasına gömüldüğünü ve ellerini arkasında kavuşturduğunu gördüm. Suratındaki somurtkanlığı geri getirmek için dudaklarını hafifçe aralayıp çenesini öne çıkarıyor olmalıydı. Sözlerimin etkili olduğu ortadaydı, ya onun üstünde ya da benim! Çünkü tıpkı birinci subayın Bay Edmund Talbot'a meydan okumaya kalktığında yaptığı gibi titremeye başladığımı hissediyordum. Seyir nöbetini almış olan Cumbershum'la ne olduğunu hatırlamadığım bir şeyler konuştum. Sıkıntılı görünüyordu, çünkü bu yaptığım, tiranın Daimi Emirlerine açıkça karşı çıkmaktı ve göz ucuyla baktığımda kaptanın arkasında kavuşturduğu ellerini öfkeyle sıkmış olduğunu fark ettim. Artık bu işi uzatmanın bir anlamı yoktu. Subaya iyi günler dileyip kıçüstü güvertesinden ayrıldım. Kamarama döndüğümde derin bir soluk aldım, ama ellerim hâlâ kontrolüm dışında titremeye devam ediyordu! Bu yüzden kalbimin yeniden normal bir şekilde atmaya başlaması için ranzama oturup epeyce beklemem gerekti.</p>

  <p>Nihayet kendime geldiğimde kaptanın nasıl bir yol izleyeceği üzerine uzun uzun düşündüm. Bir <i>devlet adamının</i> tüm başarısı başka insanların geleceğini etkileme gücünde yatmaz mı; keza bu güç de doğrudan onların davranışlarını tahmin etme yeteneğine bağlı değil midir? İşte acemice girişimimin başarılı olup olmayacağını görmek için bir fırsat! Üstü kapalı tehdidime nasıl bir tepki verecekti? Gerçi pek de üstü kapalı sayılmazdı; öte yandan, sorularının dolaysızlığından aslında pek basit bir yaratık olduğu sonucunu çıkarmıştım. Belki de Bay Prettiman ve onun aşırı fikirlerinden söz açmamın altında yatan imayı görmekten acizdi! Yine de günlükten söz etmemin onu geriye bakmaya, bütün yolculuğu gözden geçirip nasıl bir görüntü çizdiğini değerlendirmeye iteceğinden kuşkum yoktu. Er ya da geç Colley meselesine takılacak ve adama nasıl muamele ettiğini bir kez daha düşünecekti. Her ne kadar onu kışkırtan ben olsam da, Colley'e ne kadar haksızlık ettiğinin ve ona karşı fazlasıyla zalim davrandığının farkına varacaktı.</p>

  <p>Peki bunun üzerine ne yapacaktı? Summers bana bu işteki sorumluluğumu hatırlattığında ben ne yapmıştım? Yüzen tiyatromuzda sahneye konabilecek birkaç olasılık canlandırmaya çalıştım zihnimde. Anderson kıçüstü güvertesinden inebilir, adamın durumunu merak ettiği anlaşılmasın diye sudan bir bahane uydurarak koridordan içeri girebilirdi. Belki durup artık etkinliğini kaybetmeye başlamış Emirlerini inceleyebilir, eğitimli bir el tarafından güzel harflerle yazılmış panonun karşısında bir süre oyalanabilirdi. Ardından uygun bir anı kollayarak, kimse görmeden... Ah, hayır, olur mu hiç! Birileri görmeliydi ki ben günlüğüme geçirebileyim! Colley'in yattığı kamaraya kadar gidecek, içeri girip arkasından kapıyı kapatacak. İki adam gözyaşları içinde kucaklaşana kadar onunla konuşmaya çabalayacaktı. Neden olmasın, Anderson'ın kamaraya girişi bir başpiskoposun, hatta Majesteleri'nin girişi kadar coşku vericiydi! Nasıl olur da Colley böyle samimi bir tenezzül karşısında ayağa kalkmazdı? Mesela kaptan bir iki yıl önce kendisinin de benzer bir ahmaklık yaptığını itiraf edebilirdi...</p>

  <p>Bunları hayalimde canlandıramıyordum, işte yalın gerçek bu. Tüm hayal ettiklerim gerçek dışıydı. Böyle bir davranış Anderson'ı fersah fersah aşardı. Ne bileyim, belki sadece aşağı inip Colley'in kamarasına girer, kaba davrandığını kabul eder ama bir geminin kaptanının başka türlü davranamayacağını da ekleyip işin içinden çıkıverirdi. Gerçi büyük ihtimalle aşağı inecek, ama bunu sadece Colley'in ranzada yüzükoyun yatmakta olduğundan ve kibarca bir konuşmayla ayağa kalkmayacağından emin olmak için yapacaktı. Hiç aşağı inmemesi bile mümkündü. Ben kimdim ki bir adamın ta içlerine girecek, ruhunun sularını elekten geçirecek, bu cerrahlara yaraşır araştırmanın sonunda adalet duygusunu nasıl dışavuracağını bilecektim? Günlüğümün başına oturdum, politikacı rolüne soyunup başkalarını yönetme girişimimin ne kadar aptalca olduğunu düşünerek kendimi paylamaya koyuldum, insanları harekete geçirme konusundaki bilgilerimin henüz kuluçka döneminde olduğunu kabul etmeliydim. Öte yandan keskin bir zekânın böyle sorunlarla uğraşırken yalnızca insana destek olabileceğini fark ediyordum. Daha fazlası gerekiyordu, belki de deneyimin damıtılması zorunluydu bu yoğunlukta, ağırlıkta ve düzensizlikteki koşullarda yapılanların sonuçlarını hesaplayabilmek için.</p>

  <p>Ama sonra, lort cenapları tahmin edebilir mi ben bunları düşünürken ne olduğunu? İşte en hoş gelişmeyi bu kısma saklamıştım! Kaptan aşağı indi. Sanki tahminlerim onu müthiş bir büyüyle aşağı çekmiş gibi gözlerimin önünde koridora girdi! Bir büyücüyüm ben! En azından büyücü çırağı sayılabileceğimi kabul etmelisiniz! Onun aşağı geleceğini söylemiştim ve gerçekten de aşağı geldi! Gözetleme deliğinden bakarak onun hızlı ve gaddarca koridora girişini, tam ortada duruşunu izledim. Tek tek kamaraları gözden geçirdi, tam zamanında delikten çekilerek gözlerinden fışkıran alevlere maruz kalmaktan, yakıcı bakışıyla bir anda yanıp kül olmaktan kurtuldum! Ama sonra cesaretimi toplayıp yüzümü yeniden deliğe yaklaştırma riskine girdiğimde -çünkü adamın onu izlediğimi bilmesinin çok tehlikeli olduğuna dair nedeni belirsiz bir duyguya kapılmıştım- arkasını dönmüş olduğunu gördüm. Colley'in kamarasının önüne gitti ve kapıyı açıp bir süre içeriyi izledi. Arkasına kavuşturduğu ellerinden birinin yumruk olduğunu ve nasıl diğerine hırsla vurduğunu görebiliyordum. Ardından sabırsızca soluna döndü, bunu öyle bir tarzda yapmıştı ki, "Yaparsam kahrolurum!" diye haykırıyor gibiydi. Aceleyle merdivene doğru ilerleyip gözden kayboldu. Birkaç saniye sonra sert adımlarını başımın üstündeki güvertede duydum.</p>

  <p>Kesin değilse de bir zafer sayılmalı bu! Aşağı geleceğini söylemiştim ve söylediğimi yaptı. Ama zavallı Colley'i avutmaya çalışırken göründüğü sahne ya kalpsizliği ya da politikadan anlamayışı yüzünden oynanamamıştı. Tükürdüğünü yalama anına yaklaştıkça daralmıştı boğazı. Ne olursa olsun, artık güvenebileceğim bir dayanağım olduğunu biliyordum. Bu günlüğün varlığı onu daima huzursuz edecek. Ayağına batan bir diken gibi sızlatacak içini. Geri gelecek...</p>
</body>
</html>
