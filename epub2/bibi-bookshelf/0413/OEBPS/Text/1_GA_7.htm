<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h2 id="calibre_pb_2"><a id="bookmark7"></a>(&amp;)</h2>

  <p>İşte! "Ve" işareti durumu biraz ilginçleştiriyor, değil mi? Ne tarihler, ne alfabenin harfleri, ne de yolculuğun tahmini günü! Bu bölümün başlığım "ek" olarak da koyabilirdim, ama sıkıcı olurdu, hem de çok sıkıcı! Artık sona gelmiş olduğumuzdan, söylenecek bir şey kalmadı. Demek istiyorum ki... elbette günlük notlar tutmaktan başka bir şey değil yaptığım, ama günlüğümü baştan sona şöyle bir karıştırdığımda, bilmeden bir dram yazmış olduğumu gördüm: Colley'in dramı. Artık zavallı adamın dramı sona erdi ve top güllelerinin üzerinde, millerce derinlerde yalnız başma, Bay Coleridge'in dediği gibi, <i>yalnız, kimsesiz.</i> Gerçi biraz basmakalıp oldu, fakat hiçbir dram olmadan gelip geçen şu günler de öyle değil mi zaten? Ama lort cenaplarının bana verdiği pahalı cildin arasında hâlâ boş sayfalar var, cenaze törenini uzatmaya çalıştım, son sayfaya kadar devam ettirmeyi umuyordum, tabiri caizse, <i>Robert James Colley'in Düşüşü ve Acıklı Sonu</i> - <i>Denizin Bağrına Defni’nin hikâyesi'ni.</i> Oysa ne yapsam nafile. Gerçek bir yaşamdan ve gerçek bir ölümden söz ediyoruz; nasıl biçimsiz bir ayak hiçbir çizmeye uymazsa, onun hikâyesi de hiçbir kitaba uymaz. Elbette günlüğüme bundan sonra da devam edeceğim; fakat Phillips'i gönderip veznedardan aldırdığım kilitsiz bir defterde. Bunları yazarken aklıma geldi, insanların veznedarla ilgili korkularının ve sessizliklerinin gayet basit bir açıklaması olduğunu öğrendim. Phillips'in dediğine göre, doğrusu Wheeler kadar ketum değil, kaptan da dahil olmak üzere tüm subayların veznedara borcu varmış! Phillips ona <i>haznedar</i> diyor.</p>

  <p>Ha, bu arada, artık işlerimi Phillips görüyor, çünkü ne kadar seslendiysem bir türlü Wheeled bulmam mümkün olmadı. Şu anda onu arıyorlar.</p>

  <p>Onu arıyorlardı. Summers biraz önce gelip durumu anlattı. Adam kaybolmuş. Denize düştüğü söyleniyor. Wheeler! Tıpkı bir rüya gibi kaybolup gitti. O bembeyaz saçları, pırıl pırıl parlayan keli, saf gülümsemesi, gemide olan biten her şey üzerine eksiksiz bilgisi, ağrı kesicisi, parası ödendiği sürece bu koca dünyadaki her şeyi bulma kabiliyeti... Wheeler, kaptanın dediği gibi, <i>her yanı göz ve kulak</i> olan adam! Onu özleyeceğim, Phillips'in hizmetinden hiçbir zaman yeterince memnun kalmayacağım. Biraz önce çizmelerimi kendim çıkarmak zorunda kaldım, gerçi o sırada kamaramda olan Summers bana yardımcı oldu. Sadece birkaç günde iki ölüm!</p>

  <p>"En azından bu ölümde parmağım olduğunu kimse söyleyemez, haksız mıyım?" dedim Summers'a.</p>

  <p>Cevap veremeyecek kadar soluksuz kalmıştı. Ayağa kalkıp işlemeli terliklerimi giyişimi seyretti.</p>

  <p>"Hayatın belli bir düzeni yoktur, Summers. Edebiyatın kusuru da ona bir düzen vermeye kalkmasıdır!"</p>

  <p>"Pek öyle sayılmaz, efendim, çünkü gemide hem ölüm, hem de doğum oldu. Pat Roundabout..."</p>

  <p>"Roundabout mu? ben 'Roustabout' sanıyordum!"</p>

  <p>"İstediğiniz soyadıyla hitap edebilirsiniz. Ama bir kızı oldu ve ona geminin adını verdi."</p>

  <p>"Vah zavallı çocuk! Demek duyduğum inlemeler oradan geliyordu, tıpkı ayağı kırıldığında Bessie'nin çıkardığı sesler gibi."</p>

  <p>"Evet, efendim. Şimdi gidip nasıl olduklarına bakmalıyım."</p>

  <p>Böylece çekip gitti ve bu sayfalar boş kaldı. Yeni haberler vereyim o zaman. Fakat ne var ki bundan sonra yazacaklarım Colley'le değil kaptanla ilgili olacak. Aslında çok daha önce yazılmalıydı; Dördüncü Perde'de, hatta Üçüncü'de. Oysa şimdi dramın ardından topallayarak gelen bir sahne oldu, trajik üçlemenin ardından gelen bir taşlama gibi. Sonuç'tan çok cılız bir ışık tutmaya benzetilebilir. Kaptan Anderson'ın din adamlarından nefreti! Hatırlayacaksınız. Pekâlâ, belki ikimiz de her şeyi biliyoruz.</p>

  <p>Hişşt, durun kamaramın kapısını sürgüleyeyim.</p>

  <p>Evet, bunları Deverel'dan öğrendim. Kadehleri art arda yuvarlıyordu, daima sarhoş gezdiğini göz önüne alırsak, normalden daha sarhoş olduğunu söylemeliyim. Anlaşılan o ki Kaptan Anderson -sadece benim günlüğümden değil, sinirleri çelik gibi olan Bayan Granham haricinde tüm diğer yolcuların "Zavallı ColIey"in kötü muameleye maruz kaldığını düşünmelerinden ürktüğü için- ne diyordum, Anderson iki adamı çok kötü haşlamış, yani Cumbershum ile Deverel'ı. Fakat bir asilzade olan Deverel onun sözlerini çok ağır bulmuş olacak ki, içip içip derin düşüncelere dalıyor. Dün gece körkütük sarhoş bir halde kamarama geldi ve günlüğüme yazmam için kaptanın geçmişi hakkında birtakım gerekli açıklamalar yapacağını geveledi. Bunu yapmakla girdiği riskin farkına varmayacak kadar sarhoş değildi tabii. Gözünüzde canlandırmaya çalışın, mum ışığında, ranzamda yan yana oturduk, kulağımı ağzına yaklaştırdım ve kötücül bir sesle fısıldayışını dinledim. Görünüşe göre bir zamanlar, hatta şimdi de, soylu bir aile varmış -lort cenaplarının bu aileyi tanıyor olması ihtimal dahilindedir- ve bu ailenin toprakları Deverel'ların topraklarına komşuymuş. Bu aile, Summers'ın deyimiyle, konumlarının ayrıcalıklarını kullanmışlar, ama sorumluluklarını ihmal etmişler. Şimdiki genç lordun babası çok güzel, çok tatlı, biraz aklı kıt fakat ne yazık ki hayli doğurgan bir bayanı şatoya kapatmış. Kimi zaman ayrıcalıkların kullanılması insana pahalıya patlayabilir. Lort L. (tam Richard son'a göre, değil mi?) acil olarak bir servet edinme gereği duymuş. Servet kaynağını bulmuş, fakat bu kaynağın ailesi Wesley'ciliğin<sup>50</sup> etkisiyle haklı olarak tatlı bayandan kurtulmasmı istemiş, zavallı bayanın tek eksiği kilisede rahibin söylemesi gereken birkaç sözden ibaretmiş. Olay felakete doğru gidiyormuş. Konumunun tehlikeye girmesi tatlı bayanın sevimliliğini alıp götürmüş, ne de olsa terazinin öbür ucunda bir servet asılı duruyormuş! Deverel'ın kulağıma fısıldadığına göre, tam bu anda Takdir-i İlahi devreye girmiş, ailenin topraklarındaki üç din adamından biri ölmüş. Vârisin hocası, hem bu görevi, hem de tatlı bayanı, lanetli kargosuyla birlikte almayı kabul etmiş. Lort servete kavuşmuş, bayan bir kocaya, Muhterem Anderson da bir işe, bir eşe ve bedavadan bir vârise kavuşmuş. Daha sonra oğlan denize gönderilmiş, gerçek babasının birazcık desteği rütbesinin yükselmesine yetmiş. Ama sonra yaşlı lort ölmüş ve onun yerine geçen vârisi de üvey kardeşini pek sevmiyormuş!</p>

  <p>Titrek bir mumun ışığında, Bay Prettiman'ın uykusunda huysuzca yakınmaları, öbür yanda Bay Broclebank'in horlamaları ve yellenmeleri. Bir de yukarıdaki güverteden gelen o haykırış:</p>

  <p>"Sekiz çan ve her şey yolunda!"</p>

  <p>Bu büyüleyici vakitte, Deverel sarhoşluğun verdiği bir samimiyetle kolunu omzuma atıp bunları anlatmasının sebebini açıkladı. Bana söylemeye niyetlendiği şaka buydu işte. Sydney Körfezi'nde ya da önce orada durursak Ümit Burnu'nda, Deverel'ın niyeti -ya da tüm vücudunu dolduran alkolün niyeti- görevden ayrılmak, kaptanı düelloya çağırıp öldürmekti. Sesini biraz yükseltip titreyen sağ elini kaldırarak, "Çünkü, tek atışta sineği gözünden vururum ben!" dedi. Sırtımı sıvazlayıp bana sevgili Edmund diye hitap ederek zamanı geldiğinde onun yanında yer almamı istedi; eğer işin içine şeytan karışır da vurulan kendisi olursa, bunun bilgisi de eksiksiz olarak ünlü günlüğümde bulunmalıydı...</p>

  <p>Tüm gemiyi ayağa kaldırmadan onu kamarasına göndermek kolay olmadı. Fakat işte vermek istediğim haber bu! Bir kaptan bu yüzden bir vaizden nefret ediyor! Gerçi bir lorttan nefret etse daha mantıklı olurdu! Yine de, artık şüphem kalmadı. Anderson bir lordun ya da bir vaizin ya da bizzat hayatın gazabına uğramıştı. Yüce Tanrım! Anderson'ı haklı çıkarmaya mı çalışıyorum ben?</p>

  <p>Keza Deverel da haklı çıkarılmaya layık değil. Ona kıymet vermekle hata etmişim. Nasıl Bay Summers soylu bir ailenin ilk üyesi sayılabilirse, Deverel da soylu bir ailenin son düşmüş üyesi herhalde! İyice aklımı yitirdim. Az önce "Bir lordun gazabına uğrasam ben de Jakoben olurdum" gibisinden bir saçmalık geçti aklımdan. Ben? Edmund Talbot?</p>

  <p>Ancak ondan sonra hatırladım Zenobia ile Robert James Colley'i birleştirerek olası bir utanç kaynağından kurtulmak için yaptığım fakat yarım bıraktığım planı. Deverel'ın şakasına o denli benziyordu ki, bir an nefret ettim kendimden. Onunla bu konuyu konuştuğumuzu ve beni dinlerken o "soylu aileyi" aklına getirmiş olabileceğini düşününce yüzüm utançla kızardı. Dertlerim ne zaman bitecek?</p>

  <p>Ne olursa olsun, bir doğum iki ölüm etmez. Herkesin üstünde bir sıkıntı var, ne derseniz deyin, denize gömülmek, her ne kadar hafif bir tarzda size aktarmış olsam da pek öyle gülünecek bir durum değil. Wheeler<sup>”</sup>ın ortadan kaybolmasının da kimseyi sevindirmediğini eklemeliyim.</p>

  <p>Summers'a terliklerimi giymeme yardım etmesini söylemekten çekinmemin ardından iki gün daha geçti. Subaylar pek boş kalmıyor. Summers çok fazla boş gezmemizin iyi olmadığını söylüyor, bir savaş gemisinde değil de ticaret gemisindeyiz sanki. Geminin kıç tarafındakiler olarak, baştakilere bir oyun sunmaya karar verdik! Kaptanın onayı alınarak bir komite oluşturuldu! Bu da ne yazık ki Bayan Granham'ın yanına düşürdü beni! Hakikaten ıslah edici bir deneyimdi. Bu güzel, iyi yetişmiş bakire hanımın, ortalama bir yurttaşın kanını donduracak fikirlere sahip olduğunu öğrendim! Subaylarımızın giydiği üniformayla ilkel atalarımızın üstlerine sürdükleri söylenen çivit ya da güney denizlerinde ve belki de Avustralya latasındaki yerlilerin dövmeleri arasında en ufak bir ayrım gözetmiyor. Daha da kötüsü -en azından toplumsal açıdan- bir kanonun kızı olmasına karşın, Kızılderili büyücü, Sibiryalı şaman ve tam takım bir Katolik papazı arasında da bir ayrım yapmıyor! Biraz adil davranıp en azından bizim din adamlarımızı ayrı tutması için onu ikaz ettiğimde, başka beyefendilerden kendilerini görünüşte daha az farklı gösterebilmeleri dolayısıyla daha az küstah oldukları dışında hiçbir şeyi kabul etmedi. Konuşma beni öyle bunaltmıştı ki, ona cevap vermedim ve konuşmasındaki ürkütücü dürüstlüğün sebebini (yolcu salonunda akşam yemeğinden önce) Bay Prettiman ile resmi olarak nişanlandıktan ilan edilince anlayabildim. Nişanlısının beklenmedik desteğini yanında bulduğundan, canının istediğini söyleyebileceğini sanıyor! Fakat kim bilir bizi nasıl görüyordur! Onun yanında söylediğim şeyleri hatırlayınca, sınıfta oyun oynayan çocuklar gibi görüldüğümü düşünerek kızarıyorum.</p>

  <p>Yine de, bu nişan haberi herkesin moralini yerine getirdi. Açık tebrikleri ve gizli fısıltıları siz de tahmin edebilirsiniz. Kendi adıma, Kaptan Anderson'ın, yani Hymenos'ların en sıkıcısının, onları gemide evlendirmesini isterdim; böylece beşikten mezara tüm ayinler düzenlenmiş olurdu. Birbirlerine yakışıyorlardı, tam onlara uygun tarzda âşık olmuşlardı! Bu arada, tek üzücü hatırlatmayı Deverel yaptı. Colley'in ölmesinin çok kötü olduğunu söyledi, yoksa nişanları bir vaiz tarafından yapılabilirdi. Genel olarak rahipler hakkındaki fikirlerini aciz kulunuzla paylaşmış olan Bayan Granham'ın bir şey söylemeyeceğini düşündüm. Fakat beni yanılttı ve hayret uyandırıcı bir yorum yaptı.</p>

  <p>"Bana kalırsa o rezil bir adamdı."</p>

  <p>"Yapmayın, hanımefendi" diye araya girdim, "ölünün ardından konuşulmaz! Sadece talihsiz bir sarhoşluk... Gayet zararsız bir insandı!"</p>

  <p>"Zararsız mı" diye haykırdı Prettiman, olduğu yerde sıçrayarak, "zararsız bir rahip ha?"</p>

  <p>"Ben alkol almasından bahsetmiyorum" dedi Bayan Granham o buz gibi, sesiyle, "başka bir günah işledi."</p>

  <p>"Yapmayın, hanımefendiciğim... Buna inanamam... siz bir hanımefendi olarak..."</p>

  <p>Bay Prettiman, "Demek siz bir hanımefendinin sözünden şüphe ediyorsunuz!" diye araya girdi.</p>

  <p>"Yo, yo! Olur mu öyle şey! Hiçbir şekilde..."</p>

  <p>"Sakin olun, sevgili Bay Prettiman, rica ediyorum."</p>

  <p>"Olur mu, hanımefendiciğim. Bay Talbot sözünüzden şüphe ettiğini söyledi ve şimdi özür dilemeli."</p>

  <p>"Ya!" dedim gülerek, "elbette özür dilerim, hanımefendi! Kesinlikle sizi..."</p>

  <p>"Onun günahkârca alışkanlığını şans eseri öğrendik," dedi Bay Prettiman. "Bir rahip! Geminin direğinden halat merdivenlerle inen iki gemici aralarında konuşuyorlardı. Bayan Granham ve ben... hava karardıktı... o halat kalabalığının altında dinleniyorduk..."</p>

  <p>"Zincirlik, ıskalarya... Summers, bizi aydınlatın!"</p>

  <p>"Bunun bir önemi yok efendim. Bayan Granham ve ben gerçek özgürlüğün gerçek eşitliğe yol açması gerektiği üzerine tartışıyorduk... gerçi bunun da bir önemi yok. Gemiciler bizim orada olduğumuzu fark etmemişlerdi. Böylece her şeyi duyduk!"</p>

  <p>"Sigara içmek kötü bir şeydir, Bay Talbot, fakat en azından beyefendiler bu kadarla kalır!"</p>

  <p>"Sevgili Bayan Granham!"</p>

  <p>"Vahşilerin geleneğidir efendim, renkli insanların yaptığı bilinen bir şey!"</p>

  <p>Oldmeadow kulaklarına inanamayarak araya girdi. "Jüpiter adına, hanımefendi... adamın tütün çiğnediğini söylemeyeceksiniz herhalde!"</p>

  <p>Hem yolcular, hem de subaylar arasında bir kahkaha fırtınası koptu. Genelde pek gülmeyen Summers bile onlara katıldı.</p>

  <p>"Haklısınız" dedi gürültü biraz azalınca. "Kamarasını ilk ziyaretimde tavandan sarkan koca bir tütün balyası görmüştüm. Küflenmiş olduğunu fark edince küpeşteden fırlatıp attım tabii."</p>

  <p>"Fakat Summers" diye atıldım. "Ben tütün falan görmedim! Üstelik böyle bir adam..."</p>

  <p>"Emin olabilirsiniz, efendim. Siz onu ziyaret etmeden önceydi."</p>

  <p>"Olsun, buna inanmam mümkün değil!"</p>

  <p>"Bunu ispatlamak zor değil" dedi Bay Prettiman, sesinde her zamanki asabi tonla. "Uzun bir çalışma, doğal yeteneklerim ve sık sık kendimi savunmak zorunda kalmam sayesinde konuşulanları hatırlamakta bir uzman oldum efendim. Gemicilerin sözlerini aynen tekrarlayabilirim size!"</p>

  <p>Summers ikaz edercesine ellerini kaldırdı.</p>

  <p>"Yo, yo... hiç gerek yok, rica ederim! Zaten iş işten geçmiş durumda!"</p>

  <p>"Bir saniye efendim, bir saniye... Bir hanımefendinin sözünden... Öylece bırakılamaz. Yan yana aşağı inerlerken bir gemici ötekine şöyle dedi: 'Billy Rogers sintine pompası gibi gülüyordu kaptanın kamarasından geldiğinde. Meğerse kenefe gidip onun yanına oturmuş. Dediğine göre hayatı boyunca çok şey görmüş, ama bir vaizin çiğneyebileceği hiç aklına gelmezmiş!'"</p>

  <p>Bay Prettiman'ın yüzündeki muzaffer fakat saldırgan ifade, uçuşan saçları ve bir serseriyi taklit ederken konuşmasını tümden değiştirmesi dinleyenleri hayrete düşürdü. Felsefeci bunun üzerine daha da rahatsız oldu ve vahşice çevresini süzdü. Bundan daha absürd bir durum olabilir mi? Belki de genel havanın değiştiğini gösteren bir işaretti bu. Sebebi pek belirgin olmasa da, oyunumuzu oynama konusundaki kararlılığımız orada pekişti! Belki de sebep, Bay Prettiman'ın başarılı komedyenlik gösterisiydi... Evet, onu komedi oyuncusu olarak kullanmak kaçınılmaz görünüyor. Gerçi, şu toplum filozofu ve aciz kulunuz arasında, hangi oyunun sahneye konacağı, kimin yönetmenlik yapacağı, kimin hangi rolü alacağı konusunda ne gibi tartışmalar çıkacağını düşünün artık!</p>

  <p>Daha sonra günlük yürüyüşümü gerçekleştirmek için çukur güverteye çıktım. Orada ne gördüm dersiniz? Baş kasara kamarasının önünde Bayan Zenobia ve Billy Rogers koyu bir sohbete dalmışlardı. "Gayrı bekleyemeyen gemici kahraman" oydu demek! O cahilce fakat ayrıntılı pusulayı hangi akla hizmet yazmıştı? Eh, artık kıça gelip onu ziyaret etmeye kalkarsa, bir güzel kırbaçlanmasını sağlayabilirim.</p>

  <p>Bay Prettiman ile Bayan Granham da çukur güvertenin karşı tarafında ateşli ateşli tartışarak geziniyorlardı. Bayan Granham, özellikle duyabileceğim bir şekilde, Bay Prettiman'ın da bildiği gibi hükümetin henüz çürümemiş sayılabilecek kısımlarına destek vermenin öncelikli olduğunu söyledi. Arkasından yetişmeye çalışan Bay Prettiman -nişanlısından birazcık daha kısadır kendisi- ise onun sade olduğu kadar etkili görüşüne katıldığım başım hızlı hızlı sallayarak belirtti. Birbirlerini etkilediklerine kuşku yok, çünkü onlar gibi tuhaf insanlardan beklenebileceği gibi, alabildiğine tutkun ikisi de. Evet, Bayan Granham, görüyorum ki göz kulak olmam gereken kişi Bay Prettiman değil sizsiniz! Sosyal tabakaları ayıran beyaz çizgiyi geçip pruvada East ve onun zavallı solgun karısıyla konuşmalarını izledim. Ardından geri dönüp doğruca sancak tarafına gerdiğimiz tentenin gölgesinde durduğum yere geldiler. Bayan Granham, Bay East'le görüş alışverişinde bulunduklarını söyleyerek beni hayretler içinde bıraktı. Görünüşe göre adam bir esnaf ve temsil ettiği sınıfın haklarını korumaya meraklı bir kimse! Gelecekte yapacağı işi düşünerek ona yanaştıklarına şüphem yok. Yine de, meselenin ilgimi çektiğini fark etmelerine izin vermeyerek konuyu sahneye koyacağımız oyuna getirdim. Kafası daima felsefeyle meşgul olan Bay Prettiman, gündelik hayatın tüm işlerine olduğu gibi bu konuya da kayıtsız kaldı. Toplumdaki kötülükler üzerine çok az yorum yaptığını öne sürerek Shakespeare'i kötülemeye kalktı! Gayet mantıklı bir şekilde, insanlardan oluşmayan bir toplum bulunup bulunmadığını sorduğumda, ya beni duymadı ya da sorgulanamaz zekâsıyla sağduyusu arasında kalın bir duvar olduğundan anlamadı. Yine nutuk çekmeye başladıysa da, Alman tiyatro yazarı Goethe'nin <i>Faust</i> adlı oyununu sahnelememizin uygun olduğunu belirten Bayan Granham tarafından ustaca yola getirildi.</p>

  <p>"Gerçi bir dilin dahice oyunları bir başka dilde özelliğini yitirir" diye ekledi Bayan Granham.</p>

  <p>"Ne dediniz, hanımefendi?"</p>

  <p><i>Küçük beylerden</i> biriyle konuşur gibi sabırla devam etti nişanlısı.</p>

  <p>"Demek istiyorum ki bir dehanın yarattığı edebiyat eserini başka bir dile çevirmek mümkün değildir."</p>

  <p>"Yapmayın, hanımefendiciğim" dedim gülerek, "en azından bu konuda bilgi sahibi olduğumu söyleyebilirim! Vaftiz babam Racine'in eserlerini İngilizceye çevirmişti; eleştirmenlere bakılırsa orijinaline denk, hatta kimi yerlerde onu gölgede bırakan bir çalışma yapmıştı kendisi."</p>

  <p>Tuhaf çift tek bir kişiymiş gibi aynı anda durdu, gözlerini dikip yüzüme baktı. Bay Prettiman her zamanki ateşli konuşmasıyla cevap verdi.</p>

  <p>"Öyleyse kesinlikle eşsiz olduğunu bilmelisiniz!"</p>

  <p>Önünde hafifçe eğildim.</p>

  <p>"Kesinlikle öyledir, beyefendiciğim."</p>

  <p>Bayan Granham'a da bir selam vererek yanlarından ayrıldım. Onlan ezdim, değil mi? Fakat gerçekten de insanı kışkırtacak kadar görüş birliği içinde bir çift. Gerçi bana kışkırtıcı ve gülünç görünmelerine rağmen, diğerlerine ürkütücü göründüklerinden eminim! Ben bu satırları yazarken kamaramın önünden geçip yolcu salonuna gidiyorlardı; Bayan Granham'ın talihsiz bir kimse hakkında yorumda bulunduğunu işittim.</p>

  <p>"Umarım zamanla öğrenir!"</p>

  <p>"Konumuna ve yetişme tarzının kötülüğüne rağmen, zekâdan yoksun olduğu söylenemez."</p>

  <p>"Size katılıyorum. Her seferinde konuştuğu kişiyi hafife alıp onunla alay etmeye çalışmak gibi bir kusuru var, aslını isterseniz onu kendi şakasına gülerken görünce insan gülümsemeden edemiyor. Fakat genel olarak görüşlerini ele alırsak... Ona uygun olabilecek tek kelime 'Barbarlık' olabilir."</p>

  <p>Sonra işitme mesafesinden çıktılar. Deverel'dan söz ediyor olamazlar, bundan eminim; zira zeki olduğuna katılsam da konumuna ve yetişme tarzına diyecek yok, gerçi bunlardan faydalandığı pek söylenemez. Summers daha uygun bir aday.</p>

  <p>Bunu nasıl yazacağımı bilemiyorum. Aradaki zincir çok ince gibi görünüyor, tek tek halkalar hayli zayıf; ama yine de içimdeki ses, bunların bir zincire ait halkalar olduğunda ısrarlı. Nihayet anladım o gülünç, sefil Colley'in başına ne geldiğini! Gecenin bir vaktiydi, sıcaktan uyuyamıyordum, fakat zihnimdeki ateş -düşük ateş diyebiliriz!- beni bir buhrana sürükledi ve tüm olan biteni yeniden yaşadım. Sanki belli bazı cümleler, deyimler, durumlar sırayla önüme kondu; alabildiğine gülünç, çirkin ve trajik gerçeğin ışığıyla aydınlandı.</p>

  <p>Summers durumu sezmiş olmalıydı. Aslında tütün yoktu! Yalnızca ölmüş bir adamın hatırasını temiz tutmaya çalışıyordu!</p>

  <p>Soruşturma sırasında Rogers'ın yapmacık bir hayretle söylediği söz: "Ne yapmışız, lordum?" O hayret gerçekten yapmacık mıydı? Belki de o şahane mahluk çıplak gerçeği söylemişti! Ve Colley'in mektubunda söylediği bir cümle: "Kişi başkalarının yaptıklarıyla değil, kendi yaptıklarıyla kirlenir..." Colley mektubunda yazıyordu, "adasının kralı" onu çılgına çevirmişti, onun karşısında diz çökmek istiyordu. Hayatında ilk kez sarhoş olduğu bir anda, geminin ambarında... Ne yaptığmı bilmeden, bilinçsiz bir taşkınlık... Rogers kenefte itiraf etmiş hayatında pek çok şey gördüğünü ama <i>bir vaizin çiğneyebileceğini</i>n hiç aklına gelmediğini! Ah, elbette, adamı razı etmek için gülünç bir çocuk kandırmacasına başvurdu... Ama yine de <i>fellatio</i> yapan Rogers değil Colley'di ve zavallı ahmak bunu hatırladığı zaman kahrından öldü.</p>

  <p>Zavallı, zavallı Colley! Arasından sıyrıldığı sınıfa sığınmaya zorlandı, ekvatoru geçerken aptal yerine kondu -onu kurtarabilecek durumda olmama rağmen, sırtımı döndüm-iyi niyeti ve birkaç kadeh içki yüzünden...</p>

  <p>Onun maskara edilişini görmeyen tek kişi olmak, sahte bir gönül rahatlığı dahi vermiyor. Keşke görseydim de o çocukça zalimliğe karşı çıksaydım! O zaman dostluk teklifim içtenlikli olabilirdi ve...</p>

  <p>Bayan Colley'e bir mektup yazmalıyım. Baştan sona yalanlarla dolu olacak. Ağabeyiyle yalan dostluğumuzu anlatacağım. Ona ne kadar hayran olduğumdan söz edeceğim. Düşük ateşten hasta düşüp öldüğünde kedere boğulduğumu yazacağım. Gerçek dışında her şey olacak bu mektupta! Kralımızın ve Ülkemizin hizmetindeki kariyerime nasıl başladığıma bir baksanıza!</p>

  <p>Kızcağıza gönderilecek olan paranın miktarını biraz yükseltirsem belki daha iyi hissederim kendimi.</p>

  <p>Günlüğünüzün son sayfasına gelmiş bulunuyoruz, lordum, "ve"nin son sayfası! Az önce derin bir üzüntüyle tekrar karıştırdım sayfaları. Yaratıcılık? Derin gözlemler? Eğlence? Aslında bir tür deniz hikâyesi oldu bu, ama ne bir fırtına, ne deniz kazası, ne batan bir gemi, ne kazazedeler, ne düşman gemisi, ne bordadan ateşlenen toplar, ne de kahramanlık, ödüllendirilme, mertçe savunma, yiğitçe saldırı! Hepsi hepsi karabinayla tek bir atış!</p>

  <p>Yüreğindeki hangi güç tökezletti onu? Racine böyle derdi; ama gelin sizin cümlelerinizle söyleyelim:</p>

  <p><i>Dinle! Erdem nasıl çıkarsa Olimpos'un sarp yamaçlarından</i></p>

  <p><i>Günah öyle düşer Hades'in derin uçurumlarından.</i></p>

  <p>Gerçekten de, aksi mümkün olabilir mi? İşte Broclebank'lerin bu dünyada yaşamasına, onlar dışında herkesi tiksindiren bir duruma gelmesine neden olan da buydu. Ama Colley bir istisnaydı. Tıpkı kabaralı ayakkabılarının kaymasıyla kıçüstü güvertesinden ve kıç güvertesinden çukur güverteye düşmesi gibi; iki bardak ateşli içecek onu alçakgönüllülüğün aldatıcı yüksekliklerinden almış, temkinli kişiliğini rezaletin en kötüsü gibi görünen bir çukura itmişti. İnsanın insanlık bilgisinin yazıldığı bu pek de etraflı olmayan defterde şu cümle yer almalı: İnsan kahrından ölebilir.</p>

  <p>Koca bir defteri doldurmamıza rağmen, ancak bir arpa boyu yol gidebildi!. Şimdi defteri kilitlemeli, yelken bezinden bir torbaya koyup elimden geldiğince ağzını dikerek kilitli çekmeceye kaldırmalıyım. Uykusuzluk ve bir anda pek çok şeyi çözmek galiba biraz çıldırtıyor insanı, tıpkı iç içe yaşayan, tam da bu yüzden güneşin ve ayın altındaki tüm korkunçluklara aşina olan diğer deniz insanları gibi.</p>

  <p style="text-align: center;"><b>Birinci Kitabın Sonu</b></p>
</body>
</html>
