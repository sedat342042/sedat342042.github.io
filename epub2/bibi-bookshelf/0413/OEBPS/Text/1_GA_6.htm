<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:o="urn:schemas-microsoft-com:office:office">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h2><a id="bookmark6"></a>COLLEY'İN MEKTUBU</h2>

  <p>...bu yüzden yaşadığım en can sıkıcı ve moral bozucu deneyimin üzerine bir sünger çektim. Bir türlü bitmek bilmeyen deniz tutması yüzünden ilk saatler ve günler belleğimde pek yer etmedi; gerçi hatırlasana da sana yazmak istemezdim havadaki ağır kokuyu, insanı şaşkına çeviren kaba davranışları, lakaytlığı, bir din adamı bile olsa gemideki her yolcunun kulağına ulaşan rastgele küfürleri! Midemin bulantısı biraz geçti ve nihayet kalem tutabilecek hale geldim, ne olursa olsun, gemiye ilk çıkışımda başıma gelenlerden bahsetmeden geçemeyeceğim. Sahilde bulutlar halinde dolaşan <i>adsız mahluklardan</i> kaçıp en masraflı yolu seçerek soylu gemimize ulaştım; izbiro denen bir şeyle güverteye alındığımda -domuz ahırlarınn ötesindeki kayın ağacına kurduğumuz salıncağın geliştirilmiş hali- elinde küçük bir teleskop tutan genç bir subay çıktı karşıma.</p>

  <p>Bir beyefendinin başka bir beyefendiyi selamlaması gereken tarzda eğilmesi gerekirken arkadaşlarına dönüp şöyle dedi:</p>

  <p>"Aman Yarabbim! Bir vaiz! Bizim takatuka pruva çanaklığına kaçacak şimdi!"</p>

  <p>Başıma geleceklerin en hafifiydi bu. Sonrasını ayrıntısıyla yazmayacağım, çünkü Albion'dan ayrılalı günler geçti, benim sevgili kardeşim. Aynı zamanda hem dua rahlesi, hem masa, hem de kürsü olarak kullandığım bu küçük kapağın başına oturacak kadar toparlanmış olmama karşın, daha fazlasını yapacak kadar iyi hissetmiyorum henüz kendimi. İlk işim (elbette yüce görevimin gerektirdiklerinden sonra) gidip yiğit kaptanımıza kendimi tanıtmak olacak. Kendisi bizden iki kat, ya da burada dendiği gibi iki güverte yukarıda kalıyor. Yolculuk sırasında ters yöne giden bir gemiye rastladığımızda bu mektubu vererek sana en kısa zamanda haber vermemi sağlayacağmı umuyorum. Ben bunları yazarken, Phillips (uşağım) küçük kamarama biraz çorbayla girdi ve Kaptan Anderson'a erken bir ziyaret yapmamam konusunda beni uyardı. Biraz daha gücümü toplamam gerektiğini, burada çorbayla beslenmek yerine bir değişiklik yapıp yolcu salonunda da yiyebileceğimi söylüyor; bacaklarımı açmak için koridorda yürümeli ya da <i>çukur güverte</i> dedikleri, en uzun direğin çevresindeki geniş alanda gezinmeliymişim.</p>

  <p>Yemeği yiyemedim, ama yine de kamaramdan çıktım, ah, benim güzel kardeşim, bu zamana kadar halimden şikâyet etmekle ne büyük bir hata işlediğimi dışarı çıkınca anladım! Burası bir yeryüzü, hayır, bir okyanus cenneti! Güneş sıcacık ve bereketini hiç esirgemiyor. Deniz pırıl pırıl, İuno'nun kuşlarının (tavuskuşu demek istiyorum) kuyrukları gibi ışıldıyor, o kuşları hatırlarsın, hani Manston'ın mıntıkasındaki setlerde gezinenlerden. (Her fırsat bulduğunda ona elinden geldiğince destek olmayı ihmal etme) Hele bir de oturup yazmanın keyfim düşünürsen, böyle bir manzaranın insana verdiği zevk, ihtiyaç duyulan ilacın yerini rahatlıkla alabilir. Bir ara ufukta bir yelkenli göründü ve daima bağımlı olduğumuz Rabbin sağ salim hedefimize ulaşmamıza izin vermesi için küçük bir dua okunmasını önerdim. Mürettebatın buna tepkisi biraz sert oldu, ama ben biliyorum ki Kurtarıcımız'ın sevgisi ve kollaması, gemiye takılabilecek her türlü çapadan daha sağlamdır! İtiraf etmeliyim ki o tuhaf yelkenli ufukta kaybolurken -zaten hiç tam olarak ortaya çıkmamıştı- gündüz düşleri görmekte olduğumu fark ettim. Gemi bize saldırmıştı ve ben de cesurca bir hamleyle... Aslını istersen bir kilise papazından beklenebilecek bir hamle değil sözünü ettiğim. Küçücük bir çocukken bile İngiltere'nin Kahramanı'nın yanında yer alarak şöhret ve servet elde etme hayalleri kurardım! Bu bağışlanabilir bir günahtı, hemen farkına varıp tövbe ettim. İşte kahramanlar çevremdeydi, hizmet vermem gereken onlardı!</p>

  <p>İşte böyle, neredeyse <i>onların</i> iyiliği için bir çarpışma olmasını dileyecektim! Arı gibi çalışıyorlar; esmerleşmiş güçlü kuvvetli gövdeleri yarı bellerine kadar çıplak, kimileri gür saçlarını örgü örgü yapmış, altlarındaki pantolon bacaklarına yapışıyor, ama paçaları geniş, öyle ki, uzaktan bakıldığında bir aygırın genişlemiş burun deliklerini andırıyor. Hiç erinmeden yirmi metre yukarı çıkıveriyorlar. Kötü niyetli ve Hıristiyanlıktan nasibini almamış kişilerin söylediklerine inanma, kimseye acımasızca muamele edilmiyor! Birinin kırbaçlandığını bir kez olsun ne gördüm, ne de duydum. Gördüğüm en şiddetli ceza, <i>genç bir beyefendiye</i> haklı olarak verildi ki, okulda olsaydı daha kötü bir ceza almazdı, zaten kendisi de anlayışla karşıladı bu cezayı.</p>

  <p>Tanrı bilir kaç ay boyunca bir arada yaşayacak olduğum küçük topluluk hakkında sana biraz bilgi vereyim. Saygıdeğer kişiler olarak bizler, geminin kıç tarafındaki kasarada kalıyoruz. Çukur güvertenin öbür tarafında, iki giriş tarafından bölünen ve üzerinde iki de merdiven bulunan bir duvarın arkasında, Şen Gemicilerimiz ve alt tabakadan yolcular kalıyor - yani göçmenler ve diğerleri. Onların kaldığı yerin üzerinde baş kasara güvertesi ve o hayret verici cıvadra diyarı bulunuyor! Eminim sen de benim gibi cıvadrayı geminin ucunda duran bir çubuk sanıyordun (Mr. Wembury'nin şişedeki gemisini hatırlasana!) ilgisi alakası yok, cıvadra denen şey tastamam bir yelken direği, tek farkı, hemen hemen yatay vaziyette olması. Serenleri var, mistaçosu,<sup>48</sup> çarmıkları, hatta mandarları<sup>49</sup> bile var! Diğer direkleri bizimkilerin tırmandığı dallı budaklı ağaçlar sayarsak, cıvadrayı da bir yol sayabiliriz, biraz dik olmakla birlikte üzerinde yürünebiliyor, koşmak bile mümkün. Çapı yaklaşık bir metre. Direkler, yani diğer "çubuklar" da aynen onun gibi kaim! Saker Korusu'ndaki en büyük kayın ağacı bile bu korkunç boyutlardaki direkleri yapmaya yetmez. Düşman saldırısıyla ya da daha da dehşet vericisi, doğanın bir saldırısıyla bu direklerin kırılabileceği ya da havuç gibi yerinden çıkabileceğini düşününce müthiş bir korkuya kapılıyorum. Aslında kendi canımı düşünerek korkmuyorum! Öncelikle bu devasa savaş makinesinin görkemi karşısında dehşete düşüyorum, sonra bu duygu değişip genişliyor, Tanrının ve kralın hizmetinde böyle bir icadı çalıştırmayı görev ve zevk sayanların doğasına hayranlık duymaya başlıyorum. Sophokles de (Eski Yunan'dan bir trajedi yazarı) Philoctetes'te koroyu konuştururken böyle bir duygu içinde değil miydi? Ama konudan uzaklaşıyorum galiba.</p>

  <p>Hava ılık, hatta bazen sıcak, güneş tüm gücüyle aydınlatıyor bizleri! Dikkat etmezsek başımıza geçmesi işten bile değil! Burada masamın başında otururken bile güneş ışınlarının etkisiyle yanaklarımın ısındığını hissediyorum! Bu sabah gökte çiğ bir mavilik var, ama engin okyanusun beyaz benekli mavisinden daha parlak ya da koyu değil göğün rengi. Cıvadranın, daha doğrusu cıvadramızın, incecik ufuk çizgisinin üstünde kaygısızca yöneldiği bu etkileyici manzara karsısında sevinçten ölebilirdim!</p>

  <h2 id="sigil_toc_id_19">Ertesi gün</h2>

  <p>Gücüm biraz daha yerine geldi, bir iki lokma yemek de yedim. Phillips kısa süre içinde turp gibi olacağımı söylüyor. Gerçi hava da biraz değişti. Dün her tarafta mavilik ve parıltılar vardı, oysa bugün hemen hemen hiç rüzgâr yok ve çevremiz bembeyaz bir sisle kaplı. İlk günlerde gözümü dikip baktığımda midemin bulanmasına neden olan cıvadra, hiç kıpırdamıyor. Aslında sevgili ülkemiz dalgalar arasında yittiğinden, daha doğrusu dalgalar arasında yitiyormuş gibi göründüğünden bu yana küçük dünyamızın görünüşü en az üç kez değişti. Soruyorum kendi kendime, nerede şimdi ormanlar, bereketli tarlalar, çiçekler, seninle birlikte hayatımızı adadığımız taş kilise, kilise mezarlığında yatan sevgili ebeveynlerimiz -yo, sevgili ebeveynlerimizin dünyevi kalıntıları, onların yaptıkları iyiliklerin ödülünü cennette almış olduklarına kuşku yok- hayatımızın ayrılmaz parçaları haline gelmiş olan şeyler nerede şimdi? İnsan aklı böyle bir durumda yetersiz kalıyor. Şimdi bulunduğum yerle daha önce bulunduğum yeri bağlayan somut bir gerçeklik olduğunu söylüyorum kendi kendime, Yukarı Compton'la Aşağı Compton'ı birleştiren yol gibi bir şey... Aklım bunu kabulleniyor, ama <i>yüreğim</i> şüpheyle yaklaşıyor. Onu ikna etmek için Rabbin burada da yanımızda ve çevremizde olduğunu; ya da burada da olsam orada da olsam <i>onun gözlerinin</i> üstümde olduğunu söylüyorum kendi kendime.</p>

  <p>Güverteye bir kez daha çıktım. Sis biraz yoğunlaşmış gibiydi, ama yine de hava sıcaktı. Gemideki insanların karaltıları görünüyordu sadece. Gemi hemen hemen hareketsiz durumdaydı, rüzgâr almayan yelkenler iyiden iyiye sarkmıştı. Ayak seslerim güvertede yankılanıyor gibiydi, ama pek umurumda değildi bu. Güvertede hiç yolcuya rastlamadım. Geminin gövdesinden hiç gıcırtı gelmiyordu, küpeşteden aşağı baktığımdaysa ne bir dalga, ne de suda bir köpük gördüm.</p>

  <p>Evet! Artık tamamen kendime geldim - bunca zaman sonra!</p>

  <p>Ilık ve nemli havaya çıkalı daha bir iki dakika olmuştu ki, kör edici beyazlıkta bir yıldırım az ötede sisi yırtarak denize düştü. Yıldırımın görünmesiyle gürlemesi bir oldu ve ses kafamın içinde yankılandı. Geriye dönüp kaçmama kalmadan başka gürlemeler de oldu ve yağmur başladı - sağanak desek daha doğru! Bir çağlayan gibi başımdan aşağı dökülmeye başladı sular! Güverteye düşen devasa damlalar yağmurdan korunan yerleri de ıslatıyordu. Bulunduğum yerle koridor arasında sadece birkaç metre olmasına rağmen, kaçıp kurtuluncaya kadar sırılsıklam oldum. Üstümdekilerin büyük bir kısmını çıkarıp mektubun başına oturdum, ama kendimi gayet iyi hissediyorum. Son çeyrek saat boyunca -sanki saatim varmış gibi(!)- korkunç şimşekler çakmaya, yağmur yağmaya devam etti.</p>

  <p>Şu anda fırtına hâlâ uzaklardan gürlemeye devam ediyor. Güneş çıktı ve koridorun içine vurdu. Hafif bir esinti sayesinde, köpükler içinde dalgaları yararak gıcırdaya gıcırdaya ilerlemeye başladık. Güneş çıktı demiştim, ama hemen battı.</p>

  <p>Görüp duyduklarımın canlı hatırası dışında geriye kalan sadece O'nun Heybeti ve O'nun yarattıklarının görkeminin bende uyandırdığı hisler değildi. Gemimizin saçma sapan ayrıntılarla dolu bir tekne değil, ihtişamlı bir taşıt olduğunun bilincine varmıştım! Ayrı bir dünya gibi görüyordum onu; hayatlarımızı geçireceğimiz, sonrasında ödülümüzü alacağımız ya da cezamızı çekeceğimiz minik bir evren. Bu düşüncemin kâfirce olmadığını umarım! Tuhaf olmakla birlikte kuvvetli bir his.</p>

  <p>Hâlâ bu hissin etkisinde olmalıyım, çünkü rüzgâr kesilirken dayanamayıp tekrar dışarı çıktım. Artık gece olmuştu. Devasa direklerin yıldızların altında nasıl göründüğünü, yelkenlerin tüm genişliklerine rağmen ne kadar hafif olduğunu, ay ışığıyla ışıldayan suların güvertenin ne kadar aşağısında göründüğünü anlatmaya çalışsam da beceremem. Küpeşteye yaslanıp kim bilir ne kadar zaman hareketsiz durdum. Ben oradayken esintinin son kalıntıları da yok olup gitti ve yıldızlarla pırıl pırıl parlayan göğün yerini dümdüz, kapkara bir boşluk aldı. Her şey bir sır perdesinin ardında kaldı. Dehşet içinde arkamı döndüğümde navigasyoncu Bay Smiles'la göz göze geldim. Phillips'in dediğine göre kaptandan sonra navigasyondan sorumlu olan ikinci kişi Bay Smiles'mış.</p>

  <p>"Bay Smiles... bu suların ne kadar derin olduğunu biliyor musunuz?"</p>

  <p>Doğrusu tuhaf bir adam. Uzun uzun düşünüyor, her şeyi enine boyuna inceliyor. Soğuk gülümsemesiyle tüm diğer meslektaşları arasından kolayca seçilebiliyor.</p>

  <p>"Bunu kim bilebilir, Bay Colley?"</p>

  <p>Sinirli sinirli güldüm. Biraz daha yakına gelip yüzümü incelemeye başladı. Benden bile daha ufak tefek bir adam, benim de pek uzun sayılamayacağımı biliyorsun.</p>

  <p>"Bu sular bir mil ya da iki mil derinliğinde olabilir... tam derinliğini kim bilebilir ki? Gerçi iskandil edip ölçebiliriz, ama pek böyle şeyler yapmayız. Buna gerek yok."</p>

  <p>"Bir milden daha derin ha?"</p>

  <p>Neredeyse düşüp bayılacaktım. İşte halimiz bu, suyun altındaki toprakla gök arasında asılmış durumdayız, daldaki bir fındık ya da gölde yüzen bir yaprak gibi! O an hissettiğim dehşeti sana anlatmama imkân yok, sevgili kardeşim, ya da şöyle mi demeliyim, insanların bulunması için tasarlanmamış bir yerde duran zavallı ruhlar olduğumuz duygusunu!</p>

  <p>Dün gece müsrifçe davranarak mum ışığında yazdım. Tutumlu davranmam gerektiğini biliyorsun. Ama burada kendi başıma kalmaya mahkûmum ve hiç değilse biraz ışığım olmasını istiyorum. İşte böyle durumlarda insanın, (içindeki iman duygusunun avutuculuğunu sonuna dek kullansa dahi) insanın, diyorum, bir dosta ya da arkadaşa ihtiyacı oluyor. Ne var ki geminin bu tarafındaki hanımlar ve beyler, tanışma girişimlerime pek de sıcak yaklaşmıyorlar. İlk başta onların, zaman zaman bir "vaiz"den çekindiklerini düşündüm. Bunun nedenini öğrenmek için Phillips'i birçok kez sıkıştırdım. Belki de bunu yapmamalıydım! İlgisi olmayan konulara onu sırdaş etmeme gerek yoktu. Ama yine de bana cevap verdi. Gemide bir vaiz bulunmasının balıkçı teknesinde kadın bulunmasından farksız olduğu düşünülürmüş, her ikisi de kötü şans getirirmiş. Bu bayağı ve ayıplanması gereken hurafenin gemimizdeki saygıdeğer hanımlar ve beyler üzerinde etkisi olmasına imkân yok. Kesinlikle mantıklı bir açıklama değil. Galiba bana karşı olan tanımlanamaz <i>kayıtsızlıklarının</i> sebebi konusunda dün bir ipucu yakaladım. Gemideki yolcular arasında Bay Prettiman adında ünlü ya da daha açık konuşmak gerekirse, kötü ünlü bir düşünür bulunuyor, Cumhuriyetçilerin ve Jakobenlerin yılmaz savunucusu! Kısa boylu ve tıknaz bir adam. Kel kafasının çevresinde karmakarışık saçlardan bir hale var -eyvah, ne kadar kötü sözcükler seçiyorum böyle-püskül püskül kahverengi saçlar kulaklarının arkasını ve ensesini kaplıyor. Tüm o kötü ve anlaşılmaz hareketleri, içindeki gazap kuyusundan fışkırıyor olmalı. Genç hanımlar ondan uzak duruyor, sadece Bayan Granham ona yakınlık gösteriyor - yaşını başını almış bir hanım, prensiplerine o denli bağlı ki, eminim Bay Prettiman'ın en ateşli görüşlerinden bile etkilenmemeyi başaracaktır. Ayrıca gemide Bayan Broclebank adında çok güzel bir genç hanım daha var - ama başka bir şey demiyorum, yoksa çapkın olduğumu düşünürsün. Ama en azından onun da ağabeyine pek soğuk davranmadığını bilmelisin! Fakat sürekli annesinin rahatsızlığıyla meşgul oluyor, annesi hepimizden beter tutulmuş <i>mal de mer'e.</i></p>

  <p>Yolculuğun ilerleyen günlerinde dost olacağımıza inandığım, hatta bunun için dua ettiğim genç bir beyefendinin tarifini sona bıraktım. Bir aristokrat, soylu bir kan taşımanın gerektirdiği tüm saygınlığa ve soyluluğa sahip. Birkaç kez karşılaştık, cüret edip onu selamladığımda nezaket gösterip karşılık verdi. Onun bu davranışının diğer yolculara da örnek olmasını dilerim.</p>

  <p>Bu sabah yine güverteye çıktım. Gece çıkan bir esinti epeyce yol almamızı sağlamışsa da sabah olunca dinmişti. Yelkenlerimiz sarkmıştı ve öğle olduğunda bile hava basık ve rutubetliydi. Yine beklenmedik bir şekilde sisin içinde şimşekler çaktı, bu seferkiler daha da korkunçtu üstelik. Bu amansız doğa olayının dehşetiyle kamarama kaçtım, insanın kanını donduracak derinlikteki suyun üstünde asılı durduğumuzu düşündükçe, dua etmek için iki elimi birleştirmeyi bile beceremiyorum. Yine de dışarıda gümbürtüler sürerken içeride yavaş yavaş kendime geliyordum. Daha önce yapmam gerekeni yapıp tek bir iyi ruhun, tek bir iyi davranışın, iyi düşüncenin, Cennetin Nuru'nun ufacık bir dokunuşunun dahi, tüm bu dönüp duran sisten ve nemden, ürpertici enginlikten, insanın yüreğine dehşet salan kuvvetten daha büyük olduğunu hatırlattım kendime. Bunu düşünmek biraz huzursuz edici olsa da aslında cehalet içinde ruhunu teslim eden kötü insanların, bu korkutucu manzarayı gördüklerinde azgınlıklarından soyunup akıllarım başlarına toplayacakları fikrine kapıldım. Görüyorsun ya sevgili kardeşim, çevremizdeki tuhaflık, bitmek bilmeyen mide bulantısının sebep olduğu zayıflık ve beni sürekli kabuğuma çekilmeye iten doğuştan çekingenliğim, geçici bir dağınıklık yarattı zihnimde. Sözünü ettiğim kayıp ruhlar gibi çığlık atan bir martı hayal ettim hiç yoktan! Sonra bu hayali bir gerçek sanmadan aklımı başıma getirdiği için alçakgönüllülükle teşekkür ettim Rabbime.</p>

  <p>Nihayet kendimi uyuşukluktan kurtarmayı başardım. Bana karşı gösterilen kayıtsızlığın en azından bir sebebini buldum gibi. Henüz kaptanımıza kendimi takdim etmedim; bu yüzden onu görmezden geldiğimi, küçümsediğimi düşünmüş olmalılar. Bu yanlış anlamayı en kısa zamanda düzeltmeyi umuyorum. Ayrıca, onun yanına gitmeli ve gemide benden başka din adamı olmadığından üstlenmem gereken pazar ayinini ihmal ettiğimden dolayı duyduğum üzüntüyü tüm içtenliğimle ifade etmeliyim. Gemiyi yakaladığımda ya da gemiye katıldığımda, subaylardan bir din adamının hak ettiği kadar saygı görmediğimi zihnimden silmeliyim ve sileceğim. Aslan yürekli Savunucularımız böyle bir şey yapmazlar, eminim. Kaptanla görüşmeye hazırlanmadan önce güverteye çıkıp biraz hırlayacağım. Yetkililerle konuşurken eskiden ne kadar çekingen olduğumu çok iyi bildiğinden, şimdi de hissettiklerimi aşağı yukarı tahmin ediyorsundur.</p>

  <p>Çukur güverteye çıktım ve navigasyoncuyla bir kez daha sohbet ettim. Geminin sol yanında durmuş, yüzünde her zamanki ciddiyetiyle ufka bakıyordu; daha doğrusu, ufkun olması gerektiği yere bakıyordu diyebiliriz.</p>

  <p>"Günaydın, Bay Smiles! Şu sis dağılsa ne güzel olurdu, değil mi?"</p>

  <p>Yine aynı gizemli soğuklukla gülümsedi.</p>

  <p>"Elbette, efendim. Ben hemen ilgilenirim."</p>

  <p>Bu hazırcevaplığı beni güldürdü. Bu şakayla birlikte iyice kendime geldim. Dünyanın garipliğine dair tuhaf hislerimi içimden <i>söküp atmak</i> için geminin yan tarafına gidip korkuluğa (burada küpeşte diyorlar) yaslandım ve aşağı eğilip dev teknemizin kalaslarının, kapalı top yuvalarının olduğu yerlerde yaptığı çıkıntılarda şöyle bir göz gezdirdim. Gemimizin ağır ağır ilerleyişi denizde minik dalgalar yaratıyordu, ki deniz de buz gibiydi bana sorarsan. Derinliğini hissedişim... fakat nasıl tarif edebilirim ki bunu? Değirmen havuzunun ya da nehrin dirsek yaptığı bir yerin derinliğini defalarca görmüşümdür. Keza gemimizin suyu yararak geçtiği yerde ne bir iz ne bir leke, şair Homeros'un "Sürülmemiş Okyanus" unda ardımızdan kapanan bir saban izi. Ama yine de ben yeni bir muammanın içinde buldum kendimi... Homeros'un başına aynı şeyin geldiğini hiç sanmıyorum. (Genellikle tarihçiler Homeros'un kör olduğunu düşünürler.) Peki bildiğimiz şeffaf su, derinleştiğinde nasıl oluyor da içini göstermiyor? Renksiz ve şeffaf bir sıvı görüşümüzü nasıl engelliyor? Camdan, elmastan, kristalden baktığımızda öte yanını açıkça görmüyor muyuz? Başımızın üstünde asılı duran atmosferden baktığımızda güneşi, ayı, diğer ışık saçan cisimleri (yıldızlar demek istiyorum) görmüyor muyuz? Fakat gece karanlık ve parıltılı olan, korkunç fırtına bulutlarının altında kurşuniye dönen sular, nihayet sisi delip geçmeyi başaran öğle güneşinin alnında mavi yeşil renkler alıyordu şimdi.</p>

  <p>Peki neden ben, bir din adamı, Rabbin yeryüzündeki temsilcisi, hem geçen yüzyılın, hem de bu yüzyılın hatalı olsa da sağlam bulgularım tanıyan ve oldukları gibi gören bir kişi... Neden, diyorum, yerkürenin maddi yapısı bunca ilgimi çekiyor, beni endişelendiriyor ya da coşturuyor? <i>Gemileriyle birlikte denizin derinliklerini boylayanlar!</i> Sevgili Yurdum'u düşünürken her seferinde kendimi, ufka doğru bakarken değil de (hayalimde elbette), senin yaşadığın yöne, bizim -hâlâ bizim olduğunu düşünmek istiyorum- köyün bulunduğu yöne baktığımı varsayabilmek için aradaki su ve toprak kütlesini, korkunç derinliklerdeki kaya miktarını hesaplamaya çalışırken yakalıyorum. Tam olarak ufkun kaç derece altına bakmam gerektiğini öğrenmek için, açıları ve formülleri gayet iyi bilen Bay Smiles'a danışmalıyım. Ne kadar tuhaf geliyor şimdi; Avustralya'ya gittiğimde ayakkabımın burnuna (yanılmıyorsam aşağı yukarı orada olacaktır) bakıp seni... Beni bağışla yine hayaller kuruyorum. Bir düşünsene, orada başka yıldızlar olacak, ay baş aşağı duracak!</p>

  <p>Bu kadar hayalcilik yeter! Şimdi gidip kendimi kaptanımıza takdim edeceğim. Belki sana anlattığım aylakça hayallerimi anlatarak onu biraz eğlendirme fırsatı bile bulabilirim.</p>

  <p>Kaptan Anderson'ın yanına çıktım. Şimdi yapabilirsem yalın gerçekleri anlatacağım sana. Parmaklarım tir tir titriyor, kalemi zorlukla tutuyorum. El yazımın halinden de anlayabilirsin bunu.</p>

  <p>Pekâlâ, her zamankinden daha büyük bir özenle kıyafetlerimi giydim, kamaramdan çıkarak kaptanın genellikle durduğu en üst güverteye doğru merdivenleri tırmandım. Bu güvertenin ön tarafında ve biraz aşağısında dümen ve pusula var. Kaptan Anderson ve Birinci Subay Bay Summers pusulaya bakıyorlardı. O anın uygunsuz olacağını düşünerek biraz bekledim. Bir süre sonra saygıdeğer beyefendilerin sohbeti bitti. Kaptan arkasını dönüp geminin kıçına doğru ilerlerken fırsat bu fırsat deyip peşine takıldım. Ama kıç tarafındaki korkuluğa varır varmaz geriye döndü. Ben de epeyce yaklaşmış olduğumdan bir sıçrayışla yana çekilmek zorunda kaldım, takdir edersin ki kutsal mesleğimin gerektirdiği saygıdeğerlikle pek uyuşmayan bir hareketti bu. Dengemi daha yeni sağlamıştım ki sanki suçlu o değil de benmişim gibi homurdandı. Kendimi tanıtmak için zorlukla söylediğim bir iki kelimeyi de ağzından hırıltılar çıkararak cevapladı. Sonra da uygar insanlara hiç yakışmayacak şeyler söyledi bana.</p>

  <p>"Yolcular kıçüstü güvertesine davet edildikleri takdirde gelirler. Yürüyüşümün bu şekilde kesilmesine hiç alışkın değilim efendim. Lütfedip baş tarafına gidin ve keneflerin orada kalın."</p>

  <p>"Kenef mi dediniz, kaptan?"</p>

  <p>Kabaca yana itildim. Genç bir beyefendi beni dümenin olduğu tarafa doğru çekerek Kaptan Anderson'dan uzaklaştırdı. Bir yandan da kulağıma fısıldıyordu: "Güvertenin rüzgâraltı tarafı sadece kaptana aittir." Evet, bir hata yapmıştım, ama daha önce hiç denize çıkmamış bir beyefendinin doğal olarak yapacağı bir hata değil miydi bu? Üstelik kaptanın bana karşı olan sert tavrının bu kadar kolay açıklanabileceğinden hayli kuşkuluyum. Bunun nedeni bağnazlık olabilir miydi? Böyle bile olsa, tüm günahkârları hayırseverce kucaklamak için kollarım açmış olan İngiltere Kilisesinin, daha doğrusu Katolik İngiltere Kilisesinin aciz bir kulu olarak böylesi bölücü bir inatçılığı üzüntüyle karşılamaktan başka seçeneğim yok. Fakat sorun bağnazlık değil de toplumsal anlamda hor görmeyse, durum aynı derecede ciddidir - yo, <i>hemen hemen</i> aynı derecede ciddidir. Ben bir din adamıyım, küçük de olsa şerefli bir görev almaya gidiyorum Avustralya'ya. Kaptanın kendini benden üstün görmeye hakkı yok; hele yüksek mertebedeki kilise büyüklerinden ya da efendimiz piskoposun masasında iki kez gördüğüm saygıdeğer din adamlarından üstün görmeye hiç hakkı yok! Bu yüzden artık üstüme başıma dikkat etmeye, kaptanın ve yolcuların karşısına ayin giysilerimle çıkarak bana saygı duymuyorlarsa bile kiliseyi temsil eden bu giysilere saygı duymalarını sağlamaya karar verdim. Bu konuda Bay Edmund Talbot'ın, Bayan Broclebank'in ve Bayan Granham'ın yardımlarını alacağımdan kuşkum yok. Tekrar kaptanın yanına gidip uygunsuz davranışım için en içten özürlerimi sunmam, sonra da pazar ayini meselesini gündeme getirmem gerekiyor. Hanımefendiler ve beyefendiler için bir ayin düzenlememe izin vermesini rica etmeliyim - elbette halktan kişiler de istiyorlarsa katılabilirler. Gemide sevgi ve saygı ortamının sağlanması için korkarım daha çok vaaz vermem gerekecek. Mesela her gün yapıldığını duyduğum ve mümkün olduğunca engellemek istediğim gündelik bir merasimleri var - efendimiz piskoposun alt tabakadan insanlarda sarhoşluğa nasıl gayretle karşı çıktığını bilirsin. Burada onun ne kadar haklı olduğunu görebiliyorum! Düzenli olarak gemicilere çok sert içkiler veriliyor! Gemide ibadet edilmesine müsaade edildiği takdirde, bu konunun üzerine gidilmesi de mümkün olacak. Tekrar kaptanın yanma gitmeli ve onu yumuşatmaya çalışmalıyım. Herkesle aklınca konuşmak gerek!</p>

  <p>Düşündüklerimi hayata geçirmeye çalıştım ve en kötü, en alçaltıcı şekilde başarısızlığa uğradım. Daha önce yazdığım gibi, niyetim kaptanın kamarasına çıkmak, kurallarını ihlal ettiğim için özür dilemek, onu biraz sakinleştirdikten sonra ayin konusunu gündeme getirmekti. Subaylara ve beyefendilere kendimi göstermek için iyi niyetle çıktığım yolda başıma gelen korkunç şeyleri satırlara dökmek ne kadar zor, bir bilsen! Yukarıdaki paragrafı yazdıktan sonra kıçüstü güvertesinin alçaktaki kısmına, subaylardan birinin dümen başındaki iki gemiciye komuta ettiği kısma çıktım. Şapkamı çıkararak subayı selamladım ve tatlılıkla konuştum:</p>

  <p>"Hava epeyce düzelmiş beyefendiciğim."</p>

  <p>Subay beni duymazdan geldi. Ama başıma gelecek en kötü şey bu değildi elbette. Geminin arka tarafından birinin kükrediğini duydum:</p>

  <p>"Bay Colley! Bay Colley! Buraya geliniz!"</p>

  <p>Beklediğim davet biçimi bu değildi aslında. Ne sesinin tonu, ne de kullandığı kelimeler hoşuma gitmişti. Ama kaptanın yanına yaklaştığımda söylenenlerin yanında gayet ılımlı olduklarını söyleyebilirim.</p>

  <p>"Bay Colley! Tüm subaylarımı mahvetmek mi istiyorsunuz?"</p>

  <p>"Mahvetmek mi, efendim?"</p>

  <p>"Aynen öyle dedim efendim!"</p>

  <p>"Bir hata olmalı, ben..."</p>

  <p>"Hatayı yapan sizsiniz. Bir kaptanın gemide sahip olduğu yetkileri biliyor musunuz?"</p>

  <p>"Elbette sonsuz yetkiniz olduğunu biliyorum. Ama ben de vaizliğe atanmış bir kişi olarak..."</p>

  <p>"Siz bir yolcusunuz, hepsi bu. Üstelik diğerleri kadar terbiyeli davranmıyorsunuz."</p>

  <p>"Nasıl olur?"</p>

  <p>"Siz bir dert kaynağısınız, Bay Colley. Benim haberim olmadan gemiye bindiniz. Bir balya ya da varil bile gemiye alınırken daha kibarca davranır. Ayrıca sizin okumayı bildiğinizi sanıyordum..."</p>

  <p>"Okumak mı? Elbette okumayı biliyorum!"</p>

  <p>"Fakat açık seçik yazılmış emirlerime rağmen, hastalığınızdan kurtulur kurtulmaz gelip iki kez subaylarımı rahatsız ettiniz..."</p>

  <p>"Haberim bile yok, ben hiçbir şey okumadım..."</p>

  <p>"Daimi Emirlerimden söz ediyorum, kamaralarınızın bulunduğu kısımda kolayca görülebilecek bir şekilde asılı duran emirler."</p>

  <p>"Hiç dikkatimi çekmedi..."</p>

  <p>"Bu çok saçma. Bir uşağınız var, emirlerim de hep oradaydı."</p>

  <p>"Ama dikkatimi..."</p>

  <p>"Cehaletiniz bahane olamaz. Diğer yolcuların geminin kıç tarafında faydalandıkları serbestlikten siz de faydalanmak istiyorsanız... Yoksa hanımefendiler ve beyefendiler arasında olmak istemiyor musunuz beyim? Gidin... emirlerimi okuyun!"</p>

  <p>"Ama hakkım değil mi..."</p>

  <p>"Gidin ve okuyun. Okuyup ezberleyin."</p>

  <p>"Ne demek istiyorsunuz, efendim! Bana okul çocuğuymuşum gibi mi davranacaksınız?"</p>

  <p>"İstersem size okul çocuğuymuşsunuz gibi davranırım beyim, istersem sizi zincire vurur, istersem kırbaçlattırır, istersem seren direğine asarım..."</p>

  <p>"Nasıl olur! Siz nasıl böyle!.."</p>

  <p>"Benim yetkilerimi mi sorguluyorsunuz?"</p>

  <p>Şimdi daha iyi anlıyorum. Kaptan Anderson, tıpkı zavallı dostum Josh gibi -Josh'ı hatırlarsın- çıldırmıştı. Josh gayet sakin ve usludur, tabii kurbağalardan bahsetmediğiniz sürece. O zaman delirdiğini dünya âlem duyar, hatta sonrasında, ne yazık ki, dünya âlem görür. İşte Kaptan Anderson da böyleydi, normalde gayet aklı yerindeydi, fakat tam bir şanssızlık eseri deliliği yüzünden beni hor görülmesi gereken bir nesne olarak benimsemişti ve bunu aklına esriğince yapıyordu. O an için alttan almaktan, gülüp geçmekten başka çarem yoktu, zira deli olsun ya da olmasın, öfkesine kapılıp tehditlerinden hiç değilse bazılarını gerçekleştirebileceğine inanmıştım. Olabildiğince naif sözlerle, ama korkarım titrek bir sesle ona cevap verdim.</p>

  <p>"Bu konudaki isteklerinizi yerine getireceğim, Kaptan Anderson."</p>

  <p>"Emirlerime uyacaksınız."</p>

  <p>Arkamı dönüp sessizce çekildim. Onun huzurundan ayrılırken tüm bedenimin ter içinde kalmasına rağmen tuhaf bir şekilde üşüdüğümü, öte yandan, yüzümün alev alev yandığını hissettim. Ne birisiyle yüz yüze gelmek, ne de kimsenin gözlerine bakmak istiyordum. Çünkü gözlerim... Ağlıyordum! Bu gözyaşlarının erkekçe bir öfkeden kaynaklandığını söylemek isterdim, ama heyhat, bunlar utanç gözyaşlarıydı. Karada yaşayan bir insan, en nihayetinde kral tarafından cezalandırılır. Oysa denizde, kralın yerine geçmiş olan kaptandır cezayı veren. Denizde insanın erkeklik onuru kırılır. Bir tür mücadele belki bu - ne tuhaf değil mi? Böylece insanlar... fakat çok dağıttım konuyu. Kamaramın bulunduğu kısma giden yolu adeta el yordamıyla buldum. Gözyaşlarını dinip de biraz kendime geldiğimde kaptanın emirlerini aramaya başladım. Gerçekten de kamaraların yakınındaki bir duvara asılmıştı! O an hatırladım hastalığımın yol açtığı şançılarla kıvrandığım sırada Phillips'in bana <i>Emirler'</i>den, hatta <i>Kaptan'ın Emirler</i>'inden bahsettiğini; fakat yalnız benim çektiklerimi çekenler anlayabilir gidip gelen benliğimde bu sözlerin ne kadar az iz bırakabileceğini. Fakat işte buradaydılar. "Talihsizlik" denebilir buna en azından. Emirler camlı bir çerçevenin içindeydi. Havadaki nemden dolayı cam iç taraftan biraz buhar yapmıştı. Ama yazılanları rahatça okudum ve önemli olan kısmını da buraya yazıyorum:</p>

  <p>Yolcular, gemide bir işle meşgul olan subaylarla hiçbir koşulda konuşmayacaktır. Subayın açık daveti olmaksızın, yolcular görev yerinde olan seyir subayına kesinlikle seslenmeyecektir.</p>

  <p>İşte o zaman anladım ne kadar korkunç bir durumda olduğumu. Seyir subayı denen kimse, büyük olasılıkla kaptanın yanında olan birinci subay, ikinci gidişimde de dümenin başında duran diğer subaydı. Her ne kadar kasıtsız olsa da bir hata yapmıştım. Kaptan Anderson'm bana karşı tavırları bir beyefendiye hiç yakışmamasına rağmen, hem ona, hem de görevlerini yapmalarına engel olduğum subaylara bir özür borçluydum. Soğukkanlı olmak mesleğimin bir zorunluluğuydu. Bu yüzden emri çabucak zihnime kazıdıktan sonra gemicilerin "Kıçüstü güvertesi" olarak adlandırdığı üst güverteye çıktım. Rüzgâr biraz kuvvetlenmişti. Kaptan Anderson yan tarafta bir ileri bir geri yürüyor, Bay Summers dümenin başında başka bir subayla konuşuyor, iki gemici de dalgalar üstünde kayan devasa gemimizin dümeniyle meşgul oluyordu. Subayların arkasında duran genç bir beyefendi şapkasına dokundu ve benim çıkmış olduğum merdivenden çevik hareketlerle aşağı indi. Kaptana arkasından yaklaştım ve bana dönmesini bekledim.</p>

  <p>Kaptan Anderson bana çarptı!</p>

  <p>Aslında hakikaten çarpmış olmasını dilerdim - ama yine de bu abartı pek uygunsuz sayılmaz. Derin düşüncelere dalmış olmalıydı. Havada savurduğu koluyla önce omzuma vurdu, ardından göğsüyle yüzüme çarptı ve ben de dengemi yitirerek güvertenin tertemiz kalaslarının üstüne boylu boyunca uzandım.</p>

  <p>Tekrar nefes alabilmek için epeyce çabalamam gerekti. Tahtaya vurduğum başım fena halde uğulduyordu. Hatta bir an için tepemde bir değil iki kaptan dikiliyormuş gibi geldi. Kaptanın bana seslendiğini neden sonra fark ettim.</p>

  <p>"Kalkın efendim! Hemen kalkın yerden! Münasebetsizliğinizin bir sonu yok mu?"</p>

  <p>Güvertede sürünerek başlığımı ve perukamı bulmaya çalıştım. Ona cevap vermeye dahi mecalim kalmamıştı.</p>

  <p>"Kaptan Anderson... siz demiştiniz ki..."</p>

  <p>"Ben size bir şey demedim. Size bir emir verdim."</p>

  <p>"Özürlerimi..."</p>

  <p>"Özürlerinizi istemiyorum. Karada değil denizdeyiz. Özür dilemeniz hiçbir şeyi değiştirmez..."</p>

  <p>"Ama yine de..."</p>

  <p>Bana her an vurabileceğini düşünmeme ve iyice ürkmeme neden olan bir ışık vardı gözlerinde, sanki tüm kanı yüzüne toplanmıştı. Yumruğunu havaya kaldırdığında birkaç adım geriye çekildiğimi itiraf etmek zorundayım. Fakat yumruğunu diğer avucuna indirdi.</p>

  <p>"Güvertemde canı istediği zaman dolaşmak isteyen her cahil kara adamıyla tekrar tekrar uğraşmak zorunda mıyım ben? Öyle mi? Söylesenize!"</p>

  <p>"Özürlerimi size... Asıl niyetim..."</p>

  <p>"Ama benim sorunum niyetinizle veya zihninizde kurduklarınızla değil, yanlış zamanda yanlış yerde olma alışkanlığınızla... Dersinizi tekrarlayın bakalım!"</p>

  <p>Yüzüm şişmeye başlamıştı. Ben de en az onun kadar kızarmış olmalıydım. Gittikçe daha çok terliyordum. Kafamın içinde bir çan çalıyor gibiydi. Subaylar şevkle ve dikkatle ufku inceliyorlardı. Dümen başındaki iki gemici bronzdan dökülmüş gibiydi. Hıçkıra hıçkıra ağlamaya başladım. Daha yeni okuyup zihnime yerleştirdiğim kelimeler uçup gitmişti. Gözyaşlarını yüzünden çevremi göremiyordum. Kaptan tepemde bir daha homurdandı, sesi biraz daha yumuşak mı çıkmıştı ne...</p>

  <p>"Evet beyim. Dersinizi tekrarlayın!"</p>

  <p>"Hatırlamama izin verin. Biraz zaman..."</p>

  <p>"Pekâlâ. Dersinizi tekrarlamayı öğrenin de öyle gelin. Anladınız mı beni?"</p>

  <p>Cevap yerine bir şeyler mırıldanmış olmalıyım, çünkü despotça kükreyişiyle son sözü söyledi:</p>

  <p>"Peki beyim... Daha ne bekliyorsunuz?"</p>

  <p>Bu kez kaçarcasına kamarama döndüm, ikinci merdivenlere geldiğimde Bay Talbot'ın ve yarımdaki iki genç beyefendinin -aşağılanmamın üç şahidi daha!- hızla koridora girdiklerini gördüm. Merdivenlerden yuvarlandım, sonra kendimi toplayıp kalan son gücümle kamarama girerek kendimi ranzama attım. Her yanım titriyor, dişlerim takırdıyordu. Zorlukla nefes alıyordum. Genç Bay Talbot'ın dışarıdaki genç beyefendilerden birine sert bir sesle söylediklerini duymasaydım, inanıyorum ki, yo, eminim ki o anda bayılabilir veya nöbet geçirebilir, hayatımı ya da aklımı kaybedecek kadar kötüleşebilirdim. "Durun bakalım beyim, bir beyefendi başka bir beyefendinin dertlerine gülmez!" gibi bir şeyler söyledi. Bunun üzerine gözyaşlarına boğuldum, ama bir yandan da iyileştirici bir boşalmaydı hissettiğim! Tanrı Bay Talbot'ı korusun! Bu gemide tek bir gerçek beyefendi var, hedefimize varmadan önce ona Dostum diyebilmek ve özenli davranışlarının benim için ne büyük bir anlam ifade ettiğini söyleyebilmek için dua edeceğim! Gerçekten de, yıkılmış olduğum ranzada dizlerimin üstüne kalktım, Bay Talbot gibi özenli ve anlayışlı birini gemimize bindirdiği, böyle soylu ve hayırsever bir insan evladını aramıza kattığı için Yaradana minnettarlığımı ilettim! ikimiz için dua ettim. Ancak ondan sonra bu masanın başına oturmayı başardım ve mümkün mertebe akılcı bir soğukkanlılıkla durumumu düşünmeye başladım.</p>

  <p>Olayları her gözden geçirdiğimde, tek bir şeyi gayet açık görebiliyordum. Bunu görür görmez tüm vücudumun yeniden ürperdiğini söylemeliyim. Hiç şüphe yoktu ki kaptanın kişisel olarak kin duyduğu bir nesneyi temsil ediyordum! Daha önce "bana çarptı" diye ifade ettiğim anı her seferinde tehlikenin yaklaştığını sezen bir hayvanın ürkekliğiyle tekrar tekrar zihnimde canlandırdım. Şimdi anlıyorum bunun bir kaza olmadığını. Bana vurduğu kolu yürürken olduğu gibi yanında sallanmıyordu, doğal olmayan bir biçimde açılmış ve bana doğru savrulmuştu; hemen ardından da göğsüyle beni iterek düşmemi sağlamıştı. Bana öyle geliyor ki, ya da içimden gelen bir sese kulak verdiğimde anlıyorum ki, Kaptan Anderson kasıtlı olarak düşürdü beni! O bir din düşmanı - tek neden bu olabilir! Ah ne kirli bir ruh!</p>

  <p>Gözyaşlarını zihnimdeki bulanıklığı alıp götürdü. Bitkin düştüm, ama yenilmedim. İlk önce mesleğim geldi aklıma.</p>

  <p>Mesleğimin itibarını sarsmaya kalkmıştı; ama böyle bir şey yapmaya hakkı yoktu. Benim itibarımı sarsmaya da hakkı yoktu, dini rütbem bir yana, sıradan bir insan olarak da ne bir hata ne de bir günah işlemiştim, tek yaptığım onun Emirlerini okumayı ihmal etmekti! Bunun için de benden çok beni yataklara düşüren hastalığı suçlaması gerekirdi! Gerçekten de aptalca davrandım ve gemideki subaylarla beyefendilere göre hor görülecek bir kimseyim, ama bu konuda Bay Talbot'ı dışarıda bırakıyorum. Fakat bana yaptıklarını aynı zamanda <i>Göklerdeki Babamız'a</i> yapmış olmuyorlar mıydı? O zaman anlamaya başladım, ne kadar acı ve haksızca görünürse görünsün, bu durumdan bir ders çıkarmam gerektiğini. Güçlü ve haşmetlinin karşısına acizi ve uysalı koyuyor. Komuta zincirine içkin olan merhametsiz güçler karşısında acizdim elbette. Bu yüzden de uysal olmak zorundaydım. Sevgili kardeşim...</p>

  <p>Yine de tuhaf bir durum. Şimdiye kadar yazdıklarım ıstırap verecek sana. Biraz düzeltilmesi, değiştirilmesi, yumuşatılması gerek, ama yine de...</p>

  <p>Kendi kız kardeşime değilse kime? <i>Sana</i> mı? Eski azizlerin (özellikle de Aziz Augustine) gibi ben de <i>sana</i> mı seslenmeliyim, ey <i>merhametlilerin merhametlisi Kurtarıcımız?.</i></p>

  <p>Uzun süredir dua ediyordum. O fikir aklıma gelince çökmüştüm dizlerimin üstüne - bir kez daha acı ve teselliyi bir arada hissettim. Yine de artık meseleyi yukarı devretmeyi başarmıştım! Benim kırıştırmaya bile kıyamadığım kıyafetlerim, ah ne acıydı o ayakların altında çiğnenmeleri, ki buna şahit olmak... Artık kendimi ve durumumu açık açık görebiliyordum. Oturup ne yapacağımı düşünmeye başladım.</p>

  <p>En nihayetinde duruma uygun iki şeyden birini yapmam gerektiği sonucuna vardım. Ya bir daha kıçüstü güvertesine dönmeyecek, yolculuk boyunca şerefimi gözeterek oradan uzak kalacaktım; ya da, kıçüstü güvertesine çıkıp Kaptan Anderson'ın Emirleri'ni ona ezberden okuyacak, sonra da soğukkanlılıkla, "Ve şimdi de, Kaptan Anderson, size bir daha dert olmayacağımı bildiririm," diyerek çekilecek, ne olursa olsun bir daha geminin o tarafına gitmeyecektim - tabii Kaptan Anderson tenezzül edip (ki hiç sanmıyorum) benden özür dilemezse. Fakat düşündükçe konuşmama meydan vermemesi daha büyük bir ihtimal gibi göründü gözüme. Kabalıkta ve karşısındakini bastırmada üstüne yok bu adamın. En iyisi birinci yoldan gitmek ve bana hakaret etmesi için sebep ya da fırsat yaratmamak.</p>

  <p>Bu karara vardıktan sonra hayli rahatladığımı itiraf etmeliyim. Rabbin de yardımıyla yolculuğun sonuna dek uzak kalabilirdim ondan. Bir Hıristiyan olarak, tüm canavarlığına rağmen onu bağışlamak ilk görevimdi elbette. Bunu başarmak için epeyce dua etmem, eninde sonunda Tanrı katına çıktığında onu bekleyen korkunç kaderi düşünmem gerekti. Sonra onu birader bildim, kendimi onun koruyucusu saydım ve ikimiz için dua ettim.</p>

  <p>Bu işi bitirdikten sonra, alelade edebiyattan bir örnek vermek gerekirse, tıpkı Robinson Crusoe gibi oturup hesaplamaya giriştim gemide bana kalan yerin, yani -kendi deyimimle- krallığımın sınırlarını. Krallığım kamaramdan, hemen dışarıdaki koridordan, aşağılanmamın tanıkları olan hanımefendilerin ve beyefendilerin huzurunda olmaya cesaret edebildiğim ölçüde yaşamsal ihtiyaçlarımı giderdiğim yolcu salonundan oluşuyordu. Geminin bu tarafında da yapabileceğim şeyler var, yoksa Phillips'in dediği gibi <i>çukur güvertede</i> mi demeliyim; krallığım ana direğin oradaki beyaz çizgiye kadar uzanıyor. Beyaz çizgi bizi halktan, yani gemicilerden ve göçmenlerden ayırıyor. Hava güzel olduğunda bu güverteye çıkabilirim. Orada aklı başında beyefendilerle -elbette <i>hanımefendilerle</i> de- görüşüp konuşabilirim. Bay Talbot'la olan dostluğumu geliştirmem mümkün olabilir. Yağmurlu ve rüzgârlı havalarda koridor ve kamaramla yetinmeliyim. Bu yerlerin dışına çıkamasam bile, önümüzdeki aylar boyunca çok rahatsız olmadan yolculuğa devam edebilir, en ürkütücü şeyden, deliliğe kadar giden bir melankoliden uzak kalabilirim. Her şey yoluna girecek, eminim.</p>

  <p>Hatıralarımdan hiç çıkmayan toprağımdan ayrıldığımdan beri yaşadığım her şeyden daha çok zevk aldığım bir karar, bir keşifti bu. Hemen dışarı çıkıp adamın -krallığımın!- çevresini şöyle bir dolaştım, gururla yürürken, topraklarının genişlemesini bir özgürlük işareti olarak gören tarihsel kişilikleri düşündüm, yani haklı bir nedenle bir şekilde mahkûm edilenleri, demek istiyorum. Her ne kadar görevim ve toplumdaki yerim itibariyle bulunmam gereken kısımdan, deyim yerindeyse, feragat etmiş olsam da, çukur güvertenin de bazı bakımlardan kıçüstü güvertesine tercih edilebilir olduğu kanaatindeyim. Bay Talbot'ın sadece beyaz çizgiye doğru yürümekle yetinmeyerek tam bir âlicenaplık, demokratik özgürlükçülük timsah gibi çizgiyi geçip halkın arasına karıştığını gördüm.</p>

  <p>Sana en son yazdığımdan beri Bay Talbot'la olan tanışıklığımızı biraz daha ileri götürdük! Bunca insan arasında kapımı çalan tek kişi o oldu! Hakikaten dine bağlı bir insan kendisi! Kamarama geldi ve akşam olduğunda gemide bulunan insanlara kısa bir vaaz vermem için tüm açık yürekliliğiyle ricada bulundu! Yolcu salonunda istenen vaazı verdim. Saygıdeğer insanların söylediğim sözlere pek ilgi göstermediğini itiraf etmek zorundayım, üstelik gemi subaylarından yalnızca biri katılmıştı ayine. Bu yüzden verdiğim mesajları alabileceğini düşündüğüm insanlara seslenmeyi tercih ettim; çok dindar ve güzel bir genç hanımefendiye, bir de ibadeti yalnızca şahsını değil temsil ettiği sınıfın tümünü yücelten Bay Talbot'a. İngiltere'nin tüm soyluluğu ve saygıdeğerliği tek bir adamda damıtılmış gibi göründü bana!</p>

  <p>Herhalde Kaptan Anderson'ın etkisi; belki de tavırlarındaki arınmışlıktan, hislerindeki incelikten dolayı görmezden geliyorlar beni; her ne olursa olsun, yukarıda kıçüstü güvertesinde görüp de çukur güverteden selamladığım hanımefendiler ve beyefendiler, nadiren selamımı alıyorlar! Gerçi son üç gündür, tabiri caizse, selam verilecek bir yer dahi yok - her taraf sırılsıklam olduğundan kimse açık kısımlara çıkmıyor. Geçen seferki kadar hasta olmadım, iyi bir denizci olacağım galiba! Fakat Bay Talbot fena halde hastalandı. Hastalığının ne olduğunu uşağım Phillips'e sorduğumda sesinde açık bir alaycılıkla cevap verdi: "<i>Herhalde yediği bir şey dokundu</i>!" Cesaretimi toplayıp sessizce koridoru geçtim ve kapısını çaldım, ama cevap gelmedi. İyice cesaret kazanıp kapı kolunu çevirerek içeri girdim. Genç adam uyuyordu, sakalı ve bıyığı bir haftalık olmuştu -uyurken yüzünün almış olduğu hali görünce kapıldığım hisleri burada anlatamam- sanki hepimiz için acı çeken <i>birinin</i> yüzüydü. Karşı konulmaz bir şefkat duygusuyla üzerine eğildiğimde, hayır kendimi kandırmaya çalışmıyorum, nefesinde kutsallığın güzel kokusunu aldım sanki! Kendimi onun dudaklarına değer bulmadığımdan örtünün üstünde duran elini alıp saygıyla öptüm. İşte budur iyiliğin gücü, ardından sunaktan çekilir gibi uzaklaştım!</p>

  <p>Hava yeniden düzeldi. Bir kez daha ben çukur güvertede, beyefendiler ve hanımefendiler kıçüstü güvertesinde gezinmeye başladık. Artık kendimi iyi bir denizci gibi görüyorum ve diğerleri gibi, güvertede gururla geziniyorum.</p>

  <p>Kamaramdaki hava çok sıcak ve nemli. Hakikaten de, dünyanın en sıcak bölgesine yaklaşıyoruz. Burada yazı masamın başında yalnızca gömlekle ve adı söylenmeyeceklerle oturmuş mektup yazıyorum, ne kadar mektup denebilirse, ne de olsa tek dostum bu mektup oldu artık. Kaptanın beni aşağı atmasından bu yana hanımefendilerin karşısında utancımı yenemediğimi itiraf etmeliyim. Duyduğum kadarıyla Bay Talbot biraz kendine gelmiş ve birkaç kez dışarı çıkmış, fakat din adamları karşısında çekingen olduğundan mı, yoksa başıma gelen o olaydan sonra beni utandırmak istemediğinden mi bilinmez, biraz soğuk davranıyor.</p>

  <p>Sana yazdıktan sonra yine çukur güverteye çıkıp dolaştım. Bu sefer ılık ve korunaklı bir yer olmuştu. Güvertede yürürken, karada yaşayanların hep merak ettiği cesur gemicilerimiz hakkında biraz fikir edinme imkânım oldu. Bu alt tabakadan insanları yakından gözlemledim. İşleri, gemimizin gitmesini sağlamak, halatları çekmek ve yukarıda yelkenlere tuhaf şeyler yapmak olan iyi insanlar; özellikle yelkenlere çıkmak çok tehlikeli olmalı, öyle yüksekteler ki! Gördüğüm kadarıyla geminin ilerlemesi için onların hiç durmadan çalışması gerekiyor. Daima temizliyor, süpürüyor, boyuyorlar. Sadece halat kullanarak harika yapılar kuruyorlar! Bu tür şeylerin halatla yapılabileceğini bilmezdim! Karadayken ağaç oymacılığının ustaları tarafından ağaçların halat biçiminde oyulup şekillendirildiğini görmüştüm; ama burada halatlar ağaç biçiminde oyuluyordu sanki! Üstelik buradaki insanlardan bazıları hakikaten ağaç oymacılığı yapıyor; hindistancevizi kabuğu, kemik, fildişi işlemekle uğraşıyor. Kimileri de limanlardaki hanlarda ya da meyhanelerde pencereye asılan türden gemi maketleri hazırlıyor. Hepsinin bir parmağında bin marifet.</p>

  <p>Tüm bunları gönül rahatlığı içinde uzaktan, <i>ayrıcalıklı</i> yolcuların gezindiği yere çıkan merdivenlerin dayandığı tahta duvarın dibinden izliyorum. Çoğunlukla sessiz yukarısı, ya kimi zaman mırıl mırıl bir konuşma ya da sertçe haykırılan bir emir. Ama başta, beyaz çizginin ötesinde, insanlar çalışıyor, türküler söylüyor, çocuklar gibi masumca dans ederken kemana ayak uyduruyor. Sanki dünya tüm çocuksuluğunu onlara devretmiş. Tüm bunlar iyice zihnimi karıştırdı. Geminin baş tarafı daha kalabalık. Bir grup üniformalı asker, birkaç göçmen, en az erkekler kadar gösterişsiz görünen kadınlar. Fakat tüm diğerlerini görmezden gelip gemicileri izlediğimde, gerçekten hayretler içinde kalıyorum. Bir çoğu ne okumayı, ne de yazmayı biliyor. Subaylarımızın bildiği şeylerin birçoğundan haberleri bile yok. Ama bu yapılı, mert adamlar burada tam bir... Nasıl tarif etsem? "Uygarlık" diyemem, çünkü kentleşmeye geçememişler. Toplum olabilir belki, gerçi bazı bakımlardan subaylara bağlılar, gemicilerle onlar arasında da bir tabaka var aslında; çavuş deniyor bunlara. Ayrıca gemicilerin kendi aralarmda da konum farkları var. Peki ne diyeceğiz onlara, bu denli özgür ve bu denli bağımlı varlıklara? Onlar <i>denizci,</i> artık anlamaya başlıyorum bu sözcüğün ne manaya geldiğini. Mesaileri bittiğinde onları kol kola ya da birinin kolu diğerinin omzunda görmek mümkün. Kimi zaman güvertedeki silinip süpürülmüş kalasların üstünde uyuyorlar, bir bakıyorsunuz birinin göğsü diğerine yastık olmuş! Dostluğun lekesiz hazları... Ne yazık, ne kadar yabancıyım böyle şeylere... Yakınlaşmanın mutluluğu ya da iki kişi arasındaki bağ ki, Kutsal Kitap'ta yazdığı gibi, kadınlara olan sevginin dahi üstünde, bu insanları bir arada tutan da bu bağ olmalı. Daha önce şakacıktan "krallığım" dediğim yerden bakıldığında, geminin baş tarafındaki hayat kimi zaman çok daha iyi <i>mizananın ardındaki,</i> hatta <i>ana direğin ardındaki</i> bozuk düzenden! (Bu iki terimi uşağım Phillips'ten öğrendim.) Ah ne acı, mesleğim ve toplumdaki konumum, artık içinde olmak istemediğim bir yere çivilemiş benliğimi!</p>

  <p>Hava yeniden kötüleşti... Gerçi çok kötü sayılmaz, ama hanımefendilerden çoğunun kamarasına hapsolmasına yetti. Bay Talbot da kamarasından çıkmıyor. Uşağım genç adamın deniz tutmasından rahatsız olmadığına yemin ediyor, ama yine de kilitli kapısının ardından garip sesler geldiğini duyuyorum. Ona hizmetlerimi sunma cüretini gösterdiğimde, ruhunu dua etmeye adadığını kabul etmeye zorladığımdan dolayı hem üzüldüm, hem de kaygılandım. Onu suçlamayı hiç, ama hiç istemem... yo, yo, onun hakkında böyle şeyler düşünemem! Ama <i>taşkınca</i> sesler duyduğumdan eminim! Genç adamın, konumunun tüm saygınlığına rağmen, Kilisemizin hoş karşılamadığı aşın inanç sistemlerinden birinin kurbanı olduğundan korkuyorum. Ona yardım etmeliyim ve edeceğim! Ama bunu ancak kendine geldiğinde ve her zamanki gibi aramızda dolaşmaya başladığında yapabilirim. Onunki gibi tutkulu ibadet nöbetleri, bu iklimde yaşayanların ateşli hastalıklarından daha tehlikelidir. O bir din adamı değil, büyük bir mutlulukla görevimi yerine getirerek onu konumunun gerektirdiği iman düzeyine, tabiri caizse, İngiltere Kilisesi'nin dehası sayesinde öngördüğü düzeye geri çekeceğim!</p>

  <p>Tekrar güverteye çıkmaya başladı, fakat coşkulu ibadeti sırasında yakalanmanın utancından olsa gerek, benden uzak duruyor. Bir süre için onu rahat bırakacağım ve birbirimizi daha iyi anlayıncaya kadar onun için dua edeceğim. Bu sabah kıçüstü güvertesinde gezindiği sırada onu uzaktan selamladım, ama görmemiş gibi yaptı. Ah, ne soylu bir delikanlı! Başkalarının yardımına koşmaktan hiç çekinmezken, kendi sorunları için yardım istemeye tenezzül etmiyor!</p>

  <p>Bu sabah çukur güvertedeyken, bende hem hüzün hem de hayret uyandıran o merasime yine şahit oldum. Güverteye bir fıçı konuyor. Denizciler sıraya giriyor ve birer bardak içeceklerini alarak "Tanrı kralımızı korusun!" diye bağırdıktan sonra kafalarına dikiyorlar. Majesteleri bu manzarayı görse ne derdi acaba? İçtikleri şeyin şeytanın mayası olduğunu gayet iyi biliyorum; daha önce söylediğim gibi, alt tabakalara sert içki verilmemesi gerektiği konusundaki görüşümden zerre kadar uzaklaşmış değilim. Bira onlara çok bile... bira içmek nelerine yetmiyor!</p>

  <p>Ama yine de burada, <i>burada</i> ana direk çizgisinde, çukur güverteye yığılmış esmer genç adamların yanında; tehlikeli işlerini mertçe yerine getirmekten kaskatı olmuş elleri ayakları, okyanusların fırtınalarıyla yıpranmış sert ama dürüst yüzleri, esintiyle alınlarında çırpman bukleleriyle bu fedakâr insanların huzurunda, <i>burada</i> görüşlerimi tamamen bir yana atmasam da en azından biraz değiştirmeli, azıcık yumuşatmalıydım. Özellikle bir delikanlıyı, ince belli, dar kalçalı, ama geniş omuzlu <i>Neptün'ün Oğlu</i>'nu izlerken, içeceğin içindeki kötülüğün, onu içen kimseye göre azalabileceği hissine kapıldım. Çünkü bu varlıklar, bu delikanlılar ya da en azından bazıları ve özellikle bir tanesi, devlerin soyundan geliyormuş gibi görünüyordu. Talos efsanesi geldi aklıma; kor halinde tunçtan gövdesi olan adam. Bana öyle geldi ki, yolunu şaşırmış bir iyilikseverlik ve idare anlayışı sonucu denizde görevli olanlara sunulan bu ateşli içecek (yani rom), böylesine tanrısal, böylesine yiğit varlıkların damarlarında (antik Yunan tanrılarının kanı olduğu varsayılır) dolaşmaya layıktı! İçlerinden bazılarının bedenlerinde otoritenin izleri açık seçik görülebiliyor, bu yara izlerini umursamazlıkla, hatta gururla taşıyorlar! Kimilerinin bu izleri seçkinliğin işareti olarak gördüğü kanaatindeyim. Bazılarının vücudunda gerçekten gururla taşınması gereken izler var; kılıç yaraları, kurşun deliği izleri, toplara doldurulan demir parçalarının açtığı yaralar. Hiçbiri sakat değil; daha doğrusu ufak tefek özürleri var, kiminin parmağı, kiminin gözü, kiminin kulağı kopmuş ve bu kusurları birer madalya gibi duruyor üstlerinde. Benim gözde kahramanım olarak gördüğüm bir tanesi var ki, uysal yüzünün sol tarafında dört beş tane paralel yara izi bulunuyor. Tıpkı Herkül gibi vahşi bir hayvanla dövüşmüş adeta! (Efsaneye göre Herkül, Nemeia Aslanı'yla dövüşmüştür.) Yalınayak dolaşıyor ve bacakları... Benim kahramanımdan söz ediyorum, efsane olanından değil! Altına giydiği pantolon perçinlenmiş gibi yapışmış bacaklarına. İçeceğini kafasına diktikten sonra boş bardağı fıçıya bırakışındaki erkekçe nezaketten çok etkilendim. Eskiden kalma tuhaf bir hikâye geldi aklıma. Krallığımızın tarihini okurken bir yerlerde İskoç Kraliçesi Mary'nin krallığına ilk geldiğinde bir şölen düzenlendiğine rastladığımı hatırladım. Yazılana göre gırtlağı o kadar inceymiş, derisi o derece şeffafmış ki şarabı içerken lâl rengi sıvının boğazından geçtiği dışarıdan görülebiliyormuş! Çocuk aklımla nasıl da etkilenmiştim bu hikâyeden! Şimdi hatırlıyorum o sıralar gelecekteki zevcemin böylesine güzel bir kadın olacağını düşlediğimi - elbette aklın ve ruhun daha üstün güzelliklerine ek olarak. Fakat şimdi, Bay Talbot'ın da benden çekinmesiyle, koridordan, kamaramdan ve çukur güverteden oluşan krallığımda beklenmedik bir şekilde tahttan indirildiğimi, yerime yeni bir hükümdarın geçtiğini fark ediyordum! Çünkü damarlarında ateş dolaşan bu tunçtan delikanlıya - içkisini içerken bir fırın gibi gürüldediğini, ağzından alevler çıktığını sandım- ancak ve ancak krallık yaraşırdı. Hiç itiraz etmeden tahtımdan inmeye ve onun önünde diz çökmeye razı oldum. Tüm kalbimle arzulamaya başladım bu delikanlıyı Kurtarıcımız'ın yolundan götürmeyi; biçmek üzere gönderildiğim hasadın ilk ve belki de en güzel başağı olacak! Fıçının başından çekilip gitmesinden sonra da gözlerimi ondan alamadım. Fakat benim gidemeyeceğim bir yöne doğru yol aldı. Hemen hemen yatay duran dördüncü direk boyunca koştu; cıvadradan bahsediyorum, halatlardan, palangalardan, zincirlerden, bumbalardan, yelkenlerden. Seninle birlikte tırmanmaktan hiç bıkmadığımız o yaşlı meşe ağacı geldi aklıma. Ama o (kral), cıvadranın ucuna kadar koştuktan sonra en ucunda durup aşağıdaki denize baktı. Bedenindeki tüm kaslar geminin hafif hafif sallanışına uygun olarak kasılıp gevşiyordu. Yalnızca omzunu bir halata dayamıştı, ama bir ağaca yaslanmış gibi rahat görünüyordu. Sonra geri döndü, birkaç adım attıktan sonra cıvadranın kalın kısmına tıpkı benim yatağıma yatarken yaptığım gibi kolayca uzandı! Herhalde hiçbir şey Majestelerinin, deyim yerindeyse, <i>yüzer ağaçlarından</i> birinin dallarındaki bir delikanlı kadar özgür değildir! Belki de yüzer ormanlar denmeli bunlara! işte kral orada bukleleriyle taçlanmış yatıyordu - ama yine hayal kurmaya başladım.</p>

  <p>Ekvatora iyice yaklaşmış durumdayız. Bay Talbot hâlâ uzak duruyor benden. Geminin her tarafını dolaşıyor, aşağıya geminin karnına iniyor; rahatsız edilmeyeceği bir yer arıyor gibi, belki de kimse engellemeden ibadetine devam etmek istiyor. O gün kapısmı çalmamın hayli zamansız olduğundan ve yarardan çok zarar verdiğinden endişeleniyorum. Onun için dua ediyorum. Başka ne yapabilirim ki?</p>

  <p>Denizin ortasında kalakaldık. Yüzeyde tek bir dalga dahi görünmüyor. Yukarıda gök yerine boğucu bir sis var, dört yanımıza dört perde gibi indi, ufku dahi görmemizi engelleyerek bizi daracık bir okyanus çemberine hapsetti. Çevremizdeki sular açık, ışıltılı bir mavilikte. Zaman zaman bir deniz yaratığı yüzeyi yırtıyor ve sıçrayıp düşerek sessizliği bozuyor. Hiçbir şey sıçramadığında dahi deniz titriyor, yüzeyinde tesadüfi kırışıklıklar, dalgalanmalar oluyor, sanki sular tüm deniz yaratıklarının yurdu olmamn ötesinde bir canlının, Leviathan'dan çok daha büyük bir canimin incecik derisi. Sıcak ve nem birleşince, yuvamızın bulunduğu o güzel vadiyi hiç terk etmemiş bir insan için hava inanılmayacak kadar dayanılmaz oluyor. Hareketsiz kalmamız -şimdi anlatacaklarımı deniz yolculuğu öykülerinde bulamazsın- geminin çevresindeki sulardan iğrenç kokular yükselmesine yol açıyor. Dün sabah hafif bir esinti çıktıysa da çok geçmeden kesildi. Kimseden ses seda çıkmadığından, geminin çanı çok daha yüksek ve ürpertici bir sesle çalıyor gibi. İnsanların zorunlu olarak kirlettiği sulardan çıkan kokular bugün katlanılmaz bir hal aldı. Filikalar indirildi ve gemi pis kokan yerden biraz uzaklaştırıldı, ama rüzgâr başlamazsa aynı şey yeniden başımıza gelecek. Üzerimde sadece gömleğim ve külot pantolonumla kamaramda oturuyor ya da yatıyorum, ama yine de havanın boğuculuğu yüzünden nefes almakta zorlanıyorum. Hanımefendiler ve beyefendiler de tıpkı benim gibi kamaralarından çıkmıyorlar, onlar da yataklarına uzanıp bu iklimden kurtulmayı bekliyorlar. Yalnız Bay Talbot huzur bulamıyormuş gibi gezinip duruyor - zavallı genç adam! Tanrı ona yardım etsin ve onu korusun! Bir keresinde ona yaklaşmaya çalıştım, ama hafifçe başım eğdikten sonra uzaklaştı. Daha zamanı gelmedi galiba.</p>

  <p>İnsanın erdemini koruması neredeyse imkânsız burada! Daima uyanık olmalı, sürekli kendini kollamalısm -ah sevgili kardeşim; sen, ben, tüm diğer Hıristiyanlar, Rabbin takdirine olan güvenimizi hiçbir zaman yitirmemeliyiz! Gemide kavga çıktı! Sandığın gibi geminin başındaki yoksul insanlar arasında değil, burada beyefendiler arasında, yo, bizzat huzuru koruması gereken subaylar arasında!</p>

  <p>Olay şöyle gerçekleşti: Yazı masamın başında oturmuş bir tüyün ucunu kesiyordum ki koridorda önce bir itişme, ardından sesler duydum, ilk başta pek dikkatimi çekmedi ama sesler gittikçe yükseliyordu.</p>

  <p>"Deverel, seni köpek! Gördüm kamaradan çıktığım!"</p>

  <p>"Peki sen burada ne arıyorsun, Cumbershum, dolandırıcı seni!"</p>

  <p>"Ver onu bana! T..... adına yemin ederim ki alacağım!"</p>

  <p>“İki ucundan kapatmış bir de... Seni iki yüzlü köpek, okuyacağım. Ahdettim okuyacağım!"</p>

  <p>İtişme sesleri iyice arttı. Üzerimde gömleğim ve külot pantolonumdan başka bir şey yoktu, ayakkabılarım ranzanın altındaydı, çoraplarım hemen onun üstünde duruyordu ve perukam da bir çivide asılıydı. Öyle küfürler ediyor, öyle pis sözler söylüyorlardı ki daha fazla dayanamadım. Kılığımı tamamen unutup yerimden kalkarak kamaradan dışarı fırladığımda, iki subayın bir mektup uğruna vahşice kavga ettiklerini gördüm. Hemen seslendim.</p>

  <p>"Beyler! Beyler!"</p>

  <p>Yakınımdakini omzundan yakalayıp kendime çevirdim. Kavgayı bırakıp ikisi birden bana baktılar.</p>

  <p>"Bu kahrolası herif kim, Cumbershum?"</p>

  <p>"Şu vaiz galiba. Hadi işinize beyim, bu bizim meselemiz!</p>

  <p>"Şu anda işimi yapıyorum, dostlarım, Hıristiyan ruhunuza seslenerek bu yakışıksız davranışı sonlandırmanızı, bu uygunsuz sözleriniz için tövbe etmenizi, aranızdaki sorunu çözmenizi öğütlüyorum!"</p>

  <p>Bay Deverel ağzı açık bakakaldı.</p>

  <p>"Sen kim oluyorsun?"</p>

  <p>Cumbershum adlı beyefendi -diğer subay- işaret parmağım bana doğru öyle bir salladı ki, geri çekilmesem gözüme sokacaktı.</p>

  <p>"Bu gemide vaaz verme yetkisini hangi cehennemlik ruhtan aldın, ha?"</p>

  <p>"Evet, Cumbershum, tam üstüne bastın."</p>

  <p>"Bana bırak, Deverel. Evet, vaiz, eğer sahiden bir vaizsen yetki belgeni göster."</p>

  <p>"Yetki belgesi mi?"</p>

  <p>"Anlamazdan gelme be adam, atama belgesini kastediyorum!"</p>

  <p>"Hangi atama belgesi?"</p>

  <p>"Ona ruhsat derler, Cumbershum, vaaz verme ruhsatı. Evet vaiz, göster bakalım ruhsatını!"</p>

  <p>Şaşırmıştım, yo, aklım karışmıştı. Böyle bir yolculuğa çıkacak her genç din adamına ibret olsun benim halim. Piskopos hazretlerinden aldığım ruhsatı diğer kişisel evraklarımla birlikte -yolculukta bir işime yaramayacaklarını düşünerek- sandığımın içine koymuştum ve sandığım da geminin karnında bir yerlere gömülmüştü. Subaylara bu durumu izah etmeye çalıştıysam da, Bay Deverel lafı ağzıma tıktı:</p>

  <p>"Gözümün önünden çekilin beyim, yoksa sizi kaptanın karşısına çıkarırım."</p>

  <p>Bu tehdidin dehşet içinde kamarama kaçmama neden olduğunu itiraf etmek zorundayım. İçeri girdikten sonra biraz düşündüğümde, öfkelerini dindirmekte başarılı olduğum hissine kapıldım, çünkü kahkahalar atarak uzaklaşmışlardı. Fakat bu pervasız -daha ağır konuşmayacağım- kimselerin daha çok kılığım konusunda yaptığım hataya ve bir tehditle sonuçlandırdıkları konuşmamıza güldükleri sonucuna vardım. Gerçekten de insanların önüne geleneklerin izin verdiğinden ve konumumun gerektirdiğinden farklı bir şekilde çıkmakla hata yapmıştım. Aceleyle giyinmeye başladım, bu sıcakta boynumu sıkan iki elden farksız olan şeritlerimi takmayı da unutmadım. Ayin kaftanımın ve kukuletamın sandıkta olmasına, daha doğrusu öbür eşyalarımla birlikte kaldırılmış olmasına canım sıkıldı. En nihayetinde, mesleğimin şerefini ve otoritesini gösteren işaretleri bir şekilde edindikten sonra kamaramdan çıktım. Fakat iki subay çoktan ortalıktan kaybolmuştu.</p>

  <p>Yerkürenin bu ekvatoral bölgesinde bulunmanın sonuçlarını hemen hissettim, daha birkaç dakika geçmeden kan ter içinde kalmıştım. Çukur güverteye çıktıysam da zerre kadar serinlik bulamadım. Biraz ferahlama umuduyla kamarama geri döndüğümde ne yapacağımı bilemedim. Mesleki giysilerim olmadan, bir göçmen sayılmam işten bile değildi! Hanımefendiler ve beyefendilerle görüşmem engellendiğine göre, halka hitap etmek dışında bir seçeneğim kalmamıştı. Ama İngiltere kırlarına uygun bir giysiyle sıcağa ve neme karşı koymak olanaksız görünüyordu. Hıristiyanlık konusundaki bilgimden çok, korkarım bilinen yazarların kitaplarından edindiğim bilgilerden kaynaklanan bir dürtüyle Kutsal Kitabı açtım ve ne yapacağıma karar vermeden önce bir tür <i>Sortes Virgilianae</i> yaptım, daha doğrusu vahiylere danıştım, aslında bu yaptığım, Rabbin en kutsal hizmetkârları tarafından yapıldığında bile şüpheli bir hareket gibi görünmüştür bana. Gözlerimin takıldığı sözcükler II. Tarihler 8: 7-8'dendi. "İsrail'den olmayan Hittilerden, Amorilerden, Perizzilerden, Hivilerden ve Yebusilerden<i>..."</i> Bu sözleri okur okumaz Kaptan Anderson, Bay Deverel ve Cumbershum'a uyguladım, ardından hemen dizlerimin üstüne çöküp bağışlanmayı diledim!</p>

  <p>Bu önemsiz kabalıkları sana yazmamın tek nedeni, davranışlardaki acayiplikler, karşılıklı yanlış anlaşılmalar, kısacası dünyanın, tuhaf insanlarla dolu bu tuhaf bölgesinde ve beni hem taşıyan, hem de hapseden İngiliz meşesinden tuhaf yapının içinde olmanın tuhaflığını göstermekti.</p>

  <p>Bir süre dua ettikten sonra, ileride <i>kutsal</i> kimliğime karşı bir günah işlemesini engellemek için ne yapacağıma karar verdim. Tekrar soyunup üzerimde sadece gömleğim ve külot pantolonumla kaldıktan sonra, tıraş olurken kullandığım küçük aynayı alıp görünüşümü incelemeye başladım. Bu işin pek kolay olmadığım söylemeliyim. Çocukken ahırdaki budak deliğinden Jonathan'ı ya da zavallı, iyiliksever annemizi, bazen de lort cenaplarının mübaşiri Bay Jolly'i gizlice izlediğimizi hatırlıyor musun? Orada beklemekten sıkıldığımızda başımızı hareket ettirerek dışarıdaki manzaranın olabildiğince büyük bir kısmım görmeye çakşırdık. Sonra her gördüğümüzü bize ait sayardık, tepenin zirvesine kadar yedi hektar arazi! Ben de aynen o şekilde aynayı kendime tutarak nasıl göründüğümü anlamaya çalışıyordum. Fakat ben kimim ki karşı cinsten bir insana aynayla kendine bakmaktan ve görünüşüne hayranlık duymaktan bahsediyorum. Hayranlık duymak derken, kendimi tatmin etmekten çok uğradığım şaşkınlığı ve hayreti ifade etmek istiyorum. Gördüğüm şey hakikaten harikaydı, ancak tasvip edilecek türden değildi. Güneşin daha yakından ve dik geldiğinde bir erkeğin yüzüne bu kadar sert davranabileceğini o ana dek anlayamamıştım.</p>

  <p>Senin de bildiğin gibi saçımın rengi açıktır, ama belirsiz bir tondadır. Ayrıldığımız gün saçımı -o an hissettiğimiz üzüntüden olsa gerek- pek düzgün kesememiş olduğunu gördüm. Geçen zaman içinde saçımdaki püsküller kaybolacağına daha çok meydana çıkmış, saçım kötü biçilmiş ekinlere benzemişti. Gemiye ilk bindiğimde deniz tutması yüzünden tıraş olamamıştım, daha sonraysa geminin sallantısından dolayı bir yerimi kesmekten çekinmiştim. En nihayetinde ağırdan almıştım işte, güneşten yanmış tenimin zarar göreceğinden korkmuştum. Şimdi sert kıllarla kaplıydı yüzümün alt tarafı. Neyse ki sakalım pek hızlı uzamaz, ama yüzümdeki kılların her biri farklı bir renkte gibiydi. <i>Ekinin bittiği iki tarla</i> arasında, yani başımla sakalım arasında kalan kısım güneşin amansız saldırılarına hedef olmuştu. Alnımda perukamla örtülen kısmın sınırları kolayca seçilebiliyordu. Aklimın alt tarafı neredeyse mora çalan bir renk almış, hatta bir yeri soyulmaya başlamıştı. Burnum ve yanakların ateşe tutulmuş gibi kıpkırmızıydı! Üzerimde gömleğim ve külot pantolonumdan başka bir şey olmadan, bu suratla insanların karşısına çıkarak mesleğimin gerektirdiği otoriteyi sağlayabileceğimi ummakla kendimi kandırmış olduğumu bir kez daha anladım. Karşısına çıktıklarım da insanları her şeyden önce üniformasıyla değerlendiren kimseler değil miydi? Benim naçizane "üniformam" ise Ruhani Kimselerin en sade süsleri olan ağartılmış şeritler ve ağartılmış saçların beyazlığıyla tezat oluşturan simsiyah giysimden oluşuyor. Bu geminin subayları ve yolcuları için, şeritleri ve perukası olmayan bir din adamı, dilenciden daha değerli değil.</p>

  <p>Aslında inzivamı bozup dışarı çıkmama neden olan şey, dışarıdaki kavga sesleri ve benim iyi niyetle müdahale etmek isteyişimdi, ama yine de suç benim. Onların karşısındaki görünüşümü düşününce korku benzeri bir duyguyla nefesimi tuttum - perukasız, tıraşsız, güneş yanıklarıyla yamalı bir yüz, neredeyse çıplak! Üzüntü ve utançla hatırladım papazlık rütbesine atandığımda bana söylenenleri -o günün önemi ve benimle konuşanın azizlik mertebesinde bir papaz olması yüzünden kutsal saymam gereken sözlerdi: "Bu kadar hassas olma, Colley, ayrıca insanların karşısına daima bakımlı bir halde çık." "Ekinlerin olgunlaştığı ve biçilmeyi beklediği" bir ülkeye çalışmaya giden bir emekçinin yüzü müydü hayal gücümün aynasında gördüğüm? Şu anda birlikte oturduğum insanların arasında saygıdeğer bir görünüş yalnızca <i>desideratum</i> değil, aynı zamanda <i>sine qua non</i> (yalnızca arzu edilen değil, aynı zaman zorunlu olan, demek istiyorum, tatlım.) Bir an önce gerekeni yapmaya karar verdim. Krallığım olarak tasarladığım yerde yürürken, Tanrının adamı olmakla kalmayacak, Tanrının adamı gibi görüneceğim!</p>

  <p>İşler biraz yoluna girmiş gibi. Bay Summers gelip benimle konuşmak istedi. Ona kapının ardından seslenip girmemesini rica ettim, çünkü bir görüşme yapmak için henüz ne görünüşüm, ne de kıyafetim uygundu. Buna razı oldu, ama sanki başkalarının duymasından korkuyormuş gibi kısık sesle konuşuyordu. Yolcu salonunda başka ayin düzenlenmediği için üzüntülerini ve özürlerini bildirdi. Söylediğine göre yolcuları <i>yoklamış,</i> ancak pek niyetli olmadıklarını görmüş. Bay Talbot'la konuşup konuşmadığmı sorduğumda, kısa bir sessizliğin ardından Bay Talbot'ın kendi işleriyle fazlasıyla meşgul olduğu cevabını verdi. Ama kendisi, yani Bay Summers, gelecek Sebt Günü'nde <i>küçük bir toplantı</i> düzenlenebileceğini umuyormuş. Kendimi tutamayarak normalden daha hiddetli bir sesle cevap verdim.</p>

  <p>"Tanrısız bir gemi bu!"</p>

  <p>Bay Summers sesini çıkarmayınca devam ettim.</p>

  <p>"Belli bir kimsenin etkisi yüzünden!"</p>

  <p>Bay Summers bunu duyduğunda pozisyonunu değiştirdi, aniden çevresine bakınmış gibi geldi bana. Sonra fısıldayarak konuşmaya başladı.</p>

  <p>"Yalvarırım böyle şeyler düşünmeyin, Bay Colley! Küçük bir toplantı, efendim. Bir iki ilahi, kısa bir vaaz, bir takdis duası..."</p>

  <p>Bunu fırsat bilerek çukur güvertede bir sabah ayininin çok daha uygun olacağını belirttim; ama Bay Summers utancım bastırmaya çalışarak <i>bunun mümkün olamayacağı</i> cevabını verdi. Ardından çekilip gitti. Yine de, dinin küçük bir zaferi saymalı bunu. Kim bilebilir o korkunç taş yüreğin en sonunda yapması gerektiği gibi teslim olmaya ne zaman ikna edileceğini?</p>

  <p>Benim Genç Kahraman'ın adını sonunda öğrendim. Billy Rogers denen hüzünlü bir genç, korkarım olgunlaşmamış yüreği henüz Tanrıyla tanışmamış. Bir fırsatını bulup onunla konuşmalıyım.</p>

  <p>Son bir saati tıraş olarak geçirdim! Gerçekten canım yandı, elde ettiğim sonucun da verdiğim emeğe değdiğini pek söyleyemem. Ama işi bitirdim.</p>

  <p>Tuhaf bir gürültü üzerine koridora çıktım. Tam adımımı dışarı atmıştım ki güverte ayaklarımın altında sarsıldı -gerçi çok hafifçe, ama dengemi kaybetmeme yetti! Neredeyse tamamen sakin geçen günler boyunca hareketi unutmuş, artık edindiğimi sandığım fırtınalı havada güvertede yürüme yeteneğimi yitirmiştim. Alelacele kamarama geri dönüp ranzama uzanmak zorunda kaldım. Yerime yerleşip ferahlayınca rüzgârın çıktığını, dalgaların üstünde kayarak ilerlemekte olduğumuzu ta iliklerime kadar hissettim. Tekrar yola koyulmuştuk; her ne kadar ayağa kalkacak kadar kendime güvenemesem de, bir süre engellendikten sonra hedefine doğru rahatça ilerlemeye başlayan her yolcu gibi benim de moralim düzelmişti.</p>

  <p>Bu sözcüklerin yukarısına çektiğim çizgi bir günlük istirahatı anlatıyor! Dışarı çıkıp biraz dolaştım, ama yolculardan ve gemicilerden mümkün olduğunca uzak kalmaya çalışıyorum. Onlara tekrar tanıtmalıyım kendimi; başı açık bir soytarı gibi değil, Tanrının adamı gibi görünmeliyim. Gemiciler arı gibi çalışıyor, alışılmışın dışında bir gayretle kimisi halat çekiyor, kimisi topluyor. Suyun üstünde ilerleyişimizin çıkardığı sesi rahatça işitebiliyorum. Bir kara adamı olarak ben bile hissediyorum geminin hafiflediğini, sanki cansız bir nesne değilmiş de genel şenlik havasına katılıyormuş gibi. Her tarafta geminin uzuvlarına ve dallarına tırmanan gemiciler görülüyor. Esen yellerin bizi istediğimiz limana doğru götürmesini sağlayan donanımdan bahsediyorum. Güneye, daha güneye gidiyoruz, Afrika kıtası sol yanımızda ama oldukça uzakta. Gemiciler yelken yüzeyini artırmak için direklere küçük <i>serenler</i> eklediler (çubuklar da diyebiliriz). Buralara takılan yelkenler, normal <i>elbisemizden</i> daha hafif bir malzemeden yapılmış. (Çevremde konuşanları dikkatle dinleyerek denizcilerin diline alışmaya çalıştığımı fark ediyor olmalısın.) Yeni yelkenlerin eklenmesiyle hızımız arttı, hatta biraz önce genç bir beyefendinin ötekine seslendiğini duydum. "Baksana yaşlı ninemiz eteklerini toplamış nasıl da koşuyor!" Belki de bu ek yelkenlere "etek" deniyordur gemici dilinde. Gemicilerin, hatta subayların, geminin teçhizatının çeşitli parçalarma ne kadar yakışıksız adlar verdiğine şaşarsın. Bir din adamının ve bayanların huzurunda dahi bu konuşmalar devam ediyor; ne söylediklerinin hiç farkında değilmiş gibiler.</p>

  <p>İki paragraf arasında bir gün daha geçti. Rüzgârın azalmasıyla önemsiz rahatsızlığımdan hemen hemen kurtuldum. Güzelce giyindim, hatta tıraş oldum ve bir süreliğine çukur güverteye çıktım. Diğer beyefendiler karşısındaki -hanımefendileri hiç saymıyorum- durumumu sana biraz anlatmaya çalışayım. Kaptan herkesin önünde beni aşağıladığından beri diğer yolculardan farklı, biraz tuhaf bir konuma geldim. Bunu nasıl tarif edeceğimi bilemiyorum, çünkü bana yapılan muamele gün be gün, an be an değişip duruyor. Uşağım Phillips ve birinci subay Bay Summers olmasa, kimseyle konuşamayacağım, çünkü zavallı Bay Talbot ya hasta ya da ruhunun huzursuzluğu yüzünden inancını sorgulamaya doğru ilerliyor, ki bu durumda ona yardım etmek benim için hem büyük bir zevk, hem de en önde gelen görevim, ama benden uzak duruyor. Sorunlarıyla başkalarını sıkmayacak kadar ince bir adam! Diğer yolculara ve subaylara gelince, Kaptan Anderson'ın tavırlarından etkilenerek beni ve kutsal mesleğimi saçma bir kayıtsızlıkla yok saydıklarından şüpheleniyorum bazen. Ama hemen sonra, yurttaşlarımız arasında pek sık görülmeyen bir nezakete sahip olduklarından benim üstüme düşmek istemedikleri hissine kapılıyorum. Belki -ama belki diyorum- beni kendi halime bırakmak ve hiçbir şey olmamış gibi davranmak istiyorlar. Elbette hanımefendilerin bana yaklaşması beklenemez, zaten böyle bir şey yapan bir hanım hakkında ben de iyi şeyler düşünmem. Fakat bu (şakacıktan krallığım olarak adlandırdığım yerle hareketlerimi sınırlandırmış olduğumdan), bir yerden sonra, beni düşündüğümden daha çok sıkıntıya sokan bir yalnızlığa itiyor. Bu durumu bir şekilde değiştirmeliyim! Kararımı verdim! Beni görmezden gelmelerinin nedeni ister kayıtsızlık olsun, ister nezaket, ben gözümü karartıp onlara yakınlaşmaya çalışacağım!</p>

  <p>Yine çukur güverteye çıktım. Hanımefendiler ve beyefendiler, en azından kamaralarında olmayanlar, benim çıkmamın yasak olduğu kıçüstü güvertesinde geziniyorlardı. Onlarla görüşüp konuşmayı arzuladığımı göstermek için uzaktan onları selamladım, ama aramızdaki mesafe epeyce fazla olmalı, çünkü dikkatlerini çekemedim. Herhalde sis ve mesafe yüzündendi. Başka türlü olamaz. Gemi tamamen hareketsiz, yelkenler sarkmış ve kocamış insanların yanakları gibi kırışmış halde. Kıçüstü güvertesindeki tuhaf geçit törenini izlemeyi bırakıp -aslını istersen burada denizin ortasında her şey tuhaf görünüyor- geminin başına baktığımda, daha önce dikkatimi çekmeyen acayip bir şey gördüm. İlk bakışta tenteye benzeyen bir şey geriliyordu baş kasaranın önüne <i>(önüne</i> derken bulunduğum yere, yani kıçüstü güvertesine çıkan merdivenlerin altındaki kısma göre); önce bunun güneşten korunmak için yapıldığını düşündüm. Fakat güneş artık tepemizde değildi, üstelik hayyanlarımızın hepsini yediğimiz ve kafesleri kırdığımız için korunması gereken bir şey de yoktu. Üstelik "tente" olarak kullanılan muşamba bu iş için fazlasıyla ağır görünüyordu. Küpeşteden küpeşteye uzatılıp halatlara asılmış, daha doğrusu halatlarla gerilmişti.</p>

  <p>Yukarıdaki cümleyi yazdıktan sonra perukamı ve cüppemi alıp (bir daha giyimimde tek bir kusur olmayacak) çukur güverteye geri döndüm. Dünyanın bir ucundaki bu yerde meydana gelen anlaşılmaz olayların en tuhafı da şu anda gemimizde yaşanan değişim! Çıt çıkmıyor, yalnızca arada sırada birileri kahkahalara boğuluyor. Gemiciler, makaralara bağlı halatların ucundaki kovalarım neşeyle suya sallandırıyorlar. Sürekli yukarıya deniz suyu çekiyorlar -birkaç saattir hiç kıpırdamadığımızdan bu suyun çok pis olduğundan endişeleniyorum- ve muşambanın üstüne döküyorlar, bu ağırlık yüzünden muşambanın ortası çökmüş durumda. Bunu geminin ilerlemesi için yapıyorlarsa, işe yarayacağım hiç sanmıyorum; öte yandan gemicilerin bir kısmı (ne yazık ki Genç Kahramanım da aralarında) artık tenteden çok havuz haline gelmiş olan muşambanın içine ihtiyaçlarım gideriyorlar. Çevresi okyanusla sarılı olan bir gemide ihtiyaç gidermek için böyle yollar bulunması, zayıf doğamızın karada ortaya çıkardığı sorunlar için bulunan yollara tercih edilebilir. Yine de, gördüğüm manzaradan tiksinerek arkamı döndüm ve kamarama doğru yürüyordum ki, tuhaf bir olay meydana geldi. Phillips aceleyle yanıma yaklaştı ve tam konuşacaktı ki koridorun loş kısmından biri seslendi, daha doğrusu bağırdı:</p>

  <p>"Phillips, kes sesini, seni köpek!"</p>

  <p>Phillips arkasını dönüp gölgelerin içine baktığında, bir an için kendini gösteren kişi Bay Cumbershum'dan başkası değildi. Phillips çekilip gittiğinde Cumbershum'ın bakışlarını hâlâ üzerimde hissediyordum. O adamı hiç sevemedim ve sevemeyeceğim. Bana kalırsa o da başka bir Anderson, kaptanlık rütbesine gelseydi ondan hiç farkı olmazdı!</p>

  <p>Vakit kaybetmeden kamarama girdim. Cüppemi, perukamı ve şeritlerimi çıkarıp dua etmeye başladım. Birkaç dakika sonra birisi çekine çekine kapımı tıklattı. Açtığım zaman Phillips'i karşımda buldum. Fısıldayarak konuşmaya başladı:</p>

  <p>"Bay Coliey, efendim, yalvarırım..."</p>

  <p>"Phillips, seni köpek! İn aşağı yoksa kırbaçlatırım seni!"</p>

  <p>Şaşkınlıkla sesin geldiği yöne döndüm. Yine Cumbershum, bu kez yanında Deverel da vardı. İlk başta Cumbershum'ı sesinden, Deverel'ın tartışılmaz zarafetinden tanıdım, çünkü ikisinin de şapkası ya da ceketi yoktu. Bir daha görülmemeye ahdettiğim kılıkta beni görünce kahkahalar atmaya başladılar. Aslını istersen, kahkahalarında manyakça bir şeyler de sezinledim. İkisi de sarhoş gibi görünüyordu. Ellerinde tutukları şeyleri benden saklayarak, kabinime girdiğim sırada hiç de samimi görünmeyen bir biçimde eğildiler. Deverel bir beyefendi! Bana zarar vermeyeceğine eminim!</p>

  <p>Gemide olağandışı bir sessizlik var. Birkaç dakika önce yolcuların hepsinin koridordan geçip merdivenleri tırmandığım ve başımın üstünden geçtiklerini duydum. Yanlış duymuş olamam. Geminin kıç tarafındaki yolcuların hepsi kıçüstü güvertesinde toplanmış durumda. Aralarında yalnız ben yokum!</p>

  <p>Tekrar dışarı çıktım, giyim kuşam konusundaki tüm kararlılığımı bir yana bıraktım ve acayip bir şekilde aydınlanmış olan koridora süzüldüm. Koridor sessizdi. Yalnızca Bay Talbot'ın kamarasından anlaşılmaz bir mırıltı geliyordu. Ona gidip beni korumasını istemeyi düşündüm, ama dua etmekte olduğunu bildiğimden vazgeçtim. Sessizce koridordan çıkıp çukur güverteye çıktım. O an görür görmez taş kesildiğim manzara, ölünceye kadar aklımdan çıkmayacak. Geminin arkasında -kıç kısmındaki yükseltilmiş kısımlarda- yolcular ve subaylar birikmiş, hiç ses çıkarmadan başımın üstünden ön tarafa bakıyorlardı. Elbette bakacaklar! Böyle bir şey görülmemiştir. Ne bir tüy, ne bir kalem, ne de tarihin en büyük ressamının fırçası tasvir edebilir böyle bir manzarayı. Kocaman gemimiz hiç kıpırdamıyordu ve yelkenleri hâlâ sarkık duruyordu. Sağ yanda güneş kıpkızıl batıyor, sol yanda dolunay çıkıyordu, tam karşı karşıyaydılar. Sanki bu iki büyük küre gözlerini dikmiş birbirine bakıyor, ışıkları birbirine karışıyordu. Karada bu manzara o kadar net görülemez, çünkü tepeler, ağaçlar ya da evler bunu engeller, ama burada kıpırtısız gemimizde dört yanımız ufuk çizgisiydi. Burada Tanrının mucizesi açıkça görülebiliyordu.</p>

  <p>Çifte ışık ağır ağır yok oldu ve ayın fildişi, abanoz renklerine kaldık, insanlar öne doğru ilerleyip donanımın çeşitli yerlerine fenerler astılar, böylece muşambadan tentenin biçimsiz göbeğinin arkasına piskopos kürsüsüne benzer bir şey inşa edilmiş olduğunu gördüm. Artık anlamaya başlamıştım. Her yanım tir tir titriyordu. Yapayalnızdım! Evet, içinde sayısız insan bulunan bu koca gemide yapayalnızdım ve apansız korkmaya başladım Tanrının merhametiyle dindirilemeyen ilahi adaletten! Apansız ürktüm hem Tanrıdan hem insandan! Tökezleyerek kamarama döndüm ve titreye titreye dua etmeye başladım.</p>

  <p><b>SONRAKİ GÜN</b></p>

  <p>Kalemi zorlukla tutuyorum. Kendime gelip sakinleşmem gerek, bunu başarmalıyım. Kişi başkalarının yaptıklarıyla değil, kendi yaptıklarıyla kirlenir... Utancım ancak ve ancak bana zarar verir.</p>

  <p>İbadet etmeyi bitirmiş, eski günleri düşünüyordum. Gömleğim dışında her şeyimi çıkarmıştım ki kamaramın kapısının kırılırcasma çalınmasıyla yerimde sıçradım. Zaten endişeliydim. Kapının gürültüyle çalınması korkumu ve şaşkınlığımı iyice artırdı. Kurban seçilmiş olabileceğim iğrenç törenler üzerine daha biraz önce düşünmüş olmama rağmen, geminin batmakta olduğunu, yangın çıktığım ya da düşman saldırısına uğradığımızı sandım. Bütün gücümle haykırdım, daha doğrusu öyle sanıyorum.</p>

  <p>"Neler oluyor? Neler oluyor?"</p>

  <p>En az kapının vurulması kadar güçlü bir ses cevap verdi.</p>

  <p>"Aç şu kapıyı!"</p>

  <p>Aceleyle, yo, panik içinde seslendim.</p>

  <p>"Hayır, olmaz, giyinik değilim... Neler oluyor?"</p>

  <p>Önce kısa bir sessizlik oldu sonra aynı ses ürkütücü bir cevap verdi.</p>

  <p>"Robert James Colley, yargı günün geldi!"</p>

  <p>Son derece beklenmedik ve korkunç olan bu sözler, iyice kendimi kaybetmeme neden oldu. Kapının dışındaki sesin bir insana ait olduğunu bilmeme karşın, yüreğimin sıkıştığını hissettim; o anda tırnaklarımı bütün gücümle göğsüme geçirmiş olmalıyım, çünkü sonradan kanamış olduğunu gördüm. Bu korkutucu çağrıya cevaben haykırdım.</p>

  <p>"Hayır, hayır, daha hazır değilim... Yani demek istiyorum ki... giyinik değilim..."</p>

  <p>Aynı korkunç ses daha da dehşet verici bir şekilde cevap verdi:</p>

  <p>"Robert James Colley, tahtın karşısına çıkmaya çağrılıyorsun."</p>

  <p>Bu sözler -ne olursa olsun, zihnimin bir parçası bunların bir kandırmaca olduğunun pekâlâ farkındaydı- nefesimin tamamen kesilmesine neden oldu. Sürgüyü itmek için kapıya atıldım, ama geç kalmıştım. Kapı hızla açıldı ve kocaman gözleri, kocaman ağızları, uzun dişleri olan iki devasa yaratık üstüme çullandı. Başıma bir torba geçirildi. Beni karga tulumba götürdüler, ayaklarım güverteye değmiyordu bile. Hızlı düşünen ve çabuk karar veren bir insan olmadığımı biliyorsun. Birkaç saniye için tamamen kendimden geçtim, ama sonra bağrış çağrışlar, şeytani kahkahalar eşliğinde uyandırıldım. Bir an aklım başıma geldiğinde sıkı sıkı tutulmuş götürüldüğümü fark edince, "Yetişin! Yardım edin!" diye bağırdım ve kurtulmak için Hz. İsa'ya yakardım.</p>

  <p>Torba başımdan çekilip çıkarıldığında, fenerlerin ışığında her şeyi apaçık gördüm. Geminin baş kasara güvertesi insanlarla doluydu ve kenarlara beni kaçıranlara benzeyen korkunç yaratıklar dizilmişti. Tahtta oturan yaratığın ateşten sakalı ve yine ateşten tacı vardı, sağ elinde üç dişli kocaman bir çatal tutuyordu. Başımı çevirdiğim zaman geminin kıç tarafmı gördüm, benim <i>ait olduğum yer,</i> kıçüstü güvertesi <i>izleyicilerle</i> doluydu! Ama kimlerin orada olduğunu seçmeme yetmeyecek kadar yetersizdi fenerlerin sayısı; onlara arasında dost bir yüz görmek için zamanım da olmadı gerçi, çünkü beni kaçıranlar tarafından kıskıvrak yakalanmıştım. Şimdi daha iyi anlıyorum durumumu ve "şakanın" acımasızlığım, korkumun birazı utancın etkisiyle silinip gitti, çünkü hanımefendilerin ve beyefendilerin önünde yarı çıplaktım. Bir daha üzerimde Ruhani Kimselerin kıyafeti olmadan kimsenin karşısına çıkmamaya ahdetmeme rağmen! Tokat ve yumruk yağmuru altında zorla "tahtın" önünde diz çöktürüldüğüm sırada ciğerlerimde neredeyse hiç hava kalmamıştı. Ben sesimi duyurmaya çalışırken, bana öyle ağır bir soru soruldu ki, değil buraya yazmak, hatırlamak bile istemiyorum. Karşı çıkmak için ağzımı açar açmaz iğrenç kokulu pis bir şeyler tıktılar içine, şu anda bile kusacak gibi oluyorum. Ne kadar sürdüğünü bilmediğim bir zaman boyunca bunu yapmaya devam ettiler; ağzımı açmadığım zaman da pisliği yüzüme sürüyorlardı. Sorular ardı ardına gelmeye devam ediyordu, hiçbirini bu mektuba yazmaya cesaret edemem. Zaten en baştan çıkmış kullar dışında kimse cevap veremez bu sorulara. Yine de her soru bağrış çağrışlar ve düşmanlarımızı dehşet içinde bırakan o İngiliz haykırışıyla karşılanıyordu; işte o zaman anladım, korkunç gerçek bir anda ruhumu sardı: <i>Düşman bendim!</i></p>

  <p>Onları iyi şeylere yöneltmesi gereken kimseleri örnek alan halk, elbette böylesi aşırılıklara gidebilir! Nihayet şenliğin başını çeken adam tenezzül edip benimle konuştu.</p>

  <p>"Sen alçak, pis bir adamsın ve iyice yıkamp temizlenmen gerek."</p>

  <p>Istırabım gittikçe artıyor, midem bulanıyor, nefesim daralıyordu; onların bu zalimce oyununun kurbanı olarak hemen oracıkta öleceğimden korkuyordum. Tam sonumun geldiğini düşündüğüm sırada üzerime atılan bir kova dolusu pis suyla geriye fırladım. Bana tuhaf ve dehşet verici gelen başka bir şeydi yine de. Onlara bir zarar vermemiştim. Benimle canlarının istediği gibi oynamışlar, dilediklerini yapmışlardı. Şimdi de dışkıların, pisliklerin içinde ayağa kalkamaya çalışırken, Fransız Vahşeti'nin zavallı kurbanlarının son nefeslerinde duymuş olmaları gereken şeyi duyuyordum... Tanrım, bu Ölümden de kötü... bir insanın başkasına yapabileceği hiçbir şey bunların hırıltılı, şehvetli, saldırganca arzularıyla kıyaslanamaz...</p>

  <p>Artık yaşamdan tümüyle ümidi kesmiş, sonuma kavuşmak için umutsuzca debeleniyordum, ruhumu teslim etmek üzere olduğumu hissetmeye başlamıştım ki kıçüstü güvertesinden birilerinin bağırdığını sonra da korkunç bir patlama olduğunu duydum. Birisi yüksek sesle emir verince çevremdekiler nispeten sessizleşti. Beni her seferinde yere yıkan eller beni kaldırmaya çalıştı. Ama o kadar güçsüzdüm ki, güverteye yığılıp orada öylece kaldım. Yeni bir sessizlik sırasında biraz kendimi toplayıp ardımda pislikten bir iz bırakarak sürünmeye başladım. Fakat başka bir emir verildi. Eller beni kaldırıp kamarama taşıdı. Birileri kapımı kapadı. Bir süre sonra -aradan ne kadar zaman geçtiğini bilemiyorum- kapı tekrar açıldı ve Hıristiyan ruhuna sahip biri ranzamın yanına bir kova sıcak su koydu. Belki Phillips'ti ama emin değilim. Kendimi kısmen temizlemeyi nasıl başardığımı anlatamayacağım. Uzaktan gelen seslerden anladığım kadarıyla geminin baş tarafındaki şeytanlar... yo, yo, onlara böyle dememeliyim... geminin baş tarafındaki gemiciler başka kurbanlar bulmuş onlarla eğleniyordu. Fakat bu sefer vahşice çığlıklar yerine neşeli bağırışlar vardı. Bunu sineye çekmek çok zordu. Başka bir gemide olsalar kendilerine kurban olarak bir "vaiz" seçebilirler miydi? Hayır, hayır, onlara kızmayacağım, onları bağışlayacağım. Onlar öyle hissetmeseler de, hatta ben öyle hissetmesem de onlar benim biraderlerim! Beyefendilere gelince... Hayır, onlara kızmayacağım; üstelik aralarından biri, belki Bay Summers, belki de Bay Talbot, araya girdi ve her ne kadar geç kalmış olsa da onların bu gaddarca oyununu durdurdu.</p>

  <p>Bitkinlik içinde uykuya daldığımda yargı günü ve cehennem üzerine korkunç kâbuslar gördüm. Bu kâbuslar karşısında kapıldığım dehşetle uyandım, Tanrıya şükürler olsun! Çünkü bu kâbuslar devam etseydi tamamen aklımı yitirebilirdim.</p>

  <p>Ondan sonra uzun uzun dua ettim. Dua ettikten sonra da aklımı başıma toplayıp düşünmeye başladım.</p>

  <p>Bir şekilde kendime gelmeyi başardım gibi. Artık <i>neler olduğunu</i> açık seçik anlayabiliyorum. En sağlıklısı da, <i>neler olduğunu</i>, diyerek geçmiş zaman kullanmam aslında. Zihnimdeki zararlı otları temizlemem, dehşetten, tiksintiden, öfkeden kurtulmam sayesinde doğru bir yargıya varmanın yolunu da açmış oldum. Kaptan Anderson'la ilk karşılaşmamızda bana karşı olan hoşnutsuzluğundan ortaya çıkan sonuçların kurbanı olmuştum. Dünkü maskaralık, onun onayı ya da kayıtsızlığı olmadan gerçekleşemezdi. Deverel ve Cumbershum ona aracılık ediyorlar. Anlıyorum ki utancım -acizliğin verdiği kızgınlık dışında- tamamen gerçekdışı ve kavrayışım bir şey ifade etmiyor. Ne söylersem söyleyeyim (her kötü söz için Hz. İsa'dan bağışlanmayı diledim), içimden gelen ses, hanımefendilerin ve beyefendilerin benim hakkımdaki görüşlerini daha iyi ifade ediyor. Aslında onların günahı benimkinden büyük, fakat vicdanımla hesaplaşmak, bağışlamayı en baştan öğrenmeliyim! Ey Tanrım, yok mu verdiğin derslerin bir sonu? Rabbin hizmetine koşanlara bu dünyada vaat edilenin ne olduğunu bir kez daha hatırlattım kendime. Böyle olması gerekiyorsa, bırakalım cefa olsun benim yüküm de. Yalnız değilim.</p>

  <p>Bir kez daha şevkle dua ettikten sonra, artık daha alçakgönüllü ve erdemli bir adam olduğum inancıyla ayağa kalktım. Bana yapılan hakaretin, öbür yanağımı çevirmem gereken bir meydan okumadan başka bir şey olmadığını nihayet anlamıştım.</p>

  <p>Ama yine de ortada yalnızca bana değil, benim aracılığımla, adını ağızlarından düşürmemelerine karşın akıllarından geçirmedikleri o yüce varlığa yapılmış bir hakaret vardı. Asıl hakarete uğrayan benim mesleğim, dolayısıyla naçizane bir neferi olduğum Yüce Ordu'ydu. Bu saygısızlık, bizzat Efendimiz'e yapılmıştı ve her ne kadar onun bağışlayıcılığına inansam da sessiz kalmak yerine bu işin sorumlusuna haddini bildirmek görevimdi.</p>

  <p>Kendimiz için değil, Yarabbim, senin için!</p>

  <p>Yukarıdaki satırları yazdıktan sonra nispeten huzurlu bir uyku çektim ve uyandığımda geminin yumuşak bir rüzgârla dalgaların üstünde kaymakta olduğunu hissettim. Galiba hava biraz serinlemişti. Dün akşamki olayları hatırlayınca aniden korkuyla ürperdim ve kendimi toparlamak için epeyce uğraşmam gerekti. Ama sonra yatmadan önce ettiğim duaların verdiği huzur içimi doldurdu ve Hıristiyanlık Dininin Yüce Doğruları'nı zihnimde pekiştirmiş olmanın verdiği coşkuyla ranzamdan kalktım, hatta atladım diyebilirim! Sabah ibadetim, her zamankinden çok, hem de çok daha uzun sürdü.</p>

  <p>İbadetimi bitirdikten sonra kahvaltı ettim ve özenle tıraş oldum. Keşke saçlarımı biraz daha iyi kesmiş olsaydın! (Ama bunları okumamalısın! Durum gittikçe daha karışık bir hal alıyor, bir ara oturup yazdıklarımı sansürlemeliyim.) Yine özene bezene şeritlerimi, perukamı ve başlığımı taktım. Uşaktan sandığımın bulunduğu yeri göstermesini istedim, önce birtakım mazeretler öne sürdüyse de, sonunda beni gölgeler içindeki ambara indirmeye razı oldu. Kukuletamı, ayin kaftanımı sandıktan aldım, vaizlik ruhsatımı çıkarıp cüppemin içindeki cebe yerleştirdim. Artık, kendim için değil Efendimiz için gireceğim haklı mücadeleye hazırdım. Gemideki herkesle baş edebilirdim, hiçbiri bir zamanlar üstesinden geldiğim o haydut -hatırlıyorsun değil mi?- kadar korkutucu olamazdı ne de olsa. Böylece, önce kıçüstü güvertesine, oradan da Kaptan Anderson'm genellikle görüldüğü, geminin en sonundaki yükseltilmiş kısma doğru sert adımlarla çıktım. Durup çevreme bakındım. Kaptan Anderson, sancak tarafından esen sert rüzgârda volta atıyordu. Bay Talbot'ın, yanında bir iki beyefendiyle tırabzana yaslanmış hava almakta olduğu dikkatimi çekti, beni görünce hemen elini şapkasına götürüp yanıma geldi. Bu dostane yaklaşımı beni hayli sevindirmiş olsa da, selam vermekle yetinip durmaksızın yoluma devam ettim. Güverteyi kat edip Kaptan Anderson'ın karşısına dikilerek başlığımı çıkardım. Bu kez bana çarpmadı. Öylece durup dik dik yüzüme baktı, bir şey söyleyecekmiş gibi ağzını açtı, ama sonra vazgeçti.</p>

  <p>Bunun üzerine aramızda şöyle bir konuşma geçti.</p>

  <p>"Kaptan Anderson, sizinle konuşmak istiyorum."</p>

  <p>Bir an duraksadı. Sonra, "Tabii efendim. Konuşabilirsiniz" dedi.</p>

  <p>Soğukkanlı ve ölçülü bir sesle devam ettim.</p>

  <p>"Kaptan Anderson. Adamlarınız benim temsil ettiğim kuruma saygısızlık etmiş bulunuyor. Siz de aynı şeyi yaptınız, efendim."</p>

  <p>Bir an için yanağı seğirdi. Önce çenesini yukarı kaldırdı, sonra geri indirdi. Ardından mırıldanır gibi bir cevap verdi.</p>

  <p>"Biliyorum, Bay Colley."</p>

  <p>"Demek itiraf ediyorsunuz, efendim?"</p>

  <p>Yine mırıldandı.</p>

  <p>"İstemeden oldu... Olaylar kontrolden çıktı. Size kötü davranıldığını kabul ediyorum."</p>

  <p>Soğukkanlılıkla devam ettim.</p>

  <p>"Hatanızı itiraf ettiğinize göre, sizi bağışlıyorum, Kaptan Anderson. Sizin emirleriniz doğrultusunda değil, sizi örnek alarak hareket ettiklerini kabul edebilirim; öte yandan, alelade gemicilerin yanında subayların da işin içine karıştığını düşünüyorum. Temsil ettiğim kuruma en büyük hakareti <i>onlar</i> yapmıştır! Kendilerini gizlemeye çalışmış olsalar da onları tanıyorum, Kaptan. Benim tatmin olmam için değil, kendi ruhlarını kurtarmak için hatalarını kabul etmeliler."</p>

  <p>Kaptan Anderson güvertede hızlı hızlı bir tur daha attı. Sonra ellerini arkasında kavuşturarak karşıma dikildi. Bana baktığı zaman öfkeden kıpkırmızı kesilmiş olduğunu görerek hayrete düştüm. Ne tuhaf değil mi? Hatasını kabul etmişti, ama subaylarmdan söz edilince eski haline geri dönmüştü. Sert bir sesle cevap verdi.</p>

  <p>"Kabul edecekler."</p>

  <p>"Siz nasıl Kralın şerefini koruyorsanız, ben de Efendimizin şerefini koruyorum."</p>

  <p>Bir süre ikimiz de konuşmadık. Çan çaldı ve nöbet değişimi yapıldı. Bay Summers'la Bay Willis, nöbeti Bay Smiles'la Bay Taylor'dan aldı. Nöbet değişimi her zamanki gibi merasimle oldu. Kaptan Anderson dönüp tekrar bana baktı.</p>

  <p>"İlgili subaylarla konuşurum. Şimdi tatmin oldunuz mu?"</p>

  <p>"İzin verin bana gelsinler, efendim, sizi bağışladığım gibi onları da bağışlayacağım. Ama bir şey daha var..."</p>

  <p>O anda kaptanın ağzından küfür niteliğinde bir söz çıktığını söylemeliyim. Fakat güvercinin uysallığı yanında yılanın bilgeliğine de sahip olduğumdan bir seferliğine söylediğini duymazdan geldim. Küfür etti diye bir deniz subayını azarlamanın zamanı değildi. Onun da zamanı gelecek, dedim kendi kendime.</p>

  <p>Konuşmama devam ettim.</p>

  <p>"Geminin baş tarafındaki zavallı, cahil insanları da düşünüyorum. Onları ziyaret edip tövbe etmelerini sağlamalıyım."</p>

  <p>"Siz delirdiniz mi?"</p>

  <p>"Aslında hayır, efendim."</p>

  <p>"Sizinle daha çok alay edeceklerinden çekinmiyor musunuz?"</p>

  <p>"Sizin üniformanız varsa benim de var, Kaptan Anderson. Onlara üniformamla gideceğim, Ruhani Kimse'nin kıyafetiyle!"</p>

  <p>"Üniforma ha?"</p>

  <p>"Anlatamadım galiba efendim. Uzun çalışmalarım ve takdis törenim sonrasında layık görüldüğüm kıyafetten söz ediyorum. Sizin önünüze böyle çıkmıyorum, siz benim kim olduğumu biliyorsunuz."</p>

  <p>"Evet biliyorum beyim."</p>

  <p>"Teşekkür ederim, efendim. Peki baş tarafa gidip onlara seslenmeme izin veriyor musunuz?"</p>

  <p>Kaptan Anderson arkasını dönüp küpeşteye yaklaştı ve denizi seyretmeye başladı. Yüzünü bana dönmeden cevap verdi.</p>

  <p>"Bildiğiniz gibi yapın."</p>

  <p>Onun sırtına bir selam verip arkamı döndüm. Birinci merdivenlere geldiğimde Bay Summers koluma dokundu.</p>

  <p>"Bay Colley!"</p>

  <p>"Söyleyin, dostum."</p>

  <p>"Bay Colley, yapacağınız şeyi iyi düşünmenizi rica ediyorum." Sonra sesini alçalttı. "Bay Prettiman'ın silahını ateşleyip onları korkutmasaydım işlerin nereye varacağı belirsizdi. Size yalvarıyorum... İzin verin onları subayların gözetiminde toplayalım! Bazıları çok vahşi insanlardır... Göçmenlerden biri..."</p>

  <p>"Meraklanmayın, Bay Summers. Ayin kıyafetiyle çıkacağım karşılarına. Kıyafetimi tanıyacak ve saygı göstereceklerdir."</p>

  <p>"En azından romlarını içmelerini bekleyin. İnanın bana, ne söylediğimi biliyorum! Romlarını içince uysallaşırlar, sakinleşirler... Onlara söylediklerinizi anlamaları daha kolay olur... Size yalvarıyorum! Aksi takdirde sizi küçümserler, duymazdan gelirler... Hatta daha kötüsü de olabilir..."</p>

  <p>"Onlara vermeyi düşündüğüm dersi anlamazlar, demek istiyorsunuz, onları doğru yola getirme fırsatını yitirmiş olurum."</p>

  <p>"Aynen öyle efendim!"</p>

  <p>"Pekâlâ, Bay Summers. Biraz daha bekleyeceğim. Şimdilik yazmam gereken şeyler vardı zaten."</p>

  <p>Önünde hafifçe eğilip yoluma devam ettim. Bay Talbot yeniden yoluma çıktı. Çok sevimli bir tarzda, dostluğumuzu ilerletmek istediğini belirtti. Hakikaten de bulunduğu konumu onurlandıran bir delikanlı! Keşke ayrıcalıklar daima onun gibilerin elinde olsa, aslında önümüzdeki süreçte onunla dost olmayı ben de istiyorum, fakat o an için yoluma devam etmeliydim.</p>

  <p>Kamaramda oturup yazmaya başladıktan bir süre sonra kapı çalındı. Gelenler Bay Deverel ve Bay Cumbershum'dı, dün geceki iki <i>şey (an!</i> Onlara sert sert baktım, çünkü bağışlanmadan önce biraz cezalandırılmayı hak ediyorlar. Bay Cumbershum konuşmadı, fakat Bay Deverel onun yerine de konuştu. Hata yaptıklarını ve gece biraz içkili olduklarını itiraf etti. Meseleyi bu kadar ciddiye alacağımı düşünmemişti, ama gemiciler ekvatoru geçerken böyle oyunlar oynamayı bir gelenek haline getirmişlerdi, tek sorun kaptanın genel iznini yanlış yorumlamış olmalarındaydı. Olanı biteni bir eşek şakası olarak görmemi istedi. Şu anda göründüğüm gibi olsam kimse böyle bir şeye cesaret edemezmiş... Kesinlikle kötü bir niyetleri yokmuş ve her şeyi unutacağımı umuyormuş.</p>

  <p>Bir süre durup düşünüyormuş gibi yaptıysam da, nasıl tepki vereceğimi önceden hesaplamıştım. Uygun olmayan bir kıyafetle insanların arasına çıkmakla hata yaptığımı kabul etmenin zamam değildi. Aslında bu türden insanlar daima bir üniformaya ihtiyaç duyarlar; hem giymek, hem de görmek için!</p>

  <p>"Efendimiz'in bana vermiş olduğu yetkiye dayanarak sizi bağışlıyorum, baylar. Gidin ve bir daha günah işlemeyin.”</p>

  <p>Arkalarmdan kamaranın kapısını kapattım. Giderlerken, büyük ihtimalle Bay Deverel'ın uzun bir ıslık çaldığını duydum. İşitme mesafesinden çıkmalarından hemen önce Bay Cumbershum ilk defa konuştu.</p>

  <p>"Kim acaba şu Efendisi? Kahrolası Filo Papazı'yla işbirliği mi yapıyor, dersin?"</p>

  <p>Ardından sesleri duyulmaz oldu. Günlerdir ilk defa huzurlu hissediyordum kendimi. İşler yoluna girmeye başlamıştı. Bundan sonra yavaş yavaş mesleğimi icra etmeye başlayabilirdim; önce halkın içinde, sonra da görüntüyle desteklenmiş olan Söz'e kayıtsız kalmayacak, kalamayacak olan subaylar ve saygın yolcular arasında. Kaptan bile birtakım olumlu işaretler verdi, Tanrının inayeti ölçüsüzdür. Vaaz için hazırlanmadan önce çukur güverteye çıkıp nihayet özgürce nefes alabildim... Hiç kuşkusuz kaptan da kısa zaman içinde kıçüstü güvertesine çıkma yasağını kaldıracaktı. Küpeşteye yaklaşıp suya baktım; mavi, yeşil, mor deniz; bembeyaz köpükler. Geminin gövdesinin su altında kalan kısırıma yapışmış dalgalanan yeşil yosunları yepyeni bir güven duygusu içinde seyrettim. Dürülmüş yelkenlerimizde tuhaf bir güzellik var gibiydi. Artık zamanı geldi; adamakıllı hazırlandıktan sonra geminin baş tarafına gidip Yaradanın isyankâr ama cana yakın kullarını azarlamalıyım. O an her şeye, herkese karşı büyük bir sevgiyle doldu içim; deniz, gemi, gök, beyefendiler, gemiciler ve tabii hepsinin ötesinde Kurtarıcımız! İşte tüm dertlerimin ve sıkıntılarımın en güzel ödülü! TANRIYA ÖVGÜLER OLSUN!</p>

  <p>Lort cenaplarının da bildiği gibi, Colley başka bir şey yazamadı. Artık öldü ve ardında başka bir şey bırakmadı. Hiçbir şey bırakmamalı! Bütün bu olanlardan sonra tek avuntum, zavallı kız kardeşinin hiçbir zaman gerçeği öğrenmemesini sağlayabilecek olmam. Sarhoş Brodebank, "Colley' i kim öldürdü?" diye kükreyebilir kamarasında, ama kızcağız onu hangi zaafın öldürdüğünü, ölümünde payı bulunanların -ben de dahil- kimler olduğunu asla bilmeyecek.</p>

  <p>Kısa ve rahatsız bir uykudan sonra Wheeler tarafından uyandırıldığımda, sabahın erken saatlerinde bir soruşturma yapılacağını öğrendim. Summers ve kaptanla birlikte yapacaktık soruşturmayı. Bu sıcak iklimde cesedin gömülmesine karşı çıktığımda, Wheeler hiçbir şey söylemedi. Açıkça ortada ki kaptan kendisinin ve bizim zulmümüzü resmi işlemlerden bir örtünün altına gizlemek istiyor. Kaptanın kamarasmda bir masanın başına oturduk ve tanıklar teker teker gelmeye başladı. Colley'e hizmet eden uşak bizden fazlasını bilmiyordu. Genç Bay Taylor adamın öldüğüne inanmakta güçlük çekiyordu, ama kaptandan korkusundan, Bay Colley'in kendi rızasıyla romun tadına baktığını tekrarlayıp durdu. Bunun nedenini anlamıştı, ama şimdi tam olarak hangi kelimeyi kullanması gerektiğini hatırlayamıyordu. Hatırlayamadığı kelimenin "yakınlaşma" olup olmadığını sorduğumda beni onayladı. Peki ya Bay Taylor pruvada ne yapıyordu? (Bunu soran Bay Summers'tı.) Bay Tommy Taylor zincir istifini denetliyordu, göz demirine bağlı zincirin uçtan uca rahat gidip gitmediğine bakıyordu. Bu etkileyici jargon denizci beyleri tatmin etmişti, sanki çocuk bildiğimiz İngilizce konuşmuş gibi ikisi de başlarını salladılar. Öyleyse Bay Taylor neden işinin başında değildi? Bay Taylor denetimi bitirmiş rapor vermeye gelirken, daha önce hiç o halde bir vaiz görmediğinden durup biraz izlemişti. Peki ya sonra? (Bunu soran da kaptandı.) Bay Taylor "kıça geliyormuş, Bay Summers'a haber verecekmiş" fakat "yolda Bay Cumbershum'a yakalanıp şişeyi yemiş."</p>

  <p>Kaptan başını salladı ve Bay Taylor rahatlamış olarak dışarı çıktı. Summers'a döndüm.</p>

  <p>"Ne şişesi, Summers? Ne yapıyorlar ki şişeyi?"</p>

  <p>Kaptan homurdandı.</p>

  <p>"Şişe derken azar işittiğinden bahsediyordu efendim. İzin verirseniz devam edelim."</p>

  <p>Bir sonraki tanık, East soyadlı bir adamdı, saygın bir göçmen, sıska yüzünden çok etkilendiğim zavallı kızın kocası. Okuma yazması vardı. Bay Colley'i görmüştü ve muhterem beyefendiyi simaen tanıyordu. Gemicilerin deyimiyle "badger bag" sırasında onu görmediyse de ondan söz edildiğini duymuştu. Herhalde haberimiz vardı karısının ne kadar kötü durumda olduğundan, Bayan Roustabout'la birlikte sırayla onun başında bekliyorlardı. Bay Colley'i gemicilerin arasında yalnızca bir an görmüştü, onlarla birlikte içmeye başlamadan önce pek fazla konuşmuş olduğunu sanmıyordu. Peki ya duyduğumuz alkışlar ve kahkahalar? Beyefendi gemicilerle yakınlaştığı sırada söylediği birkaç kelime yüzündendi. Homurtular ve öfkeli haykırışlar? Bunlar hakkında bir bilgisi yoktu. Tek bildiği gemicilerin muhterem beyefendiyi yanlarında götürdükleriydi, hep birlikte genç beyefendinin halatlar arasında bir şeyler yaptığı yere inmişlerdi. O sırada karısına bakmaya gittiğinden, başka bir şey söyleyemiyordu. Biz beyefendilerin saygısızlık olarak almasını istemezdi, ancak muhterem beyefendiyi götüren gemiciler dışında kimse başka bir şey bilmiyordu.</p>

  <p>Çekilmesine izin verildi. Vaiz sarhoş olduğunda onu güverteye çıkaran ya da taşıyan adamın bizi aydınlatabilecek tek kişi olduğu yolundaki görüşümü belirttim. Colley'in ne kadar içtiğini ve içkiyi ona kimin verdiğini ya da kimin onu içmeye zorladığım biliyor olabilirdi. Kaptan Anderson bana katıldığını ve adamı çoktan getirtmiş olduğunu bildirdi. Ardından alçak sesle şöyle dedi:</p>

  <p>"Muhbirimin dediğine göre bu tanığın üstüne gitmeliymişiz."</p>

  <p>Kendimi zor zaptederek cevap verdim.</p>

  <p>"Anladığım kadarıyla yaptığımız işi olduğundan zor göstermeye çalışıyorsunuz. Adam sarhoş edilmişti. Bu olanlar sayesinde, kimi insanların bir diğerinin öfkesiyle ölümcül bir yara alabilecek kadar hassas olabileceğini, Bay Broclebank'in küçük bir kabahat sayacağı bir şey yüzünden ölecek kadar nedamet duyabileceğini öğrenmiş bulunuyoruz. Hadi baylar! Onu öldürenin sarhoşluk olduğunu, ama onun sıhhatine gösterdiğimiz genel ilgisizliğin de bir ölüm nedeni olduğunu itiraf edemez miyiz?"</p>

  <p>Cesurcaydı, değil mi? Bizim tirana hem kendisinin, hem de benim bu işte... Ama bana gözlerini dikmiş hayretler içinde bakıyordu.</p>

  <p>"Kayıtsızlık mı dediniz?"</p>

  <p>"Sarhoşluk, efendim" diye çabucak araya girdi Summers, "bırakalım olay böyle kapansın."</p>

  <p>"Dur biraz, Summers. Bay Talbot. 'Genel ilgisizliğimiz' diye bir şeyden bahsettiğinizi duydum. Ama siz durumu arılamıyorsunuz. Sadece birkaç kadeh içkinin bir insanı..."</p>

  <p>"Fakat bunu söyleyen sizdiniz; adamın hastalığını <i>düşük ateş</i> olarak değerlendirmemiş miydiniz?</p>

  <p>"O dündü efendim! Size söylüyorum. Büyük ihtimalle adam körkütük sarhoş olduğu sırada suç sayılacak bir fiile maruz bırakıldı, belki bir, belki birkaç kişi tarafından. Onu öldüren bu korkunç aşağılanmaydı!"</p>

  <p>"Yüce Tanrım!"</p>

  <p>Öyle şaşırdım ki bir an gözlerim karardı. Birkaç dakika boyunca hiçbir şey düşünemedim. Ardından kaptanın konuşmasıyla kendime geldim.</p>

  <p>"Hayır, Bay Summers. Hiçbir şeyi gizlemeyeceğim. Gemideki konumum ve yolculara davranışlarımla ilgili manasız suçlamalara da katlanmak istemiyorum."</p>

  <p>Summers kıpkırmızı kesilmişti. "Benimki sadece bir fikirdi, efendim. Haddimi aştığımı düşünüyorsanız bağışlanmayı diliyorum."</p>

  <p>"Pekâlâ Bay Summers. Devam edelim."</p>

  <p>"Fakat kaptan" diye atıldım, "kimse böyle bir suçu üstlenmez."</p>

  <p>"Siz daha gençsiniz, Bay Talbot. Bunun gibi bir gemide ne gibi bilgi kaynakları olduğunu hayal bile edemezsiniz, hem de kısacık bir sürede limandan toplanmış bir mürettebattan oluşmasına rağmen."</p>

  <p>"Kaynaklar mı? Muhbiriniz mi?"</p>

  <p>"Sorguya devam etsek iyi olur," dedi kaptan ciddiyetle. "Adamı içeri gönderin."</p>

  <p>Summers dışarı çıkıp Rogers'ı getirdi. Colley'i geri getiren adam buydu işte. Hiç bu kadar etkileyici bir delikanlı görmemiştim. Belden yukarısı çıplaktı ve görünüşe bakılırsa şişmanlamaya müsait bir yapısı vardı. Fakat şimdiki haliyle Michelangelo'ya modellik yapsa yeriydi! Geniş göğsü ve kuğu gibi boynu koyu kahverengi renkteydi, keza geniş ve yakışıldı yüzü de; güzelliğini bozan tek şey yüzünde biraz daha açık renkteki paralel izlerdi. Kaptan Anderson bana döndü.</p>

  <p>"Summers'ın dediğine göre insanları sorgulamakta epey iyiymişsiniz."</p>

  <p>"Öyle mi dedi? Benim için mi?"</p>

  <p>Lort cenapları bu üzücü olayların beni kötü etkilemiş olduğunu fark edeceklerdir. Kaptan Anderson gözleri parlayarak devam etti:</p>

  <p>"Tanık sizin efendim."</p>

  <p>Buna hazır değildim. Fakat yapacak bir şey yoktu.</p>

  <p>"Evet, delikanlı. Bize adını bahşeder misin?"</p>

  <p>"Billy Rogers, lordum. Pruva çanaklığı görevlisi."</p>

  <p>Bana biçtiği şeref payesine sesimi çıkarmadım. Belki de bir işarettir bu!</p>

  <p>"Senden bilgi istiyoruz, Rogers. Beyefendi o gün yanınıza geldiğinde neler olduğunu tüm ayrıntılarıyla öğrenmek istiyoruz."</p>

  <p>"Hangi beyefendi, lordum?"</p>

  <p>"Vaiz. Muhterem Bay Colley, yani merhum."</p>

  <p>Arkamdaki büyük pencereden gelen ışık, Rogers'ı boylu boyunca aydınlatıyordu. Böylesine alık alık bakan tertemiz bir yüz hayatımda görmemiştim.</p>

  <p>"Biraz fazla kaçırmıştı, lordum, ağır geldi herhalde."</p>

  <p>Biraz oyun oynamanın zamanı gelmişti.</p>

  <p>"Yüzündeki izler nasıl oldu?"</p>

  <p>"Zamparalık yaparken, lordum."</p>

  <p>"Vahşi bir kedinin peşine mi takıldın?"</p>

  <p>"Hemen hemen, lordum."</p>

  <p>"Olmazdan anlamadın, değil mi?"</p>

  <p>"Efendim?"</p>

  <p>"Sana karşı koyunca ona gününü gösterdin, yani."</p>

  <p>"Ben böyle şeylerden anlamam, lordum. Tek bildiğim, zamanında yakalamasaydım paramı alıp kurşun gibi fırlayacaktı kapıdan."</p>

  <p>Kaptan Anderson gülümseyerek bana yan yan baktı.</p>

  <p>"İzin verir misiniz, lordum..."</p>

  <p>Kahretsin, adam bıyık altından gülüyordu bana!</p>

  <p>"Evet, Rogers. Boş ver şimdi kadınları. Erkekler konusunda ne diyeceksin?"</p>

  <p>"Efendim?"</p>

  <p>"Bay Colley baş kasarada saldırıya uğradı. Kim işledi bu suçu?"</p>

  <p>Adamın yüzü tamamen ifadesizdi. Kaptan üsteledi.</p>

  <p>"Hadi Rogers. Bu türden bir sapıklığın baş şüphelilerinden birinin de sen olduğunu söylesem şaşırmazsın herhalde."</p>

  <p>Adamın duruşu değişiverdi. Biraz kamburlaşmış, bir ayağmı birkaç santim öne çıkarmıştı. Yumruklarını sıkıyordu. Çabuk çabuk yüzlerimize baktı, ne kadar büyük bir belanın içinde olduğunu yüzümüzden okumaya çalışıyor gibiydi. Bir anda <i>düşman</i> bellemişti bizi.</p>

  <p>"Hiçbir şey bilmiyorum, kaptan, hiçbir şeyden haberim yok!"</p>

  <p>"Belki de bu işin seninle bir ilgisi yoktur, delikanlı. Ama kim olduğunu bildiğinden eminim."</p>

  <p>"Kimin kim olduğunu, efendim?"</p>

  <p>"Aranızdan biri ya da birileri merhuma suç sayılacak bir şey yaptı ve adam bu yüzden öldü."</p>

  <p>"Bir şey bilmiyorum, hiçbir şey bilmiyorum."</p>

  <p>Aklım tekrar başıma gelmişti.</p>

  <p>"Hadi Rogers. Onun yanında gördüğümüz tek kişi sensin. Başka bir kanıta ihtiyaç duymadan ilk senden şüphelenebiliriz. Siz gemiciler ne yaptınız?"</p>

  <p>Bir insanın bu kadar iyi şaşırmış taklidi yaptığını görmemiştim.</p>

  <p>"Ne yapmışız, lordum?"</p>

  <p>"Masum olduğunu doğrulayacak şahitler bulmak zor olmaz. Eğer masumsan suçluların adalet önüne çıkarılmasına yardımcı ol."</p>

  <p>Ne cevap verdi, ne de duruşunu değiştirdi. Soruyu biraz değiştirdim.</p>

  <p>"Bize bunu kimin yaptığını söyleyebilir, en azından bu suçu işlediğinden şüphelendiğin ya da bu türden eğilimleri olduğunu bildiğin kişilerin bir listesini verebilirsin."</p>

  <p>Kaptan Anderson çenesini içeri çekti.</p>

  <p>"Kulamparalık, Rogers. Kulamparalık demek istiyor."</p>

  <p>Ardından başını öğe eğdi, masadaki kâğıtları karıştırıp kalemini mürekkebe batırdı. Bu arada sessizlik uzadıkça uzuyordu. En sonunda öfkeli bir sabırsızlıkla sessizliği bozan yine kaptan oldu.</p>

  <p>"Hadi be adam! Bütün gün seni mi bekleyeceğiz!"</p>

  <p>Yine bir sessizlik oldu. Rogers önce başını sonra bedenini bize döndürdü. Ardından dimdik kaptanın gözlerinin içine baktı.</p>

  <p>"Emredersiniz!"</p>

  <p>Ancak ondan sonra yüzü değişmeye başladı. Üst dudağını büzdü ve bembeyaz dişleriyle alt dudağını ısırdı.</p>

  <p>"Subaylardan başlayayım mı, efendim?"</p>

  <p>O anda kesinlikle kıpırdamamam gerekiyordu. Gözümün Summers'a ya da kaptana doğru hafifçe kayması, en küçük bir seğirme korkunç bir suçlama gibi görülecekti. Bu türden bir sapıklık söz konusu olduğunda, her ikisine de güvenim sonsuzdu. Keza onlar da birbirlerine güven duyuyorlardı, ama yine de onlar da en ufak bir harekette bulunmadılar. Hepimiz balmumundan heykellerdik. Rogers da balmumundan bir heykel olmuştu.</p>

  <p>İlk hareketi kaptanın yapması gerekiyordu ve bunun farkındaydı. Kalemini kâğıtların yanına koyup ağır ağır konuştu.</p>

  <p>"Pekâlâ, Rogers. Hepsi bu kadar. Görev yerine dönebilirsin."</p>

  <p>Adamın yüzüne renk gelir gibi oldu. Uzun süredir tutmakta olduğu soluğunu bıraktı. Şöyle bir alnını sildi, gülümsemeye başladı, arkasını dönüp kamaradan çıktı. Biz üçümüz tek söz söylemeden, tek hareket yapmadan ne kadar durduk bilemiyorum. Kendi adıma tek endişem yanlış şeyi söylemek ya da yapmaktan ibaretti; ne de olsa "yanlış şey" yüksek bir makama yöneltilmiş olacaktı, korkulması gereken bir makama. Uzadıkça uzayan sessizlik sırasında, bu konuda herhangi bir şey düşünmeye kalkarsam yanaklarımın kızaracağından, terlemeye başlayacağımdan korkuyordum. Bütün gücümü harcayarak zihnimi boşalttım ve olacakları beklemeye başladım. Masanın başındaki üç kişi içinden konuşması gereken en son kişi bendim. Rogers bizi tuzağa düşürmüştü. Lort cenapları tahmin ediyorlardır daha o sırada zihnime kuşku tohumları düştüğünü, aklımın bir beyefendiden ötekine gittiğini.</p>

  <p>Kaptan Anderson bizi uyuşukluğumuzdan kurtardı. Hiç yerinden kıpırdamadan, kendi kendine konuşur gibi söze başladı.</p>

  <p>"Şahitler, soruşturmalar, suçlamalar, yalanlar, başka yalanlar, askeri mahkeme; adam biraz daha yüzsüz olsa hepimizi mahvedebilirdi, gerçi utanç duygusunun olduğunu da söyleyemem, çünkü işin ucunda ipe gitmek var. Böyle suçlamalar yalanlanamaz. Ne olursa olsun, neticede izi kalır."</p>

  <p>Ardından Summers'a döndü.</p>

  <p>"Evet, Bay Summers, soruşturmamız burada sona eriyor. Başka muhbirimiz var mı?"</p>

  <p>"Bildiğim kadarıyla yok, efendim. Kimse kalmadı..."</p>

  <p>"Kesinlikle. Bay Talbot?"</p>

  <p>"Size bağlıyım efendim! Ama bir gerçeği unutmamak gerek. Adam köşeye sıkışmıştı ve son silahını çekti; yalancı şahitlik, hatta şantaj bile denebilir buna!"</p>

  <p>Summers nihayet gülümseyerek, "Aslını isterseniz, bu soruşturmadan kârlı çıkan tek kişi, Bay Talbot oldu" dedi. "En azından geçici olarak asilzadeler sınıfına yükseltildi."</p>

  <p>"Ayaklarım tekrar yere basmaya başladı. Nikah kıymaya ve cenaze töreni düzenlemeye yetkili olan Kaptan Anderson bile bana 'lordum" dedikten sonra..."</p>

  <p>"Ha, evet. Cenaze, içki ister misiniz, baylar? Hawkins'i içeri çağırır mısınız, Summers? Yardımlarınız için teşekkür ederim, Bay Talbot."</p>

  <p>"Korkarım pek bir faydam olmadı, efendim."</p>

  <p>Kaptan kendisine gelmiş görünüyordu. Gözlerinin içi parladı.</p>

  <p>"O zaman düşük ateş diyelim. Sherry?"</p>

  <p>"Sağ olun. Her şey bitti mi? Hâlâ neler olduğunu bilmiyoruz. Az önce muhbirlerden söz etmiştiniz..."</p>

  <p>"Bu sherry çok iyidir," diyerek lafı ağzıma tıktı. "Bildiğim kadarıyla siz bu saatlerde içmezsiniz, Bay Summers. İsterseniz talihsiz adamın denize gömülmesi için gereken ayarlamalarla ilgilenebilirsiniz. Sağlığınıza, Bay Talbot. Hazırlanacak rapora imza atmak istiyor musunuz?"</p>

  <p>Biraz düşündüm.</p>

  <p>"Bu gemide resmi olarak görevli değilim."</p>

  <p>"Yapmayın, Bay Talbot!"</p>

  <p>Biraz daha düşündüm.</p>

  <p>"Fikrimi belirtip onu imzalayabilirim."</p>

  <p>Kaptan Anderson kalın kaşlarının altından dik dik baktıktan sonra bir şey söylemeden başını salladı. Kadehi kafama dikip bitirdim.</p>

  <p>"Muhbirler demiştiniz, Kaptan Anderson..."</p>

  <p>Bir anda kaşlarını çattı.</p>

  <p>"Öyle mi efendim? Hiç sanmıyorum!"</p>

  <p>"Bay Summers'a sormuştunuz ya..."</p>

  <p>"O da olmadığım söylemişti" dedi Kaptan Anderson sesini yükselterek. "Kesinlikle yok, Bay Talbot, tek bir kişi bile! Anlıyor musunuz, beyefendi? Bu gemide kimse muhbirlik yapmaz! Gidebilirsin, Hawkins!"</p>

  <p>Hawkins, masaya koyduğum bardağı alıp kapıya doğru ilerledi. Kaptan onun odadan çıkmasını bekledikten sonra bana döndü.</p>

  <p>"Uşakların kulakları vardır, Bay Talbot!"</p>

  <p>"Kesinlikle haklısınız efendim! Bizim Wheeler’ın kulakları olduğundan hiç şüphem yok."</p>

  <p>Kaptan acı acı gülümsedi.</p>

  <p>"Wheeler! Hakikaten öyle! O adamın her yanı gözler ve kulaklarla kaplı..."</p>

  <p>"Pekâlâ, ikindi vakti düzenlenecek törenden önce günlüğüme yazmam gereken şeyler var."</p>

  <p>"Şu günlük. Yolcular için ne denirse densin, mürettebat söz konusu olduğunda burasının <i>mutlu</i> bir gemi olduğunu eklemeyi unutmayın, Bay Talbot!"</p>

  <p>Saat üçte herkes çukur güvertede toplandı. Oldmeadow'un askerlerinden oluşan bir muhafız takımı hazır edilmişti; her birinin elinde birer çakmaklı tüfek ya da biçimsiz silahlarına her ne ad veriliyorsa ondan vardı. Oldmeadow üniformasını giymiş, kan görmemiş kılıcını beline takmıştı, diğer gemi subayları da öyle. Hatta genç beyefendilerimiz bile kamalarını takmış, yüzlerine saygılı bir ifade yerleştirmişlerdi. Gemiciler baş kasara güvertesine tek sıra dizilmişlerdi ve türlü türlü üst başlarının izin verdiği ölçüde şık görünüyorlardı. İri yapılı Bay Broclebank dimdik duruyordu, ama muhtemelen Bay Colley'i bir anda öbür dünyaya gönderecek kadar içmiş olduğundan rengi biraz sararmıştı. Adamın yüzünü incelerken, Colley'in hayatı boyunca içtiği kadar içse biraz karın ağrısı ve çakırkeyiflik dışında bir sorun yaşamayacağını düşündüm. İşte çevremdeki insanlar bu kadar farklı hamurlardan yoğrulmuştu! Yolculuğa hazırlandıkları sırada bu türden olaylarm yaşanabileceğini de göz önünde tutmuş olduklarını hayranlıkla fark ettiğim hanımlara gelince, istisnasız hepsi matem elbiselerini giymişlerdi, Broclebank'e iki yandan destek veren fahişeler de dahil. Bay Prettiman, bu <i>batıl merasime</i> Bayan Granham eşliğinde katılmıştı. Amansız tanrıtanımazlığı ve cumhuriyetçiliği, Exeter Katedrali kanonlarından birinin kızı karşısında sönüp gitmiş olmalıydı. Onun huzursuz ve kendine hâkim olmaya çalışan halini görünce, kötü ünlü özgür düşünürümüze vereceğim nasihatleri Bayan Granham'a vermemin çok daha akıllıca olacağına karar verdim.</p>

  <p>Colley'in mektubunun etkisinden biraz sıyrıldığımı siz de fark etmiş olmalısınız. Gelip geçmiş olaylara ya da kendi kasıtsız davranışlarıyla bir başkasının kasıtlı işlediği suç arasındaki incecik bağ üzerine sonsuza kadar düşünemez insan. Aslında bu bahriye merasiminin çok ilgimi çektiğini itiraf etmeliyim. Böyle yabancı bir yerde cenazeye katılma fırsatı kolay kolay ele geçmez. Merasimin alışılmışın dışında olması bir yana, kısmen gemici dilinde gerçekleştirilmesi de olayı daha bir ilginç kılıyor. Bu dili duymayı ne kadar sevdiğimi biliyorsunuz. Özellikle bazı hiç anlaşılmayan terimler sizin de dikkatinizi çekmiş olmalı, mesela şu <i>badger bag</i> deyimi; Servius da (umarım isim konusunda yanılmıyorumdur) <i>Aeneis</i> içinde hiçbir zaman çözülemeyecek beş kadar yer olduğunu, ne bir düzeltmenin, ne esinlenmenin, ne de akademik bir yöntemin yetmediğini söylemez mi? Pekâlâ, birkaç <i>bahriye terimi</i> daha kullanıp sizi eğlendireceğim.</p>

  <p>Geminin çanı boğuk boğuk çaldı. Cenazeyi bir kalasın üstünde, bayrakla örtülmüş halde taşıyan bir grup gemici göründü. Cenazenin ayaklan sancağa bakıyordu, yani amirallerin ve seçkin insanların son yolculuklarına uğurlandığı tarafa. Ceset düşündüğümden daha uzun görünüyordu, ama sonradan bana söylediklerine göre ayaklarına az sayıdaki top güllelerinden iki tanesi bağlanmıştı. Göğsündeki altın ve gümüşlerle pırıl pırıl parlayan Kaptan Anderson, cenazenin yanında duruyordu. Yine daha sonra öğrendiğime göre hem o, hem de öbür subaylar, Bay Taylor'ın deyimiyle "bir gök kılavuzunu bulutlara üflerken" düzenlenecek merasim üzerine uzun uzun düşünmüşlerdi.</p>

  <p>Hemen hemen bütün yelkenler indirilmişti ve <i>Denizcilik Sözlüğü</i>'ne göre, teknik olarak traverse çıkmış durumundaydık, yani denizin ortasında hareketsizdik. Ne olursa olsun, Colley'i öldüren içindeki oyunculuk ruhuydu. Kalas güverteye bırakıldığı sırada Bay Summers'ın Bay Deverel'a fısıldadığını duydum.</p>

  <p>"Hiç kuşkun olmasın, Deverel, emir vermekte biraz daha gecikirsen yalpalamaya başlarız.</p>

  <p>Daha sözlerini yeni bitirmişti ki geminin su altındaki kısmından ritmik bir gümbürtü gelmeye başladı, Sanki Davey Jones sabırsızlanıyor ya da karnının acıktığını bildiriyordu. Deverel, "<i>varraroohoovassst!"</i> emrini verdi, denizciler yerlerinde sıçradılar, Kaptan Anderson elinde bir bomba gibi tuttuğu dua kitabıyla Summers'a döndü.</p>

  <p>"Bay Summers! Dümeni sudan çıkarınız"</p>

  <p>Summers bir şey söylemedi, ama gümbürtü kesildi. Kaptan Anderson'ın konuşması bir homurtuya dönüştü.</p>

  <p>"İğnecikler nenemin dişleri gibi sallanıyor."</p>

  <p>Summers cevaben başını salladı.</p>

  <p>"Biliyorum, efendim. Fakat dümen tekrar asılıncaya kadar..."</p>

  <p>"Rüzgârdan ne kadar erken kurtulursak o kadar iyi. Şu ayyaş herifler de işlerini doğru düzgün yapamazlar!"</p>

  <p>Sıkıntılı bir şekilde önce bayrağa, sonra yukarıda onunla alay eder gibi tekrar şişen yelkenlere baktı. Bundan daha iyi bir diyalog olamazdı. Gerçekten de muhteşemdi, değil mi?</p>

  <p>Nihayet kaptan çevresine bakındı ve sanki bizi ilk defa görüyormuş gibi başladı. <i>Ürkütücü bir çağrıya boyun eğerek oraya gelmiş suçlu bir yaratık gibi başladı,</i> demek isterdim, ama öyle yapmadı. Kurtulması gereken bir ceset olduğunu hatırlayarak hafifçe irkilen bir adam gibi başladı. Kitabı açarak ters bir sesle bizi dua etmeye davet etti. Bir an önce işi bitirmek istediği her halinden belli oluyordu, bir duanın bu kadar çabuk okunduğunu ilk defa duyuyordum. Hanımlar mendillerini çıkaracak zamanı güç buldular (ağlama mecburiyeti), biz beyler de her zamanki gibi kucağımızda duran şapkalarımıza diktik gözlerimizi. Fakat sonra bu alışılmamış merasimin görmeye değer olduğunu hatırlayarak tekrar başlarımızı kaldırdık. Oldmeadow'un takımının bir salvo atış yapacağım ummuştum, fakat sonradan bana söylediğine göre Bahriye'yle Savaş Bakanlığı arasında çıkan bir anlaşmazlıktan dolayı ne çakmak taşları, ne de barutları vardı. Yine de, ortalama bir uyumla esas duruşa geçtiler, subaylar da kılıçlarını çekti. Merak ediyorum - tüm bu gösteriş bir vaizin cenazesine uygun mudur, acaba? Bunu ne ben biliyorum, ne de onlar biliyorlar. Bir düdük çaldı ve bir davul ağır ağır gümbürdemeye başladı, bir uvertür ya da postlude mu demeliyim, herhalde <i>bitiş ezgisi</i> daha uygun düşer.</p>

  <p><i>Richardson'ın benliğimi tekrar ele geçirdiğini</i> fark etmiş olmalısınız, lordum; yoksa bereketsiz ve belki de yersiz bir pişmanlıktan kurtuldum mu demeliyim?</p>

  <p>En sonunda (Kaptan Anderson hırıltılı sesiyle bizi denizin olmadığı bir zamanı düşünmeye çağırdığında) altı adam lostromo düdüğü çalmaya başladı. Lort cenapları bu düdükleri hiç duymamış olabilir, o yüzden kedilerin Mart ayındaki çığlıklarına benzeyen bir ses olduğunu söylemeliyim. Haşin ve tiz çığırtılar, kulakları tırmalayan, sustuktan sonra bile huzursuz edici bir tınlama bırakan sesleri, sanki sözlerin, dinin, felsefenin ötesinde bir şeydi. Bu yalnızca Ölüm'e ağlayan Hayat'ın sesiydi.</p>

  <p>Duygularımın içtenliğiyle rahatlamaya zor zaman buldum, kalas küpeşteye dayanıp kaldırıldı. Muhterem Robert James Colley'in ölümlü bedeni bayrağın altından kayıp tek bir "cup" sesiyle suya girdi. Dalgıçların en hünerlisiymiş ya da kendi cenazesini önceden defalarca prova etmiş gibi ustaca gitti. Elbette top güllelerinin de yardımı olmuştur. Amaçları dışında kullanılmış olsalar da doğalarına aykırı bir duruma düşmemişlerdi. İşte böylece Colley'in cenazesi <i>iskandil kurşunundan</i> bile daha derine inerek dibi buldu. (Hayatımızın böylesi zorunlu ayinlerinde, başvuracak bir dua kitabınız yoksa, en iyisi Shakespeare'den yardım almaktır! Başka hiçbir şey işinize yaramaz.)</p>

  <p>Yas tutanlar kiliseyi terk etmeden önce birkaç dakikalık sessizlik olacağını düşünebilirsiniz. Hiç ilgisi yok! Kaptan Anderson kitabı kapattı, düdükler bu kez bir aciliyeti belirtircesine öttü. Kaptan Anderson başıyla Cumbershum'a işaret verdi. Cumbershum elini şapkasına götürdükten sonra gürledi:</p>

  <p>"<i>Leeeoonnawwll!"</i></p>

  <p>Uysal gemimiz ileriye doğru hareketlenirken bir yandan da dönmeye başladı ve hantalca normal rotasına girdi. Merasim için oluşturulmuş sıralar bozuldu, gemiciler donanıma tırmanmaya, yelkenleri açmaya başladılar. Kaptan Anderson elinde bombayla, yani dua kitabıyla, kamarasına doğru yürümeye başladı, yanılmıyorsam seyir defterine gereken notu düşecekti. Genç beylerden biri travers tahtasına bir şeyler karaladı ve her şey normale döndü. Nasıl bir rapor yazıp imzalayacağımı kararlaştırmak için kamarama döndüm. Kız kardeşine en az acı verecek şeyi bulmalıyım. Kaptanın istediği gibi <i>düşük ateş</i> yazmak akla uygun görünüyor. Lort cenaplarının ateşleyebileceği uygun bir yere, bir tutam barut koyduğumu kaptandan gizlemeliyim. Tanrım, bu olağan dışı gemide ne büyük çelişkiler var: doğum, ölüm, büyüme, nişanlanma, evlenme...</p>
</body>
</html>
