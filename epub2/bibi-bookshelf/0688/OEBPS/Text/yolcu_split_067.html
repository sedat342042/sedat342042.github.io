<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>yolcu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h1baslik1" id="calibre_toc_65"><br class="chapter" />
  <span class="ideitalik">55<br class="chapter" />
  <br class="chapter" />
  Ishmael</span></h2>

  <p class="normal"> </p>

  <p class="normal">Hiç rahat uyuyamadım ve başımı zonklatan bir baş ağrısıyla geç vakitlerde ateşler içinde uyandım. Marsali alnıma bezleri koyduğunda ona itiraz edemeyecek kadar halsizdim ama oldukça rahatlamıştım ve zonklayan şakaklarıma konan serin sirkeli bezin tadını çıkararak gözlerimi kapatmıştım.</p>

  <p class="normal">O kadar rahatlamıştım ki Marsali gittikten sonra yeniden uykuya dalmıştım. Rüyamda karanlık maden kuyularını ve kömürleşmiş kireç beyazı kemikleri gördüğüm sırada yataktan birden fırladım ve başımı sertçe bir şeye çarptım.</p>

  <p class="normal">"Ne oluyor?" diye bağırdım ve başımı ellerimin arasına aldım, sanki bu hareket başımın düşmesini engelleyecekti. "Bu ne?" Işık beni rahatsız etmesin diye pencere örtülüydü, bu yüzden gözlerimin loşluğa alışması birkaç dakikamı aldı.</p>

  <p class="normal">Kamaranın karşı tarafında büyük bir figür benim taklidimi yapıyordu, o da aynı acıyla başına yapışmıştı. Sonra yaylım ateşi gibi Çince, Fransızca ve Gaelce küfürler etmeye başladı.</p>

  <p class="normal">"Lanet olsun!" dedi, bağrışları İngilizceye dönmüştü. "Cehenneme kadar yolun var, kahrolası!" Jamie pencerenin oradan kalktı, hâlâ dolabımın kenarına çarptığı başını ovalıyordu. Örtüyü kenara çekti ve pencereyi açtı, baş döndürücü bir ışıkla temiz hava içeriye doldu.</p>

  <p class="normal">"Sen burada ne halt ettiğini sanıyorsun?" diye sordum zorlanarak. İçeriye gelen ışık, hassas göz kapaklarıma iğne gibi batıyordu, yetmezmiş gibi başımın acısı da var. Tüm bu hengâme kolumdaki dikişler için de iyi olmamıştı.</p>

  <p class="normal">"İlaç kutunu arıyordum," diye cevap verdi, başındaki ağrıyı hissedince yüzünü buruşturdu. "Lanet olsun, kafamı deldim. Şuna bak!" Hafiften kana bulanan iki parmağını gözüme tutuyordu. Sirkeli bezi parmakların üzerine koydum ve yeniden kendimi yastığa bıraktım.</p>

  <p class="normal">"Niçin ilaç kutumu arıyordun ve şişeye kapatılmış böcek gibi sağa sola çarpmak yerine neden bana sormadın?" diye söylendim.</p>

  <p class="normal">"Seni uyandırmak istemedim," dedi, öyle mahcup konuşmuştu ki vücudumun çeşitli yerleri zonklamasına rağmen kahkaha attım.</p>

  <p class="normal">"Tamam. Dalga geçmiyorum," dedim. "Niye ilaç kutumu arıyordun? Biri mi yaralandı?"</p>

  <p class="normal">Bezle başının tepesini dikkatlice ovalayıp sonucuna bakarak, "Evet, ben," dedi. "Başıma bakmak istemiyor musun?"</p>

  <p class="normal">Cevabım hayır olacaktı fakat eğilmesi için işaret ettim. Gür saçının altında pervazın sebep olduğu küçük kesikle büyük bir şişlik vardı ama yara beyin sarsıntısına sebep olacakmış gibi görünmüyordu.</p>

  <p class="normal">"Çatlak yok," dedim. "Gördüğüm en kalın kafatasına sahipsin." Annelik içgüdülerimle hareket edip öne eğildim ve şişliği nazikçe öptüm. Başını kaldırdı, gözleri şaşkınlıkla kocaman açılmıştı.</p>

  <p class="normal">"Sanırım bu iyi gelir," dedim. Dudağının köşesinde bir tebessüm belirdi.</p>

  <p class="normal">"Ahh, evet." Eğildi ve yaralı kolumun sargı bezini kibarca öptü.</p>

  <p class="normal">"İyi mi?" diye sordu doğrulurken.</p>

  <p class="normal">"Çok."</p>

  <p class="normal">Kahkaha attı ve sürahiye uzanıp bir bardağa viski koyup bana verdi.</p>

  <p class="normal">"Sıyrık gibi yaraları temizlemek için kullandığın ilacı arıyordum da," diye açıklama yaptı, kendine de viski koyarken.</p>

  <p class="normal">"Akdiken losyonu. Elimde hazır yok çünkü saklanamıyor," dedim doğrularak. "Ancak acilse biraz demleyebilirim. Yapımı fazla sürmez." Ayağa kalkıp mutfağa gitme düşüncesi göz korkutucuydu ama belki bir kez hareket ettim mi kendimi iyi hissedebilirdim.</p>

  <p class="normal">"Yok, acil değil," dedi. "Ambarda bir tutuklu var da biraz tartaklanmış."</p>

  <p class="normal">Gözlerimi kırparak bardağımı indirdim.</p>

  <p class="normal">"Bir tutuklu mu? Bir tutukluyu nereden bulduk?"</p>

  <p class="normal">"Korsan gemisinden." Kaşlarını çatarak viskisine baktı. "Ama onun bir korsan olduğunu sanmıyorum."</p>

  <p class="normal">"Neyin nesi peki?"</p>

  <p class="normal">Bir dikişte viskisini içti ve başını iki yana salladı. "Bir bilsem. Sırtındaki izlere bakacak olursak kaçak bir köle gibi görünüyor ama öyleyse de niye böyle yaptığını bilmiyorum."</p>

  <p class="normal">"Ne yaptı?"</p>

  <p class="normal">"<span class="ideitalik">Bruja</span>'dan denize atladı. MacGregor atladığını görmüş. <span class="ideitalik">Bruja</span> denize açılınca adamın dalgalar arasında batıp çıktığını görmüş ve ona bir halat atmış."</p>

  <p class="normal">"Evet, bu komik. Neden bunu yapmış ki?" diye sordum. Meraklanmaya başlamıştım ve viskimi yudumladıkça da başımın zonklaması azalıyor gibi görünüyordu.</p>

  <p class="normal">Jamie parmaklarını saçına götürdü ve irkilerek durdu.</p>

  <p class="normal">"Bilmiyorum, Sassenach," dedi, dikkatlice başının tepesini ovalıyordu. "Ama bizden kaçmaya çalışmıyorsa demek ki onlardan kaçmak istedi, değil mi?"</p>

  <p class="normal">Viskinin son altın damlaları da boğazımdan kaydı. Jared'ın özel bir karşımıydı, son şişeden bir öncekiydi ve Jared'ın ona verdiği adın tamamen hakkını veriyordu – <span class="ideitalik">Ceó Gheasacach</span>. 'Büyülü Buğu.' Kendimi tazelenmiş hissederek doğruldum.</p>

  <p class="normal">Yataktan ayaklarımı çıkararak, "Eğer yaralıysa, ona bir baksam iyi olur," diye önerdim.</p>

  <p class="normal">Jamie'nin bir önceki tavırlarını düşününce, beni yatağa yatıracağını ve Marsali'yi çağırıp göğsüme oturmasını söyleyeceğini umuyordum. Fakat bunun yerine düşünceli bir halde bana baktı ve başını salladı.</p>

  <p class="normal">"Tamam. Ayağa kalkabilecek misin, Sassenach?"</p>

  <p class="normal">Emin değildim ama deneyebilirdim. Ayağa kalktığım zaman oda yana yattı ve gözlerimin önünde siyah-sarı noktalar dans etmeye başladı ama Jamie'nin kolundan tutarak ayakta durdum. Bir dakika sonra benekler uzaklaştı. Jamie'nin endişeyle yüzüme baktığını gördüm.</p>

  <p class="normal">Derin bir nefes alarak "Tamam," dedim. "Hadi gidelim."</p>

  <p class="normal">Tutuklu, mürettebatın tavlun dediği çeşitli yükler için ayrılan en alt güvertedeydi. Küçük ahşap bir alandı, pruvadan bir duvarla ayrılmıştı. Bazen buraya sarhoş ya da asi denizciler kapatılırdı.</p>

  <p class="normal">Geminin iç kısımları karanlık ve havasızdı. Fener ışığı eşliğinde Jamie'nin arkasından yavaşça yürürken yeniden başımın döndüğünü hissediyordum.</p>

  <p class="normal">Jamie kilitli kapıyı açtığında, ilk başta hapishaneden başka bir şey görmedim. Sonra Jamie feneriyle girmek için başını eğdiğinde, adamın gözlerindeki ışıltı orada olduğunu belli etti. Karanlık tahtaların arasından yüzünü gördüğümde, karışık aklımda beliren ilk düşünce 'Maça ası gibi siyah' oldu.</p>

  <p class="normal">Jamie'nin adamı kaçak bir köle olarak düşünmesi çok normaldi. Adam Afrikalı gibi görünüyordu, adada doğmamıştı. Tenindeki koyu kırmızı-siyah renklerin haricinde, davranışı bir köle olarak büyümüş bir adama da benzemiyordu. Adam bir fıçının üzerinde oturuyordu, elleri arkadan sıkıca bağlanmıştı, ayakları da bağlıydı ama Jamie içeriye girdiğinde adamın başını kaldırdığını ve omuzlarını dikleştirdiğini görebilmiştim. Çok zayıftı ama kaslıydı, yırtık bir pantolon haricinde üzerinde hiçbir şey yoktu. Bedeninin hatları belli oluyordu; saldırıya ya da savunmaya hazırdı ama teslimiyet yoktu.</p>

  <p class="normal">Jamie de bunu gördü ve bana duvarın orada kalmam için işaret etti. Feneri bir fıçının üzerine koydu ve kölenin önünde çömelerek oturdu, göz gözeydiler.</p>

  <p class="normal">"<span class="ideitalik">Amiki</span>," dedi boş ellerini iki yana açarak, avuçları yukarıya doğruydu.</p>

  <p class="normal">"<span class="ideitalik">Amiki</span>. <span class="ideitalik">Bene bene</span>." Arkadaş. İyi. Bu <span class="ideitalik">taki-taki</span> idi; Barbados'tan Trinidad'a olan limanlardaki ticaret gemilerinde konuşulan karma bir dildi.</p>

  <p class="normal">Adam bir anlığına Jamie'ye öylece baktı, gözleri simsiyahtı. Sonra tek kaşını kaldırdı ve bağlı ayaklarını önüne uzattı.</p>

  <p class="normal">Alaylı bir tonla bunun hangi dil olduğunu sorarcasına, "<span class="ideitalik">Bene–bene amiki</span>?" dedi. İyi, arkadaş?</p>

  <p class="normal">Jamie gülümseyerek homurdandı ve bir parmağıyla burnunu ovaladı.</p>

  <p class="normal">"Bu önemli bir nokta," dedi İngilizce.</p>

  <p class="normal">"İngilizce ya da Fransızca konuşabiliyor mu?" Biraz yanına yanaştım. Esirin gözleri bir anlığına bana odaklandı sonra uzaklaştı, yine aynı donuk ifadeye kavuştu.</p>

  <p class="normal">"Eğer biliyorsa da bunu kabul etmeyecektir. Picard ve Fergus geçen gece onunla konuşmaya çalıştı. Tek kelime bile etmemiş sadece öylece bakmış. Gemiye geldiğinde bir kez konuştu o kadar. <span class="ideitalik">¿Habla Español</span>?" dedi birden tutukluya. Cevap yoktu. Adam Jamie'ye bile bakmadı, sadece arkamda açık olan kapıya sakince bakıyordu.</p>

  <p class="normal">"Ee, <span class="ideitalik">sprechen Sie Deutsche</span>?" dedim deneme amaçlı. Adam yine cevap vermedi böylece Almanca ihtimali de ortadan kalkmış oldu. "Sanırım Hollandalı da değil."</p>

  <p class="normal">Jamie dalga geçercesine bana baktı. "Pek fazla bir şey söyleyemeyeceğim, Sassenach ama onun Hollandalı olmadığından eminim."</p>

  <p class="normal">"Eleuthere'da da köleler var, değil mi? Orası bir Hollanda adası," dedim sinirlenerek. "Ya da St. Croix, orası da Hollanda adası, değil mi?" Aklım yavaşça çalışmaya başlayınca esirin, korsanların ve Ian'ın yeri için tek şansımız olduğunu da fark ettim. "Ona Ian ile ilgili soru sormak için yeterince taki–taki biliyor musun?"</p>

  <p class="normal">Jamie başını iki yana salladı, gözleri tutukludaydı. "Hayır. Ona söylediğim şeyin dışında sadece 'İyi değil', 'Ne kadar?', 'Onu bana ver' ve 'Bırak şunu piç kurusu' demeyi biliyorum, onlar da şu an pek işe yaramaz."</p>

  <p class="normal">Bir an konuşmadık, sadece öylece tutukluya baktık.</p>

  <p class="normal">"Hay canı cehenneme," dedi Jamie birden. Belinden kamasını çekip fıçının arkasına geçti ve tutuklunun bileklerindeki ipi kesti.</p>

  <p class="normal">Ayaklarındaki ipi de kesti ve sonra çömelerek oturdu, bıçağı bacağında duruyordu.</p>

  <p class="normal">"Arkadaş," dedi sertçe <span class="ideitalik">taki–taki</span> dilinde. "İyi mi?"</p>

  <p class="normal">Tutuklu bir şey söylemedi ama bir müddet sonra yavaşça başını 'evet' anlamında salladı, ifadesi şaşırtıcıydı.</p>

  <p class="normal">"Köşede bir lazımlık var," dedi Jamie İngilizce, ayağa kalkıp kamasını kınına koyarken. "Onu kullanırsın. Sonra eşim senin yaralarına bakacak."</p>

  <p class="normal">Adamın yüzü hafif bir sevinçle aydınlandı. Başını bir kez daha salladı, bu sefer yenik düştüğünü kabul ediyordu. Yavaşça fıçıdan kalktı ve döndü, kaba elleri pantolonunu yokluyordu. Böyle yapınca göz ucuyla Jamie'ye baktım.</p>

  <p class="normal">"Bu şekilde bağlanmak çok kötü," diye açıklama yaptı sakince. "Rahatça işeyemiyorsun."</p>

  <p class="normal">"Anladım," dedim, bunu nasıl bildiğini düşünmek istemiyordum.</p>

  <p class="normal">"Omzun," dedi Jamie. "Ona dokunurken dikkatli ol, Sassenach." Sesindeki uyarı belirgindi, ben de başımı 'tamam' anlamında salladım.</p>

  <p class="normal">Hafiften başımın döndüğünü hissedebiliyordum. Odadaki basık hava başımın yeniden zonklamasını sağlamıştı ama ben tutuklu kadar kötü değildim, adam epeyce dövülmüştü.</p>

  <p class="normal">Dövülmüş olmasına rağmen yaralarının çoğu yüzeyseldi. Alnında bir şişlik vardı ve derin bir sıyrık da omzunda koyu kırmızı bir leke gibi duruyordu. Şüphesiz birçok yerinde ezik vardı ama teninin koyuluğundan nerede olduklarını göremiyordum.</p>

  <p class="normal">El ve ayak bileklerinde iplerden kaynaklanan derin sıyrıklar vardı. Elimde hiç akdiken losyonu yoktu fakat yılan otu merhemini yanımda getirmiştim. Yanına yavaşça çömeldim ama beni hiç fark etmemiş gibi yaptı, hatta soğuk mavi kremi yaralarına sürerken bile.</p>

  <p class="normal">Taze yaraların haricinde asıl ilginç olanı eski yaralarıydı. Yakından üç tane paralel hafif beyazlamış izi görebiliyordum; her bir elmacık kemiğinin aşağısına doğru uzanıyorlardı. Yüksek dar alnında ve kaşlarının arasında da üç tane kısa dikey çizgi vardı. Kabile izleri. Kesinlikle Afrika doğumluydu; böyle izler dinsel ayinlerde erkeklere büyüme çağında yapılıyordu. Bunu bana Murphy anlatmıştı.</p>

  <p class="normal">Parmaklarımın altındaki teni sıcak ve yumuşaktı, terden kayganlaşmıştı. Ben de ateşimin yükseldiğini hissediyordum; terlemiş ve huzursuzdum. Altımdaki güverte hafiften kabarıp iniyordu bu yüzden dengemi sağlamak için elimi adamın sırtına koydum. İyileşmiş kırbaç izlerinin ince kaba çizgileri omuzlarını kaplamıştı, teninin altında küçük kurtlar var gibiydi. Onları hissetmeyi beklemiyordum; aynı Jamie'nin sırtındaki izler gibiydiler. Midemin bulandığını hissederek yutkundum ama tedavime devam ettim.</p>

  <p class="normal">Acıtacağını bildiğim yerlere dokunsam bile adam beni hiç umursamıyordu. Gözleri Jamie'deydi. O da aynı merakla tutukluyu izliyordu.</p>

  <p class="normal">Sorun açıktı. Adamın kaçak bir köle olduğundan neredeyse emindik. Bizimle konuşmak istememişti, çünkü konuşmasının kendi adasını ele vereceğinden ve bizim de onun sahibini bulup onu tutsaklığına geri göndereceğimizden korkmuştu.</p>

  <p class="normal">Şimdi onun konuşabileceğini ya da en azından İngilizce anladığını biliyorduk. Bu onun uyanıklığına bağlıydı. Niyetimizin ne onu sahibine geri vermek ne de onu kendimize köle etmek olduğunu anlatsak bile, büyük olasılıkla bize güvenmeyecekti. Bu şartlar altında onu suçlayamazdım.</p>

  <p class="normal">Diğer yandan, bu adam <span class="ideitalik">Bruja</span>'daki Ian Murray'ye ne olduğunu bulmamızda bize yardımcı olacak en iyi ve muhtemelen de tek şansımızdı.</p>

  <p class="normal">Adamın el ve ayak bileklerini sardığımda, Jamie ayağa kalkmamda bana yardım etti ve sonra tutukluyla konuşmaya başladı.</p>

  <p class="normal">"Sanırım açsındır," dedi. "Kamaraya gel de yemek yiyelim." Cevap beklemeden Jamie sağlam kolumu tuttu ve kapıya doğru yürümeye başladı. Koridorda yürüdüğümüz zaman arkamızdan hiç ses gelmiyordu fakat arkama baktığımda kölenin uzak mesafeden bizi takip ettiğini gördüm.</p>

  <p class="normal">Jamie bizi benim kamarama götürdü. Yürürken denizcilerin endişeli bakışlarını önemsememişti, sadece Fergus'a mutfaktan yiyecek ve içecek getirmesini söylemek için durmuştu.</p>

  <p class="normal">Kamaraya geldiğimizde, "Sen yatağına git, Sassenach," dedi sertçe. Bir şey demedim. Hem kolum hem de başım ağrıyordu ve gözlerimden ateşler çıktığını hissedebiliyordum. Her şeyi boş verip kendim için biraz penisilin kullanmam gerekiyor gibi görünüyordu. Vücudumun enfeksiyonu atması için hâlâ bir şans vardı ama ben bu kadar beklemeye dayanamazdım.</p>

  <p class="normal">Jamie benim ve misafirimiz için birer viski koydu. Adam dikkatlice viskiyi kabul etti ve bir yudum aldı, gözleri hayretle açılmıştı. Sanırım İskoç viskisi onun için bir yenilikti.</p>

  <p class="normal">Jamie, köleye masanın karşısındaki sandalyeye oturmasını işaret ederek kendine de bir bardak doldurdu.</p>

  <p class="normal">"Benim adım Fraser," dedi. "Bu geminin kaptanıyım. Bu da eşim," diye ekledi yatağımı göstererek.</p>

  <p class="normal">Tutuklu tereddüt etti ama sonra kararlılıkla bardağını masaya koydu. "Bana Ishmael derler," dedi hoş bir sesle. "Ben korsan değilim. Bir aşçıyım."</p>

  <p class="normal">"Murphy bunu sevecek," diye yorum yaptım ama Jamie beni önemsemedi. Konuşmasına devam ederken kızıl kaşlarının arasında hafif bir çizgi oluştu.</p>

  <p class="normal">"Gemi aşçısı mı?" diye sordu, sesini normal tonda tutmaya dikkat ediyordu. Ama baldırının üzerindeki iki bükülmez parmağı ona ihanet ediyordu – ve sadece bunu ben fark edebiliyordum.</p>

  <p class="normal">"Hayır, mösyö, benim o gemiyle hiçbir alakam yok!" Ishmael öfkeliydi. "Beni kıyıdan aldılar ve öldüreceklerini söylediler, çünkü onlara ayak uydurmadım. Ben korsan değilim!" diye tekrarladı. Adam korsan sanılmak istemiyordu – öyle olsun ya da olmasın. Korsanlığın cezası asılmaktı fakat bizim de Kraliyet Donanması tarafından korsan olarak görülmeye hevesli olmadığımızı bilmiyordu.</p>

  <p class="normal">"Evet, anlıyorum." Jamie hem sakin hem de eleştirel yaklaşarak tam dengeyi sağlayabiliyordu.</p>

  <p class="normal">Adam büyük sırtlı sandalyeye yavaşça yaslandı. "O zaman <span class="ideitalik">Bruja</span> seni nereden esir aldı diyeceksinizdir? Nereden olduğunu söylemeyeceğim," diye ekledi çabucak, tutuklunun yüzünde bir panik ifadesi belirmişti.</p>

  <p class="normal">"Bana nereden geldiğini söylemek zorunda değilsin. Beni ilgilendirmiyor. Ben sadece onların eline nasıl düştüğünü ve ne zamandır onlarla birlikte olduğunu öğrenmek istiyorum. Çünkü seninde söylediğin gibi sen onlardan biri değilsin." İma anlaşılacak kadar açıktı. Onu sahibine geri verme gibi bir niyetimiz yoktu ama söyledikleri uyuşmazsa bir korsan olarak onu Saray'a teslim edebilirdik.</p>

  <p class="normal">Tutuklunun gözleri karardı, aptal değildi ve durumu hemen anlamıştı. Başını yana doğru eğdi ve gözlerini kıstı.</p>

  <p class="normal">"Nehir kenarında balık tutuyordum," dedi. "Büyük gemi nehre doğru yavaşça geliyordu, küçük kayıkları onu çekiyordu. Kayıktakiler beni gördüler ve bana bağırmaya başladılar. Balığı attım ve kaçmaya başladım ama onlar çok yakındaydılar. Adamlar kayıktan atladılar, şeker kamışı tarlasında beni yakaladılar. Beni satacaklardı. Hepsi bu, mösyö." Hikâyesinin sonu olduğunu belli edercesine omuz silkti.</p>

  <p class="normal">"Evet, anlıyorum." Jamie'nin gözleri merakla tutukluya bakıyordu. Tereddütlüydü, nehrin nerede olduğunu sormak istiyordu ama adam yeniden susar korkusuyla sormaya cesaret edemiyordu. "Gemideyken, mürettebatın ya da tutukluların arasında çocuk gördün mü? Çocuk, genç delikanlılar?"</p>

  <p class="normal">Adam gözlerini kıstı, bunu beklemiyordu. Sustu ama sonra gözlerinde belirsiz bir gülüşle başını salladı. "Evet, mösyö, çocuklar vardı. Niçin? Bir tane istiyor musunuz?" Tek kaşını kaldırarak bakışlarını bir bana bir Jamie'ye doğrulttu.</p>

  <p class="normal">Jamie birden başını kaldırdı, bu imayla yanakları kızarmıştı.</p>

  <p class="normal">"Evet," dedi sakince. "Korsanlar tarafından kaçırılan genç bir akrabamı arıyorum. Onu bulmamda birinin bana yardımcı olmasına ihtiyacım var." Jamie de tek kaşını kaldırdı.</p>

  <p class="normal">Tutuklu hafifçe homurdandı, burun delikleri inip kabarıyordu.</p>

  <p class="normal">"Çocuğu bulmada size yardımcı olursam benim için ne yapacaksınız?"</p>

  <p class="normal">"İyi bir parayla istediğin kıyıya seni bırakırım," diye cevap verdi Jamie. "Tabii yeğenimin nerede olduğunu bildiğine dair kanıta ihtiyacım var."</p>

  <p class="normal">"Hımm." Tutuklu hâlâ dikkatliydi ama rahatlamaya başlamıştı. "Çocuğu bana tarif eder misiniz, mösyö?"</p>

  <p class="normal">Jamie bir an tereddüt etti, tutukluyu inceliyordu ama sonra başını iki yana salladı.</p>

  <p class="normal">"Hayır," dedi düşünceliydi. "Bunun işe yarayacağını sanmıyorum. Siz <span class="ideitalik">bana</span> korsan gemisinde gördüğünüz delikanlıları tarif edin."</p>

  <p class="normal">Tutuklu bir müddet Jamie'yi inceledi, sonra gür bir kahkaha attı.</p>

  <p class="normal">"Hiç de aptal biri değilsiniz, mösyö," dedi. "Bunu biliyor musunuz?"</p>

  <p class="normal">"Evet, biliyorum," dedi Jamie sertçe. "Tıpkı senin bildiğin gibi. Hadi bana anlat."</p>

  <p class="normal">Ishmael biraz homurdandı ama anlatmaya razı oldu, sadece Fergus'un getirdiği yemek tepsisinden yerken susuyordu. Fergus da kapıya yaslandı ve kısık gözlerle tutukluyu izlemeye başladı.</p>

  <p class="normal">"Sizin gibi tuhaf konuşan on iki tane delikanlı var."</p>

  <p class="normal">Jamie kaşlarını kaldırdı ve şaşkınlıkla bana baktı. On iki mi?</p>

  <p class="normal">"Benim gibi mi?" dedi. "Beyaz çocuklar mı? İngiliz mi yoksa İskoç mu demek istiyorsun?"</p>

  <p class="normal">Ishmael anlamayarak başını iki yana salladı; 'İskoç' onun kelime dağarcığında yoktu.</p>

  <p class="normal">"Kavga eden köpekler gibi konuşuyorlar," diye açıklama yaptı. "Hrrrr! Haavv!" Bir kediyi kovalayan köpek gibi davranıp başını iki yana sallayarak havladı. Fergus'un bastırılmış bir kahkahayla omuzlarının titrediğini görebiliyordum.</p>

  <p class="normal">"Kesinlikle İskoç," dedim gülmemeye çalışarak. O anda Jamie bana pis bir bakış attı, sonra ilgisini yeniden Ishmael'e verdi.</p>

  <p class="normal">Her zamanki gibi 'R' harflerini bastırarak, "O zaman harika," dedi. "On iki İskoçyalı. Tipleri nasıldı?"</p>

  <p class="normal">Ishmael tepsideki mangoyu yerken şüpheyle gözlerini kıstı. Dudağının köşesindeki meyve suyunu sildi ve başını iki yana salladı.</p>

  <p class="normal">"Onları sadece bir kere gördüm. Ancak yine de bütün gördüklerimi size anlatacağım." Gözlerini kapadı ve kaşlarını çattı, kaşlarının arasında derin bir çizgi oluşmuştu.</p>

  <p class="normal">"Dördü sarı saçlı, altısı kumral ve ikisi de siyah saçlıydı. İkisi benden kısaydı, biri şuradaki Grifon türü köpeğin boyundaydı," – bu benzetmeye oldukça sinirlenen Fergus'u işaret ediyordu – "biri uzun boyluydu, ama sizin kadar değil..."</p>

  <p class="normal">"Tamam, peki üzerlerinde ne vardı?" Jamie yavaşça ve dikkatlice tiplerini öğreniyor, detayları sorarak kıyaslama istiyordu – Ishmael ile muhabbeti ilerlettikçe merakını da gizlemeye çalışıyordu.</p>

  <p class="normal">Başımın dönmesi durmuştu ama bitkinlik hâlâ devam ediyordu. Gözlerimi kapadım, sesler sayesinde oldukça rahatlamıştım. Jamie bastırdığı 'R' harfleri ve sessiz harfleri yutmasıyla iri öfkeli bir köpeğe benziyor, diye düşündüm.</p>

  <p class="normal">"Hav," diye kısık sesle mırıldandım ve karnım bağdaştırdığım ellerimin altında hafifçe titredi.</p>

  <p class="normal">Ishmael'in sesi derinden geliyordu ancak sakinleştirici ve hafifti, kremalı sıcak çikolata gibi yoğundu. Sesin etkisiyle sakinleşmeye başladım.</p>

  <p class="normal">Uykulu bir haldeyken, sesi otopsi raporunu açıklayan Joe Abernathy'ye benziyor, diye düşündüm; iştah kaçırıcı fiziksel detayları ninni gibi sesiyle açıklardı.</p>

  <p class="normal">Aklımda Joe'nun ellerini görebiliyordum; kazazedenin beyaz teninde siyahtılar, ses kayıt cihazına sözlü notlarını kaydederken elleri yavaşça hareket ediyordu.</p>

  <p class="normal">"Ölü uzun bir kişi, yaklaşık bir seksen boyunda ve ince yapılı..."</p>

  <p class="normal"><span class="ideitalik">Uzun zayıf bir adam</span>.</p>

  <p class="normal">"...biri uzun boylu zayıf..."</p>

  <p class="normal">Birden kendime geldim, yüreğim ağzımda atıyordu. Joe'nun sesinin birkaç metre uzağımdaki masadan yankılandığını duyabiliyordum.</p>

  <p class="normal">"Hayır!" dedim sessizce. Üç adam da durdu ve şaşkınlıkla bana baktı. Islanmış saçlarımı geriye doğru ittim ve onlara boş verin dercesine elimi saldım.</p>

  <p class="normal">"Beni boş verin. Sanırım bir rüya gördüm."</p>

  <p class="normal">Sohbetlerine geri döndüler ve ben de uzandım, gözlerim yarı kapalıydı ama uyumuyordum.</p>

  <p class="normal">Aralarında fiziksel bir benzerlik yoktu. Joe kısa boyluydu ve yapılıydı; Ishmael ise zayıftı ama oldukça güçlü olduğunu gösteren omuzları kaslıydı.</p>

  <p class="normal">Joe'nun yüzü geniş ve cana yakındı; bu adamın ise dar ve tilki gibiydi. Joe'nun teni taze kahve gibiydi, Ishmael'in ise bir kor gibi koyu kırmızı-siyahtı. Stern bana Gine sahillerindeki kölelerin genel özelliklerinden biri olduğunu söylemişti; mavi-siyah Senegalliler gibi değerli değillerdi ama sarı-kahverengi Yaga ve Congoleseliler kadar değerliydiler.</p>

  <p class="normal">Gözlerimi kapadığımda Joe'nun konuştuğunu duyar gibiydim, bir kölenin Karayip ezgisini İngilizce söylemesi gibiydi. Gözlerimi araladım ve benzerlik var mı diye dikkatlice incelemeye başladım. Benzerlik yoktu ama önceden görmüş olduğum bir şeyi görmüştüm. Hırpalanmış bedende diğer izlerin ve işaretlerin arasındaydı. Omzun hemen aşağısında, kabaca kesilmiş geniş koyu renkli bozulmuş bir yaraydı. İşaretin olduğu deri soyulmuş ve pembe renkteydi, yeni iyileşmişti. Tavlun karanlık olmasa onu hemen fark ederdim, çünkü yaranın kendisi soyulmuştu.</p>

  <p class="normal">Hatırlamaya çalışarak öylece yattım. "Köle ismi değil," demişti Joe alayla, oğlunun kendini vaftiz etmesiyle alakalı olarak. Ishmael yakalanma riskine karşı kendi kimliğini saklamak için sahibinin işaretini yok ettiği açıktı. Ama kimin? Ishmael adı rastlantıdan ibaret değildi.</p>

  <p class="normal">Belki de fazla düşünmeye gerek yoktu; Ishmael adamın gerçek ismi değildi. 'Bana <span class="ideitalik">Ishmael</span> derler,' demişti. Öyle ya da böyle bir sahibin ona verdiği bir köle ismiydi. Eğer genç Lenny soyağacını araştırdıysa, sembol olarak verilen atalarının isimlerinden birini seçme ihtimali var mıydı? Eğer öyleyse. O zaman...</p>

  <p class="normal">Yatağın alçak tavanına bakarken, varsayımlar aklımda cirit atıyordu. Bu adamın Joe ile bağlantısı olsun ya da olmasın bu ihtimal bana bir şey hatırlatmıştı.</p>

  <p class="normal">Jamie adamı <span class="ideitalik">Bruja</span>'nın işçileri ve yapısı hakkında sorguya çekiyordu – çünkü bize saldıran gemiydi – ancak ben dikkatimi onlara vermiyordum. Başımın dönmemesi için dikkatlice yataktan kalktım ve Fergus'u çağırdım.</p>

  <p class="normal">"Temiz hava almaya ihtiyacım var," dedim. "Güverteye çıkmama yardım edersin, değil mi?" Jamie endişeyle bana bir göz attı fakat ben onu rahatlatmak için gülümsedim ve Fergus'un koluna girdim.</p>

  <p class="normal">Kamaradan çıkar çıkmaz, "Barbados'tan satın aldığımız kölenin evrakları nerede?" diye sordum. "Ve köle nerede?"</p>

  <p class="normal">Fergus merakla bana baktı ama hemen ceketinin ceplerini yoklamaya başladı.</p>

  <p class="normal">Kâğıtları bana verirken, "Evraklar burada, leydim," dedi. "Köleye gelince o da mürettebat odasında sanırım. Neden?" diye ekledi merakını dizginleyemeyerek.</p>

  <p class="normal">Tiksindirici kâğıt parçalarını kurcalarken sorusunu önemsememiştim.</p>

  <p class="normal">Jamie'nin bana okuduğu şeyi bularak, "İşte burada!" dedim. "Abernathy! Abernathy'ydi! Sol omzunda bir zambak işareti var. Bu işareti fark ettin mi Fergus?"</p>

  <p class="normal">Başını iki yana salladı, biraz şaşkın görünüyordu. "Hayır, leydim."</p>

  <p class="normal">"O zaman gel benimle," dedim mürettebat odasına doğru giderken. "İşaretin ne kadar büyük olduğunu görmek istiyorum."</p>

  <p class="normal">İşaret yaklaşık yedi santim uzunluğunda ve genişliğindeydi; bir çiçek işaretiydi, 'A' harfi omzun biraz aşağısına işlenmişti. Ishmael'in yarasıyla aynı boyutta ve aynı yerdeydi. Ama çiçek zambak değildi, bu dikkatsiz bir yazıcının hatası olmalıydı. Charles Stuart'ın II. James amblemi olan on altılı gül yaprağıydı. Bunu görünce şaşkınlıkla gözlerimi kırptım. Hangi yurtsever sürgün, yenik Stuartlar'a bağlılıklarını bu şekilde göstermeyi seçerdi ki?</p>

  <p class="normal">"Leydim, sanırım yatağınıza dönseniz iyi olur," dedi Fergus. İnceleme esnasında taş gibi duran Temeraire'in üzerine eğildiğimde kaşlarını çatmış bana bakıyordu. "Renginiz kaz bokuna döndü ve güvertede düşmenize müsaade edersem lordum bundan hoşnut kalmayacak."</p>

  <p class="normal">"Düşmeyeceğim," dedim. "Ve ne renkte olduğum da umurumda değil. Turnayı gözünden vurduğumuzu düşünüyorum. Dinle, Fergus, benim için bir şey yapmanı isteyeceğim."</p>

  <p class="normal">"Ne isterseniz, leydim," dedi, rüzgârla yön değiştirip birden eğilen güvertede sendelerken dirseğimi tutuyordu. "Ama hayır," diye ekledi kararlıca, "yatağınıza geri dönmezseniz, hayır."</p>

  <p class="normal">Kendimi iyi hissetmeyerek kamarama geri götürmesine izin verdim, tabii talimatlarımı vermeden önce değil. Kamaraya girdiğimiz zaman Jamie bizi karşılamak için masadan kalktı.</p>

  <p class="normal">Kaşlarını çatarak bana bakarken "İşte geldin, Sassenach! İyi misin?" diye sordu. "Rengin bozuk muhallebi gibi olmuş."</p>

  <p class="normal">"Ben gayet iyiyim," dedim dişlerimin arasından, kolumu sarsmadan yatağa yatmaya çalışıyordum.</p>

  <p class="normal">"Bay Ishmael ile sohbetinizi bitirdiniz mi?"</p>

  <p class="normal">Jamie tutukluya bir göz attı ve ben de onun bakışlarına kilitlenen siyah bakışları gördüm. Aralarındaki atmosfer düşmanca değildi ama biraz değişmişti. Jamie beğenmeyerek başını 'evet' anlamında salladı.</p>

  <p class="normal">"Bitirdim... şimdilik," dedi. Fergus'a döndü, "Misafirimizi aşağıya indir, Fergus. Karnının doyurulmasına ve üzerini giymesine de yardımcı ol," dedi. Fergus'un kanatları altında Ishmael odadan çıkana kadar bekledi. Sonra yatağıma oturdu ve gözlerini kısarak bana baktı.</p>

  <p class="normal">"Korkunç görünüyorsun," dedi. "Çantanı getirip kuvvet verici bir şeyler içireyim mi?"</p>

  <p class="normal">"Hayır," dedim. "Jamie, dinle. Arkadaşımız Ishmael'in nereli olduğunu bildiğimi sanıyorum."</p>

  <p class="normal">Bir kaşını kaldırdı.</p>

  <p class="normal">"Biliyor musun?"</p>

  <p class="normal">Ishmael'in yarasını ve bu yaranın köle Temeraire'deki işaretle uyuştuğunu ona anlattım.</p>

  <p class="normal">"Adım kadar eminim ki ikisi de aynı yerden. Jamaika'daki şu Bayan Abernathy'den," dedim.</p>

  <p class="normal">"Haklı olabilirsin, Sassenach. Umarım öyledir. Kurnaz zenci piç nereden geldiğini söylemedi. Onu suçladığımdan değil," dedi açıkça. "Tanrım, eğer şu hayattan göçüp gidersem dünyadaki hiçbir güç bir daha beni geri getiremez!" Oldukça öfkeli konuşuyordu.</p>

  <p class="normal">"Hayır, ben de onu suçlamıyorum," dedim. "Peki sana çocuklar hakkında ne söyledi? Genç Ian'ı görmüş mü?"</p>

  <p class="normal">Kaşlarının arasındaki çizgi yok oldu.</p>

  <p class="normal">"Evet, gördüğünden neredeyse tamamen eminim." Bir yumruğunu sıktı. "Tarif ettiği delikanlılardan ikisi Ian olabilir. Ve geminin <span class="ideitalik">Bruja</span> olduğunu bildiğim için başka bir olasılığı düşünemiyorum. Eğer sen de onun nereden geldiği konusunda haklıysan, Sassenach, onu bulabiliriz. Sonunda onu bulabiliriz!" Ishmael, <span class="ideitalik">Bruja</span>'nın onu nereden aldığı konusunda bir ipucu vermezken, on iki çocuğun – bütün tutukluların – onun esir alınışından sonra gemiden çıkarıldığını söyleyecek kadar ileriye gitmişti.</p>

  <p class="normal">"On iki çocuk," diye tekrarladı Jamie, anlık heyecanı yeniden kaş çatmasına dönmüştü. "Tanrı aşkına, neden birileri İskoçya'dan on iki çocuk kaçırmak istesin ki?"</p>

  <p class="normal">"Belki bir koleksiyoncudur," dedim başımın döndüğünü hissederek. "Paralar, mücevherler ve İskoçyalı çocuklar."</p>

  <p class="normal">"Ian'ı kaçıran kişiyle hazineyi alan kişinin aynı olduğunu mu düşünüyorsun?" Merakla bana bir göz attı.</p>

  <p class="normal">"Bilmiyorum," dedim, birden kendimi çok yorgun hissederek iyice esnedim. "Ama Ishmael konusunda eminiz. Fergus'a Temeraire'in ona bir bakmasını söyledim. Eğer ikisi aynı yerdense..." Yine esnedim, kan kaybından dolayı bedenim daha fazla oksijen arıyordu.</p>

  <p class="normal">Benim mantıklı olduğuma şaşırır bir tonla, "Bu çok mantıklı, Sassenach," dedi Jamie. Aslında şu durumda ben de kendime şaşırıyordum; düşüncelerim bölük pörçüktü ama mantıklı konuşmaya devam ediyordum.</p>

  <p class="normal">Jamie bunu gördü. Elimi okşadı ve ayağa kalktı.</p>

  <p class="normal">"Şimdi bunları düşünüp canını sıkma, Sassenach. Dinlen. Ben de sana çay getirmesi için Marsali'yi göndereyim."</p>

  <p class="normal">"Viski," dedim ve Jamie kahkaha attı.</p>

  <p class="normal">"Tamam, viski," diye kabul etti. Yatağa eğilip saçlarımı geriye doğru itti ve sıcak alnıma bir öpücük kondurdu.</p>

  <p class="normal">"Daha iyi mi?" diye sordu gülümseyerek.</p>

  <p class="normal">"Çok." Ben de gülümsedim ve gözlerimi kapadım.</p>
</body>
</html>
