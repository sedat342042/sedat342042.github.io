<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>yolcu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h1baslik1" id="calibre_toc_29"><br class="chapter" />
  <span class="ideitalik">19<br class="chapter" />
  <br class="chapter" />
  Bir Hayalet İle Uyumak</span></h2>

  <p class="normal"> </p>

  <p class="normal">Sonunda evdeydim, Frank ve Brianna ile birlikte yaklaşık yirmi yıl yaşadığım Furey Sokağı'ndaki evimde. Kapıdaki açelyalar solmuştu; güçsüz ve sefil olan salkımlarındaki yapraklar saksının altında kurumuş yığınlara dönüşmüşlerdi. Sıcak bir yaz olmuştu – Boston'da olanlardan farklıydı – ve Eylül ayının ortası olmasına rağmen Ağustos yağmurları henüz yağmamıştı.</p>

  <p class="normal">Çantalarımı ön kapının kenarına koydum ve evi kolaçan etmeye başladım. Ev güneş ışınlarıyla yıkanıyordu; yeşil lastik yılan elimi yakacak kadar sıcaktı.</p>

  <p class="normal">İlk başta işe açelyalardan başlamak istemedim. Onları çok önceden dışarı çıkarmıştım ama Brianna'nın hatırı için, Frank'in ölümünden sonra evde değişiklik yapmaya isteksizdim. Çok fazla değişiklik olmadan, bir sene içinde hem üniversiteye başlamak hem de bir babayı kaybetmek yeteri derecede şaşkınlık yaratır, diye düşünmüştüm. Uzun zamandır evi önemsemiyordum; böyle de devam edebilirdim.</p>

  <p class="normal">Evi kolaçan etmeyi bırakmışken, "Tamam!" diye öfkeyle açelyalara söylendim. Onların çamura bulanmış yapraklarını görmüştüm. "Umarım mutlusunuzdur, çünkü benden bu kadar. Ben gidip bir şeyler içeceğim ve bir duş alacağım," dedim.</p>

  <p class="ortayazi">***</p>

  <p class="normal">Üzerimde sabahlığımla büyük küvetin kenarına oturdum, suyun gürleyerek akmasını izliyor ve sabunu köpürtüyordum. Denizköpüğü kokulu kabarcıklar bulutlar gibi havada süzülmeye başlamıştı. Kaynayan yüzeyden buharlar çıkıyordu; su çok sıcak olmalıydı.</p>

  <p class="normal">Musluğu çabucak kapadım ve bir müddet oturdum. Etrafımı çevreleyen ev sessizdi, sadece patlayan sabun köpüklerinin hışırtısı vardı; uzakta olan bir savaşın sesi gibi belirsizdi. Ne yaptığımı anlamıştım. Inverness'ta hızlı trene adımımı atıp, ayaklarımın altında tıkırdayan yolun canlandığını hissettiğimden beri bunu yapıyordum. Kendimi test ediyordum.</p>

  <p class="normal">Motorlu araçlara – günlük hayatın modern icatlarına – ve daha da önemlisi bunlara olan bağlılığıma dikkat etmeye özen göstermeye çalıştım. Edinburgh'a olan trene, Boston'a olan uçağa, hava alanından eve gelene kadar taksiye ve mekanik olan bütün satış otomatlarına, sokak lambalarına, uçağın metrelerce yükseklikteki tuvaletine; mavi-yeşil dezenfektanının fırıl fırıl dönmesiyle bütün atıkları ve mikropları yok ediyordu. Ya da Sağlık Bakanlığı'ndan onaylı sertifikalarıyla, yemek yediğinizde gıda zehirlenmesinden kaçınma şansından bile daha fazlasını garanti eden restoranlara. Veya evimde ışığı, ısınmayı, suyu ve yemeklerin pişmesini sağlayan her yerdeki düğmelere.</p>

  <p class="normal">Soru şuydu; bunlar benim için önemli mi? Buhar çıkan banyo suyuna bir elimi soktum ve ileri geri yaparak suda elimi gezdirirken, mermerin derinliğinde dans eden girdabın gölgelerini izliyordum. Alıştığım bu büyük ve küçük 'rahatlıklar' olmadan yaşayabilir miydim?</p>

  <p class="normal">Bu soruyu kendime her düğmeye bastığımda, her bir motorun gürlemesini duyduğumda soruyordum ve cevabım her zaman aynıydı, 'evet.' Ne de olsa zaman bir şeyi fark ettirmiyordu; şehirde dolaşmaya çıktığım zaman bu rahatlıklara sahip olmayan insanlar da görebiliyordum – çok uzaklarda elektriğin ne demek olduğunu, neye yaradığını bilmeyen bu şekilde yaşayan insanlar da vardı.</p>

  <p class="normal">Bana gelince bunları hiç de önemsemiyordum. Ben beş yaşındayken annem babam öldüğünden beri ünlü bir arkeolog olan Lamb Amca ile birlikte yaşamıştım. Sonuç olarak, orta dereceli 'ilkel' diyebileceğimiz şartlarda yetişmiştim, çünkü onun her çalışmasında yanında oluyordum. Evet, sıcak banyolar ve elektrik ampulleri güzeldi ama hayatımın bazı dönemlerinde onlarsız yaşamıştım, örneğin savaş zamanında ve hiç de onların eksikliğini hissetmemiştim.</p>

  <p class="normal">Su katlanılır derecede soğumuştu. Sabahlığımı çıkarıp yere bıraktım ve içine girdim, omuzlarım soğuktan karıncalanırken ayaklarımdaki sıcaklığın okşamasını hissedebiliyordum.</p>

  <p class="normal">Küvete oturdum ve rahatlayıp bacaklarımı uzattım. On sekizinci yüz yılda banyoları büyük fıçılarda yapabiliyordunuz; bir kişi normal olarak vücudunu parça parça yıkabiliyordu, ilk başta tamamen oturuyor, bacakları dışarıda kalıyordu, sonra ayağa kalkıyor ve ayakları suyun içindeyken üst gövdeyi yıkabiliyordu. Çoğunlukla soğuk havada testiden su dökerek ve leğende yıkanılıyordu.</p>

  <p class="normal">Hayır, önemli olan sadece rahatlık ve konfor değildi. Hiçbir şey gerekli değildi, yapamayacağım hiçbir şey yoktu. Rahatlık büyük bir önem taşımıyordu. Medeniyet denilen şeyin ilerlemesi bile güvenliği garanti etmiyordu. İki önemli 'modern' savaşı da yaşamıştım – aslında onlardan bir tanesi savaş alanında olmuştu – ve diğerinin ise her akşam televizyonda aldığı boyutu görebiliyordun.</p>

  <p class="normal">'Medeni' savaş, tabii eğer öyleyse, eski versiyonlarına göre daha korkunçtu. Günlük hayat güvenilir olabilirdi tabi biri yolda yürürken çok dikkatli olmalıydı. Roxbury'nin kimi kısımları şimdi bile, iki yüz yıl önce Paris'te yürüdüğüm dar sokak kadar tehlikeliydi.</p>

  <p class="normal">Bir iç çektim ve ayak parmaklarımla tıkacı çektim. Küvetler, gaz tüpleri, tecavüzcüler gibi kişisel olmayan şeyleri düşünmenin gereği yoktu. İçerde bulunan tesisat boruları da küçük bir işgalciden başka bir şey değillerdi. Önemli olan her zaman içinde bulunan insanlardı. Ben, Brianna ve Jamie.</p>

  <p class="normal">Suyun son kısmı da çağıldayarak akmıştı. Başımın yavaşça hafiflediğini hissederek ayağa kalktım ve köpük kalıntılarını temizledim. Büyük banyo aynası buharlanmıştı ama dizlerimin yukarısını gösterecek kadar açıktı; haşlanmış karides gibi pembeleşmiştim.</p>

  <p class="normal">Havluyu çıkardım ve aynada kendime bakmaya başladım. Kollarımı büküp başımın üstüne kaldırdım ve sarkıklarıma baktım. Hiç yoktu. Kaslarım güzel bir şekilde belli oluyordu; delta kasımın yuvarlak şekli biçimli, göğüs kasımın yüksek kıvrımı da meyilliydi. Yavaşça yana doğru döndüm, karın kaslarımı geriyor ve bırakıyordum eğimi tam kıvamındaydı, rektus kası neredeyse çukur denecek kadar çukurlaşıyordu.</p>

  <p class="normal">"Genlerimde şişmanlık olmaması güzel bir şey," diye mırıldandım. Lamb Amca yetmiş beş yaşında öldüğü zaman bile yakışıklı ve diriydi. Sanırım babam da benzer şekilde aynı yapıdaydı ve birden annemin arka tarafını merak ettim. Ne de olsa bayanların mücadele etmesi gereken aşırı yağları oluyordu.</p>

  <p class="normal">Arkamı döndüm ve omuzlarımın üstünden aynada kendime baktım. Sırtımın uzun silindirik kasları döndüğümde ıslanmanın verdiği etkiyle parıldıyordu; hâlâ bir belim vardı ve oldukça da inceydi.</p>

  <p class="normal">"Ahh, gamzem yok, her neyse," dedim yüksek sesle. Önüme döndüm ve aynadaki yansımama baktım.</p>

  <p class="normal">"Daha kötü de olabilirdi," dedim.</p>

  <p class="ortayazi">***</p>

  <p class="normal">Biraz daha cesaretlendiğimi hissederek geceliğimi giydim ve evi geceye hazırlamaya başladım. Ne dışarıya çıkarılacak kedi ne de beslenecek köpek vardı. Bozo, bizim en son köpeğimizdi, bir sene önce yaşlılıktan ölmüştü ve başka bir tane daha almak istememiştim. Brianna okulda oluyordu, benim de hastanede durduğum süre uzuyordu ve bu evcil hayvanlara vakit ayırmamız için yeterli değildi.</p>

  <p class="normal">Termostatı ayarladım, pencerelerin ve kapıların kilitlerini kontrol ettim, ocağın kapalı olup olmadığına baktım. Her şey olması gerektiği gibiydi. On sekiz yıldır gece yaptığım kontroller Brianna'nın odasında son bulurdu ama o üniversiteye gittiğinden beri bunu yapmamıştım.</p>

  <p class="normal">Alışkanlıkla ve içimdeki dürtüyle hareket ederek, onun odasının kapısı açtım ve ışığı yaktım. Bazı kişiler nesnelerin ustasıdır ama bazıları değildir. Bree de bu vardı; posterlerin, fotoğrafların, kurumuş yaprakların, batik kumaş parçaların, çerçevelenmiş sertifikaların ve duvardaki diğer eşyaların arasında neredeyse tek bir boşluk yoktu.</p>

  <p class="normal">Bazı kişiler etrafındaki eşyaları düzenlerken kendilerini de yansıtırlar, bu yüzden sadece nesnelerin kendi özelliği olmaz, ayrıca onlarla sergilenen diğer şeylerle de bağlantısı olur ama her şeyden öte eşyaların olduğu gibi onların görünmez sahiplerine ait olan belirsiz ruhu da gösterirler. <span class="ideitalik">Ben buradayım, çünkü Brianna beni buraya yerleştirdi</span>, sanki odadaki eşyalar böyle diyordu. <span class="ideitalik">Ben buradayım, çünkü olması gereken bu.</span></p>

  <p class="normal">Onun bu özelliğe sahip olması çok tuhaf, diye düşünüyordum. Frank de böyleydi; ölümünden sonra üniversitedeki boş ofisine gittiğim zaman, odanın soyu tükenmiş bazı hayvanların fosillerine benzediğini düşünmüştüm. Kitaplar, evraklar, çöp parçaları, bu yeri mesken tutan aklın şekline, dokusuna ve ağırlığına sahipti.</p>

  <p class="normal">Brianna'nın bazı eşyalarına gelince, onunla bağlantısı olduğu açıktı; benim, Frank'in, Bozo'nun ve arkadaşlarının resimleri vardı. Kendi yaptığı kumaş parçaları, onun seçtiği modeller, beğendiği renkleri yansıtıyordu – parlak turkuvaz, koyu çivit mavisi, magenta rengi ve açık sarı. Ama diğer eşyaları – yazı masasının üstündeki kurutulmuş tatlı su salyangoz kabuğu ve Truro'daki kumsaldan alınan sünger taşı parçası, yüz binlercesinden farklı mıydı?</p>

  <p class="normal">Benim eşyalarla bir alakam yoktu. Onları ne biriktirme ne de dekore etme isteğim var, Brianna yardım edecek kadar büyüyene kadar, Frank evdeki mobilyalardan hep şikâyet etmişti. Ya benim göçebe yetişme tarzımdan ya da böyle olduğum için, etrafımdaki şeyleri değiştirme gibi bir isteğim olmamıştı.</p>

  <p class="normal">Jamie de aynıydı. Birkaç tane küçük eşyası vardı. Muska gibi faydalı eşyalarını her zaman kürk torbasında taşırdı, bunun ötesinde de böyle şeyleri ne sahiplenir ne de önem verirdi. Paris'te yaşadığımız lüks hayatta ve Lallybroch'ta yaşadığımız o kısacık huzurlu zamanlarda bile nesneleri saklama gibi bir eğilimi olmamıştı.</p>

  <p class="normal">Onun için elbette gençlik döneminde, avlanan bir hayvan gibi yaşadığı zamanlarda, korunmak için güvendiği silahlarından başka bir şeyi yoktu. Belki bu onun için doğaldı; dünyadan kendini soyutlama, bu kendine yetme hissi, bu bizi birbirimize bağlayan şeylerden bir tanesiydi.</p>

  <p class="normal">Tuhaf olan bir şey daha vardı, Brianna farklı yönlerden de olsa her iki babasına da çok benziyordu. Kızımın hayaletine sessizce iyi geceler dedim ve ışığı kapadım.</p>

  <p class="normal">Frank'in düşüncesi benimle birlikte yatak odasına kadar geldi. Büyük çift kişilik yatağın koyu mavi saten örtüsünün altındaki sakin görüntüsü birden onu yanıma getirmiş, aylardır onu hiç düşünmediğim bir canlılıkla zihnimde belirivermişti.</p>

  <p class="normal">Sanırım şimdi onu düşünmemi sağlayan şey, olması yakın ayrılığın ihtimaliydi. Bu oda, bu yatak aslında ona son kez hoşça kal dediğim yerdi.</p>

  <p class="ortayazi">***</p>

  <p class="normal1">"Yatağa gelmeyecek misin, Claire? Saat gece yarısını geçiyor." Frank okuduğu kitabın üstünden bana bakıyordu. Kendisi çoktan yatağa yatmış diziyle desteklediği kitabı okuyordu. Lambanın yumuşak ışığı onu sanki sıcak köpük içinde yüzüyor, odanın geri kalan soğuk karanlığından soyutlamış gibi gösteriyordu. Ocak ayının başıydı ve kalorifer en yüksek derecede olmasına rağmen gecenin en sıcak yeri yataktı.</p>

  <p class="normal1">Ona gülümsedim ve sandalyemden kalktım, ağır yün sabahlığımı omuzlarımdan aşağıya doğru kaydırarak çıkardım.</p>

  <p class="normal1">"Seni uyutmadım mı? Özür dilerim. Bu sabahki ameliyatı düşünüyordum da."</p>

  <p class="normal1">"Evet, biliyorum," dedi düz bir şekilde. "Sana bakarken bunu anlayabiliyorum. Gözlerin dalıyor ve ağzın da açık kalıyor."</p>

  <p class="normal1">"Özür dilerim," dedim yeniden, onun ses tonuna uyarak. "Düşünürken yüzümün girdiği şekilden ben sorumlu değilim."</p>

  <p class="normal1">"Ama düşünmek neye yarar?" diye sordu kitabına bir ayraç yerleştirerek. "Elinden geleni yaptın, o durum için endişelenmek bir şeyi değiştirmeyecek... ahh, evet." Omzunu sinirli bir şekilde silkti ve kitabı kapattı. "Bunları daha önce de sana söylemiştim."</p>

  <p class="normal1">"Söyledin," dedim.</p>

  <p class="normal1">Yatağa yattım, hafiften titriyordum ve geceliğimi bacaklarıma sardım. Frank hemen yanıma doğru geldi ve ben de yorganın altında ona doğru sokuldum, birbirimize sarılarak soğuğa karşı sıcaklığımızı birleştirdik.</p>

  <p class="normal1">"Bekle. Telefonu almayı unuttum." Yorganı geriye doğru ittim ve Frank'in tarafında olan telefonu yanıma almak için dışarıya çıkmaya çabaladım. Frank akşamın erken saatinde yatağa geçip, öğrencileriyle ya da meslektaşlarıyla konuşmayı severdi. Ben de o sırada onun yanında durur ameliyat notlarımı okur ya da düzenlerdim ama gecenin bir yarısı hastaneden benim için gelen telefonlarla uyanmaya kızardı. Bu duruma yeterince kırıldığımdan, hastaneye sadece acil durumlarda ya da özel bir hastanın durumu ile ilgili bana açıklama yapacakları zaman aramalarını söylemiştim. Bu akşam ise durum farklıydı; hüner isteyen bir bağırsak rezeksiyonuydu. Eğer birden kötü bir şey olursa, aceleyle hastaneye gitmek zorunda kalacaktım.</p>

  <p class="normal1">Işığı söndürüp yeniden yatağa girdiğimde, Frank homurdandı ama bir müddet sonra bana doğru dönüp kolunu belime doğru uzattı. Ben de ona doğru kıvrıldım, ayak parmaklarımın buzları erirken yavaşça rahatlamaya başlamıştım.</p>

  <p class="normal1">Gözümün önüne ameliyatın detayları geliyordu, ameliyat odasındaki soğutmadan ayaklarıma vuran soğuğu ve eldivenli ellerimin hastanın sıcak karnına girdiği anda duyduğum ilk heyecanı yeniden hissediyordum. Hastalıklı bağırsağın kendisi, zehirli yılan gibi kıvrılmıştı, çürüğü gösteren mor lekeler vardı ve küçük bir yarıktan da parlak kan yavaşça sızıyordu.</p>

  <p class="normal1">"Çok düşündüm." Karanlıktan bana ulaşan Frank'in sesi sıradandı.</p>

  <p class="normal1">"Yaa?" kendimi ameliyata kaptırmıştım ama gerçeğe dönmek için kendimi zorladım. "Neyi?"</p>

  <p class="normal1">"İznimi." Üniversiteden ayrılması bir ay içinde olacaktı. Amerika'nın kuzey doğusuna doğru kısa seyahatler yapmayı planlamıştı. Materyaller toplayacak ve sonra altı aylığına İngiltere'ye gidecekti, izin yazısını yazmak için de son üç ayını Boston'da geçirecekti.</p>

  <p class="normal1">"Hemen İngiltere'ye gitmeyi düşünüyorum," dedi dikkatlice.</p>

  <p class="normal1">"Evet, neden olmasın? Hava çok kötü olacak ama çoğu zamanını kütüphanelerde harcamak istiyorsan–"</p>

  <p class="normal1">"Brianna'yı da götürmek istiyorum."</p>

  <p class="normal1">Birden öylece kaldım, odanın soğukluğu karnımın derinliklerinde küçük bir endişe yumrusuna dönüşmüştü.</p>

  <p class="normal1">"O şu anda seninle gelemez; mezuniyetinden önce bir dönemi var. Yazın sana eşlik etmemiz için bekleyemez misin? Ben de o zaman uzun bir seyahate çıkarım ve belki–"</p>

  <p class="normal1">"Ben hemen gidiyorum. Temelli. Sensiz."</p>

  <p class="normal1">Kendimi geriye doğru çektim ve doğrulup ışığı yaktım. Frank gözlerini kırpıştırarak bana bakıyordu, siyah saçları dağınıktı. Şakakları beyazlamıştı; bayan öğrencilerin ona olan hayran olmasına sebebiyet veren bir etkisi vardı. Şaşırılacak derecede kendimi sakin hissediyordum.</p>

  <p class="normal1">"Neden şimdi, neden bu kadar acele? En sonuncusu sana baskı mı yapıyor?"</p>

  <p class="normal1">Gözlerinde oluşan dehşet bakışı, gülünç denecek kadar belli oluyordu. Şaka olmadığı fark edilen bir kahkaha attım.</p>

  <p class="normal1">"Gerçekten bilmediğimi mi düşünüyordun? Tanrım, Frank! Sen gerçekten de çok dikkatsiz bir adamsın!"</p>

  <p class="normal1">Yatakta doğruldu, çenesi gerginleşmişti.</p>

  <p class="normal1">"Ben çok ihtiyatlı davrandığımı düşünmüştüm."</p>

  <p class="normal1">"Belki de," dedim acılı bir sesle. "Son on yılda altıyı geçti, tabii düzinelerce olduysa, o zaman tedbirli biri olmalısın."</p>

  <p class="normal1">Yüzü aydınlanmıştı ama ağzının kenarındaki beyazlanma bana onun aslında çok sinirli olduğunu söylüyordu.</p>

  <p class="normal1">"Bu seferki özel biri olmalı," dedim, kollarımı kavuşturdum ve sözde tesadüfmüş gibi yatağın karyola başına yaslandım. "Neden İngiltere'ye hemen gitmek istiyorsun ve neden Bree'yi de götürmek istiyorsun?"</p>

  <p class="normal1">"Son dönemini yatılı okulda okuyabilir," dedi hemen. "Onun için yeni bir tecrübe olur."</p>

  <p class="normal1">"Onun istemeyeceğini düşünüyorum," dedim. "Arkadaşlarından ayrılmak istemeyecektir, özellikle mezuniyetten hemen önce. Ve kesinlikle İngiltere'de bir yatılı okula da gitmek istemeyecektir!" Bu düşünceyle ürpermiştim. Çocukken böyle bir okula hapsolduğum zamanı hatırlamıştım; bazen hastanenin kafeterya kokusu bana orayı hatırlatıyordu, Lamb Amca beni o yeri ziyaret etmeye götürdüğü zaman korkunç bir çaresizlik dalgasının beni sardığını hissetmiştim.</p>

  <p class="normal1">"Biraz disiplin kimsenin canını yakmaz," dedi Frank. Kendine gelmeyi başarmıştı ama yüzündeki çizgiler hâlâ gergindi. "Bu sana da iyi gelir." Elini salladı, konuyu değiştirmeye çalışıyordu. "Bırak böyle olsun. İngiltere'de sürekli kalmaya karar verdim. Cambridge'ten iyi bir teklif aldım ve bunu kabul etmeyi düşünüyorum. Tabii sen hastaneden ayrılamazsın. Fakat benim kızımı arkada bırakma gibi bir niyetim yok."</p>

  <p class="normal1">"Senin kızın?" Bir anlığına bunun yetersiz olduğunu hissetmiştim. Yeni bir işi olacaktı ve ona eşlik edecek de yeni bir metresi. O zaman uzun zamandır bunu planlıyordu. Tamamen yepyeni bir hayat ama Brianna'sız değil.</p>

  <p class="normal1">"Benim kızım," dedi sakince. "Tabii istediğin zaman ziyarete gelirsin."</p>

  <p class="normal1">"Seni... lanet olası... piç kurusu!" dedim.</p>

  <p class="normal1">"Mantıklı ol, Claire." Burnunu aşağıya eğmiş bakıyordu, bana kırık not alan öğrencilere gösterdiği tavrı sergiliyordu. "Evde pek bulunmuyorsun. Ben gittiğim zaman da Brianna'ya bakacak kimse olmayacak"</p>

  <p class="normal1">"Brianna on sekiz yaşında değil de sekiz yaşındaymış gibi konuşuyorsun! Tanrı aşkına, neredeyse yetişkin bir kız oldu."</p>

  <p class="normal1">"Bir sebep de o, ihtiyacı olan tek şey ilgi ve gözetim," diye söyledi birden. "Benim üniversitede gördüklerimi sen de görsen, içki, uyuşturucu–"</p>

  <p class="normal1">"Ben de görüyorum," dedim, dişlerimin arasından konuşmuştum. "Acilde de bunlar var. Bree öyle bir kız değil–"</p>

  <p class="normal1">"Lanet olsun ki öyle! Bu yaştaki kızların aklı bir karış havadadır. Arkadaşıyla kaçıp gidecek ki o çocuk–"</p>

  <p class="normal1">"Aptal olma! Bree çok mantıklı bir kızdır. Bütün hayatı boyunca onu pamuklu bir kundakta tutamazsın."</p>

  <p class="normal1">"Kahrolası zenci bir adamla olacağına kundakta olması daha iyi!" diye lafı yapıştırdı. Elmacık kemikleri hafiften kızarmıştı. "Anasına bak kızını al yani? Fakat böyle olmayacak, eğer bununla ilgili de bir şey söyleyemeyeceksem lanet olsun!"</p>

  <p class="normal1">"Senin," dedim, "Brianna ya da başka bir şey ile ilgili lanet olası, ahlaksız, rezil şeylerden başka söyleyeceğin bir şey yok!" Sinirden titriyordum ve yumruklarımı ona vurmamak için bacaklarımın yanında tutmaya çalışıyordum. "Metreslerinden bir tanesiyle devamlı yaşamak için beni bırakacağını söyleyerek bağışlanamaz bir küstahlık yapıyorsun ve sonra da Joe Abernathy ile bir ilişkim olduğunu mu ima ediyorsun? Söylemek istediğin bu, öyle mi?"</p>

  <p class="normal1">Bakışlarını yavaşça aşağıya eğme inceliğinde bulunmuştu.</p>

  <p class="normal1">"Herkes böyle olduğunu düşünüyor," diye mırıldandı. "Bütün zamanını bu adamla birlikte geçiriyorsun. Brianna'yı merak etme konusu da bununla ilgili. Onu... tehlikeye maruz kalacağı... bu insanların arasına... çekmek..."</p>

  <p class="normal1">"Zenci insanlar demek istedin sanırım?"</p>

  <p class="normal1">"Lanet olsun evet böyle demek istedim," dedi, gözlerinden öfke saçarak bana bakıyordu. "O en azından eğitimli olsa da Abernathyler sürekli parti veriyor. Onların evinde tanıştığım kabile dövmeli ve saçında çamur olan obeze ne demeli? Ya o yılışık iğrenç jigoloya? Genç Abernathy gece gündüz Bree'yi alıyor, yürüyüşlere, toplantılara ve basit insanların bulunduğu âlem gecelerine götürüyor..."</p>

  <p class="normal1">"Yüksek seviyede insanların olacağını düşünemiyorum," dedim, Frank'in Leonard Abernathy'nin çok tuhaf iki arkadaşını kaba ama doğru şekilde tarifine kahkaha atmamak için kendimi zor tutuyordum. "Lenny'nin kendine Muhammad Ishmael Shabazz dediğini biliyor musun?"</p>

  <p class="normal1">"Evet, bana söyledi," dedi, "ve ben de kızımın Bayan Shabazz olması gibi bir tehlikeyi göze alamam."</p>

  <p class="normal1">"Bree'nin Lenny'ye karşı böyle hissettiğini sanmıyorum," diye onu rahatlatmaya çalıştım, öfkemi bastırmaya çalışıyordum.</p>

  <p class="normal1">"Zaten olamaz da. Benimle birlikte İngiltere'ye gelecek."</p>

  <p class="normal1">"Ya gelmek istemezse," dedim son sözü söylercesine.</p>

  <p class="normal1">Şüphesiz durumunun avantajlı olmadığını hisseden Frank yataktan çıktı ve terliklerini aramaya başladı.</p>

  <p class="normal1">"Kızımı İngiltere'ye götürmek için senden izin almama gerek yok," dedi. "Ve Bree daha küçük; nereye istersem oraya gider. Onun sağlık kayıtlarını bulursan çok memnun olurum; yeni okulun bunlara ihtiyacı olacak."</p>

  <p class="normal1">"Senin kızın?" dedim yeniden. Odanın soğukluğunu hayal meyal fark ediyordum ama öyle sinirliydim ki bütün vücuduma ateş basmıştı. "Bree benim kızım ve sen onu hiçbir yere götüremeyeceksin!"</p>

  <p class="normal1">"Beni durduramazsın," dedi can sıkıcı bir sakinlikle, yatağın ucundan robdöşambrını alırken.</p>

  <p class="normal1">"Durduramam öyle mi?" dedim. "Benden boşanmak mı istiyorsun? Güzel. İstediğin gerekçeleri göster, eşini aldatma hariç ki bunu ispat edemezsin, çünkü öyle bir şey yok. Ancak eğer Bree'yi seninle götürmek istersen, eşini aldatma konusunda benim bir ya da iki söyleyecek sözüm olacak. Iskartaya çıkmış metreslerinden kaç tanesi beni görmeye gelip, senden vazgeçmemi istedi biliyor musun?"</p>

  <p class="normal1">Ağzı şaşkınlıktan açık kalmıştı.</p>

  <p class="normal1">"Onlara seni her an bırakabileceğimi söyledim," dedim, "eğer sen istersen." Kollarımı göğsümde birleştirdim. Soğuğu yeniden hissetmeye başlamıştım. "Bana neden sormadığını çok merak ediyorum ama sanırım Brianna yüzündendi."</p>

  <p class="normal1">Yüzü artık tamamen renksizdi ve yatağın diğer tarafında, karanlıkta duran kafatası kadar beyazdı.</p>

  <p class="normal1">"Evet," dedi, her zamanki soğukkanlılığı pek işe yaramıyordu. "Bunu önemseyeceğini düşünmemeliydim. Sanki beni durdurmak için harekete geçecekmişsin gibi gelmiyordu."</p>

  <p class="normal1">Dik dik ona bakıyordum, tamamen şaşırmıştım.</p>

  <p class="normal1">"Seni durdurmak mı?" dedim. "Ne yapmalıydım? Öfkeyle mektuplarını açıp karşına geçip onları sallayacak mıydım? Fakültenin yılbaşı partisinde rezalet mi çıkarmalıydım? Dekana şikâyet mi etseydim?"</p>

  <p class="normal1">Bir anlığına dudakları gerilmişti ama sonra rahatladı.</p>

  <p class="normal1">"Senin için önemliymiş gibi davranabilirdin," dedi usulca.</p>

  <p class="normal1">"Önemliydi." Sesim boğuk çıkmıştı.</p>

  <p class="normal1">Başını iki yana sallarken hâlâ bana bakıyordu, lambanın ışığında gözleri koyuydu.</p>

  <p class="normal1">"Yeterli değil." Durdu, siyah robdöşambrına karşıt renkteki yüzü iyice soldu, sonra yanımda durmak için yatağın diğer tarafına geldi.</p>

  <p class="normal1">"Bazen sana yasal olarak dava açsam mı açmasam mı diye düşündüm," dedi. "O Bree'ye benziyor, değil mi? O adam onun gibi mi?"</p>

  <p class="normal1">"Evet."</p>

  <p class="normal1">Ağır ağır nefes aldı, neredeyse homurdanıyordu.</p>

  <p class="normal1">"Brianna'ya baktığın zaman bunu yüzünde görebiliyorum, onu düşündüğünü anlayabiliyorum. Lanet olsun, Claire Beauchamp," dedi yavaşça. "Sana da lanet olsun ve düşündüğün ya da hissettiğin şeyleri saklayamayan şu yüzüne de lanet olsun."</p>

  <p class="normal1">Bundan sonra bir sessizlik oldu, sadece çıtırdayan odunların dayanılmaz sesleri vardı.</p>

  <p class="normal1">"Seni sevdim," dedim yumuşak bir sesle, sonunda. "Bir kez."</p>

  <p class="normal1">"Bir kez," diye tekrarladı. "Bundan dolayı sana minnettar mı olmalıyım?"</p>

  <p class="normal1">His, uyuşmuş dudaklarıma yeniden gelmeye başlamıştı.</p>

  <p class="normal1">"Sana söyledim," dedim. "Ve sonra sen gitmediğin zaman... Frank, çok denedim." Sesimden ne anladıysa bir anlığına durmuştu.</p>

  <p class="normal1">"Denedim," dedim, çok yumuşak bir sesle.</p>

  <p class="normal1">Arkasını döndü ve makyaj masamın olduğu yere doğru gitti. Eşyalarıma dokunuyor, eline alıyor ve rastgele bir yere koyuyordu.</p>

  <p class="normal1">"Senden hemen ayrılamazdım, bir başına, hamile bir halde. Sadece şerefsizler bunu yapar. Ve sonra... Bree." Bir elinde tuttuğu ruja körü körüne baktı, sonra camsı masanın üzerine nazik bir şekilde koydu. "Onu bırakamadım," dedi yumuşak bir sesle. Bana bakmak için döndü, üzgün yüzündeki gözleri simsiyahtı.</p>

  <p class="normal1">"Benim çocuğumun olmadığını biliyor muydun? Ben... birkaç sene önce kendim test yaptım. Kısırım. Biliyor muydun?"</p>

  <p class="normal1">Başımı iki yana salladım, konuşacak halim yoktu.</p>

  <p class="normal1">"Bree benim, benim kızım," dedi, sanki kendi kendine konuşuyordu. "Sahip olduğum tek çocuk. Ondan vazgeçemem." Kesik bir kahkaha attı. "Ben ondan vazgeçemem ama sen o adamı düşünmeden Bree'ye bakamazsın, değil mi? Bu anılar olmadan, merak ediyorum... zamanla onu unutabilir misin?"</p>

  <p class="normal1">"Hayır." Kısık sesle söylediğim söz onda elektrik çarpma etkisi yaratmış gibi görünüyordu. Bir anlığına öylece durdu, sonra dolaba döndü ve pijamalarının üzerine kıyafetlerini giymeye başladı. Öylece durdum, paltosunu giyip bana bakmadan ayağını sertçe yere vurarak odadan dışarı çıkışını izliyordum. Mavi ipek pijamasının yakaları astragan ceketinin altından çıkmıştı.</p>

  <p class="normal1">Bir müddet sonra ön kapının kapandığını ve sonra da soğuk motorun isteksizce çalışma sesini. Araba geriye doğru gitmeye başladığında, farları da yatak odasından uzaklaşıyordu ve sonra gitti, yatakta beni titrememle baş başa bırakmıştı.</p>

  <p class="ortayazi">***</p>

  <p class="normal1">Frank geri gelmedi. Uyumaya çalışmıştım ama soğuk yatakta kaskatı kesilmiştim. Aklımda tartışmayı canlandırıyor, arabasının tekerleklerinin çıkardığı sesler zihnimde yankılanıyordu. Sonunda kalıp giyindim, Bree'ye bir not bıraktım ve kendimi dışarıya attım.</p>

  <p class="normal1">Hastaneden aranmamıştım ama oraya gidip hastama bakmam gerekiyormuş gibi hissetmiştim; bütün gece yatakta sağa sola dönmekten de iyiydi.</p>

  <p class="normal1">Caddeler yağ gibi kaygandı, sokak lambalarının ışığında siyah buz parlıyordu. Sarı fosfor ışıklar döne döne yağan karı aydınlatıyordu; bir saat içinde sokakları örten buz taze yağan tozun altına saklanacaktı ve seyahat etmek iki kat daha tehlikeli olacaktı. Tek avuntum sabahın dördünde tehlikeye atılmak için kimsenin cadde de olmamasıydı. Benden başka hiç kimse.</p>

  <p class="normal1">Hastanenin her zamanki sıcak, boğuk kokusu tanıdık bir örtü gibi beni sarmıştı, dışarıdaki karla kaplı soğuk geceye karşı beni koruyordu.</p>

  <p class="normal1">"O iyi," hemşire benimle kısık sesle konuşuyordu, sanki sesini yükseltirse uyuyan adamı rahatsız edecekmiş gibiydi. "Bütün değerler sabit ve parametreler normal. Kanama yok." Bunun doğru olduğunu görebiliyordum; hastanın yüzü solgundu ama belirsiz bir pembelik vardı. Boğazındaki nabzı güçlü ve düzenliydi.</p>

  <p class="normal1">Dışarıya derin bir soluk verdim, tuttuğumu fark etmemiştim. "Bu iyi," dedim. "Çok iyi." Hemşire bana samimi bir şekilde gülümsedi ve ona olan yaslanma dürtüsünü görmezden geldim. Birden hastane benim tek sığınak yerim gibi göründü.</p>

  <p class="normal1">Eve gitmek gibi bir olasılık yoktu. Diğer hastalarımı da kontrol ettim ve aşağıya kafeteryaya gittim. Yatılı okul gibi kokuyordu, elimde bir fincan kahveyle oturdum ve yavaşça onu yudumlamaya başladım. Bree'ye ne söyleyeceğimi merak ediyordum.</p>

  <p class="normal1">Yarım saat sonra acildeki hemşirelerden biri sallanan kapılardan aceleyle çıktı ve beni görünce beti benzi attı. Sonra yavaşça bana doğru gelmeye başladı.</p>

  <p class="normal1">Bir seferde anlamıştım; ölüm haberlerini söyleyen doktorları ve hemşireleri görmüştüm, çoğunlukla hareketleri karışıyordu. Çok sakin bir şekilde ne olduğunu anlamaya çalışıyordum. Öylece oturdum, hayatımın büyük kısmında bunu yaptığımı fark etmiştim.</p>

  <p class="normal1">"...burada olduğunuzu söyledi. Cüzdanındaki kimlik... polis dedi ki buzda kaymış... yolda ölmüş..." hemşire konuşuyor, ağzında bir şeyler geveliyordu. Ona bakmadan parlak beyaz koridorda uzun adımlarla yürüyordum, bana doğru yavaş hareketlerle gelen hemşirelerin yüzünü görebiliyordum, anlayamıyordum ama bana olan bakışlardan bir şeylerin olduğunu fark edebiliyordum.</p>

  <p class="normal1">Acildeki bir bölmede tekerlekli sedyenin üstünde yatıyordu. Dışarıda park edilmiş bir ambulans vardı, belki onu buraya getiren ambulanstı. Koridorun sonundaki çift kapılar buzlu şafağa karşı açılıyordu. Ambulansın kırmızı ışıkları koridoru kırmızıya boyuyordu.</p>

  <p class="normal1">Bir anlığına ona dokundum. Hareketsizdi, yeni ölmüş kişilerde olan plastik hissi vardı. Öyle tuhaftı ki görünüşte canlı gibiydi. Görünürde yara yoktu; yara onu örten örtülerin altında gizliydi. Boğazı düzgün ve kahverengiydi ama orada atan bir nabız yoktu.</p>

  <p class="normal1">Elim hareketsiz göğsünün üstünde öylece kaldım, uzun zamandır ona bakmadığım gibi bakıyordum. Güçlü ve kibar görüntüsüne, hassas dudaklarına, keskin burnuna ve çenesine baktım. Dudaklarının kenarındaki çizgiler derin olsa bile yakışıklı bir adamdı. Hayal kırıklığının ve açığa vurulmamış öfkenin çizgileri, ölümün verdiği rahatlık bile onları yok edememişti.</p>

  <p class="normal1">Öylece durmuş dinliyordum. Yaklaşan yeni ambulansın koridordaki inleme seslerini duyabiliyordum. Sedyenin tekerleğinin çıkardığı gıcırtıyı, polis telsizinin hışırtısını ve bir yerlerde yanan lambanın yumuşak vınlamasını. Ani bir şaşkınlıkla aslında Frank'i dinlediğimi fark etmiştim. Beklediğim... neydi? Ruhu yakınlarda bir yerlerde olabilirdi, bitirilmemiş konuşmamız yüzünden endişeli olabilirdi?</p>

  <p class="normal1">Açılan kapılardan içeriye sızan ışıklarla, bir kırmızıya bir beyaza dönen hareketsiz bedenin rahatsız edici görüntüsünü engellemek için gözlerimi kapadım.</p>

  <p class="normal1">"Frank," dedim yumuşak bir sesle. "Eğer beni duyacak kadar yakınlardaysan, seni sevdim. Bir kez. Seni sevdim."</p>

  <p class="normal1">Joe oradaydı, kalabalık koridordan geçmeye çalışıyordu, yeşil doktor kıyafetinin üzerindeki yüzü endişeliydi. Ameliyattan buraya gelmişti, gözlüğünün camlarına kan sıçramıştı ve göğsünde de leke vardı.</p>

  <p class="normal1">"Claire," dedi, "Tanrım, Claire!" ve sonra titremeye başladım. On yıldır o bana 'Jane' ve "LJ" dışında kendi adımla seslenmemişti. Eğer benim adımı kullanıyorsa, bu gerçek olmalıydı. Elim Joe'nun elleri arasındayken korkunç derecede beyaz görünüyordu, sonra değişen ışıkla kırmızıya döndü. Ona doğru baktım, bir ağaç gövdesi kadar hareketsizdi. Elimi omzuna koydum ve – ilk kez – Frank için ağladım.</p>

  <p class="ortayazi">***</p>

  <p class="normal">Furey Sokağı'ndaki evin yatak odasının camına yaslandım. Bu hüzünlü Eylül akşamında sıcak ve nemliydi. Cırcır böceklerinin ve çimenlerin sesleri etrafı dolduruyordu. Fakat benim gördüğüm, iki sene önce yaşanan kış gecesinin katı siyah ve beyazlığıydı, buz ve hastane bezlerinin beyazlığı ve sonra açık gri şafakta her şey buğulanmıştı.</p>

  <p class="normal">Artık benim gözlerim buğuluydu, Frank için ağlarken koridordaki gizli koşuşturmayı, lanet olası ışığıyla sessiz yeri aydınlatan ambulansın kırmızı ışığını hatırlıyordum.</p>

  <p class="normal">Şimdi son kez onun için ağlıyordum, yanaklarımdan akan bu gözyaşlarının yirmi sene önce ilk ve son kez İskoçya'nın yeşil tepesinde ayrıldığımızı anlatan gözyaşları olduğunu da biliyordum.</p>

  <p class="normal">Ağlamam bitmişti, ayağa kalktım ve sol taraftaki yastığı – Frank'in tarafını – güzelce saran düzgün mavi örtüye elimi koydum.</p>

  <p class="normal">"Hoşça kal, hayatım," diye fısıldadım ve hayaletlerden uzağa, merdivenlerin aşağısına uyumaya gittim.</p>

  <p class="ortayazi">***</p>

  <p class="normal">Sabahleyin koltuktaki geçici yatağımdan beni kaldıran kapı zili olmuştu.</p>

  <p class="normal">"Telgraf, madam," dedi kurye, geceliğime bakmamaya çalışarak.</p>

  <p class="normal">Bu küçük sarı zarflar, muhtemelen kahvaltıda yenilen yağlı jambondan daha çok kalp krizine sebep olurdu. Benim kalbim de bir yumruk gibi sıkışmış, sonra huzursuz bir halde atmaya devam etmişti.</p>

  <p class="normal">Kuryeye bahşiş verdim ve telgrafı koridorun aşağısına götürdüm. Banyoya gidene kadar bunu açmamam önemliymiş gibi görünüyordu, sanki suyun altında imha edilmesi gereken bir patlayıcıydı.</p>

  <p class="normal">Zarfı açarken ellerim titriyor ve birbirine karışıyordu. Küvetin bir kenarına oturup, sağlam durmak için sırtımı fayans döşeli duvara vermiştim.</p>

  <p class="normal">Bu kısa bir mesajdı, elbette bir İskoç kelimeleri bu kadar tutumlu kullanır diye anlamsızca düşünmüştüm.</p>

  <p class="normal">ONU BULDUM STOP, diye okumaya başladım. NE ZAMAN GERİ GELECEKSİN SORU İŞARETİ ROGER.</p>

  <p class="normal">Telgrafı düzgünce katladım ve zarfına koydum. Uzun bir süre orada oturdum ve zarfa baktım. Sonra giyinmeye gittim.</p>
</body>
</html>
