<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>yolcu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h1baslik1" id="calibre_toc_22"><br class="chapter" />
  <span class="ideitalik">12<br class="chapter" />
  <br class="chapter" />
  Fedakârlık</span></h2>

  <p class="normal"> </p>

  <p class="normal">Kasım sonunda yağan yağmur, avludaki taşları ve sağanak yağışın altında birbirlerine sokulmuş halde sıralanan asık suratlı adamları ıslatıyordu. Onları gözetleyen ve iliklerine kadar ıslanmış Kırmızı Ceketliler de tutuklulardan daha mutlu değillerdi.</p>

  <p class="normal">Binbaşı Grey çatının çıkıntısının altında durmuş, bekliyordu. Hava, tutukluların hücrelerinin araştırmasını ve temizlenmesini yürütmek için çok iyi değildi ama yılın bu zamanında iyi havayı beklemek boşunaydı. Ardsmuir'deki iki yüzden fazla tutuklu arasında, önemli hastalıkların patlak vermesini önlemek için hücrelerin en azından ayda bir kere temizlenmesi gerekiyordu.</p>

  <p class="normal">Ana hücre bloğunun kapısı açıldı ve küçük tutuklu taburu ortaya çıktı; asıl temizliği yapan güvenilir mahkûmlar nöbetçiler tarafından yakından izleniyordu. Sıranın sonunda Onbaşı Dunstable ortaya çıktı, elleri bu tarz aramada ortaya çıkan küçük yasak eşyalarla doluydu.</p>

  <p class="normal">Binbaşının dirseğinin yanında bulunan fıçının üstündeki acınası andaçları ve isimsiz ıvır zıvırları boşaltırken, "Her zamanki çöpler, efendim," diye bilgi verdi. "Sadece şu dikkatinizi çekebilir."</p>

  <p class="normal">Bu bir elbise parçasıydı, belki on beş santim genişliğinde yeşil bir ekose desendi. Dunstable hemen mahkûmların durduğu sıraya, sanki birinin kendini ele vermesini bekliyor gibi baktı.</p>

  <p class="normal">Grey bir iç çekti sonra omuzlarını dikleştirdi. "Evet, ben de böyle düşünüyorum." İskoç tartanını taşımak, İskoçlar'ı silahsızlandırmak ve onların yerel kıyafetlerine engel olmak gibi maddeleri içeren Kilt Giyme Yasağı ile engellenmişti. Onbaşı Dunstable tutukluların dikkatini toplamak için sert bir şekilde bağırırken, binbaşı sıralı adamların önüne gelmişti.</p>

  <p class="normal">"Bu kimin?"Onbaşı güvercin gibi kabarmış, aynı zamanda sesi de yükselmişti. Grey, bir parlak elbise parçasına bir sıralanmış tutuklulara bakıyordu. Aklından klanların isimlerini geçirirken eksik tartan bilgisiyle isimleri eşleştirmeye çalışıyordu. Tek bir klanın bile öyle çeşitli modeli vardı ki kesinlikle bir model belirlenmemişti. Ama modellerin genel renkleri ve desenleri vardı.</p>

  <p class="normal">MacAlester, Haves, Innes, Graham, MacMurtry, MacKenzie, MacDonald... durdu. MacKenzie. İşte buydu. Klanın tartanı, bir komutanın isim bilgisinden çok daha fazlasını anlatıyordu. MacKenzie genç bir mahkûmdu, yüzü kontrollü ve ifadesizdi.</p>

  <p class="normal">"Bu senin, MacKenzie. Değil mi?" diye diretti Grey. Elbise parçasını onbaşıdan aldı ve genç adamın burnunun ucuna tuttu. Tutuklunun kirli suratının altındaki rengi bembeyazdı. Çenesi kenetlenmişti ve belli belirsiz bir tıslamayla burnundan zor nefes alıyordu.</p>

  <p class="normal">Grey sert ve zafer dolu bakışlarla genç adama bakıyordu. Genç İskoçyalı'da hepsinde olan acımasız nefret duygusu vardı ama bunu, dayanıklı soğukkanlılık duvarıyla örtmeyi becerememişti. Grey delikanlıda oluşan korkuyu hissedebiliyordu; nu bir dahaki sefere patlak verecekti.</p>

  <p class="normal">"O benim." Gelen ses sakindi ve canı sıkılmış gibiydi, ne MacKenzie'nin ne de Grey'in ilk başta fark edebileceği bir ilgisizlikle konuşuyordu. Büyük bir el Angus MacKenzie'nin omzunun üstünden uzanıp, komutanın elindeki kıyafet parçasını nazikçe çekene kadar birbirlerine bakakaldılar.</p>

  <p class="normal">John Grey geriledi, söylenen sözler onda bir yumruk etkisi yaratmıştı. MacKenzie unutulmuştu, Jamie Fraser'ın yüzüne bakmak için gözlerini birkaç santim yukarıya kaldırması gerekiyordu.</p>

  <p class="normal">"Bu bir Fraser kıyafeti değil," dedi, kelimelerin cansız dudaklarından dışarıya çıkması için zorlandığını hissedebiliyordu. Grey'in bütün yüzü uyuşmuştu, duyduklarına pek de memnun olmamıştı; en azından yüzündeki ifade onu izleyen tutukluların önünde ona ihanet etmiyordu.</p>

  <p class="normal">Fraser'ın ağzı yavaşça genişledi. Grey bakışlarını ona yöneltti ama bu koyu mavi gözlere bakmaya korkuyordu.</p>

  <p class="normal">"Hayır, değil," diye onayladı Fraser. "Bu MacKenzie klanının. Annemin klanı."</p>

  <p class="normal">Grey, 'Jamie' hakkındaki bilgileri aklının uzak bir köşesinde saklıyordu, onun annesi bir MacKenzie'ydi. Tartanın Fraser klanına ait olmadığını bildiği kadar, bunun doğru olduğunu da biliyordu.</p>

  <p class="normal">Soğukkanlı ve sert ses yankılandı, "Klan tartanına sahip olmak yasal değil. Bunun cezasını biliyorsunuz, değil mi?"</p>

  <p class="normal">Geniş ağız tek taraflı bir gülüşle eğrilmişti.</p>

  <p class="normal">"Biliyorum,"</p>

  <p class="normal">Tutukluların arasında bir hareketlenme ve mırıldanma oldu; aslında küçük bir hareketlenmeydi ama Grey sıra değişimini fark edebiliyordu, sanki Fraser'a doğru çekiliyor, onu çevreliyor ve sarıyor gibiydiler. Halka kırılmış, yeniden düzene girmişti ve o bu halkanın dışındaydı.</p>

  <p class="normal">Grey bakışlarını güneşin ve rüzgârın etkisiyle çatlamış bu yumuşak, düzgün dudaklardan büyük bir zorlukla uzaklaştırmıştı. Dudakların üstündeki gözlerde bulunan bakış korktuğu şeyi anlatıyordu; ne korku vardı ne de öfke sadece ilgisizlik.</p>

  <p class="normal">Nöbetçiye işaret verdi.</p>

  <p class="normal">"Götürün onu."</p>

  <p class="ortayazi">***</p>

  <p class="normal">Binbaşı John William Grey masanın üstündeki gömülmüş, talepnameleri okumadan onları imzalıyordu. Nadiren geç saatlere kadar çalışıyordu ama gün içinde hiç zamanı olmamıştı ve evrak işleri de yığılmıştı. Talepnamelerin bu hafta Londra'ya gönderilmesi gerekiyordu.</p>

  <p class="normal"><span class="ideitalik">Doksan kilo buğday unu</span>, diye yazdı, siyah harflerin düzenli olmasına dikkat etmeye çalışıyordu. Rutin evrak işlerindeki sıkıntı onu meşgul ediyordu ama zihnini değil. Habersizce gün içinde yaşadıkları aklına geliyordu.</p>

  <p class="normal"><span class="ideitalik">Altı büyük fıçı bira, koğuşlar için kullanılacak</span>. Kalemini masaya koydu ve ellerini ovuşturdu. Bu sabah avluda kemiklerine işleyen soğuğu hâlâ hissedebiliyordu. Şömine yanıyordu ama bu pek işe yarıyor gibi değildi. Ateşin başına gidemiyordu; bir kez denemişti ve büyülenircesine orada kalmıştı. Alevlerin içinde öğleden sonra yaşananları görüyordu, anca pantolonunun kumaşı yanmaya başladığında ateşin başından kalkabilmişti.</p>

  <p class="normal">Tüy kalemini aldı ve avludaki manzarayı aklından çıkarmaya çalıştı.</p>

  <p class="normal">Yargının infazını geciktirmek iyi değildi; tutuklular beklentiyle huzursuz ve cesaretli oluyorlardı ve onları kontrol etmek gerçekten çok zor olurdu. Hemen infaz iyiydi, disiplin çoğunlukla iyi etki yaratırdı, cezanın tez ve korkunç olduğunu gören tutuklular nöbetçilerine saygılarını da arttırırlardı. Ama her nasılsa, John Grey bu özel durumun tutuklularının saygısını geliştireceğinden emin değildi, en azından ona karşı.</p>

  <p class="normal">Emirlerini vermişti. Hızlı ve sakindi, onlar da aynı biçimde uygulamışlardı. Tutuklular avlunun dört tarafını çevrelemişti. Onları düzenleyen nöbetçi sayısı azdı. Hepsi yüz yüzeydiler, herhangi bir münasebetsizliğin çıkmasına karşın nöbetçilerin süngüleri hazırdı.</p>

  <p class="normal">Fakat bir karışıklık olmamıştı, her şey normaldi. Mahkûmlar avlunun taşlarını döven yağmurun altında, kâti bir sessizlik içerisinde bekliyorlardı. Toplanan adamlardan öksürük ve boğaz temizleme sesleri nadiren geliyordu. Kışın başlangıcıydı ve hücreler rutubetli olduğu için nezle de koğuşlarda bulunan pis su kadar yaygındı.</p>

  <p class="normal">Mahkûm alana geldiği zamanda sakin bir şekilde durmuş izliyordu, elleri arkasındaydı. Yağmur damlalarının ceketinin omuzlarını ıslattığını ve gömleğinin yakasından içeriye girdiğini hissederek izliyordu. Jamie Fraser yaklaşık bir metre uzağında, alanın ortasında duruyordu. Beline kadar soyulmuştu, acele etmeden, sanki bu önemsiz bir görevmiş gibi ediyordu.</p>

  <p class="normal">Tutuklunun dirençsiz ellerini tutan ve onları yukarı kaldırıp, kırbaçlama pozisyonunda kollarını bağlayan iki ere başıyla işaret vermişti. Erler mahkûmun ağzını bağladığından Fraser dimdik duruyordu, yağmur yukarıya bağlanmış kollarından aşağıya süzülüyor ve omurgasındaki derin dikiş izinden aşağıya inip ince pantolonunu ıslatıyordu.</p>

  <p class="normal">Başka bir işaret de duruşundan dolayı yağmur şapkasının bir kenarına toplandığı için canı sıkılan, iddianameyi tutan çavuşa verilmişti. Şapkasını ve ıslanan peruğunu düzeltip hükmü duymak ve cezayı okumak için tam zamanında otoriter tutumunu sürdürmeye devam etmişti.</p>

  <p class="normal">"Majesteleri'nin parlamentosu tarafından konulan Kilt Giyme Yasağı'nı ihlal eden suçlu altmış kırbaç cezasına çarptırılmıştır."</p>

  <p class="normal">Grey cezayı uygulayacak olan askere göz attı; bu hiç biri için ilk değildi. Bu sefer başıyla işaret vermemişti. Sözlerini söylerken gözleri yarı kapalıydı.</p>

  <p class="normal">"Bay Fraser, cezalandırılacaksınız."</p>

  <p class="normal">Grey öylece durdu, gözleri önde ve sabitti. İzliyordu, kırbacın şaklamasını ve tutuklunun inleme seslerini duyabiliyordu.</p>

  <p class="normal">Acıya dayanan adamın kasları gerilmişti. Bu gerilimden dolayı her bir kas teli acıyordu. Kırbaçlama devam ederken, dikkat çekmeden bir bacağını diğer bacağının üzerine attı. Yağmura karışan kan omurgasından aşağıya akıyor, pantolonunu lekeliyordu.</p>

  <p class="normal">Grey arkasında duran adamların farkındaydı; askerler ve tutuklular gözlerini alana ve kırbaçlanan adama dikmişlerdi. Öksürük sesleri bile kesilmişti.</p>

  <p class="normal">Grey'in hislerini mühürleyen ıslak ceketi, kendinden nefret edişinin üzerine serilen ince bir örtüydü. Gözlerini, kanın ve yağmurun kapladığı acıyla gerilen belirgin kaslardan alamadığını fark etmişti.</p>

  <p class="normal">Asker kırbaç aralarında kısa bir süre duruyordu. Cezanın yavaş olması için elinden geleni yapıyordu; herkes bunun bitmesini ve yağmurdan kurtulmayı istiyordu. Grissom yüksek sesle vurulan kırbacı sayıyor ve kâğıda not ediyordu. Asker kırbacı kontrol etti ve kan ile et parçalarını temizlemek için iyice mumlanmış bağın arasından geçirdi. Zinciri bir kez daha kaldırdı, başının etrafında yavaşça iki kez döndürdü ve yeniden vurmaya başladı. "Otuz!" dedi çavuş.</p>

  <p class="ortayazi">***</p>

  <p class="normal1">Parmakları avuçlarının içine batıyordu ama titreme durmuyordu. Kış soğuğu gibi kemiklerine işlemişti.</p>

  <p class="normal1">"Üzerine bir battaniye örtün, ona bir bakmak istiyorum."</p>

  <p class="normal1">İngiliz askeri doktorun sesi çok uzaktan geliyormuş gibi görünüyordu; sesler ile onu kollarından sıkıca tutan eller arasında bir bağ kuramıyordu. Onu döndürdüklerinde bağırdı, yaraları bir kez daha kanamaya başladı. Sert battaniyeyi omuzlarına örtmelerine rağmen, göğsünden akan sıcak kan titremeyi daha kötü bir hale getiriyordu.</p>

  <p class="normal1">Onu yatırdıkları sıranın kenarını tuttu. Yanağı tahtanın üstündeydi, gözleri kapalıydı, titremeyle savaşıyordu. Odanın içinde bir yerlerde hareketlenme ve ayak sesleri vardı ama o buna dikkat edemiyordu, dikkatini titreyen dişlerinden ve gerilen kaslarından başka bir yere veremiyordu.</p>

  <p class="normal1">Kapı kapandı ve oda sessizleşti. Onu yalnız mı bırakmışlardı?</p>

  <p class="normal1">Hayır, başının yanında ayak sesleri vardı ve üstündeki battaniye beline kadar katlanarak kalktı.</p>

  <p class="normal1">"Canını çıkarmışlar, değil mi, delikanlı?"</p>

  <p class="normal1">Cevap vermedi; gerçi bir cevap vermesi de beklenmiyordu. Cerrah bir anlığına ondan uzaklaştı, sonra yanağının altında bir el hissetti; onun başını kaldırıyordu. Sert tahtanın üstünde yastık vazifesi görsün diye yüzünün altına bir havlu konmuştu.</p>

  <p class="normal1">"Şimdi yaraları temizleyeceğim," dedi ses. Duygusuzdu ama soğuk da değildi. Bir el sırtına dokunduğunda dişlerinin arasından nefes aldı. Tuhaf bir inleme sesi vardı. Bu sesi kendisinin çıkardığını anladı ve utandı.</p>

  <p class="normal1">"Kaç yaşındasın, delikanlı?"</p>

  <p class="normal1">"On dokuz." İnlemeyi bastırmadan önce kelimeleri zar zor söylemişti.</p>

  <p class="normal1">Doktor kibarca sırtının bazı yerlerine dokundu sonra ayağa kalktı. Kapının açılacağını haber veren sürgüyü ve geri gelen doktorun ayak seslerini duydu.</p>

  <p class="normal1">"Kimse içeri giremez," dedi ses kibarca. "Git ve söyle."</p>

  <p class="normal">"Hey!" diyordu ses. "Uyan, evlat!"</p>

  <p class="normal">Yavaşça kendine geliyordu; yanağının altındaki tahtanın sertliği onu uyandırmıştı, nerede olduğunu hatırlayamıyordu. Karanlığın içinden bir el geldi ve yanağına dokundu.</p>

  <p class="normal">"Uykunda sayıklıyordun, evlat," diye fısıldıyordu ses. "Canın çok yanıyor mu?"</p>

  <p class="normal">"Biraz." Kendini kaldırmaya çalışıp acı sırtına yıldırım gibi indiğinde tamamıyla uyandı. İstemsiz bir inlemeyle nefesini dışarıya verdi ve kendini sıranın üstüne gerisin geriye bıraktı.</p>

  <p class="normal">Şanslı olmalıydı; şişman ve orta yaşlı asker Dawes tarafından kırbaçlanmıştı, tutukluları kırbaçlamayı hiç sevmezdi ama işinin bir parçası olduğu için yapardı bunu. Hevesle uygulanmamış olsa bile altmış kırbaç oldukça zarar vermişti.</p>

  <p class="normal">"Hayır, bu çok sıcak. Onu haşlamak mı istiyorsun?" Bu Morrison'ın sesiydi, birisini azarlıyordu. Bu kesinlikle Morrison olmalıydı.</p>

  <p class="normal">Çoğu gibi Morrison da bir çiftlik işçisiydi. Muhtemelen hayvancılıkta çok iyiydi ama fazlasını düşünmüyordu. Artık adamların ihtiyaç duyduğu bir hekimdi, karın ağrıları ve kırılan başparmakları için geldikleri kişiydi. Morrison diğerlerinden daha fazla şey bilmiyordu ama tutuklular canları yandığı zaman onun yanına gidiyorlardı. Hem güvendiklerinde hem de akıl almak için bunu yaparlardı.</p>

  <p class="normal">Buharı üstünde bez sırtına konduğunda, acıyla inleyip bağırmamak için dudaklarını ısırdı. Morrison'ın küçük elini hissedebiliyordu; sırtının ortasında hareketsizce duruyordu.</p>

  <p class="normal">"Sıcaklık geçene kadar dayan evlat."</p>

  <p class="normal">Kâbus geçtiğinde bir anlığına gözlerini açtı, yanındakilerin varlığına ve seslerine alışmaya çalışıyordu. Büyük hücredeki şömine duvarının yanındaki kuytu köşedeydi. Ateşten buharlar yükseliyordu; kazan kaynıyor olmalıydı. İçine kucak dolusu bez atan Walter MacLeod'un çömeldiğini görebiliyordu, ateş kızıllığıyla MacLeod'un siyah sakallarında ve kaşlarında parlıyordu. Sonra, sırtındaki sıcak bezler rahatlatıcı bir ılıklığa kavuşunca gözlerini kapadı ve uykuya daldı; etrafındaki adamların yumuşak konuşmalarıyla uyuşmuştu.</p>

  <p class="normal">Bu tanıdık, huzur dolu bir dalgınlık haliydi. Kendini, Genç Angus'un omzunun üstünden uzanıp tartan parçasını geri aldığı zamanki gibi hissediyordu. Fakat şu anda uzaklarda bir yerlerde yapayalnızdı.</p>

  <p class="normal">Onu götüren nöbetçiyi takip etmişti, denildiği gibi soyunmuştu ama bütün hisleri yok olmuştu, sanki tamamen çırılçıplak kalmıştı. Avludaki yerini almış, suç ve ceza raporunun okunduğunu duyabilmişti ama gerçekte asla dinlememişti. Ne bileklerindeki sert ip ne de çıplak sırtına vuran soğuk yağmur onu kendine getirebilmişti. Bütün bunlar o bir şey söylemeden ya da değiştirmek için bir şey yapamadan önce olmuş gibi görünüyordu.</p>

  <p class="normal">Kırbaçlanmaya gelince buna dayanmak zorundaydı. Pişman olmak için zaman yoktu.</p>

  <p class="normal">"Sakin ol, sakin ol!" Islak bezleri alıp yerine taze, sıcak yara lapasını koyarken, ani bir hareket yapmasını önlemek için Morrison'ın eli ensesindeydi. Bir anlığına bütün uyuşuk hisleri şaşkınlıkla uyanmıştı.</p>

  <p class="normal">Bu ruhsal durumuyla vardığı sonuç, bütün duygularıyla aynı yoğunluktaydı. Eğer sırtındaki her yarayı ayrı ayrı hissedebilseydi, karanlık hayal gücüne karşı akıl gözüyle her yaranın rengini görebilseydi farklı duyguları da hissedebilirdi. Ancak kaburgalarından omuzlarına kadar devam eden yaranın acısı, bacaklarındaki ve kollarındaki ağrının ya da yanağındaki tüylerin tatlı gıdıklanmasının verdiği neredeyse hoş sayılabilecek histen daha güçlü ve önemli gibi değildi.</p>

  <p class="normal">Kulaklarında atan nabzı yavaş ve düzenliydi; iç çekişi, nefes alırken göğsünün şiştiği halden biraz farklıydı. Sanki parçalardan ibaretti, her bir küçük parça onun algılarını oluşturuyordu ve hiç biri beyninin merkeziyle alakalı değildi.</p>

  <p class="normal">"İşte, Mac Dubh," dedi Morrison'ın sesi, hemen kulağının yanındaydı. "Başını kaldır ve şunu iç." Viski kokusunu almıştı ve başını uzaklaştırmaya çalıştı.</p>

  <p class="normal">"Bunu içmeme gerek yok," dedi.</p>

  <p class="normal">"Bu sana iyi gelecek," dedi Morrison, bütün hekimlerin sahip olduğu duygusuz ifadeyle. Sanki onlar her zaman senin ne hissettiğini ya da neye ihtiyacın olduğunu daha iyi biliyorlardı. Tartışmak için gücü ya da isteği olmadığından ağzını açtı ve viskiyi yudumladı, başının arkası tutulduğu için ensesindeki kasın seğirdiğini hissedebiliyordu.</p>

  <p class="normal">Viski onu saran duygu çemberine yenisini eklemişti. Karnındaki yanma, burnunun gerisindeki keskin sızı ve başındaki dönme ona çok fazla ve çok hızlı içtiğini söylüyordu.</p>

  <p class="normal">"Şimdi biraz daha, evet, işte böyle," dedi Morrison tatlılıkla. "İyi evlat. Evet daha iyi, değil mi?" Morrison'ın hantal bedeni hareket etti, böylece karanlık görüntüsü de bulanıklaştı. Üstteki camdan bir esinti geliyordu ama ona, rüzgârın oluşturduğundan daha fazla hareket varmış gibi geliyordu.</p>

  <p class="normal">"Şimdi sırtın nasıl? Yarına kadar mısır koçanı gibi sertleşirsin ama o kadar da kötü olacağını sanmıyorum. İşte evlat, bir yudum daha iç." Kupanın kenarı inatla ağzına bastırılıyordu. Morisson hâlâ konuşuyordu ama bu sefer sesi biraz daha yüksekti. Bunda bir tuhaflık vardı. Morrison konuşkan bir adam değildi. Bir şey oluyordu ama o göremiyordu. Başını kaldırdı ve neler olduğunu anlamaya çalıştı ama Morrison onu yeniden yatırdı.</p>

  <p class="normal">"Dert etme, Mac Dubh," dedi yumuşak bir sesle. "Ne de olsa durduramazsın."</p>

  <p class="normal">Hücrenin diğer köşesinden belli belirsiz sesler geliyordu, Morrison da bunları duymamaya çalışıyordu. Gıcırdama sesleri, kısa mırıltılar ve düşme sesi. Sonra boğuk yumruk sesleri ki bunlar yavaş ve düzenliydi, korku ve acıyla alınan ağır nefes sesleri ile iç çeken küçük nefes sesleri de araya karışıyordu.</p>

  <p class="normal">Angus MacKenzie'yi dövüyorlardı. Göğsünün altından elleriyle kendini desteklemeye çalıştı ama bu çaba sırtının yanmasına ve başının dönmesine sebep olmuştu. Morrison'ın eli bir kez daha arkasındaydı, onu aşağıya yatırıyordu.</p>

  <p class="normal">"Dur, Mac Dubh," dedi. Ses otoriter ve rahatlatıcıydı.</p>

  <p class="normal">Baş dönmesi bütün bedenini sardı ve elleri sıradan bir biçimde aşağıya doğru kaydı. Morrison'ın her şekilde haklı olduğunu anladı. Onları durduramazdı.</p>

  <p class="normal">Morrison'ın elinin altında öylece yattı, gözleri kapalıydı ve seslerin durmasını bekledi. Her şeye rağmen, uygulanan bu kör adaletin kimin başının altından çıktığını merak ediyordu. Sinclair. Zihni tereddüt etmeden cevabı bulmuştu. Ve şüphesiz Hayes ve Lindsay de yardım etmişti. Onun ya da Morrison'ın yapabileceği fazla bir şey yoktu. Adamlar nasıl doğduysa öyle gidiyorlardı. Biri hekimdi, diğeri ise bir kabadayı.</p>

  <p class="normal">Boğuk ağlama sesi hariç diğer sesler durmuştu. Omuzları rahatladı, Morrison ıslak lapayı alıp, kibarca onu kuruladığında kıpırdamadı. Bu arada pencereden gelen soğuk hava onun titremesine neden olmuştu. Ses çıkarmamak için dudaklarını ısırdı. İkindi zamanı ağzını bağlamışlardı, buna memnun olmuştu; yıllar önce ilk kez kırbaçlandığında neredeyse alt dudağını ikiye yarmıştı.</p>

  <p class="normal">Viski bardağı bir kez daha dudaklarına bastırılmıştı ama o başını yana çevirdi ve içki karşı koyulmadan kabul edileceği bir yere gitmek için ortadan kayboldu. Muhtemelen İrlandalı Milligan'a verilmişti.</p>

  <p class="normal">Biri içkinin zaafına kapılıyor, diğeri ondan nefret ediyor. Biri bir kadına âşık, diğeri ise...</p>

  <p class="normal">İç çekti ve sert tahta yatağın üstünde yavaşça döndü. Morrison bir battaniye ile onun üstünü örtüp gitti. Bitkin ve boş hissediyordu, hâlâ parçalar halindeydi ama zihni açıktı.</p>

  <p class="normal">Morrison mumları da almıştı; hücrenin diğer tarafında, adamların çömelip oturdukları yerdeydi. Işık onları tuhaf bir şekilde gösteriyordu, eski Katolik dua kitaplarındaki yüzü belli olmayan azizlerin resimleri gibi etrafları altın renkleriyle çevrilmişti.</p>

  <p class="normal">Onların nereden geldiklerini, bir erkeğin doğasını şekillendiren bu hüneri merak ediyordu. Bunlar Tanrı'nın eseri miydi?</p>

  <p class="normal">Annesinin salonunda bulunan İncil'deki resmi hatırlıyordu; bütün müritler ateşle taçlanmıştı ve şaşkınlıktan ağızları açık halde bakıyorlardı, bal mumlarının oluşturduğu bir kalabalık gibi duruyorlar ve topluluğu aydınlatıyorlardı.</p>

  <p class="normal">Bu anıyı hatırlayınca gülümsedi ve gözlerini kapadı. Mumun ışıkları göz kapaklarında kırmızı şekilde uçuşuyordu. Claire – onun Claire'i– kim bilir Claire'i ona getiren, onu, aslında ona hiç ait olmayan bir hayata sürükleyen şey neydi? Böyle olduğu halde Claire ne yapması gerektiğini, olmak istediği şeyi bilmişti. Herkes kendi hünerlerini bilmekte şanslı olamıyordu.</p>

  <p class="normal">Karanlıkta onun yanına dikkatlice gelen ayak sesini duydu. Gözlerini açtı ve bir siluetten başka bir şey görmedi ama onun kim olduğunu biliyordu.</p>

  <p class="normal">"Nasılsın, Angus?" dedi Gaelce, sesi yumuşaktı.</p>

  <p class="normal">Delikanlı ağır bir şekilde onun yanına diz çöktü.</p>

  <p class="normal">"Ben... iyiyim. Fakat siz, sör, yani ben demek istiyorum ki... ben çok üzgünüm..."</p>

  <p class="normal">"Ben de iyiyim," dedi. "Hadi yat küçük Angus ve dinlen."</p>

  <p class="normal">Siluet tuhaf ve resmi bir şekilde başını eğdi ve onun elini öptü.</p>

  <p class="normal">"Ben... yanınızda kalabilir miyim sör?"</p>

  <p class="normal">Eli sanki bir ton ağırlığındaydı ama yine de onu kaldırıp genç adamın başının üstüne koydu. Sonra aşağıya doğru kaydı ama dokunuşunun verdiği teselliyle, Angus'un rahatladığını hissedebiliyordu.</p>

  <p class="normal">Bir lider olarak doğmuştu ama sonra düzenbaz olmuştu. Ancak olması istenilen bir rol için doğmamış bir adam, nasıl bir adam olabilirdi ki? Biri John Grey. Diğeri ise Charles Stuart.</p>

  <p class="normal">On yıl içinde ilk kez, duruma uzaktan bakınca bir zamanlar arkadaşı olan çelimsiz adamı affettiğini anlamıştı. Kendi yeteneğiyle fazlaca ödediği bedelle, sonunda kral olamayan bir kralın korkunç akıbetini görebilmişti.</p>

  <p class="normal">Angus MacKenzie onun yanına çömelerek oturmuş, başını dizlerine dayamıştı, battaniyesi omuzlarındaydı. Kıvrılmış bedenden horlama sesleri çağlıyordu. Uykunun ona da yaklaştığını hissedebiliyordu. Uyku gelirken onun kırılmış, dağınık parçalarına uyum sağlıyordu. Yine de ağrılı bir halde sabahleyin uyanacağını biliyordu.</p>

  <p class="normal">Birçok şey için rahatladığını hissediyordu. Daha da önemlisi öfkesi yok olmuştu; belki her şey iyiye gidebilirdi.</p>

  <p class="normal">Çöken sislerin arasından, John Grey'in ona kaderini yeniden geri vereceğini düşünüyordu.</p>

  <p class="normal">Neredeyse çok mutluydu.</p>
</body>
</html>
