<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>yolcu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h1baslik1" id="calibre_toc_69"><br class="chapter" />
  <span class="ideitalik">59<br class="chapter" />
  <br class="chapter" />
  Her Şey Ortaya Çıkıyor</span></h2>

  <p class="normal"> </p>

  <p class="normal">Onlar Jamie'yi bir yere götürmüşlerdi. Titriyordum. Sanki benimle dalga geçerlermiş gibi Marsali ile ben valinin özel ofisine getirilmiştim. Marsali ise karşı koymama rağmen ıslak havluyla yüzümü silmede ısrar ediyordu.</p>

  <p class="normal">"Babamın bu işle ilgisi olduğunu düşünemezler!" dedi beşinci kez Marsali.</p>

  <p class="normal">"Evet." Sonunda onunla konuşacak kadar kendimi toplayabildim. "Ama Bay Willoughby'nin yaptığını düşünebilirler ve onu buraya Jamie getirdi."</p>

  <p class="normal">Bana öylece baktı, gözlerini korku bürümüştü. "Bay Willoughby? Ama o bunu yapamaz!"</p>

  <p class="normal">"Ben pek öyle düşünmüyorum." Kendimi sanki sopayla dövülmüş gibi hissediyordum, her yerim ağrıyordu. İki kişilik küçük kadife koltuğa oturup kaldım. Ellerimin arasında kanyak bardağını döndürüyor ama içemiyordum.</p>

  <p class="normal">Akşamın karışık olayları şöyle dursun, ne hissettiğime karar bile veremiyordum. Aklımda dinlenme odasında gördüğüm manzara vardı ve ondan bir yarım saat önce de bu odada gördüklerim.</p>

  <p class="normal">Valinin büyük çalışma masasına bakıyordum. Hâlâ ikisini – Jamie ile Lord John'u – görebiliyordum, sanki önümdeki duvara çizilmişlerdi.</p>

  <p class="normal">"Buna hâlâ inanamıyorum," dedim yüksek sesle ve rahatladığımı hissettim.</p>

  <p class="normal">"Ben de," dedi Marsali. Odada dolanıp duruyordu. "O bunu yapamaz! Onun bir kâfir olduğunu biliyorum ama biz bu adamla yaşadık! Onu tanıyoruz!"</p>

  <p class="normal">Tanıyor muyuz? Peki ben Jamie'yi tanıyor muyum? Tanıdığıma yemin edebilirdim fakat şimdi... Genelevdeki ilk gecemizde bana söylediklerini hatırlıyordum. <span class="ideitalik">Beni kabul edecek misin ve tanıdığın adam uğruna şu anki halimi göze alacak mısın</span>? O zamandan beri pek fark olduğunu düşünmemiştim. Ama ya yanılıyorsam?</p>

  <p class="normal">Elimdeki bardağı sıkarak, "Hayır, yanılmıyorum!" diye mırıldandım. "Hayır!" Eğer Jamie Lord John Grey'i aşığı olarak kabul ettiyse, o zaman tanıdığım adamla uzaktan yakından bir ilgisi yoktu. Hayır, kesinlikle başka bir açıklaması vardı. <span class="ideitalik">O sana Laoghaire'i de söylemedi</span>, diyordu aklımdaki ses.</p>

  <p class="normal">"Bu farklı bir durum," dedim sertçe.</p>

  <p class="normal">"Nasıl farklı?" Marsali şaşkınlıkla bana bakıyordu.</p>

  <p class="normal">"Bilmiyorum, sen bana aldırma." Düşünceleri ve yorgunluğu uzaklaştırmaya çalışarak bir elimle yüzümü ovaladım. "Jamie'yi götürmelerinden bu yana uzun zaman geçti."</p>

  <p class="normal">Ceviz ağacından yapılan saat sabahın ikisini gösterdiğinde kapı açıldı ve kötü bakışlı bir askerin eşliğinde Fergus içeri girdi. Fergus berbat haldeydi; saçındaki pudranın çoğu gitmiş, koyu mavi ceketinin omuzlarında kepek gibi görünüyordu ama geri kalanlar ise saçlarının beyazlamış gibi görünmesini sağlıyordu, sanki bir gecede yirmi yaş yaşlanmıştı. Buna şaşmamak gerekirdi, ben de öyle hissediyordum.</p>

  <p class="normal">"Artık gidebiliriz, <span class="ideitalik">cherie</span>," dedi Marsali'ye sessizce. Sonra bana döndü. "Bizimle gelecek misiniz, leydim yoksa lordumu mu bekleyeceksiniz?"</p>

  <p class="normal">"Ben bekleyeceğim," dedim. Jamie'yi görene kadar uyumaya niyetim yoktu, burada daha ne kadar tutulduğu önemli değildi.</p>

  <p class="normal">"Sizin için arabayı geri yollarım," dedi ve bir elini Marsali'nin sırtına koyarak dışarı çıkmasını sağladı.</p>

  <p class="normal">Asker onlar geçerken kısık sesle bir şeyler söyledi. Tam duyamadım ama Fergus anlamıştı. Kaskatı kesildi, gözlerini kıstı ve adama doğru döndü. Asker dimdik duruyordu. Kötü bir şekilde gülümsedi ve bir şey olsun diye bekliyordu. Fergus'un ona vurmasını beklediği açıktı. Ama Fergus harika parlak kare dişlerini göstererek gülümsedi.</p>

  <p class="normal">"Teşekkürler, <span class="ideitalik">mon ami</span>," dedi, "bu yorucu işte bize yardımcı olduğun için." Siyah eldivenli elini askere uzattı ve asker de bunu şaşkınlıkla tuttu. Sonra Fergus birden kolunu geriye çekti. Kısa bir sökük sesi geldi ve buğday kepeğinin birazı yere döküldü.</p>

  <p class="normal">"Bunu sakla," dedi askere. "Minnettarlığımın küçük bir armağanı." Ve gittiler. Ağzı açık kalan adam tuttuğu kopmuş ele bakıyordu.</p>

  <p class="ortayazi">***</p>

  <p class="normal">Kapı yeniden açılmadan önce bir saat daha geçti. Bu sefer gelen valiydi. Hâlâ yakışıklıydı ve beyaz kamelya kadar temizdi. Hiç dokunmadığım kanyak dolu bardağımı koydum ve ayağa kalktım.</p>

  <p class="normal">"Jamie nerede?"</p>

  <p class="normal">"Hâlâ Milis Kuvvet Komutanı Albay Jacobs tarafından sorguya çekiliyor." Koltuğuna oturdu, oldukça şaşırmışa benziyordu. "Onun Fransızca'yı bu kadar iyi konuştuğunu bilmiyordum."</p>

  <p class="normal">"Ben onu çok iyi tanıdığınızı sanmıyorum," dedim soğuk şekilde. Öğrenmek istediğim onun Jamie hakkında ne bildiğiydi. Ama o buna cevap vermedi, sadece peruğunu çıkarıp kenara koydu. Rahatlamak için bir elini nemli sarı saçlarına götürdü.</p>

  <p class="normal">"Sizce bu taklidi devam ettirebilecek mi?" diye sordu kaşlarını çatarak. Onun katili ve Jamie'yi düşündüğünü, benim dediğimi dikkate almadığını anlamıştım.</p>

  <p class="normal">"Evet," dedim kısaca. "Onu nerede tutuyorlar?" Kapıya gitmek için ayağa kalktım.</p>

  <p class="normal">"Resmi salonda," dedi. "Ama ben sizin–"</p>

  <p class="normal">Onu dinlemeyi beklemeden kapıyı açtım ve başımı koridora uzattım sonra hemen başımı içeriye çekerek kapıyı kapadım.</p>

  <p class="normal">Koridorun aşağısından kabul sırasında tanıştığım amiral geliyordu, yüz hatları yer çekimine uyum sağlamıştı. Amirallerle başa çıkabilirdim ama ona küçük bir filo eşlik ediyordu ve aralarında tanıdığım bir yüzü görmüştüm ama o kaptanın büyük ceketi yerine bu defa asteğmen üniforması giymişti.</p>

  <p class="normal">Tıraş olmuş ve zindeydi ama yüzü şiş ve rengi soluktu; uzak geçmişte birilerinin onu dövdüğü çok belli oluyordu. Görünüşündeki değişikliklere rağmen Thomas Leonard'ı hemen tanımıştım. Üzerimde bu mor elbise olsun ya da olmasın onun da beni hemen tanıyacağından şüphem yoktu.</p>

  <p class="normal">Çılgınca odanın içinde saklanacak yer arıyordum fakat masanın altı emeklenemeyecek kadar dardı ve başka saklanacak yer de yoktu. Vali şaşkınlıktan kaşlarını yukarıya kaldırarak beni izliyordu.</p>

  <p class="normal">"Ne–" diye başladı ama arkama dönüp ona bir sus işareti yaptım.</p>

  <p class="normal">"Eğer Jamie'nin hayatına değer veriyorsanız sakın beni ele vermeyin!" diye duygusal bir şekilde konuştum ve hemen kendimi iki kişilik koltuğa atıp büyük bir hızla ıslak havluyu yüzüme örttüm – kollarım ve bacaklarım uyuşmaya başlamıştı.</p>

  <p class="normal">Kapının açıldığını ve amiralin yüksek tiz sesini duydum.</p>

  <p class="normal">"Lord John–" diye başladı ancak sonra benim sırtüstü yatan bedenimi görmüş olacak ki sesini alçalttı ve konuşmaya devam etti. "Ahh! Sanırım meşgulsünüz?"</p>

  <p class="normal">"Tam olarak değil, amiral." Grey'in reflekslerinin hızlı olduğunu söyleyebilirim; çok soğukkanlı bir tavırla konuşuyordu, sanki şuuru yerinde olmayan bayanlara alışkın gibiydi. "Leydi bulunan cesedin şokunda da."</p>

  <p class="normal">"Ahh!" dedi amiral yeniden, bu sefer sesinde sempati vardı. "Anlıyorum. Kesinlikle bir hanım için çok şok edici." Tereddüt etti, sonra fısıldar gibi konuşmaya devam etti, "Sizce uyumuş mudur?"</p>

  <p class="normal">"Öyle sanıyorum," diye onu rahatlattı vali. "Bir atı devirecek kadar kanyak içti." Parmaklarım seğirdi ama yine de öylece yatmaya devam ettim.</p>

  <p class="normal">Paslı menteşe gibi sesiyle, "Ahh, evet. Şok için en iyisi kanyaktır," dedi amiral. "Kasabayı aramak için senin emrine Antigua'dan ek birlik yollayacağımı söylemek istedim, tabii eğer askerler onu hemen bulamazlarsa," diye ekledi.</p>

  <p class="normal">"Umarım bulamazlar," dedi komutanların arasından kararlı hırçın bir ses. "O sarı herifi ben kendim bulmak istiyorum. İnanın bana o asılmaktan başka bir şeyi hak etmiyor!"</p>

  <p class="normal">Bu fikri onaylayan mırıltılar yükselmişti ki amiralin sert sesi onları bastırdı.</p>

  <p class="normal">"Düşüncelerin güven veriyor," dedi, "ama kanunlara saygıyla uyulmalı. Emrindeki askerlere bunu söyle. O vicdansız yakalandığı zaman derhal valiye getirilecek ve sizi temin ederim adalet yerini bulacaktır." Bu son sözü beğenmemiştim ama onun komutanları bunu yetersiz görmüştü.</p>

  <p class="normal">Emirlerini veren amiral ayrılırken sesini yeniden fısıltıya indirdi.</p>

  <p class="normal">"MacAdams'ın Oteli'nde kasabada kalacağım," diye mırıldandı. "Yardım için bana her konuda haber yollamakta tereddüt etmeyin, ekselansları."</p>

  <p class="normal">Uyuduğumdan donanma komutanları ayrılırken sözlerini mırıldanarak söylediler. Sonra tek bir ayak sesi duyuldu ve birinin koltuğa çökme sesi. Bir an ortalık sessizleşti.</p>

  <p class="normal">Sonra Lord John, "Eğer isterseniz kalkabilirsiniz. Şoktan perişan olmadığınızı umuyorum," dedi alayla. "Bir katilin, elleriyle tifo salgınıyla mücadele eden bir kadını şaşırtacağını hiç sanmıyorum."</p>

  <p class="normal">Havluyu yüzümden çektim ve ayaklarımı koltuktan sarkıtarak dik oturdum. Vali masasına yaslanmış, elleri çenesinde bana bakıyordu. "Bir şok vardır," dedim açıkça, ıslak buklelerimi geriye itip direk ona bakıyordum, "ve bir de diğer türlü şok vardır. Ne demek istediğimi anlamışsınızdır."</p>

  <p class="normal">Şaşırmış gibi bakıyordu ama sonra ifadesinden anladığı belli oluyordu. Masasının çekmecesine uzandı ve mor ipek işlemeli beyaz yelpazemi çıkardı.</p>

  <p class="normal">"Sanırım bu sizin? Koridorda buldum da." Bana bakarken dudakları hafiften seğirdi. "Anlıyorum. Sanırım bu akşam sizi görmemin ben de nasıl bir etki yarattığını anlamışsınızdır."</p>

  <p class="normal">"Bundan şüpheliyim," dedim. Parmaklarım hâlâ soğuktu ve boğazımda büyük bir buz parçası varmış gibi hissediyordum. Onu yutmak için derin bir nefes aldım ancak işe yaramadı. "Jamie'nin evli olduğunu bilmiyor muydunuz?"</p>

  <p class="normal">Gözlerini kırptı ama ondaki acı bakışı görmemi engelleyemedi, sanki birisi birden yüzüne tokat atmıştı.</p>

  <p class="normal">"Onun <span class="ideitalik">bir zamanlar</span> evli olduğunu biliyordum," diye düzeltti. Çenesini kaldırdı ve ellerini masasındaki küçük eşyalara götürmeye başladı. "O bana sizin öldüğünüzü söyledi ya da en azından böyle anlamamı sağladı."</p>

  <p class="normal">Grey küçük gümüş bir kâğıt ağırlığı eline aldı ve çevirmeye başladı, gözleri parlayan yüzeydeydi. Üzerinde büyük mavi bir safir vardı, mum ışığında mavi mavi parlıyordu.</p>

  <p class="normal">"Benden hiç bahsetti mi?" diye sordu kısık bir sesle. Sesinde acının ya da öfkenin olup olmadığını anlayamadım. Düşüncelerime rağmen ona karşı acımaya başlamıştım.</p>

  <p class="normal">"Evet, bahsetti," dedim. "Sizin onun bir arkadaşı olduğunuzu söyledi." Hemen bir bakış attı, yüzü biraz aydınlanmıştı.</p>

  <p class="normal">"Öyle mi?"</p>

  <p class="normal">"Anlamak zorundasınız," dedim. "O... ben... biz ayaklanma yüzünden ayrı kaldık. Her ikimiz de birbirimizin öldüğünü düşündük. Ve ben onu yeniden buldum, hem de sadece dört ay önce." Hayrete düşmüştüm, sanki Edinburgh'daki basımevinin kapısını açıp A. Malcolm'ı baskı makinesinin üzerine eğilirken bulduğum zamanın üzerinden çok yıllar geçmişti.</p>

  <p class="normal">Grey'in yüzündeki gergin çizgiler biraz daha rahatlamıştı.</p>

  <p class="normal">"Anlıyorum," dedi yavaşça. "Bu yüzden, o zamandan beri onu görmediniz. Tanrım, bu yirmi sene eder!" Bana öylece bakakaldı, kafası tamamen karışmıştı. "Dört ay mı? Neden... nasıl..." Bu soruları uzaklaştırarak başını iki yana salladı.</p>

  <p class="normal">"Evet, şimdi bunun pek bir önemi yok. O zaman size anlatmadı. Yani size Willie'den bahsetti mi?"</p>

  <p class="normal">Öylece ona baktım.</p>

  <p class="normal">"Willie kim?"</p>

  <p class="normal">Açıklama yapmak yerine eğildi ve masa çekmecesini çekti. Küçük bir şey çıkarıp masaya koydu ve beni çağırdı.</p>

  <p class="normal">Etrafı işlemeli tahta çerçeveli bir resimdi. Resme baktım ve birden oturdum, dizlerim boşalmıştı. Grey'in yüzünü fark etmiyordum bile. Resmi aldım ve yeniden baktım.</p>

  <p class="normal">İlk düşüncem bu Bree'nin kardeşi oldu. İkincisi ise karın boşluğuma yumruk atar gibi bir etki yaratmıştı. "Tanrım, bu Bree'nin erkek kardeşi!"</p>

  <p class="normal">Buna hiç şüphe yoktu. Resimdeki çocuk dokuz ya da on yaşlarındaydı. Yüzünde çocuksu bir ifade vardı, saçları açık kestane rengindeydi ama kızıl değildi. Ancak yana yatık mavi gözler, hafiften uzun olan düz burnun üzerinden cesurca bakıyorlardı ve geniş Viking elmacık kemikleri açık teninde göze çarpıyordu. Kafasının eğimi ona yüzünü veren adamınkiyle aynıydı.</p>

  <p class="normal">Ellerim öyle titremeye başlamıştı ki neredeyse onu düşürüyordum. Resmi yeniden masaya koydum ama elim onun üzerindeydi, sanki çocuk oradan çıkıp beni ısıracaktı. Grey sevimsiz bir halde beni izliyordu.</p>

  <p class="normal">"Bilmiyor muydunuz?" dedi.</p>

  <p class="normal">"Kim–" Sesim şoktan kısık çıkmıştı ve susup boğazımı temizledim. "Annesi kim?"</p>

  <p class="normal">Grey tereddütlüydü, beni yakından inceliyordu sonra hafiften omuz silkti. "O öldü."</p>

  <p class="normal">"Kimdi?" Şokun dalgaları midemden yayılmaya başlamış, tepemden aşağıya uyuşmamı sağlamıştı ama en azından sesimi kontrol edebiliyordum. Jenny'nin söyledikleri kulağımda çınlıyordu, <span class="ideitalik">O yalnız uyuyacak bir adam değil</span>. Öyle olmadığı belliydi.</p>

  <p class="normal">"Adı Geneva Dunsany idi," dedi Grey. "Eşimin ablası."</p>

  <p class="normal">Aklım anlamada zorluk çekiyordu. Sanırım artık pek nazik olamayacaktım.</p>

  <p class="normal">"Eşin mi?" dedim, gözlerim fal taşı gibi açılmıştı. Grey kızardı ve bakışlarını benden çevirdi. Eğer Jamie'ye bakarken gördüğüm o bakışı için şüphelerim varsa bile artık yoktu.</p>

  <p class="normal">"Bana hemen Jamie ile ne yaptığını, Geneva'yı ve bu çocuğu anlatacaksın," dedim resmi bir kez daha alarak.</p>

  <p class="normal">Tek kaşını kaldırdı, oldukça sakindi ama aynı zamanda şoktaydı da. Yine de şokun üstesinden gelebiliyordu.</p>

  <p class="normal">"Bir açıklama yapmak zorunda olduğumu sanmıyorum," dedi. Yüzünü tırnaklamamak için kendimi zor tutuyordum ama bu istek yüzümde belli olmuş olacak ki koltuğunu geriye itti, kaçmaya hazırdı. Dikkatlice beni izliyordu.</p>

  <p class="normal">Birkaç kez derin nefes alıp yumruklarımı açtım ve olabildiğimce sakin bir şekilde konuşmaya başladım.</p>

  <p class="normal">"Haklısınız. Zorunda değilsiniz. Tabii eğer anlatırsanız çok memnun olurum. Ve eğer bilmemi istemiyorsanız niye bana resmi gösterdiniz?" diye de ekledim. "Geri kalanını Jamie'den kesinlikle öğreneceğim. Şimdi siz bana bildiklerinizi anlatacaksınız." Pencereye bir göz attım; yarı açık pencerelerden gökyüzü görünüyordu ve hâlâ karanlıktı. "Daha zaman var."</p>

  <p class="normal">Derin bir nefes alıp kağıt ağırlığını bıraktı. "Sanırım evet."</p>

  <p class="normal">Başıyla sürahiyi işaret etti. "Kanyak alır mısınız?"</p>

  <p class="normal">"Evet," dedim açıkça, "ve sizin de almanızı şiddetle öneririm. Benim ihtiyacım olduğu kadar sizin de olacak."</p>

  <p class="normal">Dudaklarının köşesinde hafif bir gülümseme belirdi. "Bu tıbbi bir öneri, değil mi, Bayan Malcolm?" diye sertçe sordu.</p>

  <p class="normal">"Kesinlikle," dedim.</p>

  <p class="normal">Anlaşmıştık. Arkasına yaslandı ve ellerinin arasında kanyak bardağını döndürmeye başladı.</p>

  <p class="normal">"Jamie'nin size benden bahsettiğini söylediniz," dedi. Jamie'nin adını kullandığında ürkmüş olmalıyım ki kaşlarını çatarak bana baktı. "Soyadını kullanmamı mı tercih ederdiniz?" dedi soğukça. "Bu şartlar altında hangisinin kullanılacağını bilemiyorum."</p>

  <p class="normal">"Hayır." Önemli değil dercesine elimi salladım ve kanyaktan bir yudum aldım. "Evet, sizden bahsetti. Ardsmuir Hapishanesi'nin müdürü ve onun da bir arkadaşı olduğunuzu... size güvendiğini söyledi," diye ekledim isteksizce. Muhtemelen Jamie Lord John Grey'e güvenebileceğini hissediyordu ama ben umutlu değildim.</p>

  <p class="normal">Bu seferki gülümsemesi o kadar kısa sürmedi.</p>

  <p class="normal">"Bunu duyduğuma sevindim," dedi Grey. Bardağındaki kehribar rengindeki sıvıya bakıp bir yudum aldı, sonra kararlılıkla masaya koydu.</p>

  <p class="normal">"Onun da dediği gibi onunla Ardsmuir'de tanıştım," diye başladı. "Ve hapishane kapatılıp mahkûmlar Amerika'ya sözleşmeli olarak satılmaya başlandığında Jamie'ye bir şartlı tahliye ayarlayıp ailemin arkadaşlarının sahibi olduğu İngiltere'deki Helwater denen yere götürdüm." Tereddütle bana baktı sonra hemen ekledi; "Onu bir daha görmemeye dayanabileceğimi sanmıyordum, anlarsınız işte."</p>

  <p class="normal">Birkaç kısa cümleyle bana Geneva'nın ölümünü ve Willie'nin doğumunu anlattı.</p>

  <p class="normal">"Ona âşık mıydı?" diye sordum. Kanyak az da olsa ellerimi ve ayaklarımı ısıttı ama midemdeki soğuk nesneye etki etmiyordu.</p>

  <p class="normal">"Bana hiç Geneva'dan bahsetmedi," dedi Grey. Kanyağının son yudumunu içerken öksürdü ve başka bir tane daha almak için sürahiye uzandı. Bunu yaptıktan sonra bana baktı ve konuşmaya başladı. "Ama ona sahip olduğu hakkında şüphelerim vardı." Dudakları hafiften seğirdi.</p>

  <p class="normal">"Bana hiç Willie'den de bahsetmedi ama Geneva ve yaşlı Lord Ellesmere hakkında bir dedikodu vardı. Çocuk da dört-beş yaşlarına geldiği zaman benzerlik onun babasının kim olduğunu belli ediyordu. Dikkatli olan biri bunu hemen anlayabilirdi." Kanyağından bir yudum daha aldı. "Sanırım kayınvalidem bunu biliyordu ama elbette bu konu hakkında tek kelime bile etmedi."</p>

  <p class="normal">"Etmedi mi?"</p>

  <p class="normal">Bardağının üzerinden dik dik bana baktı.</p>

  <p class="normal">"Hayır, siz eder miydiniz? Torununuzun Ellesmere'in dokuzuncu kontu ve İngiltere'nin en zengin malikânesinin sahibi olmasını mı, yoksa İskoçyalı bir suçlunun beş parasız piçi olmasını mı tercih ederdiniz?"</p>

  <p class="normal">"Anlıyorum." Geneva adındaki genç kız ile Jamie'yi ve nasıl yaptıklarını hayal etmeye çalışarak kanyağımdan biraz daha içtim.</p>

  <p class="normal">"Elbette," dedi Grey, "Jamie de bunu fark etti. Ve hiç kimse bunu anlamadan Helwater'dan ayrılmak için düzenlemelerin yapılmasını isteyecek kadar da akıllıydı."</p>

  <p class="normal">"Burası da senin hikâyeye geri döndüğün kısım, değil mi?" diye sordum.</p>

  <p class="normal">Başını 'evet' anlamında salladı ve gözlerini kapadı. Ev sessizdi fakat içimde insanların hâlâ burada olduğuna dair bir his vardı.</p>

  <p class="normal">"Çok doğru," dedi. "Jamie çocuğu bana verdi."</p>

  <p class="normal1">Ellesmere ahırı oldukça sağlamdı; kışın sıcak, yazları ise serin oluyordu. Büyük damızlık at yanından geçen sinek yüzünden kulaklarını oynatıyordu ama öylece duruyor, seyisinin ilgisinin tadını çıkarıyordu.</p>

  <p class="normal1">"Isobel sana çok kırgın," dedi Grey.</p>

  <p class="normal1">"Öyle mi?" Jamie'nin sesi normaldi. Artık Dunsanyler'in kırgınlıklarını düşünmesine gerek yoktu.</p>

  <p class="normal1">"Willie'ye ayrılacağını söylediğini ve çocuğun çok üzüldüğünü söyledi. Bütün gün ağlayıp durmuş."</p>

  <p class="normal1">Jamie'nin yüzü ata dönüktü ancak Grey onun gerginleştiğini görebiliyordu. Gerileyerek ahıra yaslandı ve Jamie'nin atı tımarlamasını, her vuruşta tüylerin nasıl parladığını izledi.</p>

  <p class="normal1">"Çocuğa hiçbir şey söylememek daha kolay olmaz mıydı?" dedi Grey sessizce.</p>

  <p class="normal1">"Sanırım olurdu. Tabii Leydi Isobel için." Fraser tımarı koymak için arkasını döndü ve atın kıçına işin bittiğini belli etmek için bir şaplak attı. Grey de bu hareketiyle işin bittiğini anladı; Jamie yarın gidecekti. Kendi boğazının hafiften zorlandığını hissedip yutkundu. Ayağa kalktı ve ahırın kapısına doğru Jamie'yi takip etti.</p>

  <p class="normal1">Fraser'ın omzuna elini koyarak, "Jamie–" dedi. İskoçyalı arkasını döndü, yüzü soğukkanlı görünüyordu ama gözlerindeki hüzün belliydi. İngiliz'e bakarak öylece kaldı.</p>

  <p class="normal1">"Gitmekte çok haklısın," dedi Grey. Fraser'ın gözlerindeki korku çabucak uyanıklığa dönüşmüştü.</p>

  <p class="normal1">"Öyle mi?" dedi.</p>

  <p class="normal1">"Tek gözlü biri bile bunu fark edebilir," dedi Grey açıkça. "Eğer birileri seyise baktıysa, çok önceden bunu fark etmiştir." Hemen damızlık ata bir göz attı ve kaşını kaldırdı. "Bazıları babalarının küçük birer kopyasıdır. Senin çocuklarının da öyle olacağını biliyorum."</p>

  <p class="normal1">Jamie hiçbir şey söylemedi ama Grey yüzünün her zamankinden daha solgun olduğunu anladı.</p>

  <p class="normal1">"Bunu sen de görebilirsin, belki de göremezsin," diye düzeltti kendini. "Kendine aynada baktığını sanmıyorum."</p>

  <p class="normal1">Jamie başını iki yana salladı. "Hayır," dedi dalgınlıkla. "Yalaktaki yansımama baktım." Derin bir nefes aldı ve yavaşça bıraktı.</p>

  <p class="normal1">"Evet, anlıyorum," dedi. Fransız kapılarının çimenliğe açıldığı eve doğru baktı.</p>

  <p class="normal1">Fraser ani bir kararla ona döndü. "Benimle biraz yürür müsün?" dedi.</p>

  <p class="normal1">Cevap beklemeden ahırdan çıkıp otlağa açıldığı yola döndü. Gölün kenarındaki söğütlüğün yanında bulunan güneşli alanda durmadan çeyrek mil yürüdüler.</p>

  <p class="normal1">Grey bu hızlı yürüyüşten dolayı oflayıp pofluyor, kendi kendine söyleniyordu. Fraser ise havanın sıcak olmasına rağmen terlememişti bile.</p>

  <p class="normal1">Bir giriş olmadan hemen Grey'e döndü. "Senden bir iyilik yapmanı isteyeceğim," dedi Jamie. Yana yatık mavi gözleri doğruca adama bakıyordu.</p>

  <p class="normal1">"Eğer birilerine söyleyeceğimi düşünüyorsan..." diye başladı Grey sonra başını iki yana salladı. "Böyle bir şey yapabileceğimi kesinlikle düşünmemen gerek. Ne de olsa en azından bir süredir beni tanıyorsun."</p>

  <p class="normal1">"Hayır." Jamie'nin dudaklarında hafif bir gülümseme belirdi, "Hayır, böyle yapacağını sanmıyorum. Ama senden bir şey..."</p>

  <p class="normal1">"Evet," dedi Grey hemen.</p>

  <p class="normal1">"İlk önce ne olduğunu öğrenmek istemiyor musun?"</p>

  <p class="normal1">"Bildiğimi sanıyorum. Benden Willie'ye göz kulak olmamı isteyeceksin, belki de onun sağlığı ile ilgili haber vermemi."</p>

  <p class="normal1">Jamie başını 'evet' anlamında salladı.</p>

  <p class="normal1">"Evet, bu." Akçaağaçlarla perdelenmiş eve doğru baktı. "Ara sıra Londra'dan buraya gelip onu görmeni istemek biraz fazla olur."</p>

  <p class="normal1">Grey,"Hiç de değil," diyerek araya girdi."Bugün sana kendimle ilgili bazı haberler vermek için geldim. Ben evleniyorum."</p>

  <p class="normal1">"Evlenmek mi?" Fraser'ın şaşırdığı yüzünden belli oluyordu. "Bir kadınla mı?"</p>

  <p class="normal1">"Sanırım başka seçenek yok," diye cevapladı Grey sertçe. "Ama evet, madem sordun, bir kadınla. Leydi Isobel ile."</p>

  <p class="normal1">"Yüce Tanrım, adamım bunu yapamazsın!"</p>

  <p class="normal1">"Yapabilirim," diye güvence verdi Grey ve yüzünü astı. "Londra'da kendimi zorladım ve ona iyi bir koca olacağımdan kesinlikle eminim. Sevinmiş gibi yapmana gerek yok, yoksa zaten bunun farkında mıydın?"</p>

  <p class="normal1">Jamie'nin gözlerinin köşesi hafiften seğirdi ama gözlerini Grey'den kaçırmadı ve o da bunu gördü. Jamie ağzını açıp kapadı, sonra başını iki yana salladı; ne diyeceğini bulmaya çalıştığı belliydi.</p>

  <p class="normal1">"Dunsany malikânenin işlerini yürütemeyecek kadar yaşlandı," diye dikkat çekti Grey. "Gordon öldü. Isobel ve annesi bu yeri tek başlarına çekip çeviremez. Ailelerimiz yüz yıllardır birbirlerini tanıyorlar. Bu çok uygun bir eşleşme."</p>

  <p class="normal1">"Öyle mi?" Jamie'nin sesindeki alay belli oluyordu. Grey ona döndü, cevap verdiğinde yüzü çoktan kızarmıştı.</p>

  <p class="normal1">"Öyle. Evlenmek için dünyevi aşktan daha fazlasına gerek var. Hem de çok daha fazlasına."</p>

  <p class="normal1">Fraser hemen arkasını döndü. Gölün kenarına yürüdü ve durdu, çizmeleri çamura batmıştı. Bir müddet göldeki hafif dalgaları izledi. Grey sabırla beklerken kurdelesini çözüp sarı saçlarını yeniden topladı.</p>

  <p class="normal1">Uzun bir süre sonra Fraser yavaşça yürüyerek geri geldi. Başı öne eğikti, sanki hâlâ düşünüyordu. Yeniden Grey ile yüz yüzeydiler.</p>

  <p class="normal1">"Haklısın," dedi çabucak. "Leydinin şerefini kirletme niyetinde değilsen senin hakkında kötü düşünmek bana düşmez."</p>

  <p class="normal1">"Tabii ki hayır," dedi Grey. "Ayrıca, bu sürekli Willie'ye göz kulak olacağım anlamına geliyor," diye ekledi neşelenerek.</p>

  <p class="normal1">"Yani istediğimi yapacak mısın?" Fraser bakır rengi kaşını kaldırdı.</p>

  <p class="normal1">"Evet," dedi Grey. Üzgün bir halde gülümsedi."Bu bir şekilde içimin rahatlamasını sağlayacak. Sanırım artık ordu hayatında olamayacağım."</p>

  <p class="normal1">Fraser düşünüyor gibiydi. "Ben... çok memnun olurum," dedi, "eğer oğluma babalık yaparsan." Daha önce bu kelimeyi hiç yüksek sesle söyleyememişti ve bu onu şaşırtmışa benziyordu. "Ben... sana minnettarım." Jamie gömleğinin yakası onu sıkıyormuş gibi konuşuyordu. Grey merakla ona baktı ve Fraser'ın yüzünün acıyla kızardığını gördü.</p>

  <p class="normal1">"Karşılığında... eğer istersen... yani ben gönüllüyüm..."</p>

  <p class="normal1">Grey gülmemek için kendini zor tuttu. Bir elini İskoç adamın omzuna koydu ve Jamie'nin bu dokunuşla irkilmemeye çalıştığını fark etti.</p>

  <p class="normal1">"Ahh, sevgili Jamie," dedi gülmenin öfkeye karıştığı bir tonla. "Willie'ye bakma sözüm karşılığında bana kendi bedenini mi sunuyorsun?"</p>

  <p class="normal1">Fraser'ın yüzü kıpkırmızıydı.</p>

  <p class="normal1">"Evet," dedi açıkça. "İstiyor musun yoksa istemiyor musun?"</p>

  <p class="normal1">Grey buna bir kahkaha attı, hatta dayanamayıp sonunda kendini çimenlere atıp gülmeye öyle devam etti.</p>

  <p class="normal1">"Yüce Tanrım," dedi sonunda gözlerini silerek. "Sırf bu teklifi duymak için bile sonsuza kadar yaşayabilirdim!"</p>

  <p class="normal1">Fraser öylece durup aşağıya bakıyordu. Sabah ışığıyla bir siluet gibi görünüyordu, açık mavi gökyüzüne karşı saçları alev alevdi. Grey, kızarmış yüzdeki bu geniş ağzın seğirdiğini sandı. Jamie'nin içi rahatlamıştı.</p>

  <p class="normal1">"O zaman beni istemiyor musun?"</p>

  <p class="normal1">Grey ayağa kalkıp pantolonunun tozunu silkeledi. "Öleceğimi bilmesem bile seni isterim," dedi soğukkanlılıkla. "Ama her ne kadar büyülenmiş olsam da–" Ellerindeki çimenleri temizleyerek başını iki yana salladı. "Böyle bir hizmet için bir karşılık kabul edeceğimi ya da isteyeceğimi gerçekten düşünüyor musun?" diye sordu. "Bu teklifle şerefimin aşağılandığını hissediyorum ama bunun arkasındaki nedeni de biliyorum."</p>

  <p class="normal1">"Evet," diye mırıldandı Jamie. "Ben seni aşağılamak istemedim."</p>

  <p class="normal1">Grey bu noktada gülse mi ağlasa mı bilemedi. Onun yerine bir elini uzatıp Jamie'nin normal rengine dönen yanağına dokundu. Çok sessizce, "Ayrıca sahip olmadığın bir şeyi bana veremezsin," dedi.</p>

  <p class="normal1">Grey karşısındaki uzun bedeninin gevşediğini görmekten daha çok hissedebiliyordu.</p>

  <p class="normal1">"Arkadaşlığım her zaman senindir," dedi Jamie yumuşak bir sesle, "eğer senin için bir değeri varsa."</p>

  <p class="normal1">"Hem de çok değerli." İki adam bir müddet konuşmadılar, sonra Grey iç çekip güneşe baktı. "Geç oluyor. Sanırım bugün yapacak çok işin var?"</p>

  <p class="normal1">Jamie boğazını temizledi. "Evet. Sanırım işlerimi halletsem iyi olacak."</p>

  <p class="normal1">"Evet, bence de."</p>

  <p class="normal1">Grey yeleğini düzeltti, gitmek için hazırdı. Ancak Jamie gitmeye gönülsüz gibi duruyordu, sonra birden aklına bir şey gelmiş gibi bir adım atıp başını eğdi ve Grey'in yüzünü ellerinin arasına aldı. Grey tenindeki ellerin sıcaklığını hissedebiliyordu, kartal tüyü gibi hafif ve güçlüydü. Sonra Jamie Fraser'ın yumuşak dudakları Grey'in dudaklarına dokundu. Dudaklarında şefkat vardı ve güçlüydü, bira ve taze pişmiş ekmeğin tadındaydı. Sonra dudaklar çekildi ve John Grey gözlerini kırptı.</p>

  <p class="normal1">"Ahh," dedi.</p>

  <p class="normal1">Jamie utangaç ve çarpık bir şekilde gülümsedi.</p>

  <p class="normal1">"Evet," dedi. "Sanırım zehirlenmem." Sonra döndü ve söğütlerin arasında kayboldu. Lord John Grey göl kenarında yalnız kalmıştı.</p>

  <p class="normal">Vali bir müddet konuşmadı. Sonra üzgün bir şekilde gülümsedi.</p>

  <p class="normal">"İlk kez bana o zaman isteyerek dokundu," dedi sessizce. "Ve sonuncusu da... bu akşam oldu. Bu resmin bir kopyasını ona verdiğim için."</p>

  <p class="normal">Öylece oturuyordum, kanyak bardağı ellerimde kalmıştı. Ne hissettiğimi bilmiyordum; şok, öfke, korku, kıskançlık ve acıma. Hepsi de bütün bedenimi sarıyor, duygularım birbirine karışıyordu.</p>

  <p class="normal">Son birkaç saat içinde bir kadın ölmüştü. Ama dinlenme odasındakiler bu anlatılanlarla karşılaştırıldığında gerçek değilmiş gibi görünüyordu. Küçük önemsiz bir resim kırmızının bütün renklerini taşıyordu. Şu an için ne Lord John ne de ben suçla ya da adaletle ilgileniyorduk – ne de aramızda bulunan şeylerle.</p>

  <p class="normal">Vali dalgınlıkla yüzümü inceliyordu.</p>

  <p class="normal">"Sizi gemide tanımam gerekirdi," dedi. "Ama o zamanlar sizin çoktan öldüğünüzü düşünüyordum."</p>

  <p class="normal">"Ee, hava karanlıktı," dedim safça. Bir elimi buklelerime götürdüm, kanyaktan sersemlediğimi ve uykumun geldiğini hissedebiliyordum. Sonra onun ne demek istediğini anladım.</p>

  <p class="normal">"Beni tanımak mı? Ama biz sizinle hiç tanışmadık ki!"</p>

  <p class="normal">Bir an duraksadı, sonra başını 'evet' anlamında salladı.</p>

  <p class="normal">"Yirmi sene önce Kuzey İskoçya'da Carryarrick'in yanındaki karanlık ormanı hatırlıyor musunuz? Ve kolu kırılan genç çocuğu? Kolumu siz tedavi etmiştiniz." Göstermek için bir kolunu kaldırdı.</p>

  <p class="normal">"Yüce İsa aşkına!" Kanyağı aldım ve bir yudum daha içtim ama öksürmüş ve nefessiz kalmıştım. Gözlerimi kırparak ona baktım, çünkü gözlerim sulanmıştı. Şimdi onun kim olduğunu çıkarmıştım, o zamanlar zayıf yapılı ve kırılgan bir hali vardı.</p>

  <p class="normal">"Gördüğüm ilk kadın göğsü sizinkiydi," dedi alayla. "Oldukça şok ediciydi."</p>

  <p class="normal">"Bundan sizin iyileştiğinizi anlıyorum," dedim soğukça. "Jamie'nin kolunuzu kırmasını ve sizi öldürmekle tehdit etmesini affetmişe benziyorsunuz."</p>

  <p class="normal">Hafiften kızardı ve bardağını masaya koydu.</p>

  <p class="normal">"Ben... şey... evet," dedi birden.</p>

  <p class="normal">Bir müddet sessizce oturduk. İkimiz de ne söyleyeceğimizi bilmiyorduk. Birkaç kez derin nefes aldı, sanki bir şey söylemek istiyordu ama sonra vazgeçti. Sonunda gözlerini kapadı, adeta ruhunu Tanrı'ya emanet ediyordu ve sonunda gözlerini açıp bana baktı.</p>

  <p class="normal">"Biliyor musunuz–" diye başladı sonra yine sustu. Bana değil, kenetlenmiş ellerine bakıyordu. Mavi bir taş parmağında parıldıyordu, gözyaşı kadar parlaktı.</p>

  <p class="normal">"Birine âşık olmanın," dedi yeniden, ellerine bakıyordu, "hiçbir zaman huzur, sevinç ve mutluluk nedir bilmemenin ne demek olduğunu, bilir misiniz?"</p>

  <p class="normal">Sonra bana baktı, gözleri acıyla doluydu. "Sırf sizin ya da onların hataları yüzünden değil, aynı zamanda onlar için doğru kişi olarak doğmadığınızdan onları mutlu edemeyeceğinizi bilmek nasıldır, bilir misiniz?"</p>

  <p class="normal">Sessizce oturdum. Onu görmüyordum ama başka birinin yakışıklı yüzünü görüyordum; bu yüz sarışın değil esmerdi. Buradaki tropikal akşam havasını değil Boston'ın bir kış gecesini hissediyordum. Hastane nevresimlerinin soğuk kar beyazına karşı yayılan kan gibi kırmızı bir ışığı görüyordum.</p>

  <p class="normal">...<span class="ideitalik">onlar için doğru kişi olarak doğmadığınızdan</span>.</p>

  <p class="normal">"Biliyorum," diye fısıldadım ellerimi kucağımda kavuşturarak. Frank'ten beni bırakmasını istemiştim ama o bunu yapmamıştı. Ben artık onu sevemiyordum, çünkü eşimi başka bir yerde bulmuştum.</p>

  <p class="normal">Ahh, Frank, dedim sessizce. Ne olur beni affet.</p>

  <p class="normal">"Kadere inanır mısınız?" diye devam etti Lord John. Yüzünde tebessüm vardı. "Siz ve diğer tüm insanlar, inanmaya çok uygun görünüyorsunuz."</p>

  <p class="normal">"Siz böyle düşünüyorsunuz," dedim sevimsizce. "Ama ben de sizin kadar bilmiyorum."</p>

  <p class="normal">Başını iki yana salladı, sonra uzanıp küçük resmi aldı.</p>

  <p class="normal">"Sanırım ben düşündüğümden de şanslıyım," dedi sessizce. "Onun benden aldığı tek bir şey vardı." Ellerinin arasında tuttuğu çocuğun fotoğrafına bakarken yüzündeki ifade yumuşadı. "Ve karşılığında bana çok değerli bir şeyi verdi."</p>

  <p class="normal">Düşünmeden ellerimi karnıma götürdüm. Jamie de bana aynı değerde bir hediye vermişti – ve kendi de aynı değerde bir bedel ödemişti.</p>

  <p class="normal">Koridordan gelen ayak sesleri halıda boğuluyordu. Kapı bir kez çalındı ve bir asker başını içeriye uzattı. "Leydi kendine geldi mi?" diye sordu. "Albay Jacobs sorgusunu bitirdi ve Mösyö Alexandre'ın arabası da döndü."</p>

  <p class="normal">Hemen ayağa kalktım.</p>

  <p class="normal">"Evet, iyiyim." Valiye döndüm. Ne diyeceğimi bilemiyordum. "Ben... bunun için... teşekkür ederim."</p>

  <p class="normal">Beni yolculamak için masadan kalktı ve resmi bir tavırla reverans yaptı.</p>

  <p class="normal">"Böyle sarsıcı bir olayla karşı karşıya kaldığınız için gerçekten çok üzgünüm, madam," dedi, sesinde diplomatik bir üzüntüden başka bir şey yoktu. Her zamanki tavrını sürdürmeye devam etmişti; parke döşemeli yerler gibi yumuşak ve parlaktı.</p>

  <p class="normal">Askeri takip ettim ancak kapıda birden arkama döndüm.</p>

  <p class="normal">"<span class="ideitalik">Porpoise</span>'ta tanıştığımız o gece, beni tanımadığınıza çok sevindim. Ben... sizi sevmiştim. O zaman."</p>

  <p class="normal">Bir müddet öylece kaldı, nazik ve mesafeliydi. Ama sonra maskesi düştü. "Ben de sizi sevmiştim," dedi sessizce. "O zaman."</p>

  <p class="ortayazi">***</p>

  <p class="normal">Sanki bir yabancının yanında gidiyormuşum gibi hissediyordum. Işık kısa bir süre sonra şafağın doğacağını belli ediyordu ve arabanın loş ışığında bile, karşımda oturan Jamie'nin yorgunluktan yüzünün çekildiğini görebiliyordum. Hükümet Konağı'ndan uzaklaşır uzaklaşmaz komik peruğunu hemen çıkarmıştı. Kibar Fransız bir adamdan perişan bir İskoç'a dönüşmüştü. Bağlı olmayan saçları omuzlarına geliyor, şafak öncesi ışıkta siyah gibi duruyordu.</p>

  <p class="normal">Sırf bir şey söylemek için, "Onun bunu yaptığını düşünüyor musun?" diye sordum. Gözleri kapalıydı. Bu soruyla birlikte gözlerini açtı ve hafiften omuz silkti.</p>

  <p class="normal">"Bilmiyorum," dedi. Sesi yorgun geliyordu. "Bunu bu gece bin kez kendime sordum ve bir o kadar da bana sordular." Sertçe alnını ovaladı.</p>

  <p class="normal">"Böyle bir şeyi yapacak birini hayal edemiyorum bile. Ama... çok içtiği zaman onun neler yapabileceğini sen de biliyorsun. Ve daha önce de birini öldürdü ve o zaman da içkiliydi. Genelevdeki gümrük memurunu hatırlıyor musun?" Başımı 'evet' anlamında salladım. Öne doğru eğildi, dirseklerini dizine dayayıp başını ellerinin arasına aldı.</p>

  <p class="normal">"Ama bu çok farklı," dedi. "Düşünemiyorum. Gemideyken kadınlar hakkında ne söylediğini sen de duydun. Eğer Bayan Alcott onunla oynadıysa–"</p>

  <p class="normal">"Yaptı," dedim. "Onu gördüm."</p>

  <p class="normal">Bana bakmadan başını salladı. "Birçok kişi de bunu görmüş. Belki de kadın bundan daha fazlasını istediğini düşündürüp sonra da onu baştan savmıştır, belki de onunla dalga geçmiştir... ve o da sarhoş olduğu için öfkeden deliye dönmüştür. Duvarlardaki bıçaklardan birini alıp..." İç çekti ve doğruldu.</p>

  <p class="normal">"Tanrı bilir," dedi soğukça, "ben bilemem." Bir elini saçlarının arkasına götürüp kendini rahatlatmaya çalıştı.</p>

  <p class="normal">"Başka bir şey daha var. Onlara Bay Willoughby'yi pek tanımadığımı söylemek zorunda kaldım. Onunla Martinique'ten gelen bir posta gemisinde tanıştığımı, iyi birisi gibi göründüğünü ama gerçekte nereden geldiğini ve dürüst bir insan olup olmadığını bilmediğimi söyledim."</p>

  <p class="normal">"Buna inandılar mı?"</p>

  <p class="normal">Alaylı bir ifadeyle bana baktı.</p>

  <p class="normal">"Şimdilik evet. Ama posta gemisi altı gün içinde yeniden gelecek. Geldiğinde de kaptana soracaklar ve o da küçük sarı katil iblis şöyle dursun, Mösyö Etienne Alexandre ve eşini bile görmediğini söyleyecektir."</p>

  <p class="normal">Fergus ve askeri düşünerek, "Bu pek uygun görünmüyor," diye yorum yaptım. "Zaten Bay Willoughby yüzünden pek sevilmiyoruz."</p>

  <p class="normal">"Eğer altı gün geçer de onu bulamazlarsa bize pek bir şey olmaz," dedi. "Ama bu altı gün MacIver'in ziyaretçileri sayesinde, dedikodunun Mavi Dağ Evi'nden Kingston'a yayılması için oldukça uzun bir süre. Senin de bildiğin üzere oradaki hizmetçilerin hepsi bizim kim olduğumuzu biliyor."</p>

  <p class="normal">"Lanet olsun."</p>

  <p class="normal">Hafiften gülümsedi ve kalbim alabora oldu.</p>

  <p class="normal">"Doğru dedin, Sassenach. Evet, aynen öyle. Bu demek oluyor ki Ian'ı altı gün içinde bulmak zorundayız. İlk başta Rose Hall'a gideceğim fakat işe koyulmadan önce biraz dinlensem iyi olacak." Elini ağzına koyarak iyice esnedi ve gözlerini kırparak başını iki yana salladı.</p>

  <p class="normal">Mavi Dağ Evi'ne gelene kadar hiç konuşmadık ve herkes uyuduğu için parmak uçlarımızda yürüyerek odamıza gittik.</p>

  <p class="normal">Giyinme odasında üzerimi değiştirdim. Bir iç rahatlamasıyla ağır korsemi ve saçlarımdaki bütün tokaları çıkardım. İpek kombinezonu giyip yatak odasına geldim. Jamie üzerinde gömleğiyle Fransız kapının yanında durmuş dışarıya bakıyordu.</p>

  <p class="normal">İçeri geldiğimi duyunca arkasını döndü ve bana sus işareti yaparak yanına çağırdı. "Gel de bak," diye fısıldadı.</p>

  <p class="normal">Lagünde küçük bir deniz ayısı sürüsü vardı. Büyük gri bedenler siyah kristal suyun altına kayıyor, düzgün ıslak kayalar gibi parlayarak yükseliyorlardı. Kuşlar evin yanındaki ağaçlardan ötmeye başlamıştı. Bunun ötesinde ayı balıklarının nefes alış veriş sesleri de vardı, bazen birbirlerini çağırdıklarında inleme gibi ürkütücü bir ses çıkarıyorlardı.</p>

  <p class="normal">Jamie ve ben yan yana durup hiç ses çıkarmadan onları izliyorduk. Lagün güneşin ilk ışıklarıyla yeşile dönmeye başlamıştı. Bu yorgunlukla her hissin olağandışı bir halde yoğunlaştığının farkındaydım. Sanki Jamie'ye dokunuyor gibiydim.</p>

  <p class="normal">John Grey'in açıklamaları korkularımın ve şüphelerimin çoğunluğunu gidermişti. Ama yine de bir gerçek vardı; Jamie bana oğlundan bahsetmemişti. Elbette sebepleri vardı – hem de çok iyi sebepler – ancak bu sırrını saklamak için bana güvenmiyor muydu? Belki de çocuğun annesi yüzünden sessiz kalmayı tercih etmişti. Grey'in açıklamalarına rağmen belki de o kızı sevmişti.</p>

  <p class="normal">Kız ölmüştü. Sevse bile bu önemli miydi? Cevabının 'evet önemli' olması ise can sıkıcıydı. Yirmi senedir Jamie'yi öldü diye düşünmüştüm ancak bu ona olan hislerimi hiç değiştirmemişti. Ya bu genç İngiliz kıza da âşık olduysa? Ona sormak için cesaretimi toplamaya çalışarak yutkundum.</p>

  <p class="normal">Jamie dalgındı. Lagünün güzelliğine rağmen kaşlarının arası hafiften derinleşmişti.</p>

  <p class="normal">Gerçeği sormaya korkarak "Ne düşünüyorsun?" diye sordum sonunda.</p>

  <p class="normal">"Sadece aklımda bir şey var," diye cevap verdi, hâlâ ayı balıklarına bakıyordu. "Bay Willoughby ile ilgili."</p>

  <p class="normal">Gecenin olayları çok uzak ve önemsiz görünüyordu.</p>

  <p class="normal">"Ne peki?"</p>

  <p class="normal">"Şey, ilk başta Bay Willoughby'nin böyle bir şeyi yapamayacağını düşündüm. Hangi adam böyle bir şey yapabilir?" Sustu. Bir parmağıyla camın buğusuna dokundu. "Ama..." Bu sefer bana bakıyordu.</p>

  <p class="normal">"Sanırım anlamaya başladım." Yüzü sıkıntı içindeydi. "O yalnızdı hem de çok."</p>

  <p class="normal">Şiirleri hatırlayarak, "Yabancı diyarda bir yabancı," dedim sessizce. Bay Willoughby siyah mürekkeple yazdığı beyaz kâğıtları özlediği evine doğru denize bırakmıştı.</p>

  <p class="normal">"Evet." Düşünmeyi bıraktı ve bir elini saçlarına götürdü, yeni doğan gün ışığıyla kızıl saçları parlıyordu. "Ve bir adam böyle yalnız olduğunda. Yani bunu söylemek pek uygun değil ama bir kadınla sevişmek, kısa bir süre de olsa ona her şeyi unutturmayı sağlayan tek şey."</p>

  <p class="normal">Aşağıya baktı ve sol elinin işaret parmağıyla yaralı orta parmağını ovalamaya başladı.</p>

  <p class="normal">"Ben de bu yüzden Laoghaire ile evlendim," dedi sessizce. "Jenny'nin dırdırları yüzünden değil. Onun küçük kızlarına acıdığım için değil. Ya da sancıyan hayalarım yüzünden değil." Dudağının bir köşesi hafiften yukarıya doğru kıvrıldı ama sonra rahatladı. "Sadece yalnız olduğumu unutmak için," diye ekledi usulca.</p>

  <p class="normal">Sırtını cama vererek huzursuzca döndü.</p>

  <p class="normal">"Bu yüzden küçük Çinli'nin sırf bu nedenle kadına yanaştığını ve kadının da onu istemediğini düşünüyorum..." Lagünün soğuk yeşil rengine bakarak omuz silkti. "Evet, belki de bu yüzden bunu yaptı," dedi.</p>

  <p class="normal">Jamie'nin yanında duruyordum. Lagünün ortasında bir deniz ayısı tembelce yüzeyde yuvarlandı, sonra sırtını dönüp göğsündeki bebeğini güneşe doğru tuttu.</p>

  <p class="normal">Jamie bir müddet konuşmadı, ben de konuşmadım. Konuşmayı Hükümet Konağı'nda gördüklerime ve duyduklarıma nasıl getireceğimi bilmiyordum. Jamie'nin yutkunduğunu ve pencereden bana doğru döndüğünü hissettim. Yüzünde yorgunluk izleri vardı ama ifadesi kararlıydı.</p>

  <p class="normal">"Claire," dedi ve o anda kaskatı kesildim. Çok ciddi olduğu zaman beni adımla çağırırdı.</p>

  <p class="normal">"Claire, sana bir şey söylemek zorundayım."</p>

  <p class="normal">"Nedir?" Nasıl soracağım diye düşünüyordum ama şimdi bunu duymak bile istemiyordum. Ondan biraz uzaklaşmaya çalıştım ama kolumu yakalamıştı.</p>

  <p class="normal">Avcunda bir şey tutuyordu. Dirençsiz elimi tuttu ve avcuma bir şey koydu. Bakmadan onun ne olduğunu biliyordum; güzel oval çerçevenin kıvrımını ve boyalı yüzeyin yumuşaklığını hissedebiliyordum.</p>

  <p class="normal">"Claire." Yutkunurken boğazının kasıldığını görebiliyordum. "Claire, sana söylemek zorundayım. Benim bir oğlum var."</p>

  <p class="normal">Hiçbir şey söylemedim sadece elimi açtım. Oradaydı; Grey'in ofisinde gördüğüm aynı yüz, önümde duran adamın çocuksu ve kibirli haliydi.</p>

  <p class="normal">"Sana daha önceden söylemeliydim." Hislerimi anlamak için yüzümü inceliyordu ama ilk kez duygularımı dışarıya vurmuyordum. "Ben sadece–" Devam etmek için derin bir nefes aldı. "Ondan kimseye bahsetmedim," dedi. "Jenny'ye bile." Bu konuşmamı sağlayacak kadar beni şaşırtmıştı.</p>

  <p class="normal">"Jenny bilmiyor mu?"</p>

  <p class="normal">Başını iki yana salladı ve deniz ayılarını izlemek için cama döndü. Seslerimizden ürken hayvanlar biraz uzaklaşmıştı ancak şimdi yeniden aynı yerlerine gelmiş, lagünün kenarındaki yosunları yiyorlardı.</p>

  <p class="normal">"İngiltere'de oldu. Onun benim olduğunu söyleyemedim. O bir piç." Yanaklarının kızarması doğan güneşten de olabilirdi. Dudaklarını ısırdı ve konuşmaya devam etti.</p>

  <p class="normal">"Çocukluğundan beri onu görmedim. Onu bir daha da göremeyeceğim, elimde duran bu resim hariç." Küçük resmi benden aldı ve bir bebekmiş gibi onu okşamaya başladı. Gözlerini kırpıp başını öne eğdi.</p>

  <p class="normal">"Sana söylemeye korktum," dedi alçak sesle. "Eğer bir çocuğum daha olduğunu öğrenirsen, belki düzinelerce çocuğum olduğunu düşünürsün diye korktum... Brianna'yı önemsemediğimi düşünürsün diye korktum. Ama önemsiyorum, Claire. Hem de sana söyleyemediğimden çok daha fazla." Başını kaldırdı ve bana baktı.</p>

  <p class="normal">"Beni affedecek misin?"</p>

  <p class="normal">"Sen–" Sözlerim neredeyse beni boğacaktı fakat söylemek zorundaydım. "O kızı sevdin mi?"</p>

  <p class="normal">Yüzünden çok üzgün olduğu belli oluyordu ama gözlerini benden kaçırmadı.</p>

  <p class="normal">"Hayır," dedi yavaşça. "O... beni istedi. Bir yolunu bulmalıydım, onu durdurmalıydım ama durduramadım. Onunla yatmamı istedi. Ve ben de yaptım... o bundan dolayı öldü." Sonra bakışlarını aşağıya devirdi, uzun kirpikleri gözlerini gizliyordu. "Tanrı huzurunda onun ölümünden ben sorumluyum. Belki de onu sevmediğim için daha çok suçluyum."</p>

  <p class="normal">Hiçbir şey söylemedim, sadece bir elimi yanağına koydum. O da elini elime bastırdı ve gözlerini kapadı. Yanımızdaki duvarda bir kertenkele vardı ve neredeyse arkasındaki sarı alçıyla aynı renkteydi, artan ışıkla parıldamaya başlamıştı.</p>

  <p class="normal">"Nasıl biri?" diye sordum yavaşça. "Oğlun?" Gözlerini açmadan hafifçe gülümsedi.</p>

  <p class="normal">"Şımarık ve inatçı," dedi kısık bir sesle. "Kötü huylu. Yaygaracı." Yutkundu. "Ve yakışıklı, neşeli ve güçlü," dedi öyle alçak sesle konuşmuştu ki onu zor duymuştum.</p>

  <p class="normal">"Ve senin," dedim. Elimi sıkıca tutup yumuşak yanağına bastırdı.</p>

  <p class="normal">"Ve benim," dedi. Derin bir nefes aldı ve ben kapalı gözkapağının altından bir gözyaşının aktığını görebildim.</p>

  <p class="normal">"Bana güvenmeliydin," dedim sonunda. Yavaşça başını salladı ve gözlerini açtı, hâlâ elimi tutuyordu.</p>

  <p class="normal">"Belki güvenmeliydim," dedi sessizce. "Ama sana her şeyi nasıl anlatacaktım ki? Geneva'yı, Willie'yi ve John'u. Sen John'u biliyor musun?" Hafiften kaşlarını çattı ama ben başımı sallayınca rahatladı.</p>

  <p class="normal">"O bana her şeyi anlattı." Kaşlarını kaldırdı ama konuşmaya devam etti.</p>

  <p class="normal">"Özellikle sen Laoghaire'i öğrendikten sonra, nasıl bunu sana anlatıp aradaki farkı anlamını isteyebilirdim ki?"</p>

  <p class="normal">"Ne farkı?"</p>

  <p class="normal">"Geneva – Willie'nin annesi – benim bedenimi istedi," dedi yavaşça, yanda ilerleyen kertenkeleye bakıyordu. "Laoghaire benim soyadımı ve işlerini yürütüp küçük kızlarına bakmamı istedi." Sonra başını çevirdi, koyu mavi gözleri bana bakıyordu. "Ve John." Omuzları kalktı ve sonra düştü. "Onun benden istediğini ben ona veremedim ve o bunu istemeyecek kadar iyi bir arkadaş. Sana bütün bunları nasıl açıklayacaktım?" dedi, dudakları seğirmişti. "Ve sana tek seni sevdiğimi nasıl söyleyecektim? Bana nasıl inanacaktın ki?"</p>

  <p class="normal">Soru aramızda asılı kalmıştı.</p>

  <p class="normal">"Eğer anlatsaydın, sana inanırdım," dedim.</p>

  <p class="normal">"İnanır mıydın?" Şaşırmış gibi konuşuyordu. "Neden?"</p>

  <p class="normal">"Çünkü sen dürüst bir adamsın, Jamie Fraser," dedim ve ağlamamak için gülümsedim. "Ve Tanrı sana merhamet edecektir."</p>

  <p class="normal">"Sadece sen," dedi, öyle zorlukla söyledi ki güçlükle duydum. "Bedenimle sana tapıp, sana bütün hizmetimi sunmak istiyorum. Sana adımı, kalbimi ve ruhumu vermek istiyorum. Sadece sana. Çünkü sen yalan söylememe izin vermiyorsun ve beni olduğum gibi seviyorsun."</p>

  <p class="normal">Ona dokundum.</p>

  <p class="normal">"Jamie," dedim yavaşça ve elimi koluna koydum. "Sen artık yalnız değilsin."</p>

  <p class="normal">Bana döndü ve kollarımı tutup yüzüme baktı.</p>

  <p class="normal">"Sana yemin ettim," dedim. "Evlendiğimiz zaman. O zaman bunu önemsememiştim ama yemin ettim. Ve artık bunu önemsiyorum." Elini ellerimin arasına aldım. Bileğinin ince yumuşak tenini, parmaklarımın altında atan nabzını hissediyordum. Hemen yukarısında bıçak izi vardı, kanımın kanına karıştığı yara izi.</p>

  <p class="normal">Bileğimi onun bileğine bastırdım. Kalp atışlarımız birdi. "Kanımın... kanı," diye fısıldadım.</p>

  <p class="normal">"Canımın canı." Fısıltısı derin ve buğuluydu. Birden önüme diz çöktü ve ellerini ellerimin üzerine koydu; bu, Kuzey İskoçlar'ın klan beylerine bağlılık sunma ritüeliydi.</p>

  <p class="normal">"Sana ruhumu veriyorum," dedi ve başını ellerimizin üzerine koydu.</p>

  <p class="normal">"Ta ki ölene dek," dedim yavaşça. "Ama daha bitmedi, Jamie, değil mi?"</p>

  <p class="normal">Sonra ayağa kalktı ve kombinezonumu çıkardı. Dar yatağa yatıp yumuşak sarı ışıkta onu kendime çektim ve onu tekrar tekrar bedenime aldım. Artık yalnız değildik.</p>
</body>
</html>
