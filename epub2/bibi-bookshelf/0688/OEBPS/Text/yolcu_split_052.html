<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>yolcu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h1baslik1" id="calibre_toc_51"><br class="chapter" />
  <span class="ideitalik">41<br class="chapter" />
  <br class="chapter" />
  Denize Açılış</span></h2>

  <p class="normal"> </p>

  <p class="normal">Soğuk ve gri bir gündü – <span class="ideitalik">Artemis</span> kuzey batı sahiline Cape Wrath'a yanaştığında, Aralık ayında İskoçya'da bundan daha iyi bir hava beklenemezdi.</p>

  <p class="normal">Kayalıkların gizlediği gri gökyüzüne tavernanın penceresinden bakıyordum. Havada yosunların güçlü kokusu, konuşmaya mani olan dalgaların yüksek sesle kıyıya çarpması, mekânın sıkıntı verecek şekilde fok balıklarının adasına yakın hissettiriyordu. Genç Ian neredeyse bir ay önce kaçırılmıştı. Noel geçmiş ve biz burada, hâlâ İskoçya'daydık.</p>

  <p class="normal">Jamie dışarıdaki iskelede bir aşağı bir yukarı gezinip duruyordu, soğuğa rağmen içeride ateşin yanında oturamayacak kadar huzursuzdu. Fransa'dan İskoçya'ya olan deniz yolculuğu onun için Kanal'ı ilk geçtiğimiz zamankinden daha iyi değildi. <span class="ideitalik">Artemis</span>'in üzerinde iki ya da üç ay kalma ihtimalinin onu korkuttuğunu biliyordum. Aynı zamanda, çocuğu kaçıranları takip etme hissi öyle güçlüydü ki her gecikme onu daha da sinirlendiriyordu. Ansızın uyandığım gecelerin hemen hepsinde onun dışarı çıktığını ve Le Havre sokaklarında tek başına dolaştığını biliyordum.</p>

  <p class="normal">İşe bakın ki bu son gecikme ondan dolayı olmuştu. Le Havre'den ayrılmadan önce Jamie'nin küçük kaçakçı grubunu almak için beklemek zorunda kalmıştık zaten, şimdi de Fergus'u alacaktık.</p>

  <p class="normal">"Hint Adaları'nda neyle karşılaşacağımızı söyleyemeyiz, Sassenach," diye açıklama yapmıştı Jamie. "Ne tek elle korsanların gemisine gitme niyetindeyim ne de şu an yanımda olan adamlarla savaşma niyetindeyim." Kaçakçıların hepsi sahil adamıydı, gemilere olmasa bile, kayıklara ve okyanuslara alışıklardı. <span class="ideitalik">Artemis</span>'in mürettebatının bir parçası olarak kiralanacaktı, çünkü denize açıldığımız bu sezonda çalışacak kişi az oluyordu.</p>

  <p class="normal">Yılın bu mevsiminde az bir yoğunluğu olan Cape Wrath küçük bir limandı. <span class="ideitalik">Artemis</span>'in dışında sadece birkaç tane balıkçı kayığı ve yelken gemisi tahta iskeleye bağlanmıştı. Küçük bir meyhane vardı. <span class="ideitalik">Artemis</span>'in mürettebatı beklerken burada neşeli bir şekilde vakit geçiriyorlardı. Adamlar saçakların altına çömelmiş, içerideki arkadaşları tarafından pencerelerden uzatılan birayı yudumluyorlardı. Jamie sahilde yürüyordu, sadece yemek için içeriye geliyordu. Ateşin önüne oturduğunda, artan kızgınlığını belirtircesine ıslak elbiselerinden buharlar çıkıyordu.</p>

  <p class="normal">Fergus gecikmişti. Jamie'nin ve Jared'ın kaptanı haricinde hiç kimsenin beklemeyi önemsediği yoktu. Kısa boylu, tombul, yaşlı bir adam olan Kaptan Raines çoğu zamanını gemisinin güvertesinde geçiriyordu, bir gözü havayı tahmin etmek için gökyüzünde, diğeri ise barometresindeydi.</p>

  <p class="normal">İçki odasını ziyaret ettiği kısa bir anda, "Bu çok keskin kokulu bir ilaç, Sassenach," diye yorum yaptı Jamie. "Bu nedir?"</p>

  <p class="normal">Rendelediğim köklerin geri kalan kısmını elimde tutarak, "Taze zencefil," diye cevap verdim. "Mide bulantısı için en sık kullanılan şeydir."</p>

  <p class="normal">"Ahh, öyle mi?" Kâseyi alıp içindekileri kokladı ve öyle güçlü hapşırdı ki etraftakiler şaşkınlıkla baktı. Neyse ki kâseyi dökmeden önce tam zamanında elinden aldım.</p>

  <p class="normal">"Bunu enfiye gibi burundan almıyorsun," dedim. "Çayın içinde içeceksin. İşe yarasın diye Tanrı'ya dua ediyorum, çünkü eğer işe yaramazsa çok uzun bir yolculuk beni bekliyor."</p>

  <p class="normal">Konuşmalarımızı duyarak, "Ahh, endişelenmeyin, bayan," dedi yaşlı mürettebatlardan biri bana. "Mürettebatın çoğu bir ya da iki gün kendilerini tuhaf hissederler. Ama çoğunlukla bu durumun üstesinden gelirler. Üçüncü gün sallanmaya alışırlar ve tarla kuşu gibi mutlu bir şekilde halatların üzerine atlarlar."</p>

  <p class="normal">Şu an pek tarla kuşu gibi görünmeyen Jamie'ye göz attım. Fakat yine de bu yorum ona az da olsa umut vermişe benziyordu, çünkü yüzünün rengi biraz açıldı ve yorgun garsona bir bardak bira getirmesi için işaret etti.</p>

  <p class="normal">"Muhtemelen öyle olur," dedi. "Jared da aynısını söyledi; deniz çok çalkantılı değilse deniz tutması birkaç günden fazla sürmüyormuş." Birasından küçük bir yudum aldı ve sonra iyice rahatlayarak büyük bir yudum daha aldı. "Sanırım üç gün dayanabilirim."</p>

  <p class="ortayazi">***</p>

  <p class="normal">İkinci günün akşamüzeri altı adam göründü, kabarık tüylü midilli atlarının üzerinde çakıllı sahilde sallanarak geliyorlardı.</p>

  <p class="normal">"Öndeki Raeburn," dedi Jamie, gözlerini elleriyle gölgeleyerek altı küçük noktayı ayırt etmek için gözlerini kıstı. "Arkasından gelen Kennedy, sonra Innes ve Meldrum, onun yanındaki de MacLeod olmalı, her zaman böyle yan yana at sürerler. Sondaki de Gordon ya da Fergus?"</p>

  <p class="normal">"Gordon olmalı," dedim, yaklaşan adamlara onun omzunun üzerinden bakıyordum, "çünkü Fergus için çok şişman."</p>

  <p class="normal">"Lanet olası Fergus nerede?" diye sordu Jamie Raeburn'a, kaçakçılar karşılanmış, yeni gemi arkadaşlarıyla tanıştırılmış ve sıcak akşam yemeğine oturulmuştu. Hepsi mutlu bir şekilde içkilerini yudumlamaya başlamışlardı.</p>

  <p class="normal">Cevap olarak Raeburn başını aşağı yukarı salladı, etli turtasının son lokmasını acelece yutmaya çalışıyordu.</p>

  <p class="normal">"Şey, bana halletmesi gereken işleri olduğunu söyledi ve benden atların kiralanıp kiralanmadığına bakmamı istedi. Meldrum ile MacLeod'a gelmelerini söylememi, çünkü o sıralar onlarda kendi kayıklarındaydılar ve bir ya da iki gün için dönmeleri beklenmiyordu ve..."</p>

  <p class="normal">"Ne işi?" diye sert çıktı Jamie ama cevap olarak bir omuz silkmesinden fazlasını alamadı. Jamie kısık sesle bir şeyler mırıldandı ama daha fazla yorum yapmadan yemeğine döndü.</p>

  <p class="normal">Mürettebat artık tamamdı – Fergus hariç – her şey hallolması için hazırlıklar sabahleyin başlamıştı. Güverte karışıklık içindeydi, adamlar bir ileri bir geri koşuşturuyordu, lombar ağızları patlatılıyor ve birden ölü sinekler gibi halatların dışına düşüyorlardı. Jamie dümenin yanında duruyordu ama hünerden daha çok kas gücü gerektiren bir iş olduğunda olaya el atıyordu. Çoğunlukla öylece duruyor, gözleri sahil boyunca uzanan yola odaklanıyordu.</p>

  <p class="normal">"İkindi vaktinde denize açılmalıyız yoksa akıntıyı kaybedeceğiz," dedi Kaptan Raines kibarca. "Yirmi dört saat içinde havanın etkisini atlatırız. Sıcaklık düşüyor ve ben bunu ensemde hissediyorum." Kaptan ensesini ovalayıp gökyüzünü işaret etti; sabahın erken saatinden beri kalay tonlarında olan renk, griye dönüyordu. "Hint Adaları'na mümkün olduğunca çabuk gitmek istiyorsak fırtınada denize açılmam ve eğer–"</p>

  <p class="normal">Jamie, "Evet, anlıyorum kaptan," diyerek onun sözünü kesti. "Elbette, hangisi en iyi görünüyorsa onu yapmalısınız." Acelece koşuşturan bir denizcinin geçmesine izin vermek için arkada durdu ve Kaptan ortadan kayboldu, giderken emirlerini vermeye devam ediyordu.</p>

  <p class="normal">Gün ağır ağır dönerken, Jamie her zamanki gibi sakin görünüyordu ama bükülmez parmaklarını sık sık bacağına vurduğunu ben fark edebiliyordum, endişelendiğini belirten tek işaret buydu. Ve o endişeliydi. Fergus, yirmi sene önce Jamie onu Paris'teki bir genelevde bulduğundan ve onu Charles Stuart'ın mektuplarını çalmak için işe aldığından beri onunla birlikteydi.</p>

  <p class="normal">Bundan da fazlası vardı; Fergus, Genç Ian doğmadan önce Lallybroch'ta yaşamıştı. Çocuk, Fergus'un küçük kardeşi gibi olmuştu, Jamie ise Fergus için bir baba gibiydi. Jamie'den saklayabileceği önemli bir işinin olduğunu hayal bile edemiyordum. Jamie parmaklarını küpeştenin tahtasına sessizce vuruyordu.</p>

  <p class="normal">Sonra zaman geldi ve Jamie gözlerini boş sahilden zorla ayırarak isteksizce arkasını döndü. Kapaklar sağlama alındı, halatlar sarıldı ve birkaç denizci palamarları serbest bırakmak için kıyıya atladı; altı tane palamar vardı ve her bir halatı benim belimin çevresi kadar kalındı.</p>

  <p class="normal">Sessiz bir şefkatle bir elimi Jamie'nin koluna koydum.</p>

  <p class="normal">"Aşağıya insen iyi olur," dedim. "Bir ispirto lambam var. Sana sıcak zencefil çayı demlerim ve sonra sen–"</p>

  <p class="normal">At nallarının sesi kıyıdan geliyordu, çakıl taşlarındaki toynak takırtıları görüntüsüyle birlikte kayalıklardan yankılanıyordu.</p>

  <p class="normal">"İşte sonunda geldi, küçük aptal," dedi Jamie, rahatladığı hem sesinden hem de bedeninden belli oluyordu. Kaptan Raines'e döndü. "Hâlâ yeteri kadar akıntı var mı? Tamam, o zaman, haydi gidiyoruz."</p>

  <p class="normal">"Yelkenler fora!" diye bağırdı kaptan ve bekleyen eller hemen harekete geçti. Bizi karaya bağlayan son halat da serbest bırakıldı, düzgünce sarıldı. Etrafımızdaki bütün halatlar gerildi ve baş tayfa güvertede bir ileri bir geri koşup, paslı demir gibi sesiyle emirlerini verirken yelkenler yukarıya doğru açıldı.</p>

  <p class="normal">Gemi harekete geçerken "Hareket ediyor! Kımıldıyor! 'Sanki hissediyor gibi görünüyor. Omurgasında hayatın heyecanı var!'" dedim coşkuyla, ayağımın altındaki güvertenin titreyişini hissetmekten memnundum. Bütün mürettebatın enerjisi gemi iskelesine aktarılmıştı, rüzgâr gücünün yelkenleri sarmasıyla cansız gemi tamamen değişmişti.</p>

  <p class="normal">"Ahh, Tanrım," dedi Jamie. Küpeşteyi tutup gözlerini kapadı ve yutkundu.</p>

  <p class="normal">"Bay Willoughby deniz tutması için bir tedavi bildiğini söylüyor," dedim şefkatle onu izleyerek.</p>

  <p class="normal">"Ne?" dedi, bir gözünü açmıştı. "Onun ne demek istediğini biliyorum ve ona izin vereceğimi düşünüyorsa... hay lanet olsun!"</p>

  <p class="normal">Döndüm ve onun sözünü kesmesine sebep olan şeyi gördüm. Fergus güvertede, beceriksizce duran bir kızın aşağı inmesine yardım etmek için uzanıyordu ve kızın uzun sarı saçları rüzgârda dalgalanıyordu. Laoghaire'in kızı – Marsali MacKimmie'ydi.</p>

  <p class="normal">Ben konuşmadan önce Jamie önüme geçti ve çifte doğru hızlı adımlarla yürümeye başladı.</p>

  <p class="normal">"Tanrı aşkına, seni küçük aptal bu ne demek oluyor?" dedi Jamie, tehditkâr bir şekilde çiftin üzerinde yükseliyordu; ikisinden de otuz santim daha uzundu.</p>

  <p class="normal">"Biz evlendik," dedi Fergus, cesur bir şekilde Marsali'nin önüne geçerek. Hem korkmuş hem de heyecanlanmış gibi bakıyordu, siyah saçlarının çevrelediği yüz soluktu.</p>

  <p class="normal">"Evlendiniz mi?!" Jamie yumruklarını sıktı ve Fergus istem dışı bir hareketle geriledi, neredeyse Marsali'nin ayak parmağını ezecekti. "Evlendik demekle ne demek istiyorsun?"</p>

  <p class="normal">Sanırım bu etkileyici olsun diye sorulmuş bir soru değildi; her zamanki gibi Jamie'nin değerlendirmesi yine benden farklı çıktı ve doğru noktayı yakaladı.</p>

  <p class="normal">"Onunla yattın mı?" diye sordu açıkça. Onun arkasında durduğum için yüzünü göremiyordum ama nasıl olduğunu tahmin edebiliyordum, çünkü Fergus'un ifadesinde bunun etkisini görebiliyordum. Fransız iki kat daha solgunlaştı ve dudaklarını yaladı.</p>

  <p class="normal">"Ee... hayır, lordum," dedi, tam o sırada gözleri alev saçan Marsali çenesini yukarıya kaldırdı ve kararlı bir şekilde konuşmaya başladı, "Evet, oldu!"</p>

  <p class="normal">Jamie hemen bir kıza, bir çocuğa göz atıp yüksek sesle homurdandı ve arkasını döndü.</p>

  <p class="normal">"Bay Warren!" diye bağırdı güvertenin aşağısındaki geminin seyir subayına. "Kıyıya geri dönün, lütfen!"</p>

  <p class="normal">Bay Warren durdu, ağzı açık kalmıştı; halatlarla ilgili emir verecekken önce Jamie'ye sonra da uzaklaşan kıyı şeridine baktı. Yeni evli varsayılan çift ortaya çıktığından beri, <span class="ideitalik">Artemis</span> birkaç dakika içinde dokuz yüz metre kıyıdan uzaklaşmıştı ve hızla kayalardan uzaklaşıyordu.</p>

  <p class="normal">"Yapabileceğini sanmıyorum," dedim. "Çoktan akıntıya kapıldığımızı düşünüyorum." Denizci olmayan Jamie, en azından zamanın ve akıntının kimseyi beklemediği fikrini anlayacak kadar denizci arkadaşlarıyla yeterli vakit geçirmişti. Bir anlığına kenetlenen dişlerinin arasından nefes aldı, sonra aşağı güverteye inen merdivenleri gösterdi.</p>

  <p class="normal">"Siz ikiniz, o zaman aşağıya gelin."</p>

  <p class="normal">Fergus ve Marsali küçük kamarada yatağın üzerinde birlikte oturuyorlardı, elleri sıkıca birbirlerine kenetlenmişti. Jamie diğer yatağa oturmam için bana eliyle işaret verdi, sonra da çifte döndü, elleri kalçalarındaydı.</p>

  <p class="normal">"Şimdi," dedi. "Bu evlilik saçmalığı da ne?"</p>

  <p class="normal">"Doğru, lordum," dedi Fergus. Rengi oldukça soluktu ama koyu gözleri heyecandan parlıyordu. Bir eli Marsali'nin elini sıkı sıkı tutarken kanca takılı kolu ise bacağında duruyordu.</p>

  <p class="normal">"Öyle mi?" dedi Jamie şüpheli bir şekilde. "Peki sizi kim evlendirdi?"</p>

  <p class="normal">İkisi birbirlerine baktılar ve Fergus cevap vermeden önce bir anlığına dudaklarını yaladı.</p>

  <p class="normal">"Biz sözleştik."</p>

  <p class="normal">"Şahitlerin önünde," diye araya girdi Marsali. Fergus'un solgunluğuna karşı kızın yanakları yanıyordu. Annesinin gül yaprağı tenini almıştı ama inatçı olduğunu gösteren çenesinin duruşu muhtemelen başka yerden geliyordu. Bir elini göğsüne koydu, elbisesinin altında bir şey hışırdıyordu. "Evlilik sözleşmem var ve imzalar da burada."</p>

  <p class="normal">Jamie homurdanırcasına bir ses çıkardı. İskoçya yasalarına göre, iki kişi şahitlerin önünde el sıkışarak yasal olarak evli sayılıyorlardı – sözleşmeyle – ve kendilerini karı koca ilan edebiliyorlardı.</p>

  <p class="normal">"Evet, öyle," dedi. "Ama daha birlikte olmadınız ve sözleşme kilisenin huzurunda yeterli değil." Arka pencereye bir göz attı; kayalıklar sislerin arasından görülebiliyordu, sonra kararlılıkla başını salladı.</p>

  <p class="normal">"Son hazırlıkları yapmak için Lewes'te duracağız. Marsali orada inecek. Evine, annesine döndüğünü görmek için iki denizci yollarım."</p>

  <p class="normal">"Böyle bir şeyi yapmayacaksın!" diye bağırdı Marsali. Doğruldu, üvey babasına bakıyordu. "Ben Fergus ile gidiyorum!"</p>

  <p class="normal">"Hayır, gitmiyorsun kızım!" diye cevabı yapıştırdı Jamie. "Anneni hiç düşünmüyor musun? Tek bir kelime bile etmeden kaçtın ve onu endişe içinde bıraktın–"</p>

  <p class="normal">"Ona haber verdim." Marsali'nin kare çenesi dikilmişti. "Inverness'tan mektup yolladım, Fergus ile evlendiğimi ve seninle birlikte denize açılmak için gittiğimi söyledim."</p>

  <p class="normal">"Yüce İsa aşkına! Bunlardan haberdar olduğumu düşünecek!" Jamie dehşete kapılmış gibi bakıyordu.</p>

  <p class="normal">"Şey ben kızının onuru için leydi Laoghaire'e sordum, lordum," diyerek lafa girdi Fergus. "Geçen ay Lallybroch'a geldiğim zaman."</p>

  <p class="normal">Fergus'un birden yanaklarının kızardığını görerek, "Muhakkak. Onun ne dediğini bana anlatmana gerek yok," dedi Jamie kuru bir biçimde. "Çünkü cevabının hayır olduğunu anlayabiliyorum."</p>

  <p class="normal">"Onun bir piç kurusu olduğunu söyledi!" diye bağırdı Marsali kızgınlıkla. "Ve bir suçlu ve..."</p>

  <p class="normal">"Piç kurusu ve bir suçlu," diye dikkat çekti Jamie. "Ve mal varlığı olmayan bir sakat, annenin buna da dikkat ettiğine eminim."</p>

  <p class="normal">"Umrumda değil!" Marsali Fergus'un elini tuttu ve sevgiyle ona baktı. "Ben onu istiyorum."</p>

  <p class="normal">Gerileyen Jamie bir parmağıyla dudaklarını ovaladı. Sonra derin bir nefes aldı ve yeniden döndü.</p>

  <p class="normal">"Yine de," dedi, "evlenmek için çok gençsin."</p>

  <p class="normal">"On beş yaşındayım; yeterince büyük bir yaş!"</p>

  <p class="normal">"Evet ve o da otuz!" diyerek karşılık verdi Jamie. Başını iki yana salladı. "Hayır, kızım, üzgünüm ama bunu yapmanıza izin veremem. Bunun haricinde yolculuk da çok tehlikeli–"</p>

  <p class="normal">"Onu götürüyorsun ama!" Marsali çenesiyle küçümseyen bir şekilde beni gösteriyordu.</p>

  <p class="normal">"Claire'i bu konunun dışında tut," dedi Jamie ciddiyetle. "Bu seni ilgilendirmez ve–"</p>

  <p class="normal">"İlgilendirmez mi? Bu İngiliz kaltağı için annemi bıraktın. Onu bütün kasabaya alay konusu ettin ve bu beni ilgilendirmez, öyle mi?" Marsali birdenbire ayağa fırlayıp ayağını güverteye vurdu. "Bana ne yapmam gerektiğini söyleyecek soğukkanlılığa sahipsin, öyle mi?"</p>

  <p class="normal">"Evet," dedi Jamie güçlükle sinirlerine hâkim olmaya çalışarak. "Özel işlerim seni ilgilendirmez–"</p>

  <p class="normal">"Ve benimki de seni!"</p>

  <p class="normal">Dehşete kapılan Fergus ayaktaydı, kızı sakinleştirmeye çalışıyordu. "Marsali, <span class="ideitalik">ma chêre</span>, lordumla bu şekilde konuşmamalısın. O sadece–"</p>

  <p class="normal">"İstediğim şekilde konuşurum!"</p>

  <p class="normal">"Hayır, konuşamazsın!" Fergus'un ani sertliğinden şaşkına dönen Marsali gözlerini kırptı. Yeni eşinden sadece iki ya da beş santim daha uzun olan Fransız mutlak bir otoriteyle konuşmuştu ve bu onu olduğundan daha büyük gösteriyordu.</p>

  <p class="normal">"Hayır," dedi bu defa biraz daha yumuşak bir sesle. "Otur, <span class="ideitalik">ma p'tite</span>." Kızı yatağa oturttu ve önünde durdu.</p>

  <p class="normal">"Lordum bana bir babadan bile daha yakın," dedi kıza kibarca. "Ona hayatımı borçluyum. Ayrıca senin de üvey baban, şüphesiz annene, sana, kız kardeşine bakacak ve sizleri koruyacaktır. En azından sen de ona saygı göstermelisin."</p>

  <p class="normal">Marsali dudağını ısırdı, gözleri parlıyordu. Sonunda beceriksizce Jamie'ye doğru başını eğdi.</p>

  <p class="normal">"Üzgünüm," diye mırıldandı ve kamaradaki gerilim biraz yumuşadı.</p>

  <p class="normal">"Tamam, kızım," diye cevap verdi Jamie sertçe. Ona baktı ve iç çekti. "Her şeye rağmen Marsali seni annene geri göndermek zorundayız."</p>

  <p class="normal">"Gitmeyeceğim." Genç kız şimdi daha sakindi ama çenesinin duruşu hâlâ aynıydı. Fergus'a göz attı sonra da Jamie'ye. "Fergus birlikte olmadığımızı söyledi ama olacağız. Ya da durum ne olursa olsun, olduğumuzu söyleyeceğim. Eğer beni eve yollarsan herkese onun bana sahip olduğunu söylerim. Ya evlenirim ya da mahvolurum." Ses tonu kararlıydı. Jamie gözlerini kapadı.</p>

  <p class="normal">"Tanrım beni kadınlardan koru," dedi dişlerinin arasından. Gözlerini açtı ve ona baktı.</p>

  <p class="normal">"Tamam!" dedi. "Evlisiniz. Ancak bu iş, bir papaz huzurunda doğru düzgün yapılacak. Karaya indiğimiz zaman Hint Adaları'nda bir tane papaz buluruz. Ama kutsanana kadar Fergus sana dokunmayacak. Anlaşıldı mı?" Vahşi bakışlarını ikisinin üzerinde gezdirdi.</p>

  <p class="normal">"Evet, lordum," dedi Fergus, yüzünü neşe kaplamıştı. "<span class="ideitalik">Merci beaucoup</span>!" Marsali gözlerini kısarak Jamie'ye baktı ama onun hareket etmediğini görünce yan yan bana bakarak, ağırbaşlı bir şekilde başını salladı.</p>

  <p class="normal">"Evet, baba," dedi.</p>

  <p class="ortayazi">***</p>

  <p class="normal">Fergus'un kız kaçırma konusu en azından Jamie'nin aklını geçici de olsa geminin hareketinden alıkoymuştu ama böyle devam etmedi. Fakat yine de ümitsizce dayanıyordu, şu an yüzü yeşile dönmüştü ama İskoçya sahili görünür olduğu sürece güverteden ayrılıp aşağıya inmeyi istemiyordu.</p>

  <p class="normal">Aşağı inip uzanması için onu ikna etmeye çalışırken, "Belki bir daha hiç göremeyeceğim," dedi üzülerek. Üzerinden kustuğu küpeşteye ağır ağır eğildi, gözleri özlemle arkamızda kalan itici, soğuk ve kasvetli sahildeydi.</p>

  <p class="normal">Emin olup olmadığımı düşünmeden, "Hayır, göreceksin," dedim. "Geri geleceksin. Ne zaman bilmiyorum ama geri geleceğini biliyorum."</p>

  <p class="normal">Bana bakmak için başını çevirdi, şaşkındı. Sonra yüzünü hafif bir gülümseme kapladı.</p>

  <p class="normal">"Mezarımı görmüştün," dedi yumuşak bir sesle. "Değil mi?"</p>

  <p class="normal">Tereddüt ettim ama üzgün görünmüyordu ve ben de onaylarcasına başımı salladım.</p>

  <p class="normal">"Tamam," dedi. Gözlerini kapadı, ağır ağır nefes alıyordu. "Sakın... sakın bana zamanını söyleme, eğer senin için bir sakıncası yoksa."</p>

  <p class="normal">"Söyleyemem," dedim. "Üzerinde bir tarih yoktu. Sadece senin adın... ve benim adım."</p>

  <p class="normal">"Senin adın mı?" Gözleri fal taşı gibi açıldı.</p>

  <p class="normal">Başımı yeniden salladım, granit taşı hatırlayınca boğazımın sertleştiğini hissediyordum. 'Aile mezarlığı' denmişti; çeyrek bir daire, tam bir diğer daireye uyum sağlayacak şekilde oyulmuştu. Tabii ben sadece bir yarısını görebilmiştim.</p>

  <p class="normal">"Senin tam adın yazıyordu. Senin olduğunu bu şekilde anladım. Ve altında da şöyle diyordu; 'Claire'in aziz eşi'. O zaman nasıl olduğunu anlayamamıştım ama şimdi anlıyorum."</p>

  <p class="normal">Anlarcasına başını yavaşça salladı. "Evet, anladım. İskoçya'da olacaksam ve seninle evli olacaksam, o zaman tarih de önemli değil sanırım." Bana gülümsedi ve üzgünce konuşmaya devam etti, "Ayrıca bu demek oluyor ki Genç Ian'ı da sağ salim bulacağız. Sana söyleyeyim Sassenach, onsuz İskoçya'ya bir daha adım atmam."</p>

  <p class="normal">"Onu bulacağız," dedim, aynı güvenin zerresi yoktu. Bir elimi omzuna koydum ve onun yanında durdum, uzaklaşan İskoçya'yı izliyordum.</p>

  <p class="ortayazi">***</p>

  <p class="normal">Akşam olduğu zaman İskoçya kayaları denizin sisinde kaybolmuştu ve kemiklerine kadar üşüyen, rengi çarşaf beyazına dönen Jamie aşağı götürülüp yatağa yatırıldığı için acı çekiyordu. Bu noktada Fergus'a yaptığı uyarının fark edilmez sonucu da belli olmuştu.</p>

  <p class="normal">Kaptanınkinin haricinde iki küçük özel kamara daha vardı; eğer birleşmeleri resmi olarak kutsanana kadar aynı yatağı paylaşma konusunda Fergus ve Marsali yasaklılarsa, o zaman Jamie'nin ve Fergus'un bir kamarayı, Marsali ile benim diğer kamarayı paylaşacağım açıktı. Birçok sebepten dolayı zor bir yolculuk olacağa benziyordu.</p>

  <p class="normal">Eğer Jamie ufkun bir aşağı bir yukarı ağır ağır sallandığını görmezse hastalığı hafifler diye umuyordum ama böyle bir şans hiç yoktu.</p>

  <p class="normal">Gecenin bir vakti uykulu bir halde yatağında dirseği üzerinde kalkarken, "Yeniden mi?" dedi Fergus. "Nasıl olur? Bütün gün hiçbir şey yemedi!"</p>

  <p class="normal">"Bunu ona söyle," dedim, ellerimde leğenle kapıya doğru giderken ağzımdan nefes almaya çalışıyordum, küçük sıkışık odada zor hareket edebiliyordum. Güverte alışık olmayan ayaklarımın altında bir kalkıp bir iniyordu, dengede durmamı zorlaştırıyordu.</p>

  <p class="normal">"Bir dakika, leydim, bana izin verin." Fergus çıplak ayakla yatağından kalktı ve yanımda durdu, yalpalıyordu ve elimdeki leğene uzandığında neredeyse bana çarpacaktı.</p>

  <p class="normal">Leğeni ellerimin arasından alırken, "Şimdi gidip uyumalısınız, leydim," dedi. "Ben ona bakarım, emin olun."</p>

  <p class="normal">"Evet..." Uyuma düşüncesi karşı konulamaz derecede çekici geliyordu. Uzun bir gün olmuştu.</p>

  <p class="normal">"Git, Sassenach," dedi Jamie. Yüzü hayalet gibi beyazdı, loş aydınlıkta boncuk boncuk terleri parlıyordu. "Her şey yolunda."</p>

  <p class="normal">Bunun doğru olmadığı belliydi ama benim varlığım da ona yardımcı olacağa pek benzemiyordu. Fergus yapılacak şeylerin üstesinden gelebilirdi; ne de olsa deniz tutması için bilinen bir tedavi yoktu. Jared'ın haklı çıkması ve <span class="ideitalik">Artemis</span>'in Atlantik sularının büyük kabartılarından kendini kurtarması tek umuttu.</p>

  <p class="normal">"Tamam," dedim vazgeçerek. "Belki sabaha kendini daha iyi hissedersin."</p>

  <p class="normal">Jamie bir anlığına tek gözünü açtı sonra inledi ve titreyerek yeniden gözünü kapadı.</p>

  <p class="normal">"Ya da ölürüm," dedi.</p>

  <p class="normal">Bu sözle güverteye açılan karanlık koridora doğru yürüdüm, kamaranın kapısına kıvrılmış Bay Willoughby'nin yüzükoyun yatmış bedenine takıldım. Küçük Çinli şaşkınlıkla homurdandı, sonra sadece benim olduğumu görünce dizlerinin ve ellerinin üzerinde yavaşça yuvarlanıp kamaranın içine emekledi. Fergus'un bundan hoşlanmadığını belirten bağrışlarını önemsemeyerek masanın ayağına kıvrıldı ve hemen uykuya daldı, küçük yuvarlak yüzünde neşeli bir ifade vardı.</p>

  <p class="normal">Benim kendi kamaram koridorun hemen karşısındaydı ama yukarıdaki güverteden gelen temiz havayı solumak için bir anlığına durdum. Olağanüstü şekilde bir sürü ses vardı; etrafımızı saran kerestelerin çıtırtı ve takırtı sesleri, yelkenlerin sesleri, yukarıdaki halatların esneme sesleri ve güvertenin bir yerinden gelen bağrışın yankı sesi.</p>

  <p class="normal">Koridora gelen gürültüye ve soğuk havaya rağmen Marsali uykuya dalmıştı; iki yataktan birinde tümsekli siyah bir şekil vardı. En azından isteksizce onunla sohbet etmeme gerek yoktu.</p>

  <p class="normal">Her şeye rağmen onun için bir şefkat hissediyordum; muhtemelen düğün gecesinde beklediği şey bu değildi. Kıyafetleri çıkarmak için hava çok soğuktu. Üzerimde elbiselerimle küçük kutu gibi yatağıma kıvrıldım ve beni saran geminin seslerini dinledim. Geminin gövdesini yalayan suyun sesini duyabiliyordum, başımın otuz ya da altmış santim yukarısındaydı. Tuhaf derecede rahatlatıcı bir sesti. Rüzgârın ve koridorun karşısındaki belirsiz öğürme sesleriyle huzurlu bir şekilde uykuya daldım.</p>

  <p class="ortayazi">***</p>

  <p class="normal"><span class="ideitalik">Artemis</span> temiz bir gemiydi. Fakat altı ton kabası işlenmiş hayvan derisi, kırk iki fıçı sülfür ve <span class="ideitalik">Queen Mary</span>'yi gizlemeye yetecek bakır ve kalay saclar ile birlikte, otuz iki erkek ve iki kadın yirmi dört metre uzunluğunda ve sekiz metre genişliğindeki bir yere sığıştığında, temizlik kelimesinin içi boşalmaya mahkûmmuş gibi görünüyordu.</p>

  <p class="normal">İkinci gün, yükleme sırasında yanlışlıkla ambara götürülen büyük ilaç kutumu geri almaya gittiğimde bir fareyi ürkütüp kaçırmıştım – Fergus'un belirttiğine göre küçük bir fareydi ama yine de bir fareydi. Geceleri kamaramda küçük ayak sesleri oluyordu. Fener ışığı ise orta büyüklükteki birkaç düzine hamam böceğini ortaya sermiş çılgınca gölgelerin kaçışmalarına sebep olmuştu.</p>

  <p class="normal">Geminin ön tarafı, her iki tarafta bulunan iki küçük balkon ve tuvalet bir çift tahta döşemeden ibaretti. Bunların arasında da uygun bir boşluk vardı, iki buçuk metreye kadar sıçrayan dalgaları önlüyorlardı, böylece kullanıcılar yüksek bir harekette beklenmedik soğuk tuzlu su çarpmasına pek maruz kalmıyorlardı. Domuz eti ve galetanın denizciler arasında yaygın olan kabızlığa sebep olup olmadığını merak ediyordum.</p>

  <p class="normal">Seyir subayı Bay Warren gururla bana güvertelerin düzenli olarak her sabah paspaslandığını, pirinçlerin parlatıldığını söylemişti. Genel olarak her şey muntazamdı ve bu bize gerçek bir gemi seyahatindeymişiz hissi veriyordu. Ancak yine de bu otuz dört kişinin bu kısıtlı yerde yaşadığı ve içimizden sadece birinin banyo yaptığı gerçeğini gizleyemezdi.</p>

  <p class="normal">Bu şartlar altında, ikinci günün sabahı sıcak su aramak için mutfak kapısını açtığımda şaşkınlıktan küçük dilimi yutacaktım.</p>

  <p class="normal">Kamaralarda ve ambarlarda bulunan aynı sönük ve pis koşulları burada da bekliyordum ama bakır tavaların dizildiği üst kafesten gelen güneş ışığıyla gözüm kamaşmıştı, tavalar öyle ovalanmıştı ki alt metal kısımları pembe pembe parlıyordu. Gözlerim ışığa alıştığında mutfak duvarlarının raflar ve dolaplarla sağlamlaştıklarını gördüm, denizlerin haşin olduğuna tanıklık edercesine inşa edilmişlerdi.</p>

  <p class="normal">Baharatların mavi ve yeşil cam kavanozları, her biri düşmelerine karşı özenle sarılmıştı, tencerelerin üzerindeki raflarında hafifçe sarsılıyorlardı. Bıçaklar, satırlar ve şişler öldürücü bir sırayla parıldıyorlardı; içlerinden biri bile bir balina gövdesinin hakkından gelecek nitelikteydi. Kenarları çevirili ikili raf geminin duvarına asılıydı, kavanozlarla ve tabaklarla doluydu. Ve bütün bu tertemiz ihtişamın ortasında bir aşçı duruyordu, kınayan gözlerle beni inceliyordu.</p>

  <p class="normal">"Dışarı," dedi adam.</p>

  <p class="normal">Mümkün olduğunca samimi davranarak, "Günaydın," dedim. "Ben Claire Fraser."</p>

  <p class="normal">"Dışarı," diye tekrarladı aynı kızgın ses tonuyla.</p>

  <p class="normal">"Ben Bayan Fraser, yük memurunun eşiyim ve bu yolculuk için geminin doktoruyum," dedim, göz gözeydik. "Eğer mümkünse tuvaleti temizlemek için altı kova kaynamış su istiyorum."</p>

  <p class="normal">Küçük parlak mavi gözleri her nasılsa küçülmüş ve biraz daha parlamıştı, siyah gözbebeklerini silah namlusu gibi bana dikmişti.</p>

  <p class="normal">"Ben Aloysius O'Shaughnessy Murphy," dedi. "Geminin aşçısı. Ve ben de sizden yeni temizlenmiş mutfağımdan ayaklarınızı çekmenizi istiyorum." Başını saran pamuklu siyah kepinin altında öfkeli gözlerle bana bakıyordu. Benden birkaç santim kısaydı ama güreşçi gibi omuzları ve gülle gibi kafası vardı, araya giren kısa boynu omuzlarının üzerine yerleştirilmişti. Tahta bir bacak sayesinde bu dengeyi tamamlıyordu.</p>

  <p class="normal">Saygıyla bir adım geriledim ve onunla koridorun ortasında konuşmaya başladım.</p>

  <p class="normal">"O zaman," dedim, "güvertede çalışan çocukla sıcak suyu yollayabilirsiniz."</p>

  <p class="normal">"Yollarım," diye kabul etti. "Ve belki de yollayamam." Kovarcasına sırtını bana dönüp satırıyla büyük koyun etini kesmeye başladı.</p>

  <p class="normal">Bir müddet koridorda durdum, düşünüyordum. Tahtaya vuran satır düzenli olarak ses çıkarıyordu. Bay Murphy baharat rafına uzandı, bakmadan bir kavanozu aldı ve içindekini küp küp doğranmış ete bolca serpmeye başladı. Adaçayının kokusu havayı kapladı ve yerini hemen satırla sıradan bir şekilde ikiye bölünen ve karışımın içine atılan keskin bir soğan kokusuna bıraktı.</p>

  <p class="normal"><span class="ideitalik">Artemis</span> mürettebatının domuz etine ve galetaya dayanan bir yaşamı olmadığı açıktı. Kaptan Raines'ın armut şekli fiziğinin sebebini anlamaya başlıyordum. Kafamı geriye doğru çektim, dışarıda kalmaya özen gösteriyordum.</p>

  <p class="normal">"Kakule," dedim kararlı bir şekilde. "Hint cevizi ama bütün. Bu sene kurutulmuş. Taze anason sütü. Zencefil kökü; lekesiz iki tane büyük olanlardan." Durdum. Bay Murphy doğramayı bıraktı, satır tahtanın üzeriden hareketsizdi.</p>

  <p class="normal">"Ve," diye ekledim, "yarım düzine vanilya tohumu. Seylan Adası'ndan."</p>

  <p class="normal">Ellerini üzerindeki önlüğüne silerek yavaşça döndü. Etrafındakilere benzemeksizin ne önlüğü ne de diğer giysileri temizdi.</p>

  <p class="normal">Geniş yüzü kızarmıştı, ovalanmış fırça gibi sert ve kum rengi bıyıklarıyla süslenmişti, büyük bir böceğin boynuzları gibi bana bakarken hafiften seğiriyorlardı. Dilini büzüşmüş dudaklarını yalamak için çıkardı.</p>

  <p class="normal">"Safran?" diye sordu kısık sesle.</p>

  <p class="normal">"Birazcık," dedim hemen, davranışımda zafer belirtisini gizlemeye dikkat ederek.</p>

  <p class="normal">Derin bir nefes aldı, küçük mavi parıldamaya başlamıştı. "Dışarıda paspas bulacaksınız, madam, çizmelerinizi iyice silin ve içeriye girin."</p>

  <p class="ortayazi">***</p>

  <p class="normal">Bir tuvalet kısıtlı kaynamış suyla ve Fergus'un hoşgörüsüyle temizlendi. Ben de öğle yemeğini toparlamak için kamarama gittim. Marsali orada değildi; şüphesiz, ısrarlarımla işi zor olan Fergus'a eşlik ediyordu.</p>

  <p class="normal">Ellerimi alkolle temizledim, saçlarımı taradım ve Jamie bir şey ister mi diye görmek için koridorun karşısına gittim.</p>

  <p class="normal">Marsali'ye ve bana büyük kamara verilmişti, yatakları hiç hesaba katmadan yaklaşık iki metreye yakın yerimiz vardı. Yataklarımız, duvara monte edilmiş açılıp kapanabilen türdendi, bir buçuk metre uzunluğundaydılar. Marsali rahatça kendi yatağına sığabiliyordu ama ben hafif kıvrılarak yatma pozisyonuna uyum sağlamada zorlanıyordum, ayaklarımın karıncalanması ve iğneler batmasından dolayı uyanıyordum.</p>

  <p class="normal">Jamie ve Fergus da aynı yataklara sahipti. Jamie yan tarafına doğru yatıyordu, kabuğuna çekilen sümüklü böcek gibi bu yataklardan birine sıkışıp kalmıştı. Bu sümüklü böceklerden bir tanesine şu an çok benziyordu; rengi soluk gri gibiydi, kızıl saçlarına oldukça zıt düşen yeşil ve sarı renkler de vardı. İçeri girdiğim zaman tek gözünü açtı, bir anlığına belirsizce bana baktı ve sonra yeniden kapadı.</p>

  <p class="normal">"Hala iyi değilsin sanırım?" dedim şefkatle.</p>

  <p class="normal">Gözünü yeniden açtı, bir şey söylemek için hazırlık yapıyor gibiydi. Ağzını açtı, fikrini değiştirip sonra yeniden kapadı.</p>

  <p class="normal">"Hayır," dedi ve bir kez daha gözünü kapadı.</p>

  <p class="normal">Saçlarını düzelttim ama bunu fark edemeyecek kadar acı çekiyor gibiydi.</p>

  <p class="normal">"Kaptan Raines yarına kadar denizin daha da sakinleşebileceğini söyledi," dedim. Deniz her zamanki kadar çalkantılı değildi ama sarsıntılı bir yolculuk olmaya devam ediyordu.</p>

  <p class="normal">Gözlerini açamayarak, "Önemli değil," dedi. "O zamana kadar ölürüm ya da en azından ben öyle umuyorum."</p>

  <p class="normal">Başımı iki yana sallayarak, "Korkarım hayır," dedim. "Hiç kimse deniz tutmasından ölmez fakat sana bakınca gerçekten ölüp ölmediklerini de merak ediyorum."</p>

  <p class="normal">"Öyle değil." Gözlerini açtı ve tek dirseğine dayanarak kalkmaya çalıştı, bu zorlama onun ter dökmesini ve dudaklarının bembeyaz olmasına neden olmuştu.</p>

  <p class="normal">"Claire. Dikkatli ol. Sana daha önceden söylemem gerekirdi ama seni endişelendirmek istemedim ve düşündüm ki–" Yüzü değişti. Bu ifadesine alışkın olduğum için hemen leğeni elime aldım.</p>

  <p class="normal">"Ahh, Tanrım." Güçsüz ve yorgun bir şekilde uzandı, bir çarşaf kadar solgundu.</p>

  <p class="normal">"Bana ne söylemen gerekiyordu?" diye sordum, leğeni kapının oraya yere bırakırken yüzümü ekşitmiştim. "Söylemen gereken her neyse denize açılmadan önce söylemen gerekirdi, çünkü bunu düşünmek için çok geç."</p>

  <p class="normal">"Bu kadar kötü olacağını düşünmemiştim," diye mırıldandı.</p>

  <p class="normal">"Hiç düşünmezsin ki," dedim biraz alayla. "Peki bana ne söylemek istiyordun?"</p>

  <p class="normal">"Fergus'a sor," dedi. "Sana anlatmasını istediğimi söyle. Ve ona Innes'ın tamamen haklı olduğunu söyle."</p>

  <p class="normal">"Sen neden bahsediyorsun?" Tedirgin olmuştum; sayıklama deniz tutmasında görülen genel belirtilerden değildi.</p>

  <p class="normal">Gözlerini açtı ve büyük bir çabayla bana baktı. Alnında ve dudağının üst kısmında boncuk boncuk terler vardı.</p>

  <p class="normal">"Innes," dedi. "O olamaz. O beni öldürmeye çalışmadı." Sırtımdan aşağıya hafiften bir titreme indi.</p>

  <p class="normal">"Jamie sen iyi misin?" diye sordum. Eğildim ve yüzünü sildim, belli belirsiz yorgun bir gülümsemeyle bana baktı. Ateşi yoktu ve gözleri berraktı.</p>

  <p class="normal">"Kim?" dedim dikkatlice, aniden sırtıma odaklanmış gözlerin olduğu gibi bir hisse kapılmıştım. "Seni öldürmeye çalışan kim?"</p>

  <p class="normal">"Bilmiyorum." Geçici bir kasılma yüzünü buruşturdu lakin dudaklarını sıkıca kenetledi ve onu bastırmaya çalıştı.</p>

  <p class="normal">Yeniden konuşmaya başlayarak, "Fergus'a sor," diye fısıldadı. "Başkaları yokken. O sana anlatacaktır."</p>

  <p class="normal">Kendimi tamamen çaresiz hissediyordum. Neden bahsettiği hakkında hiçbir fikrim yoktu fakat eğer tehlikedeyse onu yalnız bırakma niyetinde değildim.</p>

  <p class="normal">"O aşağıya gelene kadar bekleyeceğim," dedim.</p>

  <p class="normal">Yavaşça doğruldu ve eli yastığın altına kaydı, bir hançerle yeniden ortaya çıktı, hançeri göğsüne bastırıyordu.</p>

  <p class="normal">"Ben iyi olacağım," dedi. "Git, Sassenach. Ne de olsa gündüz vakti yeniden deneyeceklerini sanmıyorum."</p>

  <p class="normal">Ufacık da olsa içim rahatlamamıştı ama yapacak başka bir şey de yok gibi görünüyordu. Hâlâ öylece yatıyordu, bir heykel gibi hançeri göğsünde tutuyordu. "Git," diye mırıldandı yeniden, dudakları neredeyse hiç kıpırdamıyordu.</p>

  <p class="normal">Kamara kapısının hemen dışında, koridorun sonundaki karanlıkta bir şey hareket etti. Dikkatlice baktığımda Bay Willoughby'nin çömelmiş şeklini çıkarabilmiştim, çenesi dizlerinin üzerinde öylece duruyordu. Dizlerini ikiye ayırdı ve başını kibarca onların arasına eğdi.</p>

  <p class="normal">Islık gibi bir fısıltıyla, "Endişelenmeyin, onurlu İlk Eş," diye rahatlatmaya çalıştı beni. "Ben gözetliyorum."</p>

  <p class="normal">"Güzel," dedim, "gözetlemeye devam et." Ve tamamen huzursuz bir şekilde Fergus'u bulmaya gittim.</p>

  <p class="ortayazi">***</p>

  <p class="normal">Fergus kıç güvertesinde Marsali ile birlikteydi. Gemiyle beraber uçan birkaç büyük kuşu izliyorlardı, her nasılsa bu rahatlatıcı görünüyordu.</p>

  <p class="normal">"Aslında birilerinin lordu öldürmeye niyetli olduğundan emin değiliz," diye açıklama yapıyordu. "Depodaki fıçılar kaza olabilir, birçok kez böyle şeylerin olduğunu gördüm. Ve ahırdaki yangın olaylarını da ama–"</p>

  <p class="normal">"Bekle bir dakika, genç Fergus," dedim kolundan tutarak. "Ne fıçısı, ne yangını?"</p>

  <p class="normal">"Ahh," dedi şaşkınlıkla bakarak. "Lordum size anlatmadı mı?"</p>

  <p class="normal">"Lordun hasta ve hiçbir şey anlatacak durumda değil."</p>

  <p class="normal">Fergus başını iki yana salladı, Fransızlar'ın eleştiri yöntemiyle dilini şaklattı. "Bu kadar hasta olacağını hiç düşünmedi," dedi. "Her zaman böyle oluyor, böyle olduğu halde sürekli gemiye ayak basmak zorunda kalıyor ve bunun sadece isteğe bağlı bir durum olduğu konusunda ısrar ediyor. Neymiş aklı ona hükmedecekmiş, midesinin onun hareketlerini belirlemesine izin vermeyecekmiş. Ama güvertede on adım attıktan sonra rengi yeşile dönüyor."</p>

  <p class="normal">"Bana bundan hiç bahsetmedi," dedim, bu tarife çok şaşırmıştım. "İnatçı küçük aptal."</p>

  <p class="normal">Marsali kibirli bir tavırla Fergus'un arkasında duruyor, orada değilmişim gibi davranıyordu. Ama Jamie'nin beklenmedik bu anlatımına küçük bir kahkahayla şaşkınlık içinde karşılık vermişti. Ona baktığımı gördü ve hızla denize bakmak için döndü, yanakları alev alev yanıyordu.</p>

  <p class="normal">Fergus gülümsedi ve omuz silkti. "Nasıl biri olduğunu biliyorsunuz, leydim," dedi, hoş görülü bir tavırla. "O ölebilir ve kimse bunu anlamaz."</p>

  <p class="normal">"Şimdi aşağıya inip ona baktığında bunu anlarsın," dedim alayla. Aynı zamanda şaşırdığımın da farkındaydım ve mide boşluğumda belirsiz bir sıcaklık hissediyordum. Fergus yirmi senedir neredeyse her gün Jamie ile birlikteydi ve yine de Jamie benim görmeme izin verdiği zayıflığını ona kabul ettirememişti. Eğer o ölüyorsa ben bunu anlayabilirdim. "Erkekler," dedim, başımı iki yana sallayarak.</p>

  <p class="normal">"Leydim?"</p>

  <p class="normal">"Önemli değil," dedim. "Bana fıçıları ve yangını anlatıyordun."</p>

  <p class="normal">"Ahh, evet." Fergus kancasıyla bir tutam kalın siyah saçını geriye doğru itti. "Madam Jeanne'nin yerinde sizle yeniden karşılaşmadan bir gün önceydi, leydim."</p>

  <p class="normal">Edinburgh'a döndüğüm gündü, basımevinde Jamie'yi bulmadan birkaç saat önceydi. Gece boyunca Fergus ve altı adamı ile birlikte Burntisland'daki iskeledeydi. Masum bir un yükünün arasında getirilen, gümrükten geçmemiş birkaç Madeira fıçısını geri almak için kışın geç doğan şafaktan yararlanmışlardı.</p>

  <p class="normal">"Madeira diğer bazı şaraplar gibi çabucak tahtanın içinde ıslanmaz," diye açıklama yapıyordu Fergus. "Kanyakları bu şekilde gümrük memurlarının burunların dibinden geçiremezsiniz, çünkü onlar kokusunu almasa bile köpekler hemen kokusunu alır. Ama Madeira da böyle bir şey yoktur, yeni fıçılanmış gibi olur."</p>

  <p class="normal">"Köpekler mi?"</p>

  <p class="normal">"Bazı gümrük memurlarının köpekleri var, leydim. Tütün ve kanyak gibi kaçak malları koklamaları için eğitiliyorlar." Bir el işareti yaparak konuyu kapadı, sert esen deniz rüzgârına karşı gözlerini kısarak bakıyordu.</p>

  <p class="normal">"Güvenli bir şekilde Madeira'ı aldık ve depoya getirdik. Bunlardan bir tanesinin Lord Dundas'a ait olduğu belliydi ama ortak olan lorduma ve Madam Jeanne'e ait oldu."</p>

  <p class="normal">"Öyle mi?" dedim, Jamie'nin Queen Caddesi'ndeki genelevin kapısını açtığı zaman hissettiklerimi yeniden hissediyordum. "Ortaklar, öyle mi?"</p>

  <p class="normal">"Bir bakıma evet." Fergus üzgün gibi konuşuyordu. "Lordum'un yer bulma ve düzenleme yapma karşılığında yüzde beşlik bir hissesi var. Meslek olarak matbaacılık, <span class="ideitalik">hótel de joie</span> işletmek kadar kazançlı değil." Marsali bakmak için dönmedi ama onun omuzlarının biraz daha dikleştiğini sandım.</p>

  <p class="normal">"Sanırım," dedim. Ne de olsa Edinburgh ve Madam Jeanne epey bir arkamızda kalmışlardı. "Hikâyeye devam et. Sebebini öğrenmeden önce birileri Jamie'nin boğazını kesebilir."</p>

  <p class="normal">"Tamam, leydim," diye başını eğdi Fergus özür dilercesine.</p>

  <p class="normal">Kaçak mallar güvenli bir şekilde gizlenmişti, dağıtılmayı ve satılmayı bekliyorlardı. Kaçakçılar da aydınlanan şafakla birlikte evlerine gitmeden önce kahvaltı yerinde bir içki içerek kendilerine gelmek için durmuşlardı. Adamlardan ikisi, kumar borçlarını ödemek ve ailelerine yiyecek almak için paraya ihtiyaçları olduğunu söyleyerek paylarını düşeni hemen almak istemişlerdi. Jamie bunu kabul etmiş ve biraz altının durduğu depodaki ofisine gitmişti.</p>

  <p class="normal">Adamlar deponun köşesinde viskilerini içerek rahatlarken, şakalaşmaları ve kahkahaları ayaklarının altındaki yeri sarsan ani bir titremeyle kesilmişti.</p>

  <p class="normal">"Aşağıya eğilin!" diye bağırmıştı tecrübeli depo çalışanı MacLeod ve adamlar korunmak için eğilmişti. Ofisteki sarsıntının ve gürültünün yanında dizili büyük fıçıları görebiliyorlardı. İki yüz kilo çeken fıçılardan biri yuvarlanmaya ve saniyeler içinde diğer büyük fıçılar da onu takip etmeye başlamıştı.</p>

  <p class="normal">"Lordum fıçı dizilerinin önünde koşuyordu," dedi Fergus başını iki yana sallayarak. "Ezilmemesi Meryem Ana'nın bir lütfuydu." Hatta sıçrayan bir fıçı santimle onu ıskalamış ve yoldan çıkan bir tanesinden de başını eğerek kurtulmuştu ve fıçı yön değiştiren boş bir şarap rafının altına girmişti.</p>

  <p class="normal">"Söylediğim gibi böyle şeyler olur," dedi Fergus omuz silkerek. "Sadece Edinburgh'a yakın olan depolarda yılda bir düzine kişi bu tarz kazalardan ölüyor. Ama diğer olaylardan da..."</p>

  <p class="normal">Fıçı kazasından bir hafta önce, Jamie içerde çalışırken saman balyalarıyla dolu olan küçük bir ahırda yangın çıkmıştı. Onunla kapı arasında duran bir fener düşmüş, samanları tutuşturmuştu ve birden oluşan alev duvarının arkasında Jamie'yi camsız ahıra kıstırmıştı.</p>

  <p class="normal">"Çok şükür ki ahır çok dayanıksız bir yapıydı ve tahtaların yarısı çürüktü. Üst üste dizilen tahta parçası gibiydi ama lordum arka duvardaki bir deliğe tekme attı ve yaralanmadan dışarıya çıktı. İlk başta fenerin kendiliğinden düştüğünü sandık ve lordum kurtulduğu için çok sevindik. Ancak sonra, lordum bir vurma ya da tahtalar yerleşirken çıkan çatırtıya benzer bir ses duyduğunu ve bakmak için arkasını döndüğünde önünde alevlerin yükseldiğini söyledi."</p>

  <p class="normal">Fergus iç çekti. Biraz yorgun gibi görünüyordu ve onun gece boyunca Jamie'ye bakmak için uyanık kalıp kalmadığını merak ettim.</p>

  <p class="normal">Bir kez daha omuz silkerek "Böyle," dedi. "Bilmiyoruz. Böyle olaylar belki kazadan ibarettir, belki de değildir. Fakat Arbroath'ta olanlarla birlikte bunları düşününce–"</p>

  <p class="normal">"Kaçakçıların arasında bir hain olabilir," dedim.</p>

  <p class="normal">"Aynen öyle, leydim." Fergus başını kaşıdı. "Ama lordu en çok rahatsız eden şey Madam Jeanne'in evinde Çinli adamın vurduğu kişi."</p>

  <p class="normal">"Çünkü onun, iskeleden geneleve kadar Jamie'yi takip eden gümrük memuru olduğunu düşünüyorsun? Jamie onun bir memur falan olamayacağını, çünkü izin belgesinin olmadığını söyledi."</p>

  <p class="normal">"Bu bir kanıt değil," diye dikkat çekti Fergus. "Ama en kötüsü adamın cebinde bulunan kitapçık."</p>

  <p class="normal">"Yeni Ahit mi?" Bununla bir bağlantı kuramamıştım.</p>

  <p class="normal">"Ama var, leydim ya da olabilir, ben öyle düşünüyorum," diye düzeltti Fergus. "Bu lordun bastığı kitapçıklardan biri."</p>

  <p class="normal">"Anlıyorum," dedim yavaşça, "ya da en azından anlamaya başlıyorum."</p>

  <p class="normal">Fergus ciddi bir şekilde başını 'evet' anlamında salladı. "Teslimat yerinden geneleve kadar kanyak izini süren gümrük memurlarıyla uğraşmak elbette kötü olabilirdi ama ölümcül olmazdı. Başka bir saklanma yeri bulunabilirdi. Aslında, lordum iki taverna sahibiyle düzenlemeler yapmıştı... ama bu önemli değil." Boş ver dercesine elini salladı. "Fakat adı çıkmış kaçakçı Jamie Roy ile Carfax Geçidi'nin saygın Bay Malcolm'ını bağdaştıran kraliyet ajanlarına sahip olunursa..." Ellerini iki yana açtı. "Anladınız mı?"</p>

  <p class="normal">Anlamıştım. Eğer gümrük memurları onun kaçakçılık işlerine yakınlaşsalardı, Jamie sadece yardımcılarını dağıtabilir, sık sık yaptığı kaçakçılık olaylarını durdurur ve bir müddet ortadan yok olabilirdi. Yasal olmayan aktivitelerini sürdürmek için ortalık güvenli olana kadar matbaacı maskesini takmaya devam ederdi. Fakat iki kimliğinin de saptanmış ve bağdaştırılmış olması, sırf onu gelir kaynaklarından alıkoymaz aynı zamanda gerçek adının, isyana teşvik hareketlerinin ve böylece Lallybroch'un ve onun vatan haini olarak damgalandığı mahkûmiyet geçmişinin ortaya çıkmasına sebep olacak şüphelere de sebep olurdu. Onu astırmak için yüzlerce tanık bulabilirlerdi – ve bir tanesi bile yeterli olurdu.</p>

  <p class="normal">"Çok iyi anladım. Demek ki Jamie Ian'a bir müddet Fransa'da kalmayı düşündüğünü söylediğinde, sadece Laoghaire ve Hobart MacKenzie için endişelenmiyordu."</p>

  <p class="normal">Mantığa aykırı olarak, her nasılsa Fergus'un yaptığı açıklamalarla kendimi biraz rahatlamış hissediyordum. En azından Jamie'nin sürgününden sadece ben sorumlu değildim. Benim yeniden ortaya çıkışım Laoghaire ile krize sebep olabilirdi ama bununla ilgili yapabileceğim hiçbir şey yoktu.</p>

  <p class="normal">"Kesinlikle, leydim. Ve hâlâ, içimizden birisinin bize ihanet ettiğini ya da aralarında bir hain varsa lordumu öldürmek isteyip istemediğini tam olarak bilemiyoruz."</p>

  <p class="normal">"Bu önemli bir nokta." Kaçakçılardan biri para için Jamie'ye ihanet etmeye kalkabilirdi, bu birinci ihtimaldi. Fakat kişisel bir intikam için de bu şekilde hareket edilmiş olabilirdi, biri bu durumu kendi elleriyle yapmak zorunda olduğunu hissediyor olmalıydı. Şimdi, en azından geçici de olsa, kralın gümrük memurlarından çok uzaktaydık.</p>

  <p class="normal">"Eğer öyleyse," Fergus konuşmaya devam ediyordu, "altı kişiden biri olmalı, yani bizimle birlikte denize açılması için lordumun benden getirmemi istediği altı kişiden biri. Şu an burada olan altı kişi, fıçılar düştüğünde ve ahırda yangın çıktığında da bizim yanımızdaydı. Üstelik hepsi geneleve de gelmişlerdi." Sustu. "Ve hepsi pusuya düşürüldüğümüz ve vergi memurunu asılı bir şekilde bulduğumuz zaman da Abroath'taki yoldaydılar."</p>

  <p class="normal">"Hepsi basımevini biliyor mu?"</p>

  <p class="normal">"Ahh, hayır, leydim! Lordum her zaman kaçakçıların bile bunu bilmemesinde çok dikkatli olmuştur ama onlardan bir tanesinin Edinburgh caddesinde onu görmesi, Carfax Geçidi'ne kadar onu takip etmesi ve A. Malcolm olduğunu öğrenmesi her zaman mümkün." Çarpık bir şekilde gülümsedi. "Lordum göze çarpan bir adam, leydim."</p>

  <p class="normal">"Çok doğru," dedim onun ses tonuna uyarak. "Ama şimdi onların hepsi Jamie'nin gerçek adını biliyor, Kaptan Raines ona Fraser diyor."</p>

  <p class="normal">"Evet," dedi, sıkıntılı bir ifadeyle. "Bu yüzden gerçek bir hain ile mi denize açılıp açılmadığımızı ve bunun kim olduğunu öğrenmek zorundayız."</p>

  <p class="normal">Ona bakarken, ilk kez Fergus'un aslında yetişkin ve tehlikeli bir adam olduğunu fark ettim. Onu istekli, dişlek bir çocuk olarak tanımıştım ve bana her zaman bu hali onun yüzünde kalacakmış gibi geliyordu. Fakat üzerinden çok sular akmıştı.</p>

  <p class="normal">Marsali bu tartışma boyunca denizi izlemişti, benimle konuşma riskine girmek istemiyordu. Ancak dinlediği açıktı ve şimdi onun ince omuzlarının hafiften titrediğini görebiliyordum – bu titremenin soğuktan ya da endişeden kaynaklandığından emin değildim. Fergus ile kaçmayı kabul ettiği zaman muhtemelen olası bir katille denize açılacağını planlamamıştı.</p>

  <p class="normal">"Marsali'yi aşağıya götürsen iyi olacak," dedim Fergus'a. "Ağzının etrafı morarmış. Endişelenme," soğuk bir ses tonuyla Marsali'ye konuşuyordum, "bir müddet kamaraya gelmeyeceğim."</p>

  <p class="normal">"Nereye gidiyorsunuz, leydim?" Fergus belirsiz bir şüpheyle gözlerini kısarak bana bakıyordu. "Lordum sizin–"</p>

  <p class="normal">"Bir şey yapma niyetinde değilim," diye onu rahatlatmaya çalıştım. "Mutfağa gidiyorum."</p>

  <p class="normal">"Mutfağa mı?" Güzel siyah kaşları yukarıya kalkmıştı.</p>

  <p class="normal">"Deniz tutması için Aloysius O'Shaughnessy Murphy'de bir şey var mı ona bakmaya gideceğim," dedim. "Eğer Jamie'yi ayağa kaldıramazsak, birinin onun boğazını kesmesi an meselesi demektir."</p>

  <p class="ortayazi">***</p>

  <p class="normal">Biraz kurumuş portakal kabuğu ve bir şişe Jared'ın en iyi cins kırmızı şarabıyla hoş hale gelen Murphy, artık yardım etmek için oldukça istekliydi. Hatta Jamie'nin midesinin yemek tutma problemini düşünüyormuş gibi görünüyordu, baharat raflarını ve kilerini gizemli bir şekilde düşünerek saatlerini harcadı – işe yarayan hiçbir şey yoktu.</p>

  <p class="normal">Hiç fırtınaya denk gelmemiştik ama kış rüzgârları denizi kabartıyordu ve <span class="ideitalik">Artemis</span> bir seferde üç metre kadar yükseliyor ve alçalırken büyük dalgaların zirvesinde yol alıyordu.</p>

  <p class="normal">Geminin iniş kalkışlarını izlerken birkaç kez benim de midemin bulandığı zamanlar oldu.</p>

  <p class="normal">Jamie Murphy'nin bütün çabalarına rağmen ayağa kalkma belirtisi göstermemişti. Devamlı yatağında yatıyordu, rengi çürümüş muhallebi gibiydi, sadece tuvalete gitmek için sendeleyerek hareket ediyor ve Bay Willoughby ve Fergus dönüşümlü olarak 24 saat yardımcı oluyordu.</p>

  <p class="normal">İyi haber altı kaçakçıdan hiçbirinin korkutucu olarak düşünebileceğimiz bir harekette bulunmamış olmasıydı. Hepsi de Jamie'nin sağlığı için içten endişeleniyordu ve – onları dikkatlice gözlemliyordum – hepsi de şüphe verici bir harekette bulunmadan kamarasına kısa ziyaretlerde bulunuyorlardı.</p>

  <p class="normal">Bana gelince, gemiyi keşfederek, günlük gemi işlerinde meydana gelen küçük sağlık olaylarıyla ilgilenerek – ezilmiş bir parmak, çatlak bir kaburga, diş eti kanaması ve apseli bir diş – ve Murphy'nin merhametiyle çalışmama izin verilen mutfağın bir köşesinde bitkileri döküp ilaç yaparak günlerimi geçiriyordum.</p>

  <p class="normal">Sabahları kalktığım zaman Marsali paylaştığımız kamarada bulunmuyor ve döndüğüm zaman da çoktan uyumuş oluyordu. Geminin dar sınırları güvertede ya da yemeklerde bizi karşı karşıya getirdiğinde sessiz bir düşman gibi davranıyordu. Bu düşmanlığın annesi için hissettiği duygulardan ve gecelerini Fergus'dan daha çok benimle geçirdiği için hissettiği öfkeden kaynaklandığını düşünüyordum.</p>

  <p class="normal">Bu konuya gelince, onun bakire olarak kalması – asık suratlı davranışlarından çıkardığıma göre onun öyle olduğundan kesinlikle emindim – Fergus'un tamamen Jamie'nin emrine olan saygısından kaynaklanıyordu. Üvey kızının namus bekçisi rolünü üzerine alan Jamie şu an güçten düşmüş durumdaydı.</p>

  <p class="normal">"Ne, et suyuna çorbada mı işe yaramadı?" dedi Murphy. Aşçı geniş kırmızı yüzünü aşağıya eğdi. "Benim et suyu çorbamı içenler ölüm yatağından kalkar!"</p>

  <p class="normal">Fergus'dan et suyu çorbası maşrapasını alıp şüpheli bir şekilde kokladı ve maşrapayı burnumun dibine soktu.</p>

  <p class="normal">"Şunu bir koklayın, bayan. İlik kemiği, sarımsak, kimyon tohumu ve domuz eti; hepsi de dikkatlice süzgeçten geçirildi. Bazı kişilerin midesi hassas olduğu için iri parçalara dayanamaz ama bunun içinde iri parça bulamazsınız, bir tane bile!"</p>

  <p class="normal">Yaklaşık bir saat önce yaptığım harika kahvaltıya rağmen ağzım sulanmıştı. İştah kabartan et suyu çorbası açık altın rengindeydi. Kaptan Raines'ın hassas bir midesi vardı ve sonuç olarak subayların masasını donatmak için bir aşçı bulmaya ve güzel bir mutfak hazırlamaya özen göstermişti.</p>

  <p class="normal">Tahta bacaklı ve rom fıçısı kadar iri olan Murphy bir korsana benziyordu, aslında Le Havre'nin en iyi deniz aşçısı olarak bilinirdi – kendini övmeden anlatmıştı bunu. Deniz tutma hastalığını kendi hünerine bir meydan okuma gibi görüyordu ve dört günden sonra hâlâ halsiz olan Jamie'nin varlığı onun için bir hakaretti.</p>

  <p class="normal">"Harika bir et suyu çorbası olduğundan eminim," diye rahatlattım onu. "Sadece onun midesi hiçbir şeyi tutmuyor."</p>

  <p class="normal">Murphy şüpheli bir şekilde homurdandı, arkasını döndü ve mutfak ateşinde gece gündüz buharı tüten sayısız tencereden birine et suyu kalıntılarını dikkatlice boşalttı.</p>

  <p class="normal">Kaşlarını çatan ve bir elini seyrek saçına götüren aşçı bir dolabın kapağını açtı ve kapadı, sonra erzak sandığını karıştırmak için eğildi ve sessizce bir şeyler mırıldanıyordu.</p>

  <p class="normal">"Belki bir parça galeta?" diye mırıldanıyordu. "Tok tutar, bu da istediğimiz şey. Belki sirke kokusu da iyi gelir; acı turşu..."</p>

  <p class="normal">Aşçının büyük sosis parmaklı ellerinin hünerli bir şekilde erzakları karıştırmasını, kurabiyelerden alıp hızlıca bir tepsiye yerleştirmesini izliyordum.</p>

  <p class="normal">"Önce bunları deneyin," dedi hazırladığı tepsiyi bana vererek. "Salatalık turşusunu emsin ama ısırmasın. Sonra sade galetadan biraz yesin fakat içlerinde buğday biti olacağını sanmıyorum. Galetayı yerken yanında su içmesin, buna dikkat edin. Sonra biraz salatalık turşusu yesin, tükürük salgısını harekete geçirsin diye iyice çiğnesin, gene bir parça daha galeta ve böyle devam edin. Bunlar midesini tutacaktır, sonra kaptanın akşam yemeği için dün gece yapılan muhallebiyle devam ederiz. Eğer bunlar midesini tutarsa..." Mutfaktan çıktığımda sesi arkamdan geliyordu, uygun besin menüsünü anlatmaya devam ediyordu. "...keçi sütünden yapılan tost, süt de yeni sağılmıştır..."</p>

  <p class="normal">Dolu bir tepsiyle dar dönemeçten dönüp, Jamie'nin kapısında küçük mavi bir fino köpeği gibi tüneyen Bay Willoughby'nin dikkatlice üzerinden geçtim.</p>

  <p class="normal">Kamaranın içine bir adım atmamla Murphy'nin aşçılık hünerinin bir kez daha boşa gideceğini anladım. İyi hissetmeyen birinin tavrına uygun olarak, Jamie etrafındaki eşyaları mümkün olduğunca iç karartıcı ve rahatsız olması için elinden geleni yapmıştı. Küçük kamara karanlık ve pisti, sıkışık yatak bir örtüyle kaplanmıştı ki ışığın ve havanın içeriye girmesini önlüyordu ve nemli battaniyelerden, yıkanmamış çamaşırlardan oluşan da bir yığın vardı.</p>

  <p class="normal">"Uyan bakalım," dedim neşeyle. Tepsiyi bıraktım ve Fergus'un gömleklerinden biri olan geçici perdeyi çektim. Işık üstteki güverteye yerleştirilen büyük bir prizmadan geliyordu. Doğruca yatağa vuruyor, hayalet gibi solgun ve uğursuz yüzü aydınlatıyordu.</p>

  <p class="normal">Bir gözünü araladı.</p>

  <p class="normal">"Git buradan," dedi ve gözünü yeniden kapadı.</p>

  <p class="normal">"Sana biraz kahvaltı getirdim," dedim kararlı bir şekilde. Buz gibi soğuk mavi göz yeniden açıldı.</p>

  <p class="normal">"Bana kahvaltı deme," dedi.</p>

  <p class="normal">"O zaman öğle yemeği diyelim," dedim. "Saat oldukça geç oldu." Yatağının yanına bir sandalye çektim, tepsiden bir salatalık turşusu aldım ve davetkâr bir şekilde burnuna tuttum. "Bunu emmen gerekecek," dedim.</p>

  <p class="normal">Yavaşça diğer göz de açıldı. Hiçbir şey söylemedi ama bir çift mavi göz etrafa bakındı, sonra öyle korkunç bir acımasızlıkla bana dikildi ki turşuyu hemen çektim.</p>

  <p class="normal">Göz kapakları bir kez daha yavaşça kapandı.</p>

  <p class="normal">Enkazı inceliyordum, kaşlarım çatıktı. Sırt üstü yatıyordu ve dizlerini yukarıya doğru çekmişti. Yatak bir buçuk metre ya var ya yoktu.</p>

  <p class="normal">"Orada hiç rahat değilsin," dedim.</p>

  <p class="normal">"Hayır, değilim."</p>

  <p class="normal">"Hamakta yatmak ister misin? En azından uzanabilirsin–"</p>

  <p class="normal">"İstemiyorum."</p>

  <p class="normal">"Kaptan senden bir yük listesi alması gerektiğini söyledi, tabii senin uygun bir zamanında."</p>

  <p class="normal">Gözlerini açmadan Kaptan Raines'ın onun listesi ile yapacağı şeyler hakkında kısa önerilerde bulundu.</p>

  <p class="normal">İç çektim ve güçsüz elini avcuma aldım. Soğuk ve nemliydi, nabzı hızlıydı.</p>

  <p class="normal">"Evet," dedim bir müddet sonra. "Ameliyat olacak olan hastalarıma yaptığım şeyi deneyebiliriz. Bazen yardımcı olabiliyor."</p>

  <p class="normal">Kısık bir sesle inledi ama itiraz etmedi. Bir sandalye çektim ve oturdum, hâlâ elini tutuyordum.</p>

  <p class="normal">Ameliyata girmeden önce hastalarımla birkaç dakika konuşmayı alışkanlık haline getirmiştim. Benim varlığım onları rahatlatıyor gibi görünüyordu ve ilgilerini operasyondan dağıtacak başka bir şey bulduğumda daha iyi oluyor gibi görünüyorlardı – kanama az oluyordu, anestezi sonrası mide bulantısı azalıyordu ve sanki daha çabuk iyileşiyorlardı. Bunun bir hayal olmadığına inanacak kadar bunu çok yaşamıştım; Jamie, Fergus'a akıl gücünün bedenden üstün olduğunu söylediğinde hiç de haksız değildi.</p>

  <p class="normal">"Hadi güzel şeyler düşünelim," dedim, mümkün olduğunca sesimi alçaltıp rahatlatıcı olmasına dikkat ederek. "Lallybroch'u, evin üzerindeki tepeleri düşün. Oradaki çam ağaçlarını düşün, iğne yapraklarının kokusunu alabiliyor musun? Güzel bir günde mutfak bacasından çıkan dumanı ve elinde bir elmanın olduğunu düşün. Elindeki elmayı hissettiğini düşün, sert, pürüzsüz ve–"</p>

  <p class="normal">"Sassenach?" Jamie'nin iki gözü de açıktı ve derin bir düşünceyle bana bakıyorlardı. Şakaklarındaki ter parlıyordu.</p>

  <p class="normal">"Evet?"</p>

  <p class="normal">"Git buradan."</p>

  <p class="normal">"Ne?"</p>

  <p class="normal">"Git buradan," diye tekrarladı çok nazikçe, "yoksa senin boynunu kıracağım. Hemen git buradan."</p>

  <p class="normal">Büyük bir kibarlıkla kalktım ve dışarıya çıktım.</p>

  <p class="normal">Bay Willoughby koridordaki direğe yaslanmış düşünceli bir şekilde kamaraya bakıyordu.</p>

  <p class="normal">"Şu taş toplar yanında mı?" diye sordum.</p>

  <p class="normal">"Evet," diye cevap verdi, şaşkınlıkla bakıyordu. "Tsei–mi için sağlık hayalarını mı istiyorsunuz?" Kolunun içini aramaya başladı ama bir hareketle onu durdurdum.</p>

  <p class="normal">"Tek istediğim taşlarla onun başına vurmak ama Hipokrat'ın buna kızacağını sanıyorum."</p>

  <p class="normal">Bay Willoughby belirsizce gülümsedi ve ima ettiğim şeyi beğendiğini göstermek için birkaç kez başını aşağıya yukarıya salladı.</p>

  <p class="normal">"Önemli değil," dedim. Kötü kokan yatak yığınına omzumun üzerinden bir baktım. Hafiften kımıldadı ve bir el ortaya çıktı, aşağıda duran tası bulana kadar dikkatlice yeri aradı. Tası tutan el şu an öğürme sesi gelen yatağın derinliklerinde kayboldu.</p>

  <p class="normal">"Lanet olası adam!" dedim, kızgınlığım acıma ve endişe hissine karışmıştı. On saat Kanal'ı geçince böyle oluyordu; iki ay sonra durumu ne olacaktı?</p>

  <p class="normal">"Domuz başı," dedi Bay Willoughby, başını üzgün bir şekilde sallıyordu. "Sizce fare mi yoksa bir ejderha mı?"</p>

  <p class="normal">"Tamamen bir hayvanat bahçesi gibi kokuyor," dedim. "Neden ejderha?"</p>

  <p class="normal">"Biri ejderha yılında, fare yılında, koyun yılında ve at yılında doğabilir," diye açıklama yapıyordu Bay Willoughby. "Her yıl farklı olunca farklı insanlar doğar. Tsei–mi'nin fare ya da ejderha olduğunu biliyor musunuz?"</p>

  <p class="normal">"Doğduğu yılı mı soruyorsun?" Hayvan şekilleriyle süslü bir Çin restoranındaki menüyü belli belirsiz hatırlıyordum, doğduğun yıla göre karakter özelliklerini açıklıyordu. "1721 ama o yıla denk gelen hayvanı bilmiyorum."</p>

  <p class="normal">"Ben fare diye düşünüyorum," dedi Bay Willoughby, karışık yatak örtülerine düşünceli bir şekilde bakıyordu. "Fareler çok zeki, çok şanslı. Fakat ejderha da olabilir. Yatakta çok şehvetli mi, Tsei–mi? Ejderhalar çok tutkulu kişilerdir."</p>

  <p class="normal">"Son zamanlarda anlayacağın üzere değil," dedim, gözümün ucuyla örtü yığınlarını izliyordum. Yukarı kalkmış sonra aşağıya inmişti, sanki içindekiler birden dışarıya dönmüştü.</p>

  <p class="normal">Bu olayı düşünceli bir şekilde izleyerek, "Çin tıbbını biliyorum," dedi Bay Willoughby. "Kusmaya, mideye, başa çok iyi, tamamen huzur veriyor ve durgunlaştırıyor."</p>

  <p class="normal">İlgiyle ona baktım. "Gerçekten mi? Bunu görmeyi çok isterim. Jamie üzerinde hiç denedin mi?"</p>

  <p class="normal">Küçük Çinli üzgün bir şekilde başını iki yana salladı.</p>

  <p class="normal">"İstemedi," diye cevap verdi. "Dedi ki hepsine lanet olsun, eğer yanına yaklaşırsam beni denize atacakmış."</p>

  <p class="normal">Bay Willoughby ve ben birbirimizi teselli edercesine bakıştık. "Bilirsin," dedim sesimi birkaç ton yükselterek, "uzayan kusma hali kişi için çok kötüdür."</p>

  <p class="normal">"Ahh, çok kötü, evet." Bay Willoughby başının ön kısmını bu sabah tıraş etmişti; şiddetli bir şekilde başını aşağı yukarı salladığından kel kısmı parladı.</p>

  <p class="normal">"Mide dokularına zarar verir ve yemek borusunu tahriş eder."</p>

  <p class="normal">"Öyle mi?"</p>

  <p class="normal">"Elbette. Kan basıncını arttırır ve karın kaslarını da zorlar. Hatta yırtılmasına ve fıtığın oluşmasına sebep olur."</p>

  <p class="normal">"Ya."</p>

  <p class="normal">"Ve," diye konuşmaya devam ediyordum, sesimi biraz daha yükselttim, "testislerin, testis torbasında birbirlerine dolaşmasına ve oradaki kan dolaşımının da kesilmesine neden olur."</p>

  <p class="normal">"Oo!" Bay Willoughby'nın gözleri dönmüştü.</p>

  <p class="normal">"Eğer bu olursa," dedim endişe verici bir şekilde, "yapılması gereken tek şey kangren oluşmadan önce organı almak."</p>

  <p class="normal">Bay Willoughby anladığını ve tamamen şaşırdığını belirten bir ses çıkardı. Konuşma anında huzursuz bir şekilde bir öne bir geriye atılan yatak örtüleri oldukça sakindi.</p>

  <p class="normal">Bay Willoughby'ye baktım. Omuz silkti. Kollarımı kavuşturdum ve beklemeye başladım. Bir dakika sonra tamamen çıplak olan uzun bir ayak yatak örtülerinden dışarı çıktı. Bir müddet sonra diğeri de onu takip etti, ikisi de yerde duruyorlardı.</p>

  <p class="normal">"İkinize de lanet olsun," dedi tok İskoç vurgusu. "Hadi içeri gelin."</p>

  <p class="ortayazi">***</p>

  <p class="normal">Fergus ve Marsali arka küpeşteye yaslanmış, omuz omuza duruyorlardı. Fergus'un kolu kızın belini sarıyordu ve kızın uzun sarı saçları rüzgârda uçuşuyordu.</p>

  <p class="normal">Yaklaşan ayak seslerini duyan Fergus omzunun üstünden geriye doğru baktı. Sonra nefesi kesilerek arkasını döndü ve istavroz çıkardı, gözleri fal taşı gibi açılmıştı.</p>

  <p class="normal">"Tek... kelime bile... etmeyin lütfen," dedi Jamie sıktığı dişlerinin arasından.</p>

  <p class="normal">Fergus ağzını açtı ama hiçbir şey demedi. Bakmak için arkasını dönen Marsali tiz bir çığlık attı.</p>

  <p class="normal">"Baba! Sana ne oldu?"</p>

  <p class="normal">Kızın yüzündeki açık korku ve endişe, Jamie'nin yapmak üzere olduğu huysuz bir hareketi durdurdu. Jamie'nin yüzü hafiften rahatladı, kulaklarının arkasından çıkan ince altın rengindeki iğneler karınca antenleri gibi seğirdi.</p>

  <p class="normal">"Her şey yolunda," dedi sertçe. "Bunlar sadece kusmayı tedavi etmek için Çinli adamın çöpleri."</p>

  <p class="normal">Gözleri kocaman olan Marsali ona yanaştı, bileğine batırılan iğnelere dokunmak için dikkatlice parmağını uzattı. Üç tanesi de bacağın iç kısmında ve bileğin biraz üzerindeydi.</p>

  <p class="normal">"Bu işe yarıyor mu?" diye sordu. "Nasıl hissediyorsun?"</p>

  <p class="normal">Jamie'nin ağzı seğirdi, her zamanki esprili tavrı yeniden kendini göstermeye başlamıştı.</p>

  <p class="normal">"Birisinin iğnelerle dürttüğü lanet olası kukla bebek gibi hissediyorum," dedi. "Ama son on beş dakikadır kusmadım, sanırım işe yarıyor." Bana ve Bay Willoughby'ye baktı, ikimiz de küpeştenin yanında duruyorduk.</p>

  <p class="normal">"Bana bakın," dedi, "turşuyu emecek kadar kendimi iyi hissetmiyorum ama bir bardak biranın tadını çıkaracağımı düşünüyorum, zahmet olmazsa bir tane getirir misin, Fergus?"</p>

  <p class="normal">"Ahh, evet lordum. Siz de benimle gelir misiniz?" Bakmaktan kendini alı koyamayan Fergus Jamie'nin kolunu tutmak için deneme amaçlı bir elini uzattı ama bundan vazgeçerek iskelenin arkasına doğru yürümeye başladı.</p>

  <p class="normal">"Murphy'ye öğlen yemeğini hazırlamasını söyleyeyim mi?" Fergus'u takip etmek için döndüğünde Jamie'nin arkasından seslendim. Bir omzunun üzerinden uzun ve anlamlı bir bakış attı. Altın iğneler iki örgü halinde örülmüş saçlarının arasından çıkmış şeytanın boynuzları gibi parlıyorlardı.</p>

  <p class="normal">"Benden fazlasını bekleme, Sassenach," dedi. "Bilirsin unutmam. Birbirine dolanmış testislermiş, peh!"</p>

  <p class="normal">Bay Willoughby bu konuşmayı önemsemeden, güverte bekçisinin soluklanması için suyla dolu olan güvertede bir gölgeye çömelmiş oturuyordu. Parmaklarını sayıyordu, bir çeşit hesap yaptığı açıktı. Jamie uzaklaşırken başını yukarıya kaldırdı.</p>

  <p class="normal">"Fare değil," dedi başını iki yana sallayarak. "Ejderha da değil. Tsei–mi öküz yılında doğdu."</p>

  <p class="normal">Geniş omuzlu ve rüzgâra karşı inatla başı dik yürüyen Jamie'ye baktım. "Gerçekten mi?" dedim.</p>

  <p class="normal">"Nasıl da uygun."</p>
</body>
</html>
