<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>yolcu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h1baslik1" id="calibre_toc_60"><br class="chapter" />
  <span class="ideitalik">50<br class="chapter" />
  <br class="chapter" />
  Bir Pederle Tanışıyorum</span></h2>

  <p class="normal"> </p>

  <p class="normal">Açık denizlere göre buranın suyu oldukça sıcaktı, İskoçya'nın buz gibi dalgalarına kıyasla sıcak su banyosu gibiydi. Diğer yandan bir hayli nemliydi. Atlamamdan iki ya da üç saat geçtikten sonra bile ayaklarım uyuşuktu ve iki boş fıçıdan yapılan can kurtarıcımın halatlarına yapışan parmaklarım buz gibiydi.</p>

  <p class="normal">Topçunun eşinin sözleri doğru çıkmıştı. <span class="ideitalik">Porpoise</span>'tan gördüğüm uzun karartı şekil gittikçe yakınlaşıyordu, alçak tepeleri gümüş gökyüzüne karşı kadife gibi siyahtı. Hispanyola yani Haiti.</p>

  <p class="normal">Saati söylememin bir yolu yoktu ama gemideki zil sesleri ve nöbet değişimlerinin yardımıyla her bir akşam saatini fark edebilir hale gelmiştim. Sanırım <span class="ideitalik">Porpoise</span>'tan ayrıldığımda saat gece yarısına geliyordu, şimdi ise muhtemelen sabahın dördüydü ve hâlâ kıyıya bir milden fazla vardı. Okyanus akıntıları güçlüydü ama yine de zaman alıyordu.</p>

  <p class="normal">Çalışmaktan ve endişeden perişan bir hâlde emniyet bağlarımdan kaymamak için bir halatı beceriksizce bileğime sardım, alnımı fıçıya dayadım ve burun deliklerimi dolduran güçlü rom kokusuyla uykuya daldım.</p>

  <p class="normal">Ayağımın altına sert bir şeyin sürtmesiyle opal bir şafağa uyandım; deniz ve gökyüzü deniz kabuğun içindeki renklerle parıldıyorlardı. Ayaklarımı soğuk kuma indirmemle beni sürükleyen akıntının gücünü hissedebildim, fıçıları çekiyordu.</p>

  <p class="normal">Omuzlarımda koyu kırmızı çukurlar vardı. Halata doladığım bileğim morarmak üzereydi; üşüyordum, yorgundum, susamıştım ve bacaklarım haşlanmış mürekkep balığının kolları gibi amaçsızca sallanıyordu.</p>

  <p class="normal">Diğer taraftan arkamda kalan deniz boştu, <span class="ideitalik">Porpoise</span> görünürde yoktu. Kaçmıştım. Şimdi tek yapılması gereken kıyıya çıkmak, su aramak, Jamaika'ya en çabuk gidecek gemiyi ve muhtemelen Kraliyet Donanması'ndan daha önce gelecek olan Jamie ile <span class="ideitalik">Artemis</span>'i bulmaktı.</p>

  <p class="normal">Karayipler ile ilgili kartpostallardan ve turist broşürlerinden öğrendiklerimi hatırlamaya çalıştım. Bu, beyaz kumlu kumsalları ve kristal denizkulaklarını düşünmemi sağlamıştı. Aslında yaygın olan manzara kahverengi yapışkan çamurun içine gömülmüş sık bitki örtüsüydü.</p>

  <p class="normal">Kalın çalı gibi bitkiler mangrovlar olmalıydı. Her tarafa yayılmışlardı, onlara tırmanmaktan başka seçeneğim yoktu. Kökleri büyük yumrular halinde çamurdan fışkırmışlardı, parmak kemikleri gibi çıkan soluk renkli yumuşak ince dalları geçerken saçlarıma takılıyorlardı.</p>

  <p class="normal">Küçük mor yengeç sürüsü yaklaşmamla birlikte sıkıntıyla kaçıştı. Ayaklarım bileklerime kadar çamura batıyordu ve ıslak olmasına rağmen ayakkabılarımı giymenin iyi olacağını düşündüm. Ayakkabılarımı ıslak eteklerimden aşağıya atıp giydim, eteklerimi dizlerime kadar yukarıya çektim ve her duruma karşı Annekje'nin bana verdiği bıçağı aldım. Korkutan bir şey yoktu ama elimde bir silah olması kendimi iyi hissettiriyordu.</p>

  <p class="normal">Omuzlarımın üzerinden yükselen güneş ilk başta rahatlatıcıydı, üşüyen bedenimi ısıtmış ve kıyafetlerimi kurutmuştu. Ama bir saat sonra bir bulutun arkasında kalması için dua eder hale geldim. Güneş yükseldikçe iyice terlemeye başladım, dizlerim yarıya kadar kuru balçıkla kaplanmıştı ve çok susamıştım.</p>

  <p class="normal">Mangrovların nereye kadar uzandığını görmeye çalıştım ama başımın üstünde yükseliyorlardı.</p>

  <p class="normal">Aralarında zorla yürürken, "Bu lanet olası ada olduğu gibi mangrovlarla dolu olamaz," diye mırıldandım. "Mutlaka düzgün bir alan olmalı." Ve su diye umut ettim.</p>

  <p class="normal">Yakınımdan gelen top güllesi gibi bir gürültü beni öyle şaşırttı ki bıçağımı yere düşürdüm. Çamurun içinde çılgınca bıçağı aradım, sonra büyük bir şey az bir farkla başımın yanından geçtiğinde kendimi yüz üstü yere attım.</p>

  <p class="normal">Büyük bir hışırtı meydana geldi, sonra da sohbet eder gibi bir ses.</p>

  <p class="normal">"Gaavk?"</p>

  <p class="normal">"Ne?" diye ciyakladım. Dikkatlice oturdum, bıçağım elimdeydi ve diğer elimle ıslak çamurlu buklelerimi yüzümden çektim. Yaklaşık iki metre ötemde büyük, siyah bir kuş bir mangrovun üzerinde duruyor, şüpheli bakışlarla beni inceliyordu.</p>

  <p class="normal">Başını eğip gagasıyla düzgünce parlak siyah tüylerini temizledi, sanki kendi temiz görüntüsüyle benim dağınıklığımı karşılaştırıyordu.</p>

  <p class="normal">"Evet, züppe," dedim eleştirircesine. "Senin kanatların var."</p>

  <p class="normal">Kuş kendini temizlemeyi bıraktı ve eleştirircesine beni incelemeye başladı. Sonra gagasını yukarıya kaldırdı, göğsünü kabarttı ve birden parlak kırmızı tenli büyük kesesi şişti; bu kese boynunun aşağısından bedeninin yarısına kadar uzanıyordu.</p>

  <p class="normal">"Booom!" dedi, daha önceden beni şaşırtan top güllesi sesini tekrarlayarak. Bu ses yeniden beni şaşırttı ama o kadar çok değil.</p>

  <p class="normal">"Yapma şunu," dedim sinirli bir şekilde. Bu dediğimi önemsemeden kuş yavaşça kanatlarını çırptı, dalına yeniden kondu ve tekrar aynı sesi çıkardı.</p>

  <p class="normal">Tepeden ani bir ciyaklama geldi ve yüksek sesli kanat çırpmasıyla iki büyük siyah kuş daha ortaya çıktı ve birkaç metre ötedeki bir mangrova kondu. Arkadaşlarından cesaret alan ilk kuş, aralıklarla <span class="ideitalik">bom</span> diye seslenmeye devam ederken kesesinin derisi heyecanla kabarıyordu. Dakikalar içinde üç siyah şekil daha tepede belirdi.</p>

  <p class="normal">Onların akbaba olmadığından kesinlikle emindim fakat burada kalmaya niyetli de değildim. Uyumadan ya da Jamie'yi bulmadan önce gitmem gereken millerce yol vardı. Zamanında onu bulma şansı üzerinde düşünmeyi tercih etmediğim bir konuydu.</p>

  <p class="normal">Dudaklarım çatlamış ve kurumuştu. Su düşüncesi Jamie dâhil aklımdaki her şeyden daha baskındı. Bitmeyecekmiş gibi görünen mangrovlardan kurtulmaya çalışıyordum ama hâlâ okyanusun sesini duyabiliyordum. Mangrov köklerinin arasında ilerlerken, her dalgayla parmaklarımın arasından çamurla beraber deniz suyu da yükseliyordu.</p>

  <p class="normal">"Su, her yer su," dedim üzülerek, "ama içme suyu yok."</p>

  <p class="normal">Çamurdaki küçük bir hareket gözüme takıldı. Aşağıya eğildiğimde daha önce hiç görmediğim birkaç küçük balık gördüm. Çırpınıp nefes almak için soluyan balıklar dimdik duruyor göğüslerindeki yüzgece dayanıyorlardı, sanki suyun dışında olmaları hiç de önemli değildi.</p>

  <p class="normal">Büyülenmişçesine onları incelemek için biraz daha eğildim. Bir ya da ikisi yüzgeçlerin üzerinde yön değiştirdi ama bakmaya değerlerdi. Ciddiyetle yandan bana bakıyorlardı, gözleri dışa doğru çıkıntı halindeydi. Daha yakından baktığımda, her balığın iki değil dört gözü olduğunu gördüm.</p>

  <p class="normal">Bir müddet daha inceledim, göğüslerimin arasından ince bir terin aktığını hissediyordum.</p>

  <p class="normal">"Ya halüsinasyon görüyorum," dedim sohbet edercesine, "ya da siz gerçeksiniz."</p>

  <p class="normal">Balık cevap vermedi fakat birden sıçrayıp yerden birkaç santim yükseklikte olan bir dala yerleşti. Belki bir şey hissetmişti, bir dakika sonra başka bir dalga daha geldi ve bu sefer ki bileklerime kadar çıkmıştı.</p>

  <p class="normal">Birden ani hoş bir serinlik beni kapladı. Güneş söz dinlercesine bir bulutun arkasında kaybolmuştu, ansızın bütün mangrov ormanı değişti.</p>

  <p class="normal">Birden rüzgâr çıktığında gri yapraklar hışırdamaya başladı. Bütün küçük yengeçler, balıklar ve deniz sinekleri sanki sihirli bir elle yok oldular. Onların benim bilmediğim bir şeyi bildikleri açıktı ve ben onların gidişinin hayra alamet olmadığını anladım.</p>

  <p class="normal">Güneşin arkasında kaybolduğu buluta bir göz attım ve nefesim kesildi. Kaynayan kocaman mor bir bulut yığını tepelerin arkasından öyle hızlı geliyordu ki bulut yığınına öncülük eden kısmı rahatlıkla görebiliyordum. Bulut bana doğru geliyordu.</p>

  <p class="normal">Bir sonraki dalga daha öncekinden birkaç santim daha yüksekti ve geri çekilmesi de uzun sürdü. Ben ne bir balıktım ne de yengeç ama şu an bir fırtınanın yaklaştığını ve şaşırtıcı bir hızla hareket ettiğini anlamıştım.</p>

  <p class="normal">Etrafa bakındım ama uçsuz bucaksız mangrovlardan başka bir şey göremedim. Sığınmak için kullanılacak bir şey yoktu. Lakin yağmur fırtınasına yakalanmak bu şartlar altında olabilecek en kötü şey de sayılmazdı. Dilim damağım kurumuştu ve yapış yapıştı. Yüzüme düşecek serin tatlı yağmuru düşününce dudaklarımı yaladım.</p>

  <p class="normal">Bacaklarımın yarısına gelen sonraki dalganın sesi, birden benim ıslanmaktan daha büyük bir tehlike altında olduğumu fark etmemi sağlamıştı. Mangrovların üst dallarına baktığımda su yosunlarının dallarını ve gövdeleri sardığını gördüm, akıntı yüksek seviyeye ulaşabiliyordu ve bu seviye başımın çok üstündeydi.</p>

  <p class="normal">Anlık bir paniğe kapıldım ve kendimi sakinleştirmeye çalıştım. Eğer burada sükûnetimi kaybedersem mahvolurdum. "Dayan, Beauchamp," diye mırıldandım kendi kendime. Stajyerken öğrendiğim küçük bir tavsiyeyi hatırladım: 'Kalp krizinde yapmanız gereken ilk şey kendi nabzınızı saymaktır.' Bu anıya gülümsediğimde paniğin geri çekildiğini anladım. Hemen kendi nabzımı saydım; biraz hızlıydı ama güçlü ve düzenliydi.</p>

  <p class="normal">Tamam ama hangi yoldan? Dağa doğru; mangrov yığını arasından görebildiğim tek şey orasıydı. Eteklerimin yırtılmasını ve bacaklarıma vuran her dalganın yükselmesini önemsemeden, elimden geldiğince hızlı bir şekilde dalların arasından ilerlemeye başladım. Rüzgâr arkamdaki denizden geliyor, dalgaların yükselmesini sağlıyordu. Saçlarım her yanımda uçuşuyordu, tekrar tekrar onları geriye doğru itiyor ve bir ses duymanın verdiği rahatlıkla yüksek sesle küfür ediyordum fakat daha sonra boğazım öyle çok kurudu ki konuşamayacak kadar acır hale geldi.</p>

  <p class="normal">Suda yürüyordum. Eteklerim belimden aşağıya çekiliyordu ve bir yerde ayakkabımı düşürdüm, dizlerimin üzerine gelen kaynayan köpüklü suda hemen kayboldu. Bu önemli görünmedi.</p>

  <p class="normal">Yağmur vurduğu zaman akıntı baldırlarımın yarısındaydı. Yaprakların hışırtısını boğan bir gürültüyle yağmur indi ve dakikalar içerisinde de beni sırılsıklam etti. Başımı geriye doğru atıp susuzluğumu gidermek için ağzımı açtım. Sonra mantığım yeniden devreye girdi; omuzlarıma sardığım şalımı çıkardım, yağmurda yıkadım ve arta kalan deniz tuzunu temizlemek için birkaç kez sıktım. Sonra bir kez daha yağmura tuttum, şal tamamen ıslandığında ağzıma götürüp sıkarak içtim. Ter, su yosunu ve işlenmiş pamuk tadı vardı. Lezzetliydi.</p>

  <p class="normal">Yürümeye devam etmiştim ama hâlâ mangrovun dalları arasındaydım. Gelen dalga neredeyse belime ulaşıyordu, hareket etmek oldukça zorlaşmıştı. Anlık da olsa susuzluğum geçmişti, başımı öne eğdim ve olabildiğimce hızlı bir şekilde yürümeye başladım.</p>

  <p class="normal">Dağların tepesinden bir şimşek çaktı ve bir dakika sonra da gök gürültüsü duyuldu. Artık akıntı o kadar güçlüydü ki her gelen dalgada ilerleyebiliyordum, yarı koşar gibi su beni ileri itiyor, su geri çekilip bacaklarımı sürüklerken en yakın bir mangrovun dalına tutunuyordum.</p>

  <p class="normal">Kaptan Leonard'ı ve <span class="ideitalik">Porpoise</span>'ı terk etmede çok acele ettiğimi düşünmeye başlamıştım. Rüzgâr hâlâ artmaya devam ediyor, yağmur yüzüme çarpıyordu öyle ki önümü zar zor görebiliyordum. Denizciler her yedinci dalgada yükselme olduğunu söylerler. Bata çıka ilerlerken kendi kendime bunu saydığımı fark ettim. Bir dala tutunamadan beni omuzlarımdan vurup yere seren dokuzuncu dalga oldu.</p>

  <p class="normal">Çaresizce çırpınmaya başladım, kum ve suyun içinde boğuluyordum. Nihayet dengemi sağlayabildim ve yeniden ayağa kalktım. Dalga beni neredeyse boğacak gibiydi, yönüm de değişmişti. Artık dağa doğru gidemiyordum fakat koca bir ağaçla yüz yüzeydim, aramızda en fazla altı metre vardı.</p>

  <p class="normal">Dört dalgadan, dört kez daha ileri atılmadan, güçlü akıntı beni geri çekmeye çalışırken dört kez daha bir yere tutunduktan sonra küçük bir koyun çamurlu sahiline geldim, küçük bir ırmak mangrovlardan denize akıyordu. Bana hoş geldin diyen ağaca tırmanırken kayıyor, bocalıyordum.</p>

  <p class="normal">Altı metre yükseklikten arkamda suyun içine batan mangrovları ve daha da ötesindeki denizi görebiliyordum. <span class="ideitalik">Porpoise</span>'tan ayrılma konusundaki fikrimi bir kez daha düşündüm; burada ne kadar korkunç şeyler olursa olsun gemidekinden sadece biraz kötüydü.</p>

  <p class="normal">Rüzgâr ve akıntı dalgaları kontrol altına almaya çalışırken, kaynayan suyun üzerine bir şimşek çaktı. Daha uzakta Mouchoir Geçidi'nde kabarma daha fazlaydı, tepeler yuvarlanıyor gibi gözüküyordu. Rüzgâr artık yanımdan geçerken çığlık atacak ve ıslak elbiselerimin içinde beni üşütecek kadar sert esiyordu. Fırtına üzerimden geçerken şimşek gök gürültüsüyle birlikte çakıyordu.</p>

  <p class="normal"><span class="ideitalik">Artemis</span> savaş gemisinden daha yavaş hareket edebilirdi; Atlantik'ten çıkıp güvenle hareket edecek kadar yavaş olsun diye umut ediyordum.</p>

  <p class="normal">Yüz metre ilerde sağlam bir mangrov çalısı gördüm. Kollarımı ağacın gövdesine doladım, yüzümü ona dayayıp dua ettim. Jamie ve <span class="ideitalik">Artemis</span> için. <span class="ideitalik">Porpoise</span>, Annekje Johansen, Tom Leonard ve vali için. Ve kendim için.</p>

  <p class="ortayazi">***</p>

  <p class="normal">Uyandığımda gün tamamen aydınlanmıştı. Bacaklarım iki dalın arasında sıkışmış, dizlerimden aşağısı uyuşmuştu. Bulunduğum yerden zorlukla hareket ederek koyun sığ suyuna indim. Bir avuç dolusu suyu alıp içtim ve tükürdüm. Tuzlu değildi ama içmek için acıydı.</p>

  <p class="normal">Elbiselerim nemliydi ama kavruluyordum. Fırtına çoktan geçmişti; kararan mangrovların dışında etrafımdaki her şey huzurlu ve normaldi. Uzaktan büyük kara kuşların seslerini duyabiliyordum.</p>

  <p class="normal">Buradaki acı suyun varlığı yukarılarda tatlı suyun olduğuna dair bir işaretti. Bacaklarımı ovaladım, karıncalanmayı ve batmayı dağıtmaya çalışıyordum, topallayarak sahile indim. Bitki örtüsü, gri-yeşil mangrovlardan sık yeşil çalılıklara ve suda yürümemi sağlayan yosunsu bitkilere dönüşmeye başlamıştı. Yorgun olduğum ve susadığımdan, bir yere oturup dinlenmeden önce kısa bir mesafe yürüyebildim. Oturduğum yerde birkaç küçük tuhaf balık sudan fırlıyor, sanki meraklı gözlerle bakıyorlardı.</p>

  <p class="normal">"Evet, ben de senin çok tuhaf göründüğünü düşünüyorum," dedim bir tanesine.</p>

  <p class="normal">"İngiliz misiniz?" dedi bir balık kuşkuyla. Alice Harikalar Diyarında sandım bir an kendimi ve aptal aptal gözlerimi kırptım. Sonra hemen başımı yukarı kaldırdım ve benimle konuşan adamın yüzüne baktım.</p>

  <p class="normal">Yüzü çatlamış ve maun renginde yanmıştı ama alnından geriye uzanan kıvırcık siyah saçlar gür ve siyahtı. Bodur çalının arkasından çıktı ve beni ürkütmekten çekiniyormuş gibi dikkatlice ilerledi.</p>

  <p class="normal">Orta boyun biraz üzerinde sağlam yapılı biriydi, geniş ve cesur bir yüzü vardı. Sıcak kanlı görüntüsüne rağmen ihtiyatlıydı. Eski püskü giyinmişti, omzunda keten bir çanta asılıydı – ve belinde de keçi derisinden yapılmış bir su matarası vardı.</p>

  <p class="normal">"<span class="ideitalik">Vous êtes anglaise</span>?" diye sordu, bu sefer ilk sorusunu Fransızca olarak soruyordu. "<span class="ideitalik">Comment ça va</span>?"</p>

  <p class="normal">"Evet, İngilizim. Biraz su alabilir miyim lütfen?" Gözleri açıldı – elâ rengindeydiler – ama bir şey söylemedi, sadece deri çantayı belinden çıkardı ve bana verdi.</p>

  <p class="normal">Bıçağımı dizime ulaşabileceğim yakınlıkta bir yere koydum ve su içmeye başladım, yudumlarım çok hızlıydı.</p>

  <p class="normal">"Dikkat edin," dedi. "Bu kadar hızlı içmek tehlikeli."</p>

  <p class="normal">"Biliyorum," dedim, matarayı indirirken hafiften nefessiz kalmıştım. "Ben doktorum." Matarayı kaldırdım ve yeniden içmeye başladım ama bu sefer daha yavaş içmek için kendimi zorladım.</p>

  <p class="normal">Kurtarıcım dikkatlice beni inceliyordu – ve biraz da merakla sanırım. Deniz suyuyla ıslanmış ama güneşte kurumuş, her yeri çamur kaplanmış ve terden yapış yapış olmuş, saçlarım yüzüme dağılmış bir hâlde dilenciye benziyordum. Aslında şu noktada büyük olasılıkla bir deliye...</p>

  <p class="normal">"Bir doktor?" dedi İngilizce, düşüncelerinin benim endişelendiğim yere doğru gittiğini gösteriyordu. Daha önceden tanıştığım büyük siyah kuşu andıran bir tavırla yakından beni inceledi. "Ne doktoru olduğunuzu sorabilir miyim?"</p>

  <p class="normal">Yudumlarımın arasında bir an durarak, "Tıp," dedim.</p>

  <p class="normal">Siyah kaşlarını iyice yukarı kaldırmıştı. Neredeyse saç bitimine yapışmışlardı. "Gerçekten mi?" dedi fark edilir bir sürenin ardından.</p>

  <p class="normal">"Gerçekten," dedim onun konuştuğu ses tonuyla ve kahkaha attı.</p>

  <p class="normal">Resmi bir reveransla bana doğru başını eğdi. "O hâlde benim de kendimi tanıtmama izin verir misiniz, Hekim Hanım? Lawrence Stern, Münih Doğa Bilimleri Felsefesi Cemiyeti'nden Doğa Filozofu Doktoru."</p>

  <p class="normal">Gözlerimi kırparak ona baktım.</p>

  <p class="normal">"Bir doğa bilimci," diye açıklama yaptı, omuzlarının üzerindeki keten çantayı göstererek. "Firkateyn kuşlarının üreme şekillerini inceleme umuduyla onlara doğru gidiyordum ve sizi duyduğumda siz, eee..."</p>

  <p class="normal">"Bir balıkla konuşuyordum," diye cümleyi tamamladım. "Evet, şey... gerçekten onların dört gözü mü var?" diye sordum konuyu değiştirme umuduyla.</p>

  <p class="normal">"Evet ya da öyle görünüyor." Aşağıdaki balığa bir göz attı, mest olmuş bir ilgiyle sohbeti takip ediyor gibi görünüyordu. "Suyun içindeyken bu tuhaf şekilli gözleri kullanıyorlar. Üstteki gözleri suyun yüzeyindeki olayları inceleyebiliyor ve alttaki gözleri de suyun altını."</p>

  <p class="normal">Belirsiz bir gülümsemeyle bana baktı. "Adınızı öğrenme şerefine nail olabilir miyim, Hekim Hanım?"</p>

  <p class="normal">Duraksadım, ona ne diyeceğimi bilmiyordum. Diğer uygun isimleri düşündüm ama doğruyu söylemeye karar verdim.</p>

  <p class="normal">"Fraser," dedim. "Claire Fraser. Bayan James Fraser," diye ekledim önlem için, dış görünüşümden olmasa da evlilik durumumun daha saygın görüneceğini hissediyordum. Sol gözüme takılan buklemi geriye doğru ittim.</p>

  <p class="normal">"Hizmetinizdeyim, madam," dedi nazik bir reveransla. Bana bakarken düşünceli bir hâlde burun kemiğini ovaladı.</p>

  <p class="normal">"Bir kazazede misiniz?" diye sormaya teşebbüs etti. Varlığımın açıklaması için – sadece bu olmasa da – oldukça mantıklı görünüyordu ve ben de başımı salladım.</p>

  <p class="normal">"Jamaika'ya gitmenin bir yolunu bulmam lazım," dedim. "Bana yardım eder misiniz?"</p>

  <p class="normal">Hafiften kaşlarını çatarak bana baktı, sanki hangi sınıfa koyacağına karar veremediği bir türdüm ama sonra başını 'evet' anlamında salladı. Geniş ağzının bir köşesi yukarı doğru kıvrıldı, gülmek için yaratılmış gibi görünüyordu ve ayağa kalkmama yardımcı olmak için bir elini uzattı.</p>

  <p class="normal">"Evet," dedi. "Yardım edebilirim. Ancak önce size biraz yiyecek ve giyecek bulmamız gerektiğini düşünüyorum? Burada bir arkadaşım var, oturduğu yer fazla uzakta değiliz. Sizi oraya götüreceğim, izin verir misiniz?"</p>

  <p class="normal">Susuzluktan kavrulduğumdan ve olanların genel baskısından dolayı midemin isteklerine pek kulak asmamıştım. Fakat yemek sözü hemen onu gürültülü bir şekilde canlandırmıştı.</p>

  <p class="normal">Yüksek sesle guruldamayı bastırmak umuduyla, "Bu gerçekten çok iyi olur," dedim. Bir dalın altından geçerken mümkün olduğunca saçlarımı geriye doğru ittim ve kurtarıcımı takip etmeye başladım.</p>

  <p class="ortayazi">***</p>

  <p class="normal">Bir palmiye korusundan çıkıp bir çayıra geçtik, sonra önümüzde geniş bir tepe yükseldi. Tepenin zirvesinde bir ev – ya da en azından bir harabe vardı. Sarı sıvalı duvarları çatlaktı ve pembe begonvillerle ve yer yer guavalarla kaplıydı. Teneke çatısında birkaç tane görünen delik vardı ve bu üzgün bir hava veriyordu.</p>

  <p class="normal">"Hacienda de la Fuente," dedi yeni tanıştığım arkadaşım orayı işaret ederek. "Tepeyi çıkmaya dayanabilir misiniz yoksa–" Duraksadı, sanki ağırlığımı hesaplar gibi beni inceliyordu. Sesinde şüphe belirtisi olmadan, "Sanırım sizi taşıyabilirim," dedi.</p>

  <p class="normal">"İdare edebilirim," dedim. Ayaklarım ezilmiş ve acıyorlardı, düşen palmiye yapraklarıyla da delinmişlerdi ama önümüzde uzanan yol oldukça düzgün görünüyordu.</p>

  <p class="normal">Eve giden yamacın şekli belli belirsiz koyun izleriyle kaplıydı. Bu hayvanlardan da bir sürü vardı, sıcak Hispanyola güneşinin altında huzurlu bir şekilde otluyorlardı. Ağaçları arkamızda bıraktığımızda bir koyun bizi gördü ve kısa bir şekilde meledi. Saat düzeneği gibi yamaçtaki her koyun aynı anda başını kaldırdı ve bize baktı.</p>

  <p class="normal">Bu şüpheli gözlerin altında biraz utandığımı hissederek çamurlu eteklerimi topladım ve birçok koyun tarafından çiğnenmiş ana yola doğru Dr. Stern'i takip ettim.</p>

  <p class="normal">Güzel güneşli bir gündü. Portakal ve beyaz renkli kelebek sürüsü etrafta uçuşuyor, oraya buraya dağılmış çiçeklere konuyorlardı.</p>

  <p class="normal">Az koyun ve güneşten kavrulmuş toz kokusuyla birlikte çimenlerin ve çiçeklerin güzel kokusunu içime çektim. Bir an kolumda kahverengi bir nokta parıldadı, kanatlarındaki kadife gibi beneklerini ve kıvrılmış küçük hortumunu görecek kadar uzun durmuştu. Kanat çırpışıyla nefes alırken ince karnı atıyordu.</p>

  <p class="normal">Yardım, su, kelebekler ya da üçü umut verici olabilirdi ama uzun zamandır altında ezildiğim korku ve yorgunluk yükü daha yeni hafiflemeye başlamıştı. Jamaika'ya gitmek için gemi bulma problemiyle yüzleşmek zorunda olduğum doğruydu ama susuzluğumun azalması, bir arkadaş ve az sonra yiyeceğim muhtemel öğle yemeği ile bu görev mangrovlardaki kadar imkânsız görünmüyordu.</p>

  <p class="normal">"İşte orada!" Lawrence durdu, yolda onun yanına gelebilmem için beni bekliyordu. Bize doğru tepeden aşağıya dikkatlice inen sırım gibi birini işaret etti.</p>

  <p class="normal">Bir koyuna doğru giden figüre gözlerimi kısarak baktım.</p>

  <p class="normal">"Yüce İsa!" dedim, "Bu Assisilli Aziz Francesco."</p>

  <p class="normal">Lawrence şaşkınlıkla bana baktı.</p>

  <p class="normal">"Hayır, değil. Size onun bir İngiliz olduğunu söyledim." Bir kolunu kaldırdı ve bağırdı. "<span class="ideitalik">Hola</span>! Senyor Fogden!"</p>

  <p class="normal">Gri cübbeli kişi meraklı bir şekilde durdu, bir eli korurcasına yanından geçen bir kuzuya tutundu.</p>

  <p class="normal">"<span class="ideitalik">Quien es</span>?"</p>

  <p class="normal">"Stern!" diye bağırdı Lawrence. "Lawrence Stern! Gel hadi," dedi ve üstteki koyun yoluna giden dik bayıra beni çekmek için elini uzattı. Kuzu, gelişimizle dikkati dağılan koruyucusundan kurtulmak için inatla çabalıyordu. Benden biraz uzun olan zayıf adam ince ve uzun bir yüze sahipti, çenesinin her tarafına toz yığını gibi yayılan kırmızımsı sakalı olmasaydı yakışıklı bir adamdı. Uzun dağınık saçları yer yer grilere bürünmüş ve iyice gözlerinin önüne düşmüştü. Onun yanına geldiğimiz zaman portakal renkli bir kelebek başından uçmaya başladı.</p>

  <p class="normal">"Stern?" dedi, boş eliyle saçını geriye doğru itti ve güneş ışığında baykuş gibi gözlerini kırptı. "Ben hiç... ahh, sensin!" Zayıf yüzü aydınlandı. "Neden bana bok kurtlarıyla uğraşan adam olduğunu söylemiyorsun? O zaman hemen tanırdım!"</p>

  <p class="normal">Stern biraz utanmış görünüyordu ve özür dilercesine bana baktı. "Ben... eee... son ziyaretimde Bay Fogden'in koyunlarının dışkısında oluşan birkaç parazit toplamıştım da," diye açıklama yaptı.</p>

  <p class="normal">"Korkunç büyük kurtlardı!" dedi Peder Fogden, sesi gök gürültüsü gibi çıkmıştı. "Bazıları en azından bir ayak uzunluğundaydı!"</p>

  <p class="normal">"Yirmi santimden fazla değillerdi," diye düzeltti Stern gülümseyerek. Yakındaki koyuna baktı, sanki bilime daha fazla yardım etmeyi bekliyor gibiydi. "Önerdiğim ilaç iyi geldi mi?"</p>

  <p class="normal">Peder Fogden şüpheyle baktı, ilacın ne olduğunu hatırlamaya çalışıyor gibiydi.</p>

  <p class="normal">"Neft yağı," diye yardımcı oldu doğa bilimci.</p>

  <p class="normal">"Ahh, evet!" Güneş pederin zayıf yüzüne çarptı ve peder şefkatle ışık saçmaya başladı. "Elbette, elbette! Evet, çok işe yaradı. Birkaç tanesi öldü ama geri kalanı iyileşti. Harika, gerçekten harika!"</p>

  <p class="normal">Birden Peder Fogden misafirperver olmadığını fark etti.</p>

  <p class="normal">"Ama içeri girin!" dedi. "Ben de tam öğlen yemeğini yiyecektim, bana eşlik etmeniz de ısrar ediyorum." Peder bana döndü. "Bu hanımefendi Bayan Stern, değil mi?"</p>

  <p class="normal">Yirmi santimlik bağırsak kurtlarından bahsedilince açlığım anlık da olsa bastırılmıştı ama yemek sözü yeniden güçlü bir şekilde karnımın guruldamasını sağladı.</p>

  <p class="normal">"Hayır fakat sana eşlik etmekten memnun oluruz," diye cevap verdi Stern kibarca. "Arkadaşımı seninle tanıştırmama izin ver. Bayan Fraser, hemşerin."</p>

  <p class="normal">Bunu duyunca Fogden'in gözleri kocaman açıldı. Parlak güneşte suya dönük açık mavi olan gözleri meraklı bakışlarla bana döndü.</p>

  <p class="normal">"Bir İngiliz hanımefendisi mi?" dedi inanamayarak. "Burada?" Yuvarlak gözler benim çamurla, tuzla kaplanmış kırışık elbisemi ve genel dağınıklığımı inceledi. Bir müddet gözlerini kırpıştırdı, bir adım öne geldi ve reverans yapıp elimi öptü.</p>

  <p class="normal">"Hizmetinizdeyim, madam," dedi. Doğruldu ve tepedeki harabeyi gösterdi. "<span class="ideitalik">Mi casa es su casa</span>." Keskin bir ıslık çaldı ve Spanyel cinsi küçük bir köpek merakla yabani otlardan başını çıkardı.</p>

  <p class="normal">"Bir misafirimiz var, Ludo," dedi peder, gözleri ışıl ışıldı. "Çok güzel, değil mi?" Bir elimi dikkatlice dirseğine yerleştirerek koyununun yumağından tuttu ve bizi Haciende de la Fuente'ye doğru götürmeye başladı, Stern de hemen arkamızdan geliyordu.</p>

  <p class="normal">Bu adın konma sebebi yıkık harabeye girdiğimiz zaman belli oldu; küçük bir yusufçuk sürüsü köşedeki yosun bağlamış fıskiyenin üzerinde uçuşuyorlardı. En azından bir düzine av kuşu kırılmış taşlardan kalktı ve çılgınca ayaklarımızın dibinde uçuşmaya başladı, arkalarında küçük bir toz ve tüy bulutu bırakmışlardı. Arkada kalan diğer delillerden, terastan sarkan ağaçların onların geleneksel yeri olduğunu ve uzun zamandır burada oldukları sonucuna vardım.</p>

  <p class="normal">"Mangrovların arasında Bayan Fraser ile tanıştığım için oldukça şanslı olduğumu düşünüyorum," diye açıklamasını bitirdi Stern. "Düşünüyorum da belki siz de... ahh, şu güzelliğe bakın! Mükemmel bir kızböceği!"</p>

  <p class="normal">Bu son cümlede şaşkınlığa karışmış bir sevinç vardı. Stern palmiye sazlarıyla kaplı avlunun çatı gölgesini incelemek için kabaca bizi iterek öne geçti, en azından on santimlik koca bir yusufçuk bir ileri bir geri uçuşuyor, mavi bedeni eski çatının arasından gelen güneş ışıklarıyla parlıyordu.</p>

  <p class="normal">"Ahh, bunu ister misin? Nasıl istersen." Ev sahibimiz yusufçuğa kibarca bir el salladı. "İşte, Becky, oraya koş bakalım. Senin toynağınla sonra ilgileneceğim." Poposuna bir şaplak atarak kuzusunu avluya bıraktı. Kuzusu homurdandı ve birkaç metre dörtnala koştu ama eski duvara sarılmış büyük guava meyvelerine göz gezdirmek için durdu.</p>

  <p class="normal">Avlunun etrafındaki ağaçların dalları her yerden çıkabilecek şekilde büyümüştü. Bütün avlu bunlarla örtülmüştü, yaprakla kaplı bir çeşit tünel gibiydi ve evin girişine kadar böyle devam ediyordu.</p>

  <p class="normal">Toz ve begonvillerin pembe, kâğıt gibi ince yaprakları eşikteydi ama bunun ötesinde kara tahtadan döşenmiş yer cilalanmış ve tertemizdi. Parlak güneş ışığından sonra içerisi karanlıktı ama gözlerim çabucak etrafa uyum sağladı ve ben de merakla bakınmaya başladım.</p>

  <p class="normal">Çok sade bir odaydı, karanlık ve serindi, içinde pek fazla eşya yoktu; uzun bir masa, birkaç sandalye, küçük bir servis masası, onun üzerindeki duvarda İspanyol sitili iğrenç bir tablo asılıydı – keçi sakallı üzüntüden rengi atmış zayıf bir Hıristiyan, iskelet gibi bir eliyle göğsünde hızla atan kanlı kalbini gösteriyordu.</p>

  <p class="normal">Bu korkunç tablo odada başka birinin olduğunu fark etmeden önce gözüme ilişmişti. Oldukça kötü bir ifade takınmış küçük ve yuvarlak bir yüzü olan odadaki kişi odanın bir köşesindeki gölgelerle bütünleşmişti. Gözlerimi kırptım ve bir adım geriledim. Bayan bir adım öne çıktı, siyah gözleri bana odaklıydı; bir koyun gibi gözlerini kırpmadan bakıyordu.</p>

  <p class="normal">Boyu bir buçuk metreden fazla değildi ve vücudu o kadar kalındı ki sağlam bir bina gibi görünüyordu. Başı küçük bir yumru gibiydi, seyrek gri saçları sıkıca toplanmış topuz haline getirilmişti. Güneşten mi yoksa kendi renginin mi böyle olduğundan emin olmadığım bronz teniyle tahta bir bebeğe benziyordu. Çirkin bir kukla gibiydi.</p>

  <p class="normal">Oyulmuş nesneyle İspanyolca konuşarak, "Mamacita," dedi peder, "ne kadar güzel değil mi! Bizimle birlikte yemeğe eşlik edecek misafirlerimiz var. Senyor Stern'i hatırladın mı?" diye ekledi Lawrence'ı göstererek.</p>

  <p class="normal">Belirgin tahta dudaklarının arasından, "<span class="ideitalik">Si, claro</span>," dedi nesne. "İsa Katili. Peki bu <span class="ideitalik">puta alba</span><sup class="calibre3"><a href="../Text/yolcu_split_078.html#footnote-100-3" id="footnote-100-3-backlink">3</a></sup> kim?"</p>

  <p class="normal">"Ve bu da Senyorita Fraser," diye devam etti Peder Fogden, sanki kadın hiç kötü bir şey dememiş gibi gözleri neşe saçıyordu. "Zavallı leydi bir gemi kazasından kurtulmuş, elimizden geldiğince ona yardım etmeliyiz."</p>

  <p class="normal">Mamacita beni yavaşça tepeden tırnağa süzdü. Hiçbir şey söylemedi ancak geniş burun delikleri tam bir aşağılamayla kabarıp iniyordu.</p>

  <p class="normal">"Yemeğiniz hazır," dedi ve gitti.</p>

  <p class="normal">"Harika!" diye bağırdı peder mutlu bir şekilde. "Mamacita sizi iyi karşıladı, bize yemek getirecek. Oturmaz mısınız?"</p>

  <p class="normal">Büyük çatlamış bir tabak ve tahta bir kaşıkla masa çoktan hazırdı. Peder büfeden iki tane daha tabak, kaşık aldı ve oturmamız için kibarca bize yer göstererek onları rastgele masaya yerleştirdi.</p>

  <p class="normal">Kahverengi, büyük bir hindistancevizi masanın başucunda duruyordu. Peder yavaşça onu aldı ve tabağın yanına koydu. İplikli kabuk zamanla kararmıştı ve tüyleri lekeliydi, pek parlak bir görüntüsü yoktu; peder bunu uzun zamandır saklıyor, diye düşündüm.</p>

  <p class="normal">"Merhaba," dedi şefkatle cevizini okşayarak. "Bu güzel günde nasılsın bakalım, Coco?"</p>

  <p class="normal">Stern'e baktım ama o İsa portresini inceliyordu, kalın siyah kaşlarının arasında ufak bir çizgi vardı. Sanırım sohbeti açmak bana düşüyordu.</p>

  <p class="normal">"Burada yalnız mı yaşıyorsunuz, Bay... Peder Fogden?" diye sordum ev sahibimize. "Siz ve... Mamacita?"</p>

  <p class="normal">"Evet, korkarım öyle. Bu yüzden sizi gördüğüme çok sevindim. Ludo ve Coco'dan başka bir arkadaşım yok," diye açıklama yaptı, bir kez daha hindistancevizini okşayarak.</p>

  <p class="normal">"Coco?" dedim nazikçe, bu kadar yakınında tuttuğu için artık Coco'nun sadece bir meyve olmadığını düşünüyordum. Stern'e bir kez daha göz attım, biraz şaşırmış gibi görünüyordu ama paniklemiş gibi de değildi.</p>

  <p class="normal">Peder, "İspanyolca Coco umacı demek," diye açıklama yaptı. "Bir cin. Küçük düğme burnunu ve küçük kara gözlerini görüyor musunuz?" Fogden göstermek için iki uzun cılız parmağıyla hindistancevizinin başına hızla vurdu ve kıkırdayarak aynı hızla parmaklarını geriye çekti.</p>

  <p class="normal">"Ahh!" diye bağırdı. "Coco'ya öyle dik dik bakmamalısın, bilirsiniz bu kalabalıktır!"</p>

  <p class="normal">Açık mavi gözler delercesine bana bir bakış attı ve zorlukla alt dudağıma geçirdiğim dişlerimi çektim.</p>

  <p class="normal">"Ne hoş bir leydi," dedi sanki kendi kendine konuşuyordu. "Benim Ermenegilda'm gibi değil ama yine de hoş bir leydi, değil mi, Ludo?"</p>

  <p class="normal">Bahsedilen köpek beni önemsemedi ama mutlu bir şekilde efendisine zıplamaya başlayıp başını pederin elinin altına değdirip havladı. Peder köpeğin kulaklarını sevgiyle kaşıdı ve dikkatini yine bana çevirdi.</p>

  <p class="normal">"Acaba Ermenegilda'nın elbiselerinden biri size uyar mı?"</p>

  <p class="normal">Buna cevap verip vermeyeceğimi bilmiyordum. Bu yüzden kibarca gülümsedim ve düşündüğümün yüzüme yansımamış olmasını umdum. Çok şükür bu esnada Mamacita geri geldi, havlulara sarılı buharı tüten bir güveç tutuyordu. Her tabağa kepçe dolusu güvecin içindekinden koydu ve sonra yine gitti. Mamacita'nın ayakları – eğer ayakları varsa – biçimsiz eteğinin altında görünmez bir şekilde hareket ediyorlardı.</p>

  <p class="normal">Tabağımdaki yiyeceği incelemeye koyuldum, aslında bir sebze gibi görünüyordu. Yemekten dikkatlice bir kaşık aldım ve şaşılacak derecede tadını güzel buldum.</p>

  <p class="normal">Benim halimi görerek, "Manyok ve kırmızı barbunya ile kızartılmış muz," diye açıklama yaptı Lawrence. Buharı tüten lapadan dolu dolu bir kaşık aldı ve soğumasını beklemeden yedi.</p>

  <p class="normal">Benim bulunma sebebim, kim olduğum ve olasılıklarla ilgili bir sorgulama beklemiştim ama Peder Fogden lokmalarının arasından kaşığıyla tempo tutarak kısık bir sesle şarkı söylüyordu.</p>

  <p class="normal">Kaşlarımı yukarıya kaldırarak Lawrence'a bir göz attım. O sadece gülümseyip hafiften omzunu silkti ve yemeğine döndü.</p>

  <p class="normal">Mamacita gülümsemeden tabakları toplayıp yerine meyve tabağı, üç kupa ve kocaman bir testiyi masaya koyana kadar yemekte düzgün bir sohbet olmamıştı.</p>

  <p class="normal">"Hiç sangria içtiniz mi, Bayan Fraser?"</p>

  <p class="normal">Tam ağzımı 'Evet' demek için açtım ama bundan vazgeçerek "Hayır, o nedir?" demeyi tercih ettim. Sangria 1960'lı yılların popüler içeceğiydi, ben fakülte ve hastanenin dernek partilerinde birçok kez içmiştim. Ama şu zamana baktığımda bu içeceğin İngiltere ve İskoçya'da bilinmediğinden emindim; Edinburgh'lu Bayan Fraser sangriayı hiç duymamış olmalıydı.</p>

  <p class="normal">"Kırmızı şarap, portakal ve limon suyunun karışımı," diye açıkladı Lawrence Stern. "Baharatlarla kaynatılır ve havanın durumuna bağlı olarak sıcak ya da soğuk servis edilir. En rahatlatıcı ve sağlıklı meşrubat. Öyle değil mi, Fogden?"</p>

  <p class="normal">"Ahh, evet. Evet. Çok rahatlatıcı." Benim tadına bakmamı beklemeden peder kendi kupasını içti ve ben daha ilk yudumu almadan testiye uzandı.</p>

  <p class="normal">Tadı aynıydı; aynı tatlı, boğazı yakan tat. Kendimi bir anlığına da olsa esrarkeş mezun bir öğrenci ve bir botanik profesörüyle birlikte bunu ilk içtiğim partide bulmuştum.</p>

  <p class="normal">Bu görüntü, koleksiyonlarını anlatan Stern'in konuşması ve Peder Fogden'in tavırlarıyla güçlenmişti. Birkaç kupa sangriadan sonra peder ayağa kalkmış, büfeyi altüst etmiş ve balçıktan yapılmış büyük piposunu çıkarmıştı. Bunu kâğıda sarılı kokulu bitkilerle doldurup içmeye başlamıştı.</p>

  <p class="normal">"Hint keneviri mi?" diye sordu Stern. "Bunun sindirimi rahatlattığını düşünüyor musun? Böyle olduğunu duydum ama bu bitki birçok Avrupa ülkesinde bulunmuyor ve haliyle de bunun etkilerini birinci ağızdan duyamadım."</p>

  <p class="normal">"Ahh, midenin can dostu ve çok da rahatlatıcı," dedi Peder Fogden. Piposundan derin bir nefes aldı, nefesini tuttu ve hayaller âlemindeymiş gibi nefesini bıraktı, yoğun beyaz duman odanın alçak tavanına doğru süzülmeye başladı. "Sevgili dostum, eve gideceğin zaman sana bir paket veririm. Şimdi anlat bakalım, kurtardığın bu kazazede leydiyle ne yapmayı planlıyorsunuz?"</p>

  <p class="normal">Stern planını açıkladı; bir gecelik dinlenmeden sonra St. Luid du Nord köyüne mümkün olduğunca hızlı bir şekilde yürüyecektik, oradan bizi otuz mil uzaklıktaki Cap-Haitien'e götürecek bir balıkçı kayığı bulup bulamayacağımıza bakacaktık. Eğer yoksa kara yolundan en yakın liman olan Le Cap'e gitmek zorunda kalacaktık.</p>

  <p class="normal">Peder'in seyrek kaşları dumana karşı çatıldı.</p>

  <p class="normal">"Evet, sanırım pek fazla seçenek yok, değil mi? Ancak dikkatli olmak zorundasınız, özellikle Le Cap üzerinden gideceksiniz. Biliyorsun Maronlar."</p>

  <p class="normal">"Maronlar?" Şüpheli bir bakışla Stern'e baktım, kaşlarını çatarak başını 'evet' anlamında sallıyordu.</p>

  <p class="normal">"Bu doğru. Artibonite vadisinden kuzeye doğru gelirken iki ya da üçlü kişilik bir grupla karşılaştım. Maronlar kaçak kölelerdir," diye açıkladı. "Efendilerinin işkencesinden kaçıp, ormanın onları saklayabileceği uzak tepelere sığınıyorlar."</p>

  <p class="normal">"Muhtemelen size sıkıntı vermezler," dedi Peder Fogden. Hafifçe piposundan bir nefes çekti, tadını iyice alabilmek için uzunca tuttu ve gönülsüzce bıraktı. Gözleri kan çanağına dönmeye başlamıştı. Bir gözünü kapadı ve diğer kızarık gözüyle beni inceledi. "Pek soymaya değer gibi görünmüyor, gerçekten."</p>

  <p class="normal">Stern bana bakarak gülümsedi, sonra bunun düşüncesizce olduğunu anlayarak bu gülümseme çabucak silindi. Öksürdü ve sangriadan bir yudum daha aldı. Pederin gözleri piponun üzerinden parlıyorlardı, dağ gelinciği gibi kıpkırmızıydılar.</p>

  <p class="normal">"Sanırım temiz havaya ihtiyacım var," dedim sandalyemi geriye doğru iterek. "Ve yıkanmak için de biraz suya?"</p>

  <p class="normal">"Ahh, elbette, elbette!" diye haykırdı Peder Fogden. Hafiften sendeleyerek ayağa kalktı ve piposundaki külleri umursamazca silkti. "Benimle gelin."</p>

  <p class="normal">Avludaki hava içerideki havaya kıyasla boğucu olmasına rağmen rahatlatıcı ve canlandırıcıydı. Peder Fogden köşedeki çeşmeden bir kova taşırken onu ilgiyle izleyerek derin nefes aldım.</p>

  <p class="normal">"Bu su nereden geliyor?" diye sordum. "Bir kaynak suyu mu?" Taş yalak yeşil yosunlarla kaplıydı ve onların hafiften hareket ettiğini görebiliyordum; bir çeşit akıntı olduğu açıktı.</p>

  <p class="normal">Soruma cevap veren Stern oldu.</p>

  <p class="normal">"Evet, böyle yüzlerce kaynak var. Bazılarında içinde yaşayan ruhlar olduğu söylenir. Tabii sizin böyle batıl inançlarınız olduğunu sanmıyorum, sör?"</p>

  <p class="normal">Peder Fogden bunu düşünüyormuş gibi görünüyordu. Yarı dolu kovayı fıskiyenin kenarındaki taşa koydu ve gözlerini kısarak suya baktı, içinde yüzen birkaç küçük gümüş balıktan bir tanesine odaklanmaya çalışıyordu.</p>

  <p class="normal">"Ahh," dedi belli belirsiz. "Şey, hayır. Ruh yok. Ama... bak unutuyordum. Sana göstermek istediğim bir şey vardı." Duvara yerleştirilen bir dolabın yanına gidip çatlamış tahta kapağı açtı ve kaba bir bez yığınını çıkarıp dikkatlice Stern'in avcuna yerleştirdi.</p>

  <p class="normal">"Geçen ay kaynaktan çıktı," dedi. "Öğlen güneş vurduğu zaman da öldü ve ben de onu çıkardım. Gerçi diğer balıklar onu biraz yemiş," diye konuştu özür dilercesine, "ama yine de ona bakabilirsin."</p>

  <p class="normal">Bezin ortasında kurumuş küçük bir balık vardı, kaynakta yüzen diğer balıklara çok benziyordu ama bu kar beyazı rengindeydi. Ayrıca kördü. Başının her iki tarafında gözünün olması gereken yerde küçük bir şişlik vardı ama hepsi bu kadardı.</p>

  <p class="normal">"Bunun bir hayalet balık olduğunu düşünüyor musun?" diye sordu peder. "Ruhlardan bahsedince aklıma geldi. Fakat yine de bir balığın böyle dolaşmasına mahkûm olması için kendini adayacağı bir günah aklıma gelmiyor, böyle kör olmasını diyorum. İnsanlar balıkların ruhları olduğunu düşünmez ama ruhları yoksa nasıl hayalet olabiliyorlar?"</p>

  <p class="normal">"Bence hayalet değiller," diye onu rahatlatmaya çalıştım. Stern'in bir doğa bilimciye özgü olarak hayranlıkla incelediği balığa yakından bakıyordum. Derisi çok inceydi ve öyle şeffaftı ki iç organları, omurgasının yumru şekli açıkça görülebiliyordu ama yine de yarı saydam şeklinde pulları vardı.</p>

  <p class="normal">Saygıyla onun küçük kör başını okşayarak, "Bu kör bir mağara balığı," dedi Stern. "Daha önceden Abandawe denilen bir mağarada görmüştüm. Lakin onu yakından inceleyemeden kaçmıştı." Pedere döndü, gözleri heyecandan parlıyordu. "Sevgili dostum, bunu alabilir miyim?"</p>

  <p class="normal">"Elbette, elbette." Peder bir elini salladı. "Benim işime yaramaz. Mamacita pişirmeye kalksa bile, gerçi yapmadı ya, yemek için çok küçük." Geçen bir tavuğu dalgınlıkla kovalayarak avluya göz attı. "Mamacita nerede?"</p>

  <p class="normal">Ağır kötü bir koku belli belirsiz burnuma dolduruyordu ve burun deliklerim itiraz edercesine titriyordu. Peder de bunu fark etmiş olmalıydı, çünkü "Ahh, endişelenmeyin, sadece zavallı Arabella," dedi.</p>

  <p class="normal">"Arabella?"</p>

  <p class="normal">"Evet, burada." Peder avlunun bir köşesine gerilmiş eski çuval bezi perdesinin kenarını tutup açtı ve ben de arkama baktım.</p>

  <p class="normal">Bel yüksekliğinde bir raf taşın dışında duruyordu. Üzerinde uzun bir dizi koyunun kafatasları vardı. Hepsi mat beyaz ve parlaktılar.</p>

  <p class="normal">"Anlarsınız ya onlardan ayrılamıyorum." Peder Fogden bir kafatasının derin kıvrımlarını şefkatle okşadı. "Bu Beatriz, öyle tatlı öyle nazikti ki. Daha bir yavruyken öldü, zavallı şey." Peder onun yanındaki iki küçük kafatasını daha gösterdi, hepsi aynı şekilde ve parlaklıktaydılar.</p>

  <p class="normal">"Arabella bir koyun mu?" diye sordum. Buradaki koku daha güçlüydü ve bu kokunun nereden geldiğini gerçekten bilmek istemediğimi düşündüm.</p>

  <p class="normal">"Evet, sürümün bir üyesiydi." Peder tuhaf parlak gözlerini bana çevirdi, oldukça sinirli bakıyordu. "O öldürüldü! Zavallı Arabella, öyle nazik ve inançlı bir ruha sahipti ki. Dünyevi zevk uğruna böyle masum bir yaratığa nasıl bu kötülüğü yapabildiler!"</p>

  <p class="normal">"Ahh, canım," dedim, bu söz biraz yetersizdi. "Bunu duyduğuma gerçekten çok üzgünüm. Onu kim öldürdü?"</p>

  <p class="normal">"Denizciler, ahlaksız kâfirler! Onu kumsalda öldürdüler ve St. Lawrence Martyr gibi bir ızgaranın üzerinde zavallı bedenini kızarttılar."</p>

  <p class="normal">"Tanrım," dedim.</p>

  <p class="normal">"Evet, Tanrı'yı hiç unutmuyorum. Çünkü bizim Tanrımız bir serçeyi bile gözetir, Arabella'yı da gözetmede pek başarısız olamaz. En azından kırk kilo ağırlığındaydı, öyle güzel otlardı ki zavallı yavrucak."</p>

  <p class="normal">"Ahh," dedim, hem şefkat hem de korku ifadesini aynı anda göstermeye çalışarak. Lakin pederin bana söylediği sonradan aklıma geldi.</p>

  <p class="normal">"Denizciler mi?" diye sordum. "Bu üzücü olay ne zaman oldu dediniz?" <span class="ideitalik">Porpoise</span> olamaz diye düşündüm. Kaptan Leonard beni takip etmek için gemisini adaya yakınlaştırıp riske atacak kadar önemli olduğumu kesinlikle düşünmüyordur? Ama ellerim bunu düşünürken bile terledi ve belli etmeden ellerimi elbiseme sildim.</p>

  <p class="normal">"Bu sabah," diye cevap verdi peder, okşamak için aldığı kuzunun kafatasını geri koyuyordu. "Ne var ki," diye ekledi, düşünceleri biraz daha aydınlanmıştı, "şunu söylemek zorundayım; iyi gelişme gösterdiler. Çoğunlukla bir haftadan fazla sürer ama şunu görebilirsiniz..."</p>

  <p class="normal">Dolabı yeniden açtı, birkaç ıslak çuval beziyle örtülmüş büyük bir parça çıkardı. Koku şimdi daha güçlüydü ve bir sürü küçük kahverengi böcek ışıktan dolayı kaçışmaya başladı.</p>

  <p class="normal">"Bunlar Kınkanatlılar cinsinden değil mi, Fogden?" Mağara balığını ispirtolu kavanozuna özenle koyan Lawrence Stern de yanımıza gelmişti. Omuzlarımın üzerinden böceklere bakıyordu, güneşten yanmış yüzü ilgiyle kırışmıştı.</p>

  <p class="normal">Dolabın içindeki böceklerin beyaz kurtçukları iş başındaydı, Arabella'nın kafatasını parlatıyorlardı. Gözlerden başlayarak iyi bir başlangıç yapmışlardı. Midemdeki yiyecek de hareket etmeye başlamıştı.</p>

  <p class="normal">"Onların adı bu mu? Ben onlara doymak bilmez küçük sevimli arkadaşlar diyorum." Peder dolabın bir kapağına tutunarak birden kenara çekildi. Bunu yaptığında yaşlı kadını fark etti; her iki elinde bir kova vardı ve dik dik pedere bakıyordu.</p>

  <p class="normal">"Ahh, tamamen unutmuşum! Üstünüzü değiştirmeniz lazım, değil mi Bayan Fraser?"</p>

  <p class="normal">Üzerimdeki elbiseme ve kombinezonuma bir göz attım; birçok yerden yırtılmıştı, ter ve çamur kaplıydı. Peder Fogden ve Lawrence Stern gibi gösterişsiz arkadaşların karşısında bile buna tahammül edemezdim.</p>

  <p class="normal">Peder Fogden kadına doğru baktı. "Bu zavallı leydinin giyebilmesi için bir şeyimiz yok mu, Mamacita?" diye sordu İspanyolca. Hafiften sendelerken tereddütlü gibi görünüyordu. "Belki elbiselerden biri–"</p>

  <p class="normal">Kadın bana dişlerini gösterdi. "Böyle bir dana için onlar çok küçük," dedi, elbette İspanyolca konuşuyordu. "Eğer istiyorsan eski cübbeni ver." Karmakarışık saçıma ve çamura bulanmış yüzüme iğrenerek baktı. "Gel," dedi İngilizce, arkasını bana dönerek konuşuyordu. "Yıkan."</p>

  <p class="normal">Beni evin arkasındaki küçük bir avluya götürdü. Bana iki kova soğuk temiz su, eski keten el havlusu ve küllü su kokulu küçük yumuşak bir kalıp sabun getirdi. Ve bol, gri bir cübbe getirerek yeniden bana dişlerini gösterdi ve İspanyolca yorum yaparak gitti. "Ellerindeki kanları iyice yıka, seni İsa katili fahişe."</p>

  <p class="normal">O gittikten sonra derin bir iç rahatlığıyla avlu kapısını kapadım, üzerimdeki kirli elbiselerimi çıkardım ve soğuk su ile tarak olmadan banyomu yaptım.</p>

  <p class="normal">Biraz tuhaf olsa da Peder Fogden'in cübbesini giydim, tuhaf ev sahibimi düşünürken ıslak saçlarımı parmaklarımla taradım. Pederin bu garipliğinin bunaklıktan mı yoksa, uzun zamandır tükettiği alkol ve kenevirden mi kaynaklandığından emin değildim ama yine de kibar ve iyi huylu görünüyordu. Hizmetçisi Mamacita – eğer öyleyse – başlı başına bir sorundu.</p>

  <p class="normal">Bay Stern banyo yapmak için sahil kenarına gideceğini söylemişti ve ben o dönene kadar evin arka tarafına gitmeye gönüllü değildim. Geriye bolca sangria kalmıştı ve bu sefer Peder Fogden'in – eğer hâlâ ayıksa – kadının şahmeran bakışlarına karşı beni koruyacağından şüpheliydim.</p>

  <p class="normal">Elbette bütün öğleden sonrasını dışarıda geçiremezdim; çok yorgundum ve artık dinlenmek istiyordum. Benim küçük avlumdan evin içine açılan bir kapı vardı; kapıyı açtım ve karanlık yere girdim.</p>

  <p class="normal">Küçük bir yatak odasındaydım. Şaşkınlıkla etrafa bakınmaya başladım; sade salon ve dağınık avluya nazaran evin diğer kısımlarına benzemiyordu. Yatakta kuş tüyü yastıklar vardı ve üzerine yumuşak kırmızı bir yün battaniye serilmişti. Kireçli duvarların karşısına parlak kanatlar gibi dört büyük desenli pervane yerleştirilmişti ve masanın üzerinde balmumu olan pirinçten yapılmış kollu şamdan duruyordu.</p>

  <p class="normal">Özenle hazırlanmış sade mobilyalar zeytinyağıyla parlak olsun diye ovulmuştu. Pamuklu çizgili bir perde odanın sonuna asılmıştı. Perde aralıktı ve ben arkasındaki askılıkta dizilen elbiseleri görebiliyordum, ipek renkleriyle gökkuşağı gibiydiler.</p>

  <p class="normal">Bunlar Peder Fogden'in bahsettiği Ermenegilda'nın elbiseleri olmalıydı. Çıplak ayaklarımla onlara bakmak için yürüdüm. Oda tertemiz ama çok sessizdi, birinin orada olduğunu belirten ne koku ne de bir hareket vardı. Bu odada artık kimse yaşamıyordu.</p>

  <p class="normal">Elbiseler çok güzeldi; hepsi ipekten, kadifeden ya da yarı şeffaf kumaştandı. Askılarında öylece durmalarına rağmen parlak ve güzeldiler.</p>

  <p class="normal">Mor kadifeden bir korsaja dokundum, ortası incilerle süslenmiş gümüş alacalı menekşeler işlenmişti. Bu Ermenegilda küçük ve zayıf yapılı olmalıydı – elbiselerin birkaçında fırfır vardı ve göğüs dekoltesini zenginleştirmek için korsajın içine vatkalar dikilmişti. Oda lüks olmamasına rağmen rahattı ve elbiseler harikaydı. Bütün kıyafetler Madrid Sarayı'nda giyilecek düzeydeydiler.</p>

  <p class="normal">Ermenegilda yoktu ama oda hâlâ sahipli gibi görünüyordu. Veda edercesine bir elbisenin tavus kuşu desenli koluna dokundum ve elbiseleri geride bırakarak parmak uçlarımın üzerinde odadan çıktım.</p>

  <p class="normal">Lawrence Stern'i evin arkasındaki verandada buldum, aloe ve guava kaplı yokuşa doğru bakıyordu. Uzaktan küçük tümsekli ada, parlayan turkuvaz mavisi denizin ortasına çökmüş gibi görünüyordu. Lawrence saygıyla ayağa kalkıp zarif bir reverans yaptı, oldukça şaşkın görünüyordu.</p>

  <p class="normal">"Bayan Fraser! Harika göründüğünüzü söylemeliyim. Pederin cübbesi size çok yakışmış." Bana gülümsedi, ela gözleri hayranlıkla parlıyordu.</p>

  <p class="normal">Bana sunduğu sandalyeye otururken, "Sanırım çamurların olmayışı bunda etkili," dedim. "İçecek bir şey var mı?" Sandalyelerin ortasında sallanan tahta masanın üzerinde bir testi vardı; yanları nemden terlemişti ve cezbedici bir şekilde damlalar testinin kenarlarından süzülüyordu. Öyle uzun süre susuz kalmıştım ki bu görüntü kontrolümü kaybetmeme yetmişti.</p>

  <p class="normal">"Bolca sangria var," dedi Stern. İkimiz için küçük kupaları doldurdu ve büyük bir keyifle kendininkini yudumlamaya başladı. "Umarım benim içkiye düşkün biri olduğumu düşünmezsiniz, Bayan Fraser fakat aylarca bütün ülkeyi dolaşıp su ve kölelerin ham romundan başka bir şey içmedim." Gözlerini keyifle kapadı. "Harika."</p>

  <p class="normal">Bu sözlerine ben de katılıyordum.</p>

  <p class="normal">"Eee... Peder Fogden?" Duraksadım, ev sahibimizin durumu ile ilgili daha nazik sorular düşünmeye çalışıyordum. Ama dert etmeme gerek kalmamıştı.</p>

  <p class="normal">"İçki," dedi Stern açıkça. "Bir kurt gibi güçsüz, odadaki masada sızıp kaldı. Güneş battığında her zaman sızmış olur," diye ekledi.</p>

  <p class="normal">"Anlıyorum." Kendi sangriamı içerek sandalyeme kuruldum. "Peder Fogden'i uzun zamandır mı tanıyorsunuz?"</p>

  <p class="normal">Stern düşünürken bir eliyle alnını ovalıyordu. "Ahh, birkaç yıldır." Bana bir göz attı. "Merak ediyorum da siz Edinburgh'da James Fraser diye birini tanıyor musunuz? Bunun yaygın bir isim olduğunu düşünüyorum – ahh, tanıyor musunuz?"</p>

  <p class="normal">Konuşmamıştım ama yalan söylemeye kendimi alıştıramadığımdan tabii ki yüzüm beni ele vermişti.</p>

  <p class="normal">"Eşimin adı James Fraser," dedim.</p>

  <p class="normal">Stern'in yüzü ilgiyle aydınlandı. "Gerçekten mi?" diye bağırdı. "Çok iri bir arkadaş–"</p>

  <p class="normal">"Kızıl saçlı," diye tamamladım sözünü. "Evet, bu Jamie." Aklıma bir şey gelmişti. "Bana Edinburgh'da bir doğa filozofuyla tanıştığını ve çeşitli şeyler hakkında... çok ilginç bir sohbete dâhil olduğunu söylemişti." Benim merak ettiğim Stern'in Jamie'nin gerçek adını nereden bildiğiydi. Edinburgh'daki çoğu kişi onu 'Jamie Roy' ya da Carfax Geçidi'nin saygın matbaacısı 'Alexander Malcolm' olarak tanırdı. Ağır Alman aksanı ile Dr. Stern, Tompkins'in bahsettiği 'İngiliz' olamazdı.</p>

  <p class="normal">Stern birden "Örümceklerden," dedi. "Evet, çok iyi hatırlıyorum. Örümceklerden ve mağaralardan konuştuk. Biz bir..." Yüzü bir anlığına ifadesizleşti. Sonra hatasını kapamak için öksürdü. "Bir şeyde, tavernada tanıştık. Eee, bayan çalışanlardan biri tavanda iri bir örümcekle karşılaşmıştı. Örümcek, kızın benimle... sohbet ettiği odanın tavanındaydı. Sonuç olarak çok korktuğu için çığlık atarak koridora fırladı." Stern rahatlamak için sangriasından büyük bir yudum aldı, anısının oldukça stresli olduğu açıktı.</p>

  <p class="normal">"Hayvanı yakalayıp numune kavanozuma koymayı başarmıştım ki o sırada Bay Fraser elindeki bir çeşit silahı bana doğrultarak odaya girdi–" Stern iyice öksürmeye başladı, şiddetle göğsüne vuruyordu.</p>

  <p class="normal">"Eeehh! Bu testi biraz daha güçlü sanki, değil mi Bayan Fraser? Sanırım yaşlı kadın biraz daha limon koymuş." Eğer elinde olsa Mamacita'nın siyanür ekleyeceğinden şüphem yoktu fakat sangria kesinlikle çok lezzetliydi.</p>

  <p class="normal">"Fark etmedim," dedim içkimi yudumlayarak. "Lütfen devam edin. Jamie silahla içeriye girdi ve dedi ki–"</p>

  <p class="normal">"Ahh, evet, aslında tam olarak ne dediğini söyleyemem. Örümcekten daha çok benim yaptığım bir hareket ya da söylediğim bir sözle leydinin bağırdığını düşündüğünden büyük bir yanlış anlama oldu. Çok şükür ki ona hayvanı gösterebildim ve o da durumun kızın korkmuş olmasından kaynaklandığını anladı."</p>

  <p class="normal">"Anlıyorum," dedim. Önemli bir nokta haricinde sahneyi gözümde canlandırabiliyordum. "Onun ne giydiğini hatırlıyor musunuz? Jamie'nin?"</p>

  <p class="normal">Lawrence Stern öylece bakakaldı. "Ne giydiğini mi? Neden... hayır. Hatırladığım ev elbisesinden daha çok dışarısı için giyinik olduğuydu ama–"</p>

  <p class="normal">"Tamam, bu kadarı yeterli," diye onu rahatlatmaya çalıştım. "Sadece merak ettim de." 'Kıyafet' önemli bir kelimeydi. "Ve kendini size tanıttı?"</p>

  <p class="normal">Stern bir elini siyah kıvırcık saçlarına götürürken kaşlarını çattı. "Tanıttığını sanmıyorum. Hatırladığım şey, leydinin ona Bay Fraser dediği. Biraz dinlenmemiz işe yaramıştı ve şafak sökene kadar sohbet ettik, anlarsınız ya arkadaşlığımız oldukça ilginç olmuştu. Daha sonra bana adını söyledi." Alaylı bir ifadeyle tek kaşını kaldırdı. "Kısa bir tanışma üzerine böyle davranmamı aşırı yakın bulmadığınızı düşünüyorum?"</p>

  <p class="normal">"Yo, hayır. Kesinlikle hayır." Konuyu değiştirmek isteyerek konuşmaya devam ettim. "Örümceklerden ve mağaralardan bahsettiğinizi söylediniz. Neden mağaralar?"</p>

  <p class="normal">"Robert Bruce ve hikâyesi sayesinde. Bu hikâye İskoçya tahtı için arayışlarına devam etmesini sağlayan fikirleri ile ilgilidir. Bruce düşmanları onu takip ettiği için bir mağarada saklanır ve–"</p>

  <p class="normal">"Evet, hikâyeyi biliyorum," diye sözünü kestim.</p>

  <p class="normal">"İnsanların yaşadığı yerde çoğunlukla örümceklerin olmadığı Jamie'nin fikriydi, aslında ben de onunla hem fikirdim ama buradaki gibi büyük mağaraları düşününce–"</p>

  <p class="normal">"Burada mağaralar var mı?" Şaşırmıştım ama sonra kendimi aptal gibi hissettim. "Elbette olmalı, kaynaktaki gibi mağara balıkları varsa kesinlikle vardır. Ben her zaman Karayip adalarının mercandan oluştuğunu düşünüyordum. Mercandan oluşan mağaralar bulacağınızı düşünemedim."</p>

  <p class="normal">"Evet, mümkün ama ihtimali düşük," diye cevap verdi Stern akıllıca. "Ama Hispanyola adası sadece bir mercan adası değil, aynı zamanda temelinde bir volkanik oluşuma da sahip; kristalli yapılar, eski uygarlıklara ait fosil kaynakları ve yaygın kireçtaşları da cabası. Kireçtaşı bazı yerlerde oldukça karstik yapılara sahip."</p>

  <p class="normal">"Bahsetmemiştiniz." Baharatlı şaraptan bir bardak daha aldım.</p>

  <p class="normal">"Ahh, evet." Lawrence verandada yerde duran çantasını almak için eğildi. Bir defter çıkararak bir sayfa kopardı ve elinde buruşturdu.</p>

  <p class="normal">"İşte," dedi elini açarak. Kâğıt yavaşça kendiliğinden açılıyor, kırışık ve engebeli tepeleri oluşturan labirent gibi bir şekil ortaya çıkarıyordu. "İşte ada buna benziyor. Peder Fogden'in bahsettiği Maronları hatırlıyor musunuz? Bu tepelere sığınan kaçak köleleri? Efendileri onları takip edemiyor, etseler kaybolurlar. Bu adada hiç kimsenin ayak basmadığı birçok yer var. Bilinmeyen tepelerde birçok bilinmeyen mağara var. Belki burada oturan yerli halkın haricinde varlıklarından kimsenin haberi yoktu, zaten yerlileri de çoktan öldü Bayan Fraser."</p>

  <p class="normal">Düşünceli bir şekilde ekledi, "Böyle bir mağara görmüştüm. 'Abandawe', Maronlar böyle söylüyordu oraya. Onlar o mağaranın en uğursuz en kutsal yer olduğunu düşünüyorlar ama nedenini bilmiyorum."</p>

  <p class="normal">Benim ilgimden cesaretlenerek sangriasından bir yudum daha aldı ve doğa tarihi dersine devam etti.</p>

  <p class="normal">"Şimdi şu küçük ada" – uzaktaki denizde görünen adayı işaret ediyordu – "orası Ile de la Tortue yani Tortuga. Orası gerçek bir mercan adası, mercanlar sayesinde lagünleri uzun zamandır dolmuş. Oranın bir zamanlar korsanların ini olduğunu biliyor musunuz?" diye sordu, karstik ve kristalli şekillerden daha ilgi çekecek bir şeylerle dersine devam etmek istediği açıktı.</p>

  <p class="normal">"Gerçek korsanlar mı? Deniz eşkıyası mı demek istiyorsunuz?" İlgiyle küçük adayı izlemeye başladım. "Bu çok romantik."</p>

  <p class="normal">Stern kahkaha attı ve ben de şaşkınlık içinde ona baktım.</p>

  <p class="normal">"Size gülmüyorum, Bayan Fraser," dedi. Ile de la Tortue'yu gösterirken bir tebessüm dudaklarında asılı kalmıştı. "Sadece bir keresinde, Kingston'ın yaşlı bir yerlisiyle Port Royal kasabasının yakınlarında bir yeri mesken tutan deniz eşkıyalarının alışkanlıkları hakkında konuşma fırsatı yakalamıştım da."</p>

  <p class="normal">Dudaklarını kenetledi, ne söyleyeceğine karar verdi ama sonra fikir değiştirdi ve yandan bana bakarak söylemeye cesaret etti. "Kabalığımdan dolayı beni affedin, Bayan Fraser fakat evli bir kadın olduğunuz için de bunu anlarım, tıp konusunda da bilgileriniz var–" Sustu ve burada konuşmayı kesebilirdi ancak testinin üçte ikisini içmişti; geniş hoş yüzü oldukça kızarıktı.</p>

  <p class="normal">Utanmışçasına bakarak, "Belki siz bu tiksindirici cinsel sapkınlık olayını duymuşsunuzdur?" diye sordu.</p>

  <p class="normal">"Duydum," dedim. "Sizin demek istediğiniz–"</p>

  <p class="normal">"Sizi temin ederim," dedi amirane bir baş sallamasıyla. "Bana bilgi veren yaşlı yerli, deniz eşkıyalarının alışkanlıkları hakkında çok tutarsız şeyler anlattı. Bir erkeğe karşı cinsel yaklaşım gibi," dedi başını iki yana sallayarak.</p>

  <p class="normal">"Ne?"</p>

  <p class="normal">"Halk böyle söylüyor," dedi. "Yerli bana Port Royal altmış sene önce denize gömüldüğünde, bunun bu rezil insanların yaptıkları kepazelik yüzünden ilahi bir adalet olduğunu anlatmıştı."</p>

  <p class="normal">"Bağışlayıcı Tanrım," dedim.</p>

  <p class="normal">Bir baykuş gibi görkemli bir tavırla başını salladı.</p>

  <p class="normal">"Fırtına çıktığında Port Royal'in suya batmış kiliselerinin çanı duyulabilirmiş, bu lanetli korsanların ruhları için çalınırmış hepsi."</p>

  <p class="normal">Hakkında daha fazla soru düşünüyordum ki bu noktada Mamacita verandada belirdi ve kabaca "Yemek," dedi ve yeniden kayboldu.</p>

  <p class="normal">Saçlarımı geriye doğru atarken, "Peder Fogden'in <span class="ideitalik">onu</span> hangi mağarada bulduğunu merak ediyorum," dedim.</p>

  <p class="normal">Stern şaşkınlıkla bana baktı. "Onu bulmak mı? Evet, unuttum," dedi, yüzü normale dönmüştü, "siz tabii bilmiyorsunuz." Yaşlı kadının kaybolduğu açık kapıya bir göz attı lakin evin içi sessizdi ve bir mağara kadar karanlıktı.</p>

  <p class="normal">"Habana'da buldu," dedi ve hikâyeyi anlatmaya başladı. Peder Fogden on yıldır rahipti, on beş yıl önce Küba'ya geldiğinde St. Anselm'in emirlerini takip eden bir misyonerdi. Kendini fakirlerin ihtiyaçlarına adamıştı, acı çekmenin rahatlığı ve Tanrı aşkı dışında hiçbir şeyi düşünmeden, birkaç yıl Habana'nın kenar mahalleleri ve genelevlerinin arasında çalışmıştı ta ki pazar yerinde Ermenegilda Ruiz Alcantara y Meroz ile tanışana kadar.</p>

  <p class="normal">"Şimdi bile bunun nasıl olduğu hakkında bir fikri olduğunu sanmıyorum," dedi Stern. Bardağının kenarından akan bir şarap damlasını sildi ve yeniden içti. "Belki bayan da bilmiyordu ya da pederi ilk gördüğü andan itibaren planını yapmıştı."</p>

  <p class="normal">Her durumda, altı ay sonra Habana kasabası Don Armando Alcantara'nın genç eşinin bir pederle kaçtığı haberleriyle çalkalanmıştı.</p>

  <p class="normal">"Ve annesi," dedim kısık bir sesle ama o beni duydu ve hafiften gülümsedi.</p>

  <p class="normal">"Ermenegilda asla Mamacita'sını arkada bırakmayacaktı," dedi. "Ne de köpeği Ludo'yu."</p>

  <p class="normal">Don Armando güçlü biri olduğu için kaçmayı asla başaramazlardı ama İngilizler Küba Adası'nı istila etmek için onların kaçacağı günü seçmişti. Don Armando kaçan genç karısından çok daha fazla endişelenecek soruna sahipti.</p>

  <p class="normal">Bayamo'ya çabucak geldikten sonra – ki bu yolculuk Ermenegilda'nın vazgeçemediği elbiseleri yüzünden oldukça engellenmişti – orada bir balıkçı teknesi kiralamışlardı ve güvenli bir şekilde Hispanyola'ya gelmişlerdi.</p>

  <p class="normal">"İki sene sonra öldü," dedi Stern birden. Bardağını masaya koydu ve testiden biraz daha doldurdu. "Peder onu begonvillerin altına gömdü."</p>

  <p class="normal">"Ve o zamandan beri de onlar burada yaşıyor," dedim. "Peder, Ludo ve Mamacita."</p>

  <p class="normal">"Ahh, evet." Stern gözlerini kapadı, batan güneşe karşı yüzü karanlıktı. "Ermenegilda Mamacita'yı hiç bırakmayacaktı ve Mamacita da Ermenegilda'yı."</p>

  <p class="normal">Bardağındaki kalan içkiyi de başına dikti.</p>

  <p class="normal">"Kimse buraya gelmez," dedi. "Köylüler bu tepeye ayak basmazlar. Onlar Ermenegilda'nın hayaletinden korkarlar. Lanetli bir kâfir, ahlaksız bir peder tarafından bu kutsanmış yere gömülmüştü."</p>

  <p class="normal">Deniz rüzgârı ensemi serinletiyordu. Arkamızdaki ev, avludaki tavuklar bile çöken alacakaranlıkla sessizleşmişlerdi. Hacienda de la Fuente sessizdi.</p>

  <p class="normal">"Siz geldiniz," dedim ve o da gülümsedi. Portakal kokusu ellerimin arasındaki boş bardaktan yayılıyordu, gelin çiçekleri gibi tatlıydı.</p>

  <p class="normal">"Ahh, evet," dedi. "Ben bir bilim adamıyım. Hayaletlere inanmam." Biraz titrek bir tavırla bir elini bana uzattı. "Yemeğe gidelim mi, Bayan Fraser?"</p>

  <p class="ortayazi">***</p>

  <p class="normal">Ertesi sabah, kahvaltıdan sonra Stern St. Luis için gitmeye hazırdı. Ancak ayrılmadan önce pederin bahsettiği gemi hakkında bir ya da iki sorum olacaktı; eğer bu gemi <span class="ideitalik">Porpoise</span> ise bunu teyit etmeye ihtiyacım vardı.</p>

  <p class="normal">Kahvaltı için kızartılmış muzun yanında içmek için bir bardağa keçi sütü koyarken, "Ne tarz bir gemiydi?" diye sordum.</p>

  <p class="normal">Bir gün önceki aşırılığına rağmen kötü görünmeyen Peder Fogden, Hindistan cevizini okşuyor ve hayal âlemindeymiş gibi kendi kendine mırıldanıyordu.</p>

  <p class="normal">"Ne?" dedi, Stern'in onu kaburgasından dürtmesiyle dalgınlığından kurtulmuştu. Sabırlı bir şekilde sorumu yeniden tekrarladım.</p>

  <p class="normal">"Ahh." Derin bir düşünceyle gözlerini kıstı ve sonra yüzü gevşedi. "Tahta olanlardan."</p>

  <p class="normal">Lawrence gülümsemesini saklamak için geniş yüzünü tabağına eğdi. Derin bir nefes aldım ve yeniden sordum.</p>

  <p class="normal">"Arabella'yı öldüren denizcileri gördünüz mü?"</p>

  <p class="normal">Seyrek kaşlarını yukarıya kaldırdı.</p>

  <p class="normal">"Evet, elbette onları gördüm. Başka türlü bunu ona yaptıklarını nasıl bilebilirim ki?" Mantıklı olduğunu bu sorusundan anlamıştım.</p>

  <p class="normal">"Tabii ki. Peki ne giydiklerini gördünüz mü? Yani bir çeşit üniforma mı giyiyorlardı?" <span class="ideitalik">Porpoise</span>'ın mürettebatı törensel bir görev olmadığı sürece, denizcilerin giydiği bol pantolonları giyerlerdi ama bu kaba kıyafetler bile üniforma biçimindeydi; kirli beyaz renginde ve hepsinin kesimleri aynıydı.</p>

  <p class="normal">Peder Fogden bardağını masaya koydu, dudaklarının üstünde sütten bir bıyık oluşmuştu. Kaşlarını çatıp başını iki yana sallarken elinin tersiyle ağzını sildi.</p>

  <p class="normal">"Hayır, sanmıyorum. Hatırladığım tek şey liderlerinin kancalı olduğu, yani bir eli yok demek istiyorum." Bana anlatmak için iki uzun parmağını sallamıştı.</p>

  <p class="normal">Bardağımı düşürdüm, masanın üzerinde patlayıvermişti. Stern bir çığlık atarak ayağa fırladı ama peder öylece oturuyordu, ince beyaz sızıntı masanın karşısına kucağına doğru akarken şaşkınlıkla bunu izliyordu.</p>

  <p class="normal">"Bunu neden yaptınız?" diyerek beni ayıpladı.</p>

  <p class="normal">"Özür dilerim," dedim. Ellerim öyle titriyordu ki kırılan bardağın parçalarını toplayamıyordum bile. Diğer soruyu sormaya korkuyordum. "Peder... gemi denize açıldı mı?"</p>

  <p class="normal">Islanan cüppesinden şaşkınlıkla bana bakarak konuştu, "Yo, hayır. Nasıl çıkabilir ki? Kumsalda."</p>

  <p class="ortayazi">***</p>

  <p class="normal">Peder Fogden önden gidiyordu, cübbesini baldırlarına kadar çektiğinden zayıf bacakları beyaz beyaz parlıyordu. Ben de aynısını yapmak zorundaydım, çünkü evin yukarısındaki tepede çimler ve dikenli çalılar vardı, ödünç aldığım cübbenin kaba yün eteklerine takılıyorlardı.</p>

  <p class="normal">Koyun yolları tepede belli oluyordu ama bu seferkiler dardı ve pek belirgin değildi, ağaçların altında kayboluyor ve yoğun kırların arasında görünmüyorlardı. Ancak peder rahatça hareket edebiliyordu, hiç ardına bakmadan öç almak için acele ediyordu.</p>

  <p class="normal">Lawrence Stern yolumdaki çalıları kenara çekip, dik yokuşları çıkmak için kolumu tutarak kibarca bana yardım etmesine rağmen tepenin sırtına ulaştığımızda güçlükle nefes alıyordum.</p>

  <p class="normal">"Gerçekten bir gemi olduğunu düşünüyor musunuz?" diye sordum ona alçak sesle, o sırada tepeye yaklaşmıştık. Ev sahibimizin bu zamana kadarki davranışlarından hayal görmüş olabileceğini de düşünüyordum.</p>

  <p class="normal">Stern bronzlaşmış yanaklarından akan ter damlalarını silerek omuz silkti. "Orada bir şey olduğunu sanıyorum," diye cevap verdi. "Ne de olsa ölü bir koyun var."</p>

  <p class="normal">Arabella'nın son görüntüsüyle endişelenmiştim. Birisi koyunu öldürmüştü ve ben tepeye yaklaşırken mümkün olduğunca sessizce yürümeye gayret ediyordum. Bu gemi <span class="ideitalik">Porpoise</span> olamazdı, komutanlarının ya da işçilerinin hiç birinde kanca yoktu. Bunun <span class="ideitalik">Artemis</span> olamayacağını da düşünüyordum ama tepedeki devasa sabır otunun yanına vardığımızda kalbim hızla atıyordu.</p>

  <p class="normal">Körpe dalların arasından Karayip'in parlak mavi denizini ve dar çizgi halindeki beyaz kumsalını görebiliyordum. Peder Fogden durmuştu, bizi yanına çağırıyordu.</p>

  <p class="normal">"İşte oradalar, ahlaksız yaratıklar," diye mırıldandı. Mavi gözleri öfkeden parlıyordu ve seyrek saçları da diken diken olmuştu. "Katiller!" diye tısladı ama öfkeliydi, sanki kendi kendine konuşuyordu. "Yamyamlar!"</p>

  <p class="normal">Ona şaşkınlıkla baktım ama sonra Lawrence Stern iki ağacın arasından daha iyi görebilmem için beni kenara çekti.</p>

  <p class="normal">"İşte! Gemi orada," dedi.</p>

  <p class="normal">Oradaydı. Bir yana yatmış duruyordu, yarıya kadar kuma gömülüydü. Direkleri yerinden çıkmıştı, yükleri, yelkenleri, su fıçıları olduğu gibi her yere saçılmıştı. İşçileri karınca sürüsü gibi sahile çekilmiş gemi enkazının üzerindeydiler. Bağrışlar ve çekiç sesleri silah sesi gibi yankılanıyordu ve havada yoğun, sıcak yulaf lapası kokusu vardı.</p>

  <p class="normal">Boşaltılan yük güneş altında parlıyordu; bakır ve kalay, deniz havasından biraz donuklaşmıştı. Tabaklaşmış hayvan derileri kumsala seriliydi, kahverengi lekeler güneşte kurutulmaya bırakılmıştı.</p>

  <p class="normal">"Bunlar onlar!" Geminin yanında, güneşte parlayan sarı ipekli gösterişli bir örtüyü başına takmış tek bacağıyla çömelmiş biri görününce resim tamamlandı.</p>

  <p class="normal">"Murphy!" diye bağırmaya başladım. "Fergus! Jamie!" Stern'in tutuşundan kurtuldum ve tepeden aşağıya koşmaya başladım, <span class="ideitalik">Artemis</span>'i görmenin heyecanıyla onun uyarılarını umursamadım.</p>

  <p class="normal">Murphy bağrışımla ayağa kalktı ama yolumdan çekilemedi. Yuvarlanan bir yük gibi hızla koştuğumdan ona çarptım ve yere düşürdüm.</p>

  <p class="normal">"Murphy!" dedim ve heyecana kapılarak onu öptüm.</p>

  <p class="normal">"Hey!" dedi şaşkınlıkla. Altımdan kurtulmak için çılgınca debeleniyordu.</p>

  <p class="normal">"Leydim!" Fergus yanımda bitivermişti, üstü başı kırışıktı ama hayat doluydu, güzel gülüşü bronzlaşmış yüzünde baş döndürücüydü. "Leydim!" Murphy'nin üzerinden kalkmam için bana yardım etti, sonra kaburgalarımı kıracak bir kucaklamayla bana sarıldı. Marsali de arkasındaydı, yüzünde kocaman bir gülümseme vardı.</p>

  <p class="normal">"<span class="ideitalik">Merci aux saints</span>!" diye bağırıyordu Fergus kulağımın içine. "Sizi bir daha göremeyeceğim diye öyle korktum ki!" Beni hem yanaklarımdan hem de dudaklarımdan candan bir şekilde öptü ve sonunda bıraktı.</p>

  <p class="normal">Karaya oturmuş bir böcek gibi kumsalda yan yatan <span class="ideitalik">Artemis</span>'e bir göz attım. "Neler oldu?"</p>

  <p class="normal">Fergus ve Marsali bakıştılar. Soruların sorulduğu ve cevaplandırıldığı çok kısa bir bakıştı; ikisinden de aynı samimiyeti görmek beni şaşırtmıştı. Fergus derin bir nefes aldı ve bana baktı.</p>

  <p class="normal">"Kaptan Raines öldü," dedi.</p>

  <p class="normal">Mangrovların arasında geçirdiğim gece yakalandığım fırtına <span class="ideitalik">Artemis</span>'i de vurmuştu. Esen rüzgârla yoldan çıkıp kayalıklara doğru sürüklenmişti ve alt katında kocaman bir delik açılmıştı.</p>

  <p class="normal">Kıç tarafı hemen suyla dolmaya başladığında yakınlarındaki küçük adaya doğru ilerliyorlardı.</p>

  <p class="normal">"Kaza olduğu zaman kıyıyla aramızda üç yüz metre kadar vardı," dedi Fergus. Gemi birden yan yatmıştı, kıç ambarındakiler ters devrilip suda sürüklenmeye başlamışlardı. Ve sonra denizden gelen koca bir dalga yan yatan gemiye çarpmıştı, ön güverteyi vuran sular Kaptan Raines'ı ve onunla birlikte dört denizciyi de alıp götürmüştü.</p>

  <p class="normal">"Kıyı çok yakındı!" dedi Marsali yüzünü üzüntüden buruşturarak. "On dakika sonra orada olacaktık! Keşke–"</p>

  <p class="normal">Fergus elini onun koluna koyarak onu susturdu.</p>

  <p class="normal">"Tanrı'nın işini bilemeyiz," dedi. "Bin mil uzaklıkta da olsak aynı şey olacaktı, sadece onları uygun bir şekilde gömemedik." Ormana yakın kumsalın sonunu işaret etti. Başlarında dallardan yapılmış haçlar bulunan beş küçük tepecik vardı. Boğulanların ebedi uyku yerleriydi.</p>

  <p class="normal">"Bende sadece babamın Paris'te Notre Dame'dan getirdiği kutsal su vardı," dedi Marsali çatlamış dudaklarını yalayarak. "Küçük bir şişedeydi. Bir dua okudum ve mezarlarının üzerine serptim. Sence yaptığım işe yaramış mıdır?"</p>

  <p class="normal">Sesindeki titremeyi fark ettim ve soğukkanlılığının son iki gündür onu büyük bir çileye mahkûm ettiğini fark ettim. Yüzünde üzgün bir ifade vardı, saçları dağınıktı ve gözlerindeki sertliğin yerini hüzün almıştı.</p>

  <p class="normal">"İşe yaradığından eminim," dedim kibarca ve onun kolunu okşadım. Etrafıma toplanan yüzlere baktım, orada olmadığını anladığım halde Jamie'nin iri bedeninin ve alev rengindeki saçlarını arıyordum.</p>

  <p class="normal">"Jamie nerede?" dedim. Tepeden aşağıya koştuğum için yüzümü ateş basmıştı. Korku hissi damarlarımda yükselmeye başladığından yanaklarımdaki kanın çekildiğini hissediyordum.</p>

  <p class="normal">Fergus öylece bana baktı, zayıf yüzü yüzümü yansıtıyordu.</p>

  <p class="normal">"Sizinle değil mi?" dedi.</p>

  <p class="normal">"Hayır. Nasıl olabilir ki?" Güneş yakıcıydı ama ben tenimin buz kestiğini hissediyordum. Sıcaklığın bedenime çarpıyordu ama etkisi yoktu. Dudaklarım öyle üşüyordu ki sorumu zar zor sorabildim.</p>

  <p class="normal">"O nerede?"</p>

  <p class="normal">Fergus korkuyla başını salladı.</p>

  <p class="normal">"Bilmiyorum."</p>
</body>
</html>
