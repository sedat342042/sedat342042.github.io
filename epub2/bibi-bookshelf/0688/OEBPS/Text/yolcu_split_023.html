<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>yolcu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h1baslik1" id="calibre_toc_26"><br class="chapter" />
  <span class="ideitalik">16<br class="chapter" />
  <br class="chapter" />
  Willie</span></h2>

  <p class="normal"> </p>

  <p class="normal">Bunca şeye rağmen, gelecek birkaç sene Jamie Fraser'ın belki de hayatının en mutlu yılları oldu – Claire ile geçirdiği zamanlar hariç.</p>

  <p class="normal">Kiracılarının ve yandaşlarının, kendi haricinde herkesin sorumluluğundan ve mesuliyetindeki atlardan kurtulmuştu. Hayatı kısmen de olsa basitleşmişti. Sorgu yargıcının mahkemesi onu dikkate almamışken Jeffries, Ellesmere'in ölümünü öyle önemsemişti ki diğer hizmetçiler kendilerini ondan tamamıyla soyutlamışlardı.</p>

  <p class="normal">İyi yemek yiyor, sıcak tutacak iyi kıyafetler giyiyor ve uzaklardan, aynı koşulların sağlandığını ona haber veren gizli mektuplar alıyordu.</p>

  <p class="normal">Helwater'daki basit hayatın tek beklenmeyen kârı şuydu; her nasılsa Lord John Grey ile yarı tuhaf arkadaşlığını sürdürüyordu. Binbaşı, söz verdiği gibi üç ayda bir geliyor, Dunsany ailesini ziyaret etmek için bir gün kalıyordu. Jamie'yi gözlemlemek, hatta resmi soruların dışında onunla konuşmak için bile girişimde bulunmuyordu.</p>

  <p class="normal">Jamie, Leydi Dunsany'nin onu serbest bırakma imasını hatırlıyordu. "John, yani Lord John Grey, o nüfuslu bir aileden geliyor. Onun üvey babası... şey bunun bir önemi yok," demişti. Aslında önemliydi. Tehlikeli okyanusu geçip Amerika'da yarı köle olmak yerine, onu buraya getiren Majesteleri'nin keyfi değildi; bu Grey'in nüfusundan kaynaklanıyordu.</p>

  <p class="normal">Ne intikam için bir şey yapmış ne de çirkin bir hareket de bulunmuştu. Onu oturup izlememiş, hatta iletişime geçmeye de çalışmamıştı; sıradan nezaketin dışında hiçbir şey söylememişti. Hayır, Jamie'yi buraya getirmişti, çünkü yapılabilecek en iyi şey buydu. O zamanlar onu serbest bırakmak kolay olmadığından, Grey onun tutsaklık şartlarına gökyüzünü, güneşi ve atları da ekleyerek en iyi şekilde kolaylaştırmıştı.</p>

  <p class="normal">Biraz zahmet gerekmişti ama yapmıştı. Grey üç ayda bir olan ziyaretinde ahırda göründüğünde, Jamie onun kızıl-kahverengi iri atın biçimine hayran hayran bakmasını beklemişti. Binbaşı, çite yaslanan Grey'in yanına gelmişti.</p>

  <p class="normal">"Vezirin piyonu şaha dört," dedi Jamie sonunda sessizce, yandaki adama bakmıyordu.</p>

  <p class="normal">Grey'in şaşkınlığını ve gözlerinin onun üzerinde olduğunu hissedebiliyordu ama başını çevirmemişti. Sonra Grey geri dönüp yeniden çite yaslanırken, kolunun altındaki tahtanın çatırdadığını hissetti.</p>

  <p class="normal">"Vezirin atı vezirin filine üç," diye cevap verdi Grey, sesi her zamankinden alçaktı.</p>

  <p class="normal">O zamandan beri Grey her ziyaretinde ahıra gelmiş, Jamie'nin kaba sandalyesine tüneyerek geceyi geçirmiş ve sohbet etmişlerdi. Satranç takımları yoktu ve nadiren sözlü olarak oynarlardı ama sohbetleri gece yarısına kadar sürüyordu – Helwater'ın dışında Jamie'nin dünyayla tek bağlantısıydı ve bu, her ikisinin de bir sonraki ziyareti dört gözle beklediği küçük bir zevkti.</p>

  <p class="normal">Her şeyden öte Willie'ye sahipti. Helwater atlara adanmıştı; çocuk kendi başına ayakta durmadan çok önce bile, dedesi çayırlıkta dolaşması için bir midilli atının üstüne onu oturtturuyordu. Willie üç yaşına geldiği zaman kendi başına ata binmeye başlamıştı, elbette seyisinin yani MacKenzie'nin denetimi altında.</p>

  <p class="normal">Willie güçlü, cesur ve güzel bir çocuktu. Göz kamaştıran bir gülümsemesi vardı ve istese gülüşüyle ağaçlardaki kuşları bile büyüleyebilirdi. Ayrıca oldukça da şımarıktı. Ellesmere'in dokuzuncu Kontu ve hem Ellesmere'in hem de Helwater'ın mirasçısı olduğundan – onu kontrol eden anne ve babası da olmadığından – ona tapan büyükanne ve büyükbabasının, genç teyzesinin ve hatta bütün hizmetçilerin tepesine çıkıyordu. Bunu bir tek MacKenzie'ye yapamıyordu.</p>

  <p class="normal">Bu zamana kadar, atlar için Jamie'ye yardım etmesinde çocuğu durduran tehditler, Willie'nin ahırdaki yaramazlıklarını engellemeye yeterli olmuştu ama er ya da geç bu tehditler tek başına işe yaramayacaktı. Seyis MacKenzie kendini kaybedip bu küçük şeytana vurursa, neler olacağını merak etmeye başlamıştı.</p>

  <p class="normal">Jamie, Willie'nin teyzesiyle ya da hizmetçilerle konuştuğu şekilde bir kadınla konuşmaya cesaret etseydi, bu kadınların erkek bir akrabası tarafından sıkı bir şekilde dövülmüş olurdu.</p>

  <p class="normal">Ama çoğunlukla Willie ile eğleniyordu. Çocuk MacKenzie'ye tapıyordu ve büyüdükçe saatlerini onunla daha sık geçirir olmuştu. Ağır makarayı arazide çekerken büyük yük beygirlerine biniyorlardı ve yazın üst otlaktan aşağıya doğru gelirken, tehlikeli bir şekilde saman arabalarının üzerine oturuyorlardı.</p>

  <p class="normal">Fakat bu huzur dolu hayata karşı bir tehdit oluşuyordu ve her geçen ay bu daha da büyüyordu. İşe bakın ki bu tehdit Willie'nin kendisinden kaynaklanıyordu.</p>

  <p class="normal">"Ne kadar yakışıklı bir delikanlı, bunda hiç şüphe yok. Ne kadar da güzel bir binici!" Konuşan Leydi Grozier'di. Leydi Dunsany ile verandadayken, midillisinin üstünde gezintiye çıkan Willie'yi hayranlıkla izliyorlardı.</p>

  <p class="normal">Willie'nin büyükannesi kahkaha attı ve şefkatle çocuğa baktı. "Ahh, evet. Midillisini çok seviyor. Yemek için bile onu eve sokarken nasıl uğraşıyoruz. Seyisine de çok düşkün. MacKenzie ile o kadar çok zaman geçiriyor ki ona benzemeye başladı diye ara sıra espriler bile yapıyoruz!"</p>

  <p class="normal">Elbette seyise dikkat etmeyen Leydi Grozier, şimdi MacKenzie'ye doğru bakıyordu.</p>

  <p class="normal">"Aa, haklısınız!" diye bağırdı, çok şaşırmıştı. "Bakın, bakın! Willie'nin başı da aynı diklikte, omuzlarının yapısı da! Ne komik!"</p>

  <p class="normal">Jamie saygıyla hanımefendilere doğru başıyla selam verdi ama yüzünden boncuk boncuk soğuk terler akıyordu.</p>

  <p class="normal">Bunun geleceğini anlamıştı ama benzerliğin kendi haricinde başkaları tarafından da fark edileceğine inanmak istememişti. Willie bebekken tombul ve şişman yüzlüydü, o zaman pek de ona benzemiyordu. Ancak büyüdükçe şişmanlığı yanaklarından ve çenesinden çekilmişti ama burnu hâlâ çocukluktaki gibi hafiften kalkıktı. Omuzlarının yüksek ve geniş olacağı belliydi. Bebekken arduaz-mavi renginde olan gözleri koyu maviye dönmüştü. Gözleri berraktı, kenarlarındaki kül rengi kirpikleri sık ve görünüşe göre hafifçe yana yatıktı.</p>

  <p class="normal">Hanımefendiler eve gittiğinde ve kimsenin izlemediğinden emin olduğunda Jamie bir elini gizliden yüzüne götürdü. Gerçekten benzerlik bu kadar fazla mıydı? Willie'nin saçları orta tonlarda bir kahveydi, annesinin kestane rengi saçlarının parlaklığını almıştı. Ve bu büyük yarı saydam kulaklar, kendi kulakları da bu kadar yapışık değil miydi?</p>

  <p class="normal">Asıl tehdit Jamie Fraser'ın birkaç senedir kendini görmemesinden kaynaklanıyordu. Seyislerin aynası yoktu ve ona bir tane getirecek hizmetçilerin arkadaşlığından da inatla kaçmıştı.</p>

  <p class="normal">Hayvanların su içtiği yere gitti ve eğildi, sanki yüzeyinde kayan su böceklerinden bir tanesini inceliyor gibiydi. Saman çöpüyle lekelenen ve çukurlaşan böceklerle hatları çizilen suyun altında kendi yüzüne odaklanmıştı.</p>

  <p class="normal">Yutkundu ve boğazının hareket ettiği yansımasını da gördü. Tam bir benzerlik değildi ama kesinlikle vardı. Leydi Grozier'in de söylediği gibi başının ve omuzlarının şekli çok benziyordu ama çoğunlukla gözleri benziyordu. Fraser gözleri; babası Brian da bu gözlere sahipti ve kız kardeşi Jenny de. Çocukken kalkık olan burnu, artık uzundu ve dikti, elmacık kemikleri de genişlemişti ve herkes bunu görebilirdi.</p>

  <p class="normal">Yalaktaki yansıması o doğruldukça kayboldu. Son birkaç yıldır evi olan ahıra dalgın bir halde baktı. Temmuz ayıydı ve güneş çok sıcaktı ama uyuşan parmaklarına ve titreyen sırtına etki etmiyordu.</p>

  <p class="normal">Leydi Dunsany ile konuşma vakti gelmişti.</p>

  <p class="ortayazi">***</p>

  <p class="normal">Eylül ayının ortasında bütün hazırlıklar yapılmıştı. Af çıkmıştı; bir gün önce John Grey gelip haber vermişti. Jamie'nin küçük bir miktar birikmiş parası vardı, seyahat masraflarına yeterdi ve Leydi Dunsany de ona uygun bir at vermişti. Sadece Helwater'dakilerle ve Willie ile vedalaşmak kalmıştı.</p>

  <p class="normal">"Yarın ayrılıyorum." Jamie gerçekçi bir şekilde konuşurken, gözlerini kısrağın topuk kıllarından ayırmıyordu. Törpülediği nasırlar büyümüş, pul pul dökülüyorlarken ahırın zemininde iri siyah parçalar bırakıyordu.</p>

  <p class="normal">"Nereye gidiyorsun? Derwentwater'a mı? Ben de seninle gelebilir miyim?" Vikont Dunsany Ellesmere'in dokuzuncu Kontu William, tek at için yapılan bölmeden zıpladı ve güm sesiyle yere indi, öyle ki kısrak korkmuş ve burnundan solumaya başlamıştı.</p>

  <p class="normal">"Şunu yapma," dedi Jamie. "Milly'nin yanında sessiz olmanı söylemedim mi? O ürkek bir at."</p>

  <p class="normal">"Neden?"</p>

  <p class="normal">"Eğer dizini sıkarsam sen de ürkersin." Büyük elini savurdu ve çocuğun dizinin üstündeki kası sıktı. Willie ciyaklayarak geri çekildi, kıkırdıyordu.</p>

  <p class="normal">"İşin bittiği zaman Millyflower'e binebilir miyim, Mac?"</p>

  <p class="normal">"Hayır," diye cevap verdi Jamie sabırlı bir şekilde, bugün on ikinci kez aynı cevabı vermişti. "Sana binlerce kez söyledim, o senin için çok büyük."</p>

  <p class="normal">"Ama ben ona binmek istiyorum!"</p>

  <p class="normal">Jamie iç çekti ama cevap vermedi, bunun yerine Millyflower'ın diğer tarafına geçti ve sol toynağını aldı.</p>

  <p class="normal">"Milly'ye binmek istediğimi söyledim!"</p>

  <p class="normal">"Seni duydum."</p>

  <p class="normal">"O zaman benim için onu eyerle! Hemen şimdi!"</p>

  <p class="normal">Ellesmere'in dokuzuncu Kontu mümkün olduğunca çenesini kaldırdı ama Jamie'nin buz gibi mavi gözleriyle karşılaştığı zaman, gözlerindeki meydan okuyan bakış şüpheyle yumuşadı. Jamie atın toynağını yavaşça yere koydu ve yavaşça ayağa kalktı. Bütün heybetiyle ayakta duruyordu, yerden bir metre doksan beş santim yukardaydı. Ellerini dudaklarına koydu ve yerden bir metre altı santim yüksek olan Kont'a doğru baktı ve yavaşça cevap verdi. "Hayır."</p>

  <p class="normal">"Evet!" Willie saman saçılmış yere ayağını vuruyordu. "Sana ne dersem onu yapmak zorundasın!"</p>

  <p class="normal">"Hayır, değilim."</p>

  <p class="normal">"Evet, zorundasın!"</p>

  <p class="normal">"Hayır, ben..." Başını öyle sert salladı ki kulağının etrafındaki kırmızı saçları uçuştu. Jamie hafiften dudaklarını ısırdı, sonra çocuğun önünde çömeldi.</p>

  <p class="normal">"Bak," dedi, "senin dediklerini yapmak zorunda değilim, çünkü artık burada seyis değilim. Sana yarın gideceğimi söyledim."</p>

  <p class="normal">Willie'nin yüzü şaşkınlıktan ifadesizleşti; burnunun üstündeki çilleri açık teninde daha bir koyu duruyordu.</p>

  <p class="normal">"Yapamazsın!" dedi. "Ayrılamazsın!"</p>

  <p class="normal">"Yapmak zorundayım."</p>

  <p class="normal">"Hayır!" Küçük Kont çenesini sıktı, bu hali Jamie'ye büyükbabasına ne kadar benzediğini anımsattı. Helwater'daki hiç kimse Simon Fraser'ı, yani Lord Lovat'ı, görmediği için talihine şükretti. "Gitmene izin vermiyorum!"</p>

  <p class="normal">"Bir kere lordum, bu konu hakkında bir şey söyleyemezsin," diye cevap verdi Jamie kesin bir tavırla, sonunda ayrılacağı için duyduğu üzüntü, çocukla konuşmak için kendini serbest bırakmayla bir şekilde hafiflemişti.</p>

  <p class="normal">"Eğer ayrılırsan..." Willie tehdit için çaresizce etrafına bakındı ve bir eliyle bir yeri gösterdi. "Eğer ayrılırsan," diye kendine güvenen bir şekilde tekrarladı, "çığlık atarım, bağırırım ve bütün atları korkuturum. İşte o kadar!"</p>

  <p class="normal">"Hele bir yap, seni küçük şeytan, ben de seni bir güzel döverim!" Her zamanki ihtiyatından kurtulmuştu ve bu şımarık yumurcağın değerli atların keyfini kaçıracağı düşüncesiyle Jamie çocuğa kızgınlıkla baktı.</p>

  <p class="normal">Kont'un gözleri öfke saçıyordu, yüzü de kızarmıştı. Derin bir nefes aldı sonra döndü ve bütün ahır boyunca koşmaya başladı, bağırıyor ve kollarını sallıyordu.</p>

  <p class="normal">Sinirli bir şekilde toynaklarıyla oynamaya başlayan Millyflower, şahlanıp sıçradı ve yüksek sesle kişnedi. Hoşnutsuzluğu, yandaki ahırdan gelen tekmelerle ve tiz kişnemelerle artıyordu. Willie bütün lafları bağırarak söylüyor, ahırların kapılarını çılgınca tekmeliyordu.</p>

  <p class="normal">Jamie, Mille Fleurs'un yularını yakaladı ve büyük bir çabayla hem kendine hem de ona zarar vermeden kısrağı dışarıya çıkardı. Onu çite bağladı ve sonra Willie ile başa çıkabilmek için ahıra geri döndü.</p>

  <p class="normal">"Lanet olsun, lanet olsun, lanet olsun!" diye bağırıyordu Kont. "Bok herif! Pislik! Pezevenk!"</p>

  <p class="normal">Tek kelime etmeyen Jamie çocuğu yakasından tuttuğu gibi havaya kaldırdı ve tekmeleyen, kıvranan çocuğu, oturmak için kullandığı nalbantın sandalyesine götürdü. Oraya oturdu, Kont'u dizinin üzerine yatırdı ve çocuğun poposuna beş ya da altı kez sert bir şekilde vurdu. Sonra çocuğu silkti ve ayağa kaldırdı.</p>

  <p class="normal">"Senden nefret ediyorum!" Vikont'un gözyaşlarıyla yıkanan yüzü kıpkırmızıydı ve yumrukları sinirden titriyordu.</p>

  <p class="normal">"Ben de sana bayılmıyorum zaten, seni küçük piç!" diye lafı yapıştırdı Jamie.</p>

  <p class="normal">Kont doğruldu ve yumruklarını sıktı, yüzü sinirden morarmıştı.</p>

  <p class="normal">"Ben piç değilim!" diye bağırdı. "Değilim, değilim! Sözünü geri al! Hiç kimse bana bunu söyleyemez! Sana sözünü geri al dedim!"</p>

  <p class="normal">Jamie şaşkınlık içerisinde çocuğa bakıyordu. Demek ki böyle bir konuşma geçmişti ve Willie de bunu duymuştu. Jamie buradan ayrılmakta çok gecikmişti.</p>

  <p class="normal">Derin bir nefes aldı ve sonra bir kez daha derin bir nefes alıp, sesinin titrememesi için dua etti.</p>

  <p class="normal">"Sözümü geri alıyorum," dedi yumuşak bir sesle. "Bu kelimeyi kullanmamalıydım, lordum."</p>

  <p class="normal">Diz çöküp çocuğa sarılmak istiyordu ya da onu kucaklayıp omzuna yaslayıp onu rahatlatmak istiyordu ama bir seyisin efendisine, hem de böyle küçük olanına bu şekilde davranması doğru değildi. Sol elinin avcu karıncalandı ve oğluna verebileceği tek bir babacan okşamaya karşı parmaklarını sıkıca kapadı.</p>

  <p class="normal">Willie bir kontun nasıl davranması gerektiğini çok iyi biliyordu; ustaca gözyaşlarını bastırmaya çalışıp hızla burnunu çekti ve bir koluyla yüzünü sildi.</p>

  <p class="normal">"Gitmeme izin verin, lordum," diyerek Jamie diz çöktü ve küçük çocuğun yüzünü kaba mendiliyle yavaşça silmeye başladı. Willie'nin gözleri pamuklu kumaşın üzerinden ona bakıyordu, kan çanağına dönmüşlerdi ve üzgündüler.</p>

  <p class="normal">"Gerçekten gitmek zorunda mısın, Mac?" diye sordu çocuk kısık bir sesle.</p>

  <p class="normal">"Evet, gitmek zorundayım." Jamie bu koyu mavi gözlere baktı, kendi gözleri gibi yürek parçalayıcıydı. Birden kim görecekmiş hepsine lanet olsun dedi içinden. Sert bir şekilde çocuğu kendine doğru çekti ve ona sıkıca sarıldı. Willie akan gözyaşlarını görmesin diye Jamie çocuğun yüzünü omzuna yasladı.</p>

  <p class="normal">Willie kollarını Jamie'nin boynuna doladı ve sımsıkı sarıldı. Küçük çocuk hıçkırarak ağlamamak için kendini tuttuğundan, ona doğru yaslanan bu küçük güçlü bedenin titrediğini hissedebiliyordu. Jamie küçük düz sırtı okşadı ve Willie'nin saçlarını düzeltti. Çocuğun anlamayacağını umduğu Gaelce bir şeyler mırıldandı.</p>

  <p class="normal">Sonunda çocuğun kollarını boynundan çekti ve onu kibarca kendinden uzaklaştırdı.</p>

  <p class="normal">"Benimle odama gel, Willie. Saklaman için sana bir şey vermek istiyorum."</p>

  <p class="normal">Samanlıktan taşınalı uzun zaman olmuştu. Yaşlı baş seyis Hughes emekli olduğu zaman, onun binicilik eşyalarının bulunduğu odanın yanındaki kuytu odaya o yerleşmişti. Küçük bir odaydı ve sade eşyalarla donatılmıştı ama iki özelliği de taşıyordu; sıcaklık ve mahremiyet.</p>

  <p class="normal">Yatağın, sandalyenin ve lazımlığın yanında bir sehpa vardı. Sehpanın üzerinde kendisine ait birkaç kitap duruyordu; çömlek işi bir şamdanın içinde büyük bir mum ve küçük bir mum da Meryem Ana'nın ufak bir heykelinin yanında duruyordu. Bu heykel Jenny'nin ona yolladığı ucuz, tahtadan bir oyma işiydi ama Fransa'da yapılmıştı ve sanatsal bir dokunuşa sahipti.</p>

  <p class="normal">"Bu küçük mum ne için?" diye sordu Willie. "Anneannem, sadece rezil Papacıların putperest resimlerin önüne mum yaktıklarını söylemişti."</p>

  <p class="normal">"O zaman ben bir rezil Papacıyım," dedi Jamie ve dudağı üzgün bir şekilde seğirdi. "Ama bu putperest resmi değil; Meryem Ana'nın bir heykeli."</p>

  <p class="normal">"Öyle misin?" Bu açıklamanın çocuğun hayranlığına hayranlık kattığı açıktı. "Peki niye Papacılar heykellerin önünde mum yakıyor?"</p>

  <p class="normal">Jamie bir eliyle saçlarını okşadı. "Evet, şey. Belki bu... dua etmenin ve hatırlamanın bir yoludur. Mumu yakarsın ve dua edersin, sevdiğin insanları düşünürsün. Ve mum yanarken, alevler sana onları hatırlatır."</p>

  <p class="normal">"Sen kimi hatırlıyorsun?" Willie yukarıya doğru bir göz attı. Saçı az önceki üzüntüsünden dolayı karma karışık olmuştu ama mavi gözleri ilgiyle parlıyordu.</p>

  <p class="normal">"Ahh, birçok kişiyi. Kuzey İskoçya'daki ailemi, kız kardeşimi ve onun ailesini. Arkadaşlarımı. Eşimi." Ve bazen mum yanarken Geneva adında genç ve düşüncesiz bir kızı ama elbette bunu söyleyemiyordu.</p>

  <p class="normal">Willie kaşlarını çattı. "Senin bir eşin yok."</p>

  <p class="normal">"Hayır. Artık yok. Fakat ben onu her zaman hatırlıyorum."</p>

  <p class="normal">Willie kısa, kalın işaret parmağını uzattı ve küçük heykele dikkatlice dokundu. Kadının elleri 'hoş geldin' dercesine iki yana açılmıştı, sevimli yüzüne şefkatli bir analık duygusu işlenmişti.</p>

  <p class="normal">"Ben de rezil bir Papacı olmak istiyorum" dedi Willie kararlı bir şekilde.</p>

  <p class="normal">"Bunu yapamazsın!" diye bağırdı Jamie, bu fikir karşısında hem sevinmiş hem de üzülmüştü. "Büyükannen ve teyzen deliye döner."</p>

  <p class="normal">"Senin öldürdüğün deli tilki gibi onların da ağızları köpürecek mi?" dedi Willie.</p>

  <p class="normal">"Bilemiyorum," dedi Jamie düz bir şekilde.</p>

  <p class="normal">"Bunu yapmak istiyorum!" Küçük, parlak yüzünden kararlılık akıyordu. "Anneanneme ya da Isobel Teyze'ye söylemem; hiç kimseye söylemem. Lütfen Mac! Bana izin ver! Senin gibi olmak istiyorum!"</p>

  <p class="normal">Jamie tereddüt ediyordu. Çocuğun bu ciddiyeti karşısında duygulanmıştı, birden oğluna veda hediyesi olarak tahtadan oyduğu attan daha değerli bir şey vermek istedi. Papaz McMurtry'nin sınıfta onlara vaftiz hakkında öğrettiği şeyleri hatırlamaya çalıştı. Rahip olmayan birinin bunu yapmasında sakınca yoktu diye düşündü, eğer durum acilse ve yardım edecek bir papaz yoksa bu yapılabilirdi. Şu anki durum acil olarak düşünülebilirdi ama... Ani bir dürtü, pencere eşiğinde tuttuğu bir sürahi suya uzanmasını sağladı.</p>

  <p class="normal">Çocuğun geniş alnından yumuşak kahverengi saçları geriye doğru iterken, oğlunun gözlerinin onu izlediğini gördü; iri ve meraklıydılar. Jamie üç parmağını suya batırdı ve dikkatli bir şekilde çocuğun alnına bir haç işareti yaptı.</p>

  <p class="normal">"Seni vaftiz ediyorum küçük William James," dedi tatlı bir sesle, "Baba, Oğul ve Kutsal Ruh adına. Âmin."</p>

  <p class="normal">Willie gözlerini kırpıştırıyordu, su damlacıkları burnunun üzerine gelirken gözlerini şaşı yaptı. Suyu yakalamak için hemen dilini çıkardığında, Jamie buna kahkaha attı.</p>

  <p class="normal">"Neden bana William James dedin?" diye merakla sordu Willie. "Benim diğer adım Clarence Henry George." Suratını astı; ona göre Clarence güzel bir isim değildi.</p>

  <p class="normal">Jamie gülümsemesini sakladı. "Vaftiz olduğunda yeni bir adın olur. James senin Katolik adın. Benimki de öyle."</p>

  <p class="normal">"Öyle mi?" Willie bundan memnun olmuştu. "Ben de şimdi rezil bir Papacıyım, tıpkı senin gibi?"</p>

  <p class="normal">"Evet, en azından yapabildiğim kadarıyla." Willie'ye doğru bakıp gülümsedi, sonra aklına başka bir şey geldi ve gömleğinin yakasına uzandı.</p>

  <p class="normal">"İşte. Bunu da yanında sakla, beni hatırlamak için." Kayın ağacından yapılmış tespihi nazikçe Willie'nin başından geçerdi. "Ama bunu da kimsenin görmesine izin verme," diye uyardı. "Ve Tanrı aşkına, hiç kimseye bir Papacı olduğunu söyleme."</p>

  <p class="normal">"Söylemeyeceğim," diye söz verdi Willie. "Bir ruha bile." Tespihi gömleğinin içine yerleştirip saklandığından emin olmak için onu dikkatlice okşadı.</p>

  <p class="normal">"Güzel." Jamie uzanıp, Willie'nin saçlarını karıştırdı. "Neredeyse çay saatin, şimdi eve gitsen iyi olur."</p>

  <p class="normal">Willie kapıya doğru gitti ama yarı yolda durdu. Birden yine üzülmüştü, bir elini göğsüne bastırıyordu.</p>

  <p class="normal">"Seni hatırlamam için bunu saklamamı istedin. Ama ben sana beni hatırlaman için bir şey vermedim!"</p>

  <p class="normal">Jamie hafiften gülümsedi. Kalbi öyle sıkışmıştı ki neredeyse nefes alamayacağını düşündü ama kelimelerin ağzından çıkması için kendini zorladı.</p>

  <p class="normal">"Endişelenme," dedi. "Seni hep hatırlayacağım."</p>
</body>
</html>
