<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>yolcu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h1baslik1" id="calibre_toc_48"><br class="chapter" />
  <span class="ideitalik">38<br class="chapter" />
  <br class="chapter" />
  Bir Avukatla Karşılaşma</span></h2>

  <p class="normal"> </p>

  <p class="normal">Tahmin ettiğim gibi on sekizinci yüzyıl bakterileri modern antibiyotiklere dirençli değillerdi. Jamie'nin ateşi hemen hemen yirmi dört saat içinde düşmüş ve iki günde kolundaki iltihap yatışmaya başlamıştı. Yaranın etrafında kızarıklıktan ve çok az iltihap sızıntısından başka bir şey kalmamıştı.</p>

  <p class="normal">Dördüncü günü onun iyice iyileştiğinden emin olduktan sonra yaraya hafifçe kozalak çiçeği merhemi sürdüm ve yeniden sardım. Giyinmek ve kendimle uğraşmak için yukarıya çıktım.</p>

  <p class="normal">Ian, Janet, Genç Ian ve hizmetçiler son birkaç gündür Jamie'nin durumunu görmek için aralıklarla başlarını salonun kapısından içeriye uzatmışlardı. Jenny böyle yapmıyordu ama onun evde olan her şeyden haberdar olduğunu biliyordum. Yukarıya çıkacağımı söylememiştim ama yatak odasının kapısını açtığımda, ibriğin yanında sıcak suyla dolu büyük bir sürahi ve hemen yanında da bir kalıp yeni sabun bulmuştum.</p>

  <p class="normal">Sabunu aldım ve kokladım. İyi Fransız sabunuydu. Dağ zambağı kokuyordu, kesinlikle evin onur konuğu olduğumu belirten hoş bir açıklamaydı; mum yağı ve küllü sudan yapılan iri kalıp sabunla işini görebilecek biri değildim.</p>

  <p class="normal">"Tamam," diye mırıldandım. "Bakalım, göreceğiz, değil mi?" dedim usulca ve yıkanmak için lifi köpürtmeye başladım.</p>

  <p class="normal">Yarım saat sonra saçımı aynada düzeltirken, aşağıya birilerinin geldiğini duydum. Seslerden anlaşıldığı üzere aslında birkaç kişiydi. Merdivenlerden aşağıya indiğimde evdeki küçük çocuk sürüsünün mutfağa ve salona girip çıktıklarını görmüştüm, aralarında yabancı bir yetişkin de vardı. Merdivenlerden aşağıya inerken bana şüpheyle bakmıştı.</p>

  <p class="normal">Salondan içeriye girdiğimde yer yatağının kalktığını, tıraş olmuş ve temiz bir gecelik giymiş, sargılı koluyla koltukta oturan Jamie'nin etrafının dört ya da beş çocukla çevrelenmiş olduğunu gördüm. Çocuklarla Janet, Genç Ian, yirmi sene önce Lallybroch'ta gördüğüm küçük çocuğu anımsatan ama burun şekline bakarak Fraser olduğunu düşündüğüm biri ilgileniyordu.</p>

  <p class="normal">"İşte geldi!" Jamie beni görünce sevinçten çığlık attı ve korkuyla karışık bir sevinçle, odadaki bütün insanlar bana bakmak için döndü.</p>

  <p class="normal">Uzun boylu, geniş omuzlu, kıvırcık siyah saçlı ve kucağında kımıldayan bir yığını tutan genç bir adamı işaret ederek, "Genç Jamie'yi hatırladın mı?" dedi büyük Jamie.</p>

  <p class="normal">"Kıvırcık saçları hatırlıyorum," dedim gülümseyerek. "Geri kalanı biraz değişmiş."</p>

  <p class="normal">Genç Jamie bana bakarak gülümsedi. "Ben seni çok iyi hatırlıyorum yenge," dedi, sesi yıllanmış bira gibi koyuydu. "Beni dizlerine oturtup parmaklarımla On Küçük Domuzcuk oynunu oynardın."</p>

  <p class="normal">Biraz endişeyle ona bakarak, "Artık büyük olasılıkla yapamam," dedim. Gerçekten insanların yirmi ile kırk yaşları arasında belirgin bir farkın olmazken, dört ile yirmi dört yaşları arasında oldukça büyük bir fark oluyordu.</p>

  <p class="normal">"Belki buradaki küçük Benjamin'e eşlik edersin," diye öneride bulundu Genç Jamie gülerek. Eğildi ve dikkatlice yığını kollarımın arasına bıraktı.</p>

  <p class="normal">Yuvarlak bir yüz, genelde yeni doğmuş bebeklerde olan şaşırma ifadesiyle bana baktı. Benjamin birden babasıyla yer değiştirdiğimi görünce şaşırmışa benziyordu ama buna itiraz etmedi. Onun yerine küçük, pembe ağzını kocaman açtı ve yumruğunu ısırıp düşünceli bir tavırla emmeye başladı.</p>

  <p class="normal">Üzerinde ev pantolonu olan sarışın küçük bir çocuk, Jamie'nin dizlerine yaslanmış bana endişeyle bakıyordu. "Bu kim, Dayıcık?" diye sordu sesli bir fısıltıyla.</p>

  <p class="normal">"Büyük Yenge Claire," dedi Jamie ciddiyetle. "Ondan bahsedildiğini duymuşsunuzdur sanırım?"</p>

  <p class="normal">"Ahh, evet," dedi küçük çocuk, çılgınca başını sallayarak. "Büyükannem gibi yaşlı mı?"</p>

  <p class="normal">Ciddice başını sallıyordu, "Ondan daha büyük," dedi Jamie. Çocuk bir anlığına öylece bana baktı, sonra Jamie'ye döndü ve küçümsemeyle yüzünü buruşturdu.</p>

  <p class="normal">"Seninle anlaşalım Dayıcık! O büyükannem gibi yaşlı görünmüyor! Ya baksana, saçında neredeyse beyaz bile yok!"</p>

  <p class="normal">"Teşekkürler, küçük," dedim, ona ışıl ışıl bakıyordum.</p>

  <p class="normal">Bana şüpheyle bakan çocuk, "Büyük Yenge Claire olduğundan emin misin?" diye konuşmaya devam etti. "Annem dedi ki Büyük Yenge Claire belki bir büyücü olabilirmiş ama bu bayan hiç ona benzemiyor. Burnunda görebileceğim bir siğil bile yok!"</p>

  <p class="normal">"Teşekkürler," dedim biraz sertçe. "Peki senin adın ne?" Kendisine doğrudan soru sorulunca utanarak arkasını döndü ve başını Jamie'nin koluna gömdü, konuşmayı reddediyordu.</p>

  <p class="normal">Çocuğun ipek sarı saçlarını karıştırarak, "Angus Walter Edwin Murray Carmichael," diye cevap verdi Jamie onun yerine. "Maggie'nin büyük oğlu ve Wally olarak bilinir."</p>

  <p class="normal">"Biz ona Mendil diyoruz," dedi dizlerimin dibinde duran kırmızı saçlı küçük bir kız. "Çünkü onun burnunda devamlı sümük oluyor."</p>

  <p class="normal">Angus Walter yüzünü dayısının gömleğinden kaldırdı ve kıza öfkeyle baktı, yüzü kıpkırmızı olmuştu.</p>

  <p class="normal">"Hayır değil!" diye bağırdı. "Sözünü geri al!" Kızın sözünü alıp almadığını görmek istemeden yumruklarını sıkarak kızın üzerine atladı ama büyük dayısının yakasına yapışmasıyla ayağa kalkması bir oldu.</p>

  <p class="normal">"Kızlara vurulmaz," dedi Jamie onu sertçe. "Bu erkekliğe yakışmaz."</p>

  <p class="normal">"Ama bana sümüklü dedi!" diye feryat etti Angus Walter. "Ona vurmalıyım!"</p>

  <p class="normal">"İnsanların dış görünüşleri ile ilgili yorum yapmak da hiç nazik bir davranış değil, Bayan Abigail," dedi Jamie ciddiyetle kıza. "Kuzeninden özür dilemesin."</p>

  <p class="normal">"Evet, ama o..." diye itiraz etti Abigail fakat sonra Jamie'nin sert bakışlarını gördü ve gözlerini yere indirdi, yüzü kızarmıştı. "Özür dilerim, Wally."</p>

  <p class="normal">Wally uğradığı hakaretten dolayı bu karşılığı ilk başta gönülsüzce kabul etmişe benziyordu ama sonunda dayısının ona bir hikâye anlatma sözünü duyunca kuzenine vurmaya çalışmaktan vazgeçmişti.</p>

  <p class="normal">"Çoban köpeği ve süvari hikâyesini anlat!" diye bağırdı benim kırmızı saçlı arkadaşım, iyi dinlemek için öne doğru gitmeye çalışıyordu.</p>

  <p class="normal">"Hayır, iblisin satranç oyununu!" diye bağırdı diğer çocuklar. Jamie onlar için bir mıknatıs gibi görünüyordu. İki erkek çocuğu onun örtüsünü çekiştirirken, sarı saçlı küçük bir kız başının arkasına geçmek için koltuğa tırmandı ve onun saçlarını düzgünce örmeye başladı.</p>

  <p class="normal">"Yakışıklı Dayıcık," diye mırıldandı Wally, bu önerilere dâhil olmuyordu.</p>

  <p class="normal">"Bu Wally'nın hikâyesi," dedi Jamie kararlıca, bir hareketiyle çıkan isyanı bastırmıştı. "O beğendiğini seçecek." Yastığın altından temiz bir mendil çıkardı ve Wally'nin burnuna tuttu.</p>

  <p class="normal">"Sümkür," dedi sessizce ve daha sonra yüksek bir sesle, "ve bana hangi hikâyeyi istediğini söyle, Wally."</p>

  <p class="normal">Wally uyum sağlayarak sümkürdü ve konuşmaya başladı. "Azize Gelin ve kazlar, lütfen, Dayıcık."</p>

  <p class="normal">Jamie'nin gözleri bana döndü, düşünceli bir ifadeyle yüzüme odaklanmıştı. "Tamam," dedi bir müddet sonra. "Pekâlâ, o zaman. Hayatı boyunca yas tutan erkek gri yaban kazını biliyorsunuz? Eğer dişi bir kazı avlarsanız onun başını beklemek zorundasınız, çünkü erkek yaban kazı yas tutmak için gelecektir. Sonra ikinciyi de öldürmek zorundasınız, çünkü ölene kadar yas tutacak ve eşini son bir kez daha görmek için gökyüzüne seslenecektir."</p>

  <p class="normal">Küçük Benjamin örtülerinin arasında kımıldanıyor, kollarımın arasında hareket ediyordu. Jamie gülümsedi ve dikkatini Wally'ye verdi, büyük dayısının dizinin dibinde ağzı açık duruyordu.</p>

  <p class="normal">"İşte," dedi, "bir zamanlar bildiğinizden ya da hayal edebileceğinizden de çok, çok önceleri Aziz Michael ile birlikte Gelin Kuzey İskoçya'nın taşlarına ayak basmış..."</p>

  <p class="normal">Benjamin bu noktada küçük bir çığlık attı ve elbisemin önünü aramaya başladı. Genç Jamie ve kardeşleri gözden kaybolmuşa benziyordu ve bir anlık sıvazlamanın, sallamanın boşa olduğunu gördükten sonra Benjamin'in annesini aramak için odadan çıktım, devam eden hikâyeyi arkamda bırakmıştım.</p>

  <p class="normal">Söz konusu anneyi mutfakta buldum, kızların ve kadınların oluşturduğu büyük bir grubun içine gömülmüştü ve Benjamin'i ona döndürdükten sonra, tanıştırmalar, selamlamalar ve kadınların birbirlerini öyle ya da böyle değerlendirmesiyle vakit geçirdim.</p>

  <p class="normal">Kadınların hepsi çok samimiydi; herkesin beni bildiği ya da onlara anlatıldığım belliydi. Bir süre beni birbirlerine tanıttılar, Jamie'nin ilk eşinin dönüşünde pek şaşırılacak bir şey yoktu – ya ölümden ya da Fransa'dan dönmüştüm, artık onlara ne anlatıldığına bağlıydı.</p>

  <p class="normal">Ama yine de bu toplulukta çok tuhaf gizli bir hava vardı. Bana soru sormamak için dikkatli davranıyorlardı; bu oldukça nezaketsizce olurdu. Kuzey İskoçya'da bir yabancının hikâyesi sıradan bir ziyarette ortaya dökülmesi yakışıksız bulunurdu.</p>

  <p class="normal">Her ne kadar bana kibar ve nazik davransalar da göz uçlarıyla küçük bakışlar, arkamdan birbirlerine bakmalar ve Gaelce yapılan sessiz yorumlar belli oluyordu.</p>

  <p class="normal">Ancak en tuhaf olanı ise Jenny'nin olmayışıydı. O, Lallybroch'un ana ateşiydi; bütün ev sakinleri güneşin etrafındaki gezegenler gibi onun yörüngesinde dolanırdı. Ev bu kadar kalabalıkken onun mutfağı bırakıp gideceğini düşünemiyordum.</p>

  <p class="normal">Onun varlığı, evi kokuyla dolduran arka kilerdeki büyük yeni çam ağaçlarının kokusu kadar keskindi ama Jenny'nin kendisi ortada yoktu.</p>

  <p class="normal">Genç Ian ile döndüğüm geceden beri benimle karşılaşmaktan kaçınıyordu – bu şartlar altında çok doğal diye düşünüyordum. Aslında ben de onunla konuşmak istemiyordum. İkimiz de bir hesaplaşmanın yapılacağını biliyorduk ama ikimiz de bunu yapmak için çabalamıyorduk.</p>

  <p class="normal">Mutfak sıcak ve kalabalıktı – çok sıcaktı. Kuruyan çamaşır, nişasta, ıslak çocuk bezi, ter kokusu, domuz yağıyla pişirilen yulaflı çörek ve birazdan hazır olacak ekmeğin kokusu birbirine karışmıştı. Katherine çöreğe koymak için bir sürahi kaymak istediğinde kaçmak için bir fırsat bulmuştum, mandıraya gidip kaymak almaya gönüllü oldum.</p>

  <p class="ortayazi">***</p>

  <p class="normal">Mutfaktaki sıcak bedenlerin baskısından sonra dışarıdaki soğuk, nemli hava öyle canlandırıcıydı ki bir müddet öylece kaldım, mandıraya gitmeden önce eteklerimden ve saçlarımdan mutfak kokularının uçup gitmesine izin verdim. Ahır ana evden biraz uzaktaydı, koyunların ve keçilerin tutulduğu iki küçük ağıla göre yapılan süt sağım kulübesine uyumluydu. Kuzey İskoçya'da sığırlar da vardı ama sütten daha çok etleri için besleniyordu, inek sütü sadece hasta olanlara veriliyordu.</p>

  <p class="normal">Mandıradan çıktığım zaman şaşırmıştım, Fergus otlağın çitlerine yaslanmış duruyordu, huysuzca gerideki yünlü yığınlara bakıyordu. Onu burada görmeyi beklemiyordum ve Jamie'nin onun dönüşünden haberi olup olmadığını merak ettim.</p>

  <p class="normal">Jenny'nin pahalı Merinos koyunu – ithaldi, elle beslenmişti ve Jenny'nin torunlarından daha şımarıktı – ben yanından geçerken beni gördü ve ağıllarının yanına gelmek için sürüyle acele etti, lezzetli yem umuduyla çılgıncasına meleyerek geliyorlardı. Fergus gürültü karşısında şaşkınlıkla baktı, sonra gönülsüzce el salladı. Bir şey söylüyordu ama bu gürültüden duyulacak gibi değildi.</p>

  <p class="normal">Ağılın yanında büyük bir kutuda dondan yanmış lahanalar vardı. Büyük, pörsümüş yeşilliği aldım ve ağızlarının kapanması umuduyla aç gözlü dudaklara büyük yapraklardan kopararak verdim.</p>

  <p class="normal">Neredeyse yeri süpürecek kadar yünle kaplanmış futbol topu gibi testisleri olan Hughie adlı koç, yüksek ve despot bir me sesiyle ilk sıraya geldi. Bu sefer yanıma gelen Fergus büyük bir lahana aldı ve oldukça sert bir şekilde Hughie'ye fırlattı.</p>

  <p class="normal">"<span class="ideitalik">Tais-to</span>!" diye bağırdı sinirli bir şekilde.</p>

  <p class="normal">Lahana onun arka tarafındaki otlağa giderken Hughie irkildi ve şaşkın, tiz bir me ile karşılık verdi. Sonra yola koyuldu, testisleri büyük bir ihtişamla bir sağa bir sola sallanıyordu. Sürüsü de onu takip etti, hoşnutsuz bir me korosuyla gidiyorlardı.</p>

  <p class="normal">Fergus kötü niyetle arkalarından baktı.</p>

  <p class="normal">"İşe yaramaz, gürültülü pis kokulu hayvanlar," dedi. Giydiği pelerinin ve çorapların neredeyse tamamının yünden yapıldığını görünce nankörce diye düşündüm.</p>

  <p class="normal">Onun bu tavrını önemsemeyerek, "Seni yeniden görmek ne güzel, Fergus," dedim. "Jamie geri geldiğini biliyor mu?" Eğer Fergus Lallybroch'a geldiyse son olayların ne kadarını biliyor diye merak etmiştim.</p>

  <p class="normal">"Hayır," dedi ilgisizce. "Sanırım burada olduğumu ona söylemem lazım." Buna rağmen eve doğru gitmedi ama çamurdan altüst olmuş yere bakmaya devam etti. Onda bir şey olduğu açıktı; bu ayak işleri ile ilgili hiçbir şeyin ters gitmediğini umuyordum.</p>

  <p class="normal">"Bay Gage'i buldun mu?" diye sordum.</p>

  <p class="normal">Bir anlığına boş boş baktı, sonra zayıf yüzüne canlılık belirtileri geri geldi.</p>

  <p class="normal">"Ahh, evet. Lord iyi. Gage ile birlikte dernekteki diğer üyeleri uyarmaya gittim ve sonra birlikte buluşacağımız tavernaya gittik. Orada gizlenip bekleyen bir sürü gümrükçü vardı. Belki fıçıdaki arkadaşları kadar orada beklemişlerdir. Ha, ha, ha!"</p>

  <p class="normal">Gözlerindeki bu vahşi keyif parıltısı birden söndü ve iç çekti. "Elbette broşürlerin parasının ödeneceğini bekleyemeyiz. Baskı makinesi kurtarılsa bile Tanrı bilir, lordum işini ne kadar zamanda düzeltir."</p>

  <p class="normal">Biraz üzgün konuşmuştu ki bu beni şaşırtmıştı.</p>

  <p class="normal">"Baskı işlerine sen yardım etmiyorsun, değil mi?" diye sordum.</p>

  <p class="normal">Bir omzunu kaldırdı sonra indirdi. "Yardım denemez, leydim. Ama lordum kanyaktan kazandığımın bir kısmını basım işlerine yatırmam konusunda bana izin verecek kadar nazik. Zamanında orada çalışan biri olabilirdim."</p>

  <p class="normal">"Anlıyorum," dedim cana yakın bir şekilde. "Paraya ihtiyacın var mı? Belki ben–"</p>

  <p class="normal">Bana şaşkınlıkla bir göz attı ve sonra harika dişlerini sergileyen bir gülümseme yayıldı yüzüne.</p>

  <p class="normal">"Teşekkürler, leydim ama hayır. Çok az paraya ihtiyacım oluyor ve yeterince param var." Ceketinin yan cebini okşadı, rahatlatan bir şıngırtı sesi gelmişti.</p>

  <p class="normal">Kaşlarını çatarak durdu ve iki bileğini de ceketinin cebine soktu.</p>

  <p class="normal">"Hayır..." dedi yavaşça. "Sadece şey, basım işi çok daha saygın bir iş, leydim."</p>

  <p class="normal">"Ben de öyle düşünüyorum," dedim hafiften şaşırarak. Sesimdeki ifadeyi fark etti ve bana gülümsedi, üzgündü.</p>

  <p class="normal">"Zor olan şu ki leydim; kaçakçılık gelir olarak bir eşe bakmak için çok daha etkili ama bir iş olarak, saygın bir bayanın ailesinin ilgisini çekecek türden bir meslek değil."</p>

  <p class="normal">"Yaa," dedim, her şey açığa çıkmıştı. "Sen evlenmek mi istiyorsun? Saygın genç bir leydiyle?"</p>

  <p class="normal">Biraz çekinerek, başını 'evet' anlamında salladı.</p>

  <p class="normal">"Evet, madam. Ancak kızın ailesi beni beğenmiyor."</p>

  <p class="normal">Bütün her şeyi düşününce genç bayanın annesini kınayamıyordum. Fergus, bir genç kızın kalbini çalmaya yetecek gösterişli tavra sahip olabilirdi ama tutucu bir İskoç ailesinin ilgisini çekeceği birkaç şeyden yoksundu; mülk, gelir, sol el ve bir soyadı.</p>

  <p class="normal">Kaçakçılık, davar hırsızlığı ve isyan gibi İskoçya uzun, şanlı bir tarihe sahipti ama bir Fransız'da bu yoktu. Fergus'un Lallybroch'ta ne kadar kaldığı önemli değildi, Notre Dame gibi bir Fransız olarak kalmıştı. O da benim gibi her zaman bir yabancıydı.</p>

  <p class="normal">"Eğer uygun bir basım işinde çalışıyor olsaydım, anlarsınız işte, belki saygın bayan durumumu düşünmek için ikna edilebilirdi," diye açıklama yaptı. "Lakin durum böyle olunca..." Umutsuzca başını iki yana salladı.</p>

  <p class="normal">Sevimli bir şekilde kolunu okşadım. "Bunun için endişelenme," dedim. "Bunu düşünürüz. Jamie bu kızı biliyor mu? Senin için kızın annesi ile konuşacağından eminim."</p>

  <p class="normal">Biraz endişeli göründüğüne şaşırmıştım.</p>

  <p class="normal">"Ahh, hayır, leydim! Lütfen ona bir şey söylemeyin. Onun bunu düşünemeyecek kadar çok işi var."</p>

  <p class="normal">Aslında bunun doğru olduğunu düşündüm ama onun bu kadar sert çıkmasına şaşırmıştım. Yine de Jamie'ye söylememe fikrine katılıyordum. Ayaklarım soğuk çamurda durmaktan üşümüştü ve ona içeriye girmeyi önerdim.</p>

  <p class="normal">"Belki biraz sonra leydim," dedi. "Şimdilik bir koyun için bile uygun biri değilim." İç çekerek döndü ve bitap halde güvercinliğe doğru yürüdü, omuzları çökmüştü.</p>

  <p class="ortayazi">***</p>

  <p class="normal">Jenny'nin Jamie ile birlikte salonda olması beni şaşırtmıştı. Jenny dışarıdan gelmişti; yanakları ve uzun düz burnunun ucu soğuktan pembeydi ve kışın is kokusu elbiselerine sinmişti.</p>

  <p class="normal">"Donas'ı eyerlemesi için Genç Ian'ı yolladım," dedi. Kaşlarını çatarak erkek kardeşine bakıyordu. "Ahıra kendin gidebilir misin, Jamie, yoksa Ian senin için hayvanı getirsin mi?"</p>

  <p class="normal">Jamie tek kaşını kaldırarak kız kardeşine dik dik baktı.</p>

  <p class="normal">"Gidilmesi gereken bir yer varsa yürüyerek kendim giderim ama şimdi hiçbir yere gitmiyorum."</p>

  <p class="normal">"Onun geldiğini sana söylemedim mi?" diye sabırsızca konuşmaya başladı Jenny. "Amyas Kettrick dün gece geç saatte buraya geldi ve onun Kinwallis'den geldiğini söyledi. Hobart bugün buraya gelmeye niyetliymiş." Şöminenin üzerindeki işlemeli güzel saate bir göz attı. "Eğer kahvaltıdan sonra yola çıktıysa bir saat içinde burada olur."</p>

  <p class="normal">Jamie koltuğa doğru başını yana eğip kız kardeşine kaşlarını çatarak baktı.</p>

  <p class="normal">"Sana söyledim Jenny, Hobart MacKenzie'den korkmuyorum," dedi kısaca. "Ondan kaçarsam bana lanet olsun!"</p>

  <p class="normal">Jenny erkek kardeşine buz gibi bir bakış attığında kaşlarını yukarıya kaldırdı.</p>

  <p class="normal">"Ahh, öyle mi?" dedi. "Laoghaire'den de korkmuyordun ama seni ne hale getirdiğine bir bak!" Başıyla Jamie'nin kolundaki sargıyı gösterdi.</p>

  <p class="normal">Yine de Jamie'nin dudağının bir köşesi yukarıya doğru kıvrıldı.</p>

  <p class="normal">"Öyle, evet, bu istisna," dedi. "Yine de Jenny, Kuzey İskoçya'da silahların tavuğun dişlerinden bile daha az olduğunu biliyorsun. Hobart'ın buraya gelip beni vurması için benim silahımı ödünç alacağını sanmıyorum."</p>

  <p class="normal">"Bununla uğraşacağını ben de sanmıyorum. Buraya gelip seni bir kaz gibi midenden de şişleyebilir!" diye lafı yapıştırdı Jenny.</p>

  <p class="normal">Jamie kahkaha attı ve kız kardeşi ona kötü kötü baktı. Araya girmek için bir fırsat yakalamıştım.</p>

  <p class="normal">"Kim?" diye sordum, "Hobart MacKenzie kim ve niye seni bir kaz gibi şişlemek istiyor?"</p>

  <p class="normal">Jamie başına bana çevirdi, gözleri hâlâ keyiften parlıyordu. "Hobart, Laoghaire'in erkek kardeşi, Sassenach," diye açıklama yaptı. "Beni şişlemesine gelince ya da başka şekilde–"</p>

  <p class="normal">Jenny, "Laoghaire onun yaşadığı yere Kinwallis'e haber yolladı," diyerek araya girdi, "ve ona... bu olanları anlattı." Beni, Jamie'yi ve bütün bu durumu kapsayan belirsiz, sabırsız bir hareket yaptı.</p>

  <p class="normal">"Ana fikir şu, Hobart buraya gelip, beni öldürerek kız kardeşinin onurunu temizlemek istiyor," diye açıklama yaptı Jamie. Bu fikri eğlenceli bulmuşa benziyordu. Bundan emin değildim ve Jenny de emin değildi.</p>

  <p class="normal">"Bu Hobart için endişelenmiyor musun?" diye sordum.</p>

  <p class="normal">"Tabii ki hayır," dedi biraz sinirlenerek. Kız kardeşine döndü. "Tanrı aşkına, Jenny, Hobart MacKenzie'yi tanıyorsun! O adam kendi ayağını kesmeden bir tavuğu bile kandıramaz!"</p>

  <p class="normal">Jenny aşağıdan yukarıya doğru onu süzdü; onun kendisini nasıl savunabileceğini ölçüyordu ve isteksizce onun bunu – tek elle olsa bile – başaracağı sonucuna vardı.</p>

  <p class="normal">"Hımm," dedi. "Evet, ya senin için gelir de onu öldürürsen? O zaman ne olacak?"</p>

  <p class="normal">"Sanırım o zaman o ölecek," diye cevap verdi Jamie düz bir biçimde.</p>

  <p class="normal">"Ve sen de adam öldürmekten asılacaksın," diye hemen karşılık verdi Jenny, "ya da Laoghaire'in bütün akrabaları senin peşine düşecek. Kan davası mı başlatmak istiyorsun?"</p>

  <p class="normal">Jamie gözlerini kısarak kız kardeşine baktı, bu bakış aralarındaki benzerliği kamçılıyordu.</p>

  <p class="normal">"İstediğim şu," dedi abartılı bir sabırla. "Kahvaltı. Bana yemek vermeyi mi yoksa açlıktan bayılmamı bekleyip, sonra da Hobart gidene kadar beni papaz sığınağında saklamayı mı düşünüyorsun?"</p>

  <p class="normal">Jenny erkek kardeşine dik dik bakarken yüzündeki öfke neşeyle savaşıyordu. Fraser kardeşlerinin genel özelliği olduğundan neşe savaşı kazandı.</p>

  <p class="normal">"Bu bir düşünce tabii," dedi Jenny kısa isteksiz bir gülümsemeyle. "Senin inatçı leşini bu kadar uzağa sürüklersem, kendimi tokatlarım." Başını iki yana salladı ve iç çekti.</p>

  <p class="normal">"Tamam, Jamie, nasıl istersen öyle yap. Fakat güzel Türk işi halımı mahvetmeyi deneme bile."</p>

  <p class="normal">Kız kardeşine baktı, büyük ağzı yana doğru kıvrıldı.</p>

  <p class="normal">"Söz veriyorum, Jenny," dedi. "Salonda kan dökülmeyecek."</p>

  <p class="normal">Jenny homurdandı. "Avanak," dedi, bir kin belirtisi yoktu, "Janet ile kahvaltını göndereyim." Ve eteklerini toplayıp gitti.</p>

  <p class="normal">Şaşkınlıkla Jenny'nin peşinden bakarak, "Donas mı dedi o?" diye sordum. "Kesinlikle Leoch'tan aldığın at olamaz!"</p>

  <p class="normal">"Ahh, hayır." Jamie bana gülümseyerek başını arkaya doğru yasladı. "Bu Donas'ın torunu ya da onlardan biri. Onun şerefine kızıl doru taya adını verdik."</p>

  <p class="normal">Koltuğun arkasına doğru yaslandım, omzundan başlayarak yaralı kolu boyunca acısı olup olmadığını kontrol ediyordum.</p>

  <p class="normal">"Acıyor mu?" diye sordum, yaranın biraz yukarısına bastırdığımda yüzünün buruştuğunu gördüm. Durumu iyiydi; ağrının yeri bir gün öncesine göre daha yukarıdaydı.</p>

  <p class="normal">"Çok değil," dedi. Askıyı çıkardı ve yüzünü buruşturarak dikkatlice kolunu uzatmaya çalıştı. "Ama daha takla atabileceğimi sanmıyorum."</p>

  <p class="normal">Kahkaha attım. "Hayır, ben de sanmıyorum." Duraksadım. "Jamie... bu Hobart. Gerçekten düşün–"</p>

  <p class="normal">"Düşünmüyorum," dedi kararlılıkla. "Ve eğer düşünüyorsam da ilk önce kahvaltımı yapmak istiyorum. Boş bir mideyle öldürülmek niyetinde değilim."</p>

  <p class="normal">Yeniden kahkaha attım, biraz rahatlamıştım. "Gidip kahvaltını getireyim," dedim.</p>

  <p class="normal">Koridora adımımı attığımda pencerelerden birinde bir hareketlenme gördüm ve bakmak için durdum. Jenny'ydi, soğuğa karşı pelerinini giymiş ve şapkasını da örtmüştü, ahırın olduğu yokuşa doğru gidiyordu. Ani bir dürtüyle tahta askıdan ben de pelerinimi aldım ve onun peşine takıldım. Jenny Murray'ye söylenecek birkaç lafım vardı ve bu onu yalnız yakaladığım en iyi fırsattı.</p>

  <p class="ortayazi">***</p>

  <p class="normal">Ahırın dışında ona yetişmiştim; peşinden gelen adımlarımı duydu ve arkasını döndü, şaşkındı. Çabucak etrafa bir göz attı fakat yalnızdık. Yüzleşmeden kaçış olmadığını görünce yün pelerinin altındaki omuzlarını dikleştirdi ve başını kaldırdı, gözlerini gözlerime dikti.</p>

  <p class="normal">"Düşündüm de en iyisi Genç Ian'a atın eyerlerini çözmesini söylemek," dedi. "Sonra börek için sebze kilerini gidip soğan alacağım. Sen de benimle gelir misin?"</p>

  <p class="normal">"Gelirim." Kış rüzgârına karşı iyice pelerinime sarılarak ahıra doğru onu takip ettim.</p>

  <p class="normal">Dışarıdaki buz gibi soğuğa karşı en azından içerisi sıcak ve karanlıktı. At, saman ve gübre kokuyordu. Gözlerimin loşluğa alışması için bir müddet durdum ama Jenny hemen ana koridorun aşağısına doğru gitti, taş zeminde ayak sesleri yumuşaktı.</p>

  <p class="normal">Genç Ian taze saman yığınlarının üzerine uzanmıştı; oturdu ve sese karşı gözlerini kırpıştırdı.</p>

  <p class="normal">Jenny bir oğluna bir ahıra bakıyordu. Yumuşak kahverengi gözlü at ise rahatça yemliğinden saman yiyordu, eyerli ya da yularlı değildi.</p>

  <p class="normal">"Sana Donas'ı hazırla demedim mi?" diye sordu Jenny çocuğa, sesi sertti. Genç Ian biraz mahcup bakarak başını kaşıdı ve ayağa kalktı.</p>

  <p class="normal">"Evet, anne söyledin," dedi. "Ama onu yeniden çözeceğim için eyerlememe değmeyeceğini düşündüm."</p>

  <p class="normal">Jenny ona dik dik baktı.</p>

  <p class="normal">"Ahh, öyle mi?" dedi. "Peki gerekli olmadığından nasıl bu kadar emin oluyorsun?"</p>

  <p class="normal">Genç Ian omuz silkti ve ona gülümsedi.</p>

  <p class="normal">"Anne, Hobart Enişte şöyle dursun, Jamie Dayı'nın hiçbir şeyden kaçmayacağını benim kadar sen de çok iyi biliyorsun. Öyle değil mi?" diye ekledi nazikçe.</p>

  <p class="normal">Jenny oğluna baktı ve iç çekti. Sonra isteksiz bir gülümseme yüzünü aydınlattı ve uzanıp oğlunun yüzüne düşen dağınık saçları düzeltti.</p>

  <p class="normal">"Evet, küçük Ian. Biliyorum." Eli oğlunun kızaran yanağına dokundu.</p>

  <p class="normal">"O zaman doğruca eve git ve dayınla birlikte ikinci kahvaltını yap," dedi. "Yengen ve ben sebze kilerine gideceğiz. Fakat Bay Hobart MacKenzie gelirse yanıma gel ve bana güzelce haber ver, tamam mı?"</p>

  <p class="normal">"Tamam, anne," diye söz verdi ve eve gitti, tabii ki yemek düşüncesiyle harekete geçmişti.</p>

  <p class="normal">Jenny onun gidişini izliyordu, çocuk yavru bir turna kuşu gibi sarsakça hareket ediyordu ve Jenny başını iki yana salladı ama dudaklarında hâlâ gülümseme vardı.</p>

  <p class="normal">"Tatlı çocuk," diye mırıldandı. Sonra şu anki durumu hatırlayarak kesin bir kararla bana döndü.</p>

  <p class="normal">"Gel hadi," dedi. "Sanırım benimle konuşmak istiyorsun, değil mi?"</p>

  <p class="ortayazi">***</p>

  <p class="normal">İkimizde sebze kilerinin sığınağına gidene kadar hiçbir şey konuşmadık. Burası evin altına kazılmış küçük bir odaydı. Tavan kirişine asılı uzun örgülü saçaklı soğan ve sarımsakların kokusu, kurumuş elmaların tatlı, aromalı kokusu ve kilerin raflarının üzerine kahverengi yumrular şeklinde dağılmış patateslerin toprak kokusu içeriyi doldurmuştu.</p>

  <p class="normal">Bir elini kümelenmiş yumruların üzerine koyarak, "Bana patates yetiştirme fikrini verdiğini hatırlıyor musun?" diye sordu Jenny. "Bu çok iyi bir şeydi; Culloden'dan sonraki birçok kışta bizi hayatta tutan patates oldu."</p>

  <p class="normal">Tabii ki hatırlıyordum. Soğuk bir sonbahar akşamı birbirimizden ayrılmak için ayakta dururken söylemiştim – sonra o yeni doğan bebeğinin yanına dönmüş, ben de ölüm cezasına çarptırılan ve Kuzey İskoçya'da kanun kaçakçısı ilan edilen Jamie'yi kurtarmaya gitmiştim. Onu bulmuş ve onu kurtarmıştım – öyle görünüyordu ki Lallybroch'u da. Ve Jenny ikisini de Laoghaire'e vermeye çalışmıştı.</p>

  <p class="normal">"Neden?" dedim sonunda yumuşak bir sesle. O işiyle ilgilenmek için eğildiğinden tepesinden konuşuyordum. Eli saat gibi işliyordu, bir soğanı uzun örgülü saçaklarından alıyor, örgülerinden kurumuş saplarını ayırıyor ve tuttuğu sepete koyuyordu.</p>

  <p class="normal">"Bunu neden yaptın?" dedim. Başka bir saçaktan soğanı kopardım ama onu sepete koymak yerine ellerimin arasında tuttum, beysbol topu gibi bir ileri bir geri çeviriyordum, avuçlarımın arasında ince kâğıt gibi yüzeyin sesini duyabiliyordum.</p>

  <p class="normal">"Neyi neden yaptım?" Sesi oldukça kontrollüydü; sadece onu çok iyi tanıyan biri kendini tuttuğunu anlayabilirdi. Ve ben onu çok iyi tanıyordum – ya da bir zamanlar tanıyordum.</p>

  <p class="normal">"Neden kardeşimle Laoghaire'in arasını yaptım, bunu mu demek istiyorsun?" Bana hemen bir göz attı, düzgün siyah kaşları soru sorarcasına yukarı kalkmıştı fakat sonra yeniden soğanların saçaklarına döndü. "Haklısın; ben ona bunu yaptırmasaydım o böyle bir şeyi asla yapmayacaktı."</p>

  <p class="normal">"Bu yüzden sen onun yapmasını sağladın," dedim. Rüzgâr sebze kilerinin kapısını kımıldatıyordu, kesik taşların arasından küçük toz bulutlarını aşağıya indiriyordu.</p>

  <p class="normal">"Yalnızdı," dedi yumuşak bir sesle. "Çok yalnızdı. Onu öyle görmeye dayanamadım. Uzun zamandır perişan bir hâldeydi. Anlarsın, senin yasını tutuyordu."</p>

  <p class="normal">"Onun öldüğünü düşünmüştüm," dedim sessizce, dile getirilmemiş suçlamaya cevap vererek.</p>

  <p class="normal">"Öyleydi de," dedi sertçe, sonra başını kaldırdı ve bir tutam siyah saçı geriye doğru iterek iç çekti.</p>

  <p class="normal">"Evet, belki onun yaşadığını bilmiyordun. Culloden'dan sonra birçok kişi bilmiyordu. Kesinlikle o da senin öldüğünü ve yok olduğunu düşündü. Ama çok kötü yaralıydı ve bu yara sadece bacağında değildi. Ve İngiltere'den geldikten sonra–" Başını iki yana salladı ve başka bir soğana uzandı. "Bakılacak kadar sağlamdı ama değildi–" Yana yatık mavi gözlerle bana baktı, içimi deliyordu. "O tek başına uyuyacak bir adam değil, değil mi?"</p>

  <p class="normal">"Evet," dedim kısaca. "Ama biz ikimizde hayattaydık. Genç Ian ile geldiğimiz zaman neden Laoghaire'e haber yolladın?"</p>

  <p class="normal">Jenny ilk başta cevap vermedi, sadece soğanlara uzanıyor, koparıyordu.</p>

  <p class="normal">"Seni sevdim," dedi sonunda öyle kısık söyledi ki zor duydum. "Belki de çok sevdim, Jamie ile burada yaşadığın zaman, önceden yani."</p>

  <p class="normal">"Ben de seni sevdim," dedim aynı sessizlikle. "O zaman neden?"</p>

  <p class="normal">Sonunda elleri durdu ve bana baktı, elleri yumruk halinde iki yanındaydı. "Ian bana senin geri geldiğini söylediğinde," dedi sessizce, gözleri soğanlara odaklıydı, "şaşkınlıktan küçük dilimi yutacaktım. İlk başta heyecanlandım, seni görmeyi çok istiyordum. Nerede olduğunu öğrenmek istiyordum–" dedi ve soru sorarcasına bir kaşını kaldırdı. Cevap vermedim ve o konuşmaya devam etti.</p>

  <p class="normal">"Ama sonra korktum," dedi sessizce. Gözleri uzaktaydı, kalın siyah kirpikleriyle gölgelenmişti.</p>

  <p class="normal">"Seni gördüm," dedi, hâlâ görünmez bir uzağa bakıyordu. "Laoghaire ile evlendiğinde ve mihrapta durduklarında... Onlarla birlikteydin, Jamie'nin sol elinin olduğu yerde duruyordun, onunla Laoghaire'in arasındaydın. Ve senin onu geri alacağını anladım."</p>

  <p class="normal">Ensemdeki tüyler hafiften karıncalanıyordu. Jenny başını yavaşça iki yana salladı, yüzü bembeyaz olmuştu. Bir fıçının üzerine oturdu, pelerini etrafında bir çiçek gibi yayılmıştı.</p>

  <p class="normal">"Ben ne kalp gözü açık doğanlardan, ne de bir şeyler görenlerden olmadım hiç. Daha önce başıma gelmedi ve bir daha olmasını istemiyorum. Fakat seni orada gördüm, şimdi seni gördüğüm gibi netti ve öyle korktum ki yeminin tam ortasında odayı terk etmek zorunda kaldım." Bana bakarak yutkundu.</p>

  <p class="normal">"Senin kim olduğunu bilmiyorum," dedi yumuşak bir sesle. "Ya da... ya da... ne olduğunu. Senin insanlarını bilmiyoruz ya da yerini. Bunu sana hiç sormadım, sordum mu? Jamie seni seçti ve bu yeterliydi. Ancak sonra sen gittin, Jamie'nin yeniden evlenmesi ve mutlu olması için bu uzun sürenin seni unutturduğunu düşündüm."</p>

  <p class="normal">"Ama mutlu olmadı," dedim, Jenny'nin onayını bekliyordum.</p>

  <p class="normal">Ve başını iki yana sallayarak buna cevap verdi.</p>

  <p class="normal">"Hayır," dedi sessizce. "Yine de Jamie sadık bir adamdır, değil mi? Onun ve Laoghaire arasında ne olduğu önemli değil. Eğer Jamie onun erkeği olmak için yemin ettiyse, onu hiç bırakmayacaktı. Çoğu zamanını Edinburgh'da geçirmesi de önemli değildi; her zaman buraya geri geleceğini biliyordum. O buraya bağlıydı, Kuzey İskoçya'ya. Fakat sonra sen geldin."</p>

  <p class="normal">Elleri kucağındaydı, güzel görünüyorlardı. Hâlâ şekilleri düzgündü, uzun tırnaklı ve becerikliydiler ama yıllarca çalışmaktan eklemleri kızarmış ve sertleşmişti, damarları beyaz teninin altında mavi mavi görünüyorlardı.</p>

  <p class="normal">"Biliyor musun," dedi kucağına bakarak, "bütün hayatım boyunca Lallybroch'un on mil ötesine bile gitmedim."</p>

  <p class="normal">"Yaa," dedim, biraz şaşırmıştım. Başını iki yana salladı sonra bana baktı.</p>

  <p class="normal">"Ama sen gittin," dedi. "Sanırım çok seyahat ettin." Bakışları yüzümü inceliyordu, ipucu arıyordu.</p>

  <p class="normal">"Evet."</p>

  <p class="normal">Başını aşağı yukarı salladı, sanki kendi kendine düşünüyordu.</p>

  <p class="normal">"Yeniden gideceksin," dedi neredeyse fısıldıyordu. "Yeniden gideceğini biliyorum. Sen buraya bağlı değilsin. Laoghaire gibi, benim gibi değilsin. Ve Jamie de seninle gelecek. Ve ben bir daha onu göremeyeceğim." Bir anlığına gözlerini kapadı sonra açtı, güzel siyah kirpiklerinin altından bana bakıyordu.</p>

  <p class="normal">"Bu yüzden," dedi. "Eğer Laoghaire'i öğrenirsen bir kez daha gideceğini düşündüm ve gittin," diye ekledi belirsizce somurtarak "ve Jamie burada kaldı. Fakat geri geldin." Omuzları belirsiz, çaresiz bir silkmeyle kalktı. "Ve bunun iyi olmadığını görüyorum. O sana bağlı, iyi ya da kötü. Onun karısı sensin. Ve eğer bir daha gidersen o da seninle gelecek."</p>

  <p class="normal">Onu rahatlatmak için çaresizce sözler arıyordum. "Ama gitmeyeceğim. Yeniden gitmeyeceğim. Ben sadece burada onunla kalmak istiyorum, sonsuza kadar."</p>

  <p class="normal">Bir elimi onun koluna koydum ve Jenny kaskatı kesildi. Bir müddet sonra o da elini elimin üzerine koydu. Eli soğuktu ve uzun düz burnunun ucu soğuktan kızarmıştı.</p>

  <p class="normal">"İnsanlar kalp gözünün açık olması ile ilgili farklı şeyler söylüyorlar, değil mi?" dedi bir müddet sonra.</p>

  <p class="normal">"Bazıları onun ölüm olduğunu söylüyor; ne görürsen gör bu ölüm demekmiş. Ancak bazıları ise ölüm değil ama uyarı diyor; önlemini alıp bazı şeyleri değiştirebilirsin. Sen kendin için ne düşünüyorsun?" Yandan bana bakıyordu.</p>

  <p class="normal">Derin bir nefes aldım, soğan kokuları burnumu yakıyordu.</p>

  <p class="normal">"Bilmiyorum," dedim ve sesim hafiften titredi. "Ben her zaman eğer olacakları bilirsen onları değiştirebileceğini düşünüyordum. Ama şimdi bilmiyorum," diyerek sessizliğe büründüm Culloden'ı düşünüyordum.</p>

  <p class="normal">Jenny bana bakıyordu, gözleri öylesine koyu maviydi ki loş ışıkta siyah gibi görünüyorlardı. Jamie, Jenny'ye ne kadarını anlattı diye yeniden merak etmeye başlamıştım – ve Jenny anlatılmadan ne kadarını tahmin edebiliyordu.</p>

  <p class="normal">"Ama yine de denemelisin," dedi kendinden emin bir şekilde. "Öylece bırakamazsın, değil mi?" Bunun kendini düşünerek söyleyip söylemediğini bilmiyordum ama başımı iki yana salladım.</p>

  <p class="normal">"Hayır," dedim. "Bırakamazsın. Sen haklısın, denemek zorundasın."</p>

  <p class="normal">Birbirimize gülümsedik, biraz çekimserdik.</p>

  <p class="normal">"Ona iyi bakacak mısın?" dedi Jenny birden. "Gitseniz bile? Bakacaksın, değil mi?"</p>

  <p class="normal">Soğuk parmaklarını sıktım. Elinin kemiklerini hissedebiliyordum, hafif ve kırılgan görünüyorlardı.</p>

  <p class="normal">"Bakacağım," dedim.</p>

  <p class="normal">"O zaman tamam," dedi kısık bir sesle ve o da elimi sıktı.</p>

  <p class="normal">Birbirimizin elini tutarak bir müddet oturduk ta ki birden kilerin kapısı açılana kadar, merdivenlerden yağmur ve rüzgâr patlaması geliyordu.</p>

  <p class="normal">"Anne?" Genç Ian'ın başı birden ortaya çıktı, gözleri heyecandan parlıyordu. "Hobart MacKenzie geldi! Babam annen çabuk gelsin dedi!"</p>

  <p class="normal">Jenny hemen ayağa fırladı, neredeyse soğan sepetini unutuyordu.</p>

  <p class="normal">"Silahlı mı geldi?" diye sordu endişeyle. "Tabancası ya da kılıcı var mı?"</p>

  <p class="normal">Ian başını iki yana salladı, saçları rüzgârda vahşice uçuşuyordu.</p>

  <p class="normal">"Ahh, hayır, anne!" dedi. "Daha kötü. Bir avukat getirmiş!"</p>

  <p class="ortayazi">***</p>

  <p class="normal">Hobart MacKenzie düşünüldüğü gibi intikamın vücut bulmuş haline benzemiyordu. Kısa boylu, hafif yapılı, yaklaşık otuzlarında olan MacKenzie daha çok su mavisine benzeyen, açık mavi gözlere ve açık renkli kirpiklere sahipti. Geride olan saç bitim çizgisiyle ve atkısının katlarının içinde kaybolmaya çalışıyormuş gibi görünen ve gittikçe küçülen çenesiyle belirsiz yüz hatları vardı.</p>

  <p class="normal">Ön kapıdan içeri girdiğimizde aynada saçlarını düzeltiyordu, düzgün bukleli peruğu yanındaki masanın üzerinde duruyordu. Şaşkınlıkla gözlerini kırparak bize baktı. Hemen peruğunu kaptı ve başına geçirdi, aynı şaşkınlıkla başıyla selam verdi.</p>

  <p class="normal">"Bayan Jenny," dedi. Küçük tavşan gibi gözleri bana doğru bir baktı, sonra gözlerini kaçırdı ve tekrar baktı, sanki gerçekten benim orada olmadığımı umuyordu ama benim korktuğum kadar çok korkuyordu.</p>

  <p class="normal">Jenny bir ona bir bana göz attı, derin bir nefes aldı ve bir cesaretle olaya el attı.</p>

  <p class="normal">"Bay MacKenzie," dedi ve resmi bir şekilde dizlerini kırarak reverans yaptı. "Güzel kız kardeşim, Claire'i size takdim edeyim? Claire, Kinwallis'ten Bay Hobart MacKenzie."</p>

  <p class="normal">Adamın ağzı açık kaldı, aval aval bana bakıyordu. Ona elimi uzatacaktım ama ondan daha fazla bir şey biliyordum. Böyle bir durumda Emily Post'un ne tavsiye ettiğini bilmek istiyordum ama Bayan Post olmadığı için ben de doğaçlama davranmak zorundaydım.</p>

  <p class="normal">Mümkün olduğunca samimi bir şekilde gülerek, "Sizinle tanışmak ne güzel," dedim.</p>

  <p class="normal">"Ahh..." dedi. Belirsizce başıyla beni selamladı. "Eee... o zevk... bana ait, madam."</p>

  <p class="normal">Çok şükür ki bu noktada salonunun kapısı açıldı. Kapı girişinde kısa boylu, temiz bir figür gördüm ve tanıyınca sevinçten bir çığlık attım.</p>

  <p class="normal">"Ned! Ned Gowan!"</p>

  <p class="normal">Gerçekten de bu kişi, cadılıktan suçlandığımda beni yanmaktan kurtaran Edinburgh'un yaşlı avukatı Ned Gowan'dı. Şimdi daha da yaşlandığı belli oluyordu, yaşlılıktan titriyordu ve öyle kırışmıştı ki sebze kilerinde gördüğüm kurumuş elmalardan bir tanesi gibi görünüyordu.</p>

  <p class="normal">Fakat parlak siyah gözler aynıydı ve sevinç ifadesiyle hemen bana bakmışlardı.</p>

  <p class="normal">"Hayatım!" diye bağırdı, hızlı bir sıçramayla bana doğru geldi. Elimi tuttu, gözleri parlıyordu ve ateşli bir şekilde kurumuş dudaklarını elime bastırdı.</p>

  <p class="normal">"Duydum ki sen–"</p>

  <p class="normal">"Sen nasıl–"</p>

  <p class="normal">"–seni görmek ne güzel!"</p>

  <p class="normal">"–seni yeniden gördüğüme çok sevindim ama–"</p>

  <p class="normal">Hobart MacKenzie'den gelen bir öksürük bu coşkulu karşılaşmayı kesti ve Bay Gowan baktı, şaşkındı sonra başını tamam anlamında salladı.</p>

  <p class="normal">"Ahh, evet, elbette. İlk önce iş, hayatım," dedi, beni centilmence başıyla selamlayarak, "ve sonra eğer istersen, senin maceralarını duymak beni çok mutlu eder."</p>

  <p class="normal">Dinlemek için ne kadar ısrar edeceğini merak ederek, "Ahh... elimden geleni yaparım," dedim.</p>

  <p class="normal">"Harika, harika." Koridora bir göz attı, parlak küçük gözleri bir Hobart'a bir pelerinini çıkarmış ve şimdi saçlarını düzelten Jenny'ye gidip geldi. "Bay Fraser ve Bay Murray çoktan salona geçtiler. Bay MacKenzie, siz ve leydiler bize katılmayı kabul ederseniz, belki işlerinizi hızlı bir şekilde hallederiz ve hoş konulara geçebiliriz. Bana izin verir misin, hayatım?" dedi ve davet edercesine kolunu kıvırdı.</p>

  <p class="ortayazi">***</p>

  <p class="normal">Jamie onu bıraktığım gibi koltukta oturuyordu ve aşağı yukarı aynı haldeydi – yaşıyordu. Jamie'nin kucağına kıvrılıp uyuya kalan tombul küçük çocuğun haricinde diğer çocuklar gitmişti. Şimdi Jamie'nin saçlarının her iki tarafında birkaç tane küçük örgü vardı, gümüş renkli kurdelelerle canlı bir şekilde bağlanmıştı ve bu ona eğlenceli bir hava vermişti.</p>

  <p class="normal">Onun oturduğu koltuğun arkasındaki diz yastığına otururken, "Oz Büyücüsü'ndeki Korkak Aslan'a benzemişsin," dedim kısık bir sesle. Hobart MacKenzie'nin bir muziplik yapacağını sanmıyordum ama eğer bir şey olursa Jamie'nin yanında olmak istiyordum.</p>

  <p class="normal">Jamie şaşkınlıkla baktı ve bir elini başına götürdü.</p>

  <p class="normal">"Öyle miyim?"</p>

  <p class="normal">"Şişşt!" dedim, "Sana sonra ne olduğunu anlatırım."</p>

  <p class="normal">Diğer katılanlar da salona yerleşmişlerdi; Jenny Ian'ın yanına diğer iki kişilik koltuğa oturdu ve Hobart ile Bay Gowan iki kadife sandalyeye yerleştiler.</p>

  <p class="normal">"Toplandık mı?" diye sordu Bay Gowan, odaya bir göz atarak. "Bütün ilgili taraflar burada mı? Harika. İlk önce hangi tarafta olduğumu açıklayayım. Ben, Bay Hobart MacKenzie'nin avukatıyım, Bayan James Fraser'ı," – bana baktı sonra yavaşça konuşmaya devam etti – "yani ikinci Bayan James Fraser, kızlık soyadıyla Laoghaire MacKenzie'yi temsil etmek için buradayım. Anlaşıldı mı?"</p>

  <p class="normal">Başını 'evet' anlamında sallayan Jamie'ye soru sorarcasına baktı.</p>

  <p class="normal">"Evet."</p>

  <p class="normal">"Güzel." Bay Gowan yanındaki masadan su bardağını aldı ve bir yudum içti. "Müvekkillerim MacKenzieler, ani ve beklenmeyen bir olayın sonucundan anladığım anlaşmazlığı yasal yollarla çözme teklifimi kabul ettiler. Tabii hepimiz–" diye ekledi, beni başıyla selamlayarak, "ilk Bayan Fraser'ın mutlu ve tesadüfî dönüşünden çok mutluyuz."</p>

  <p class="normal">Jamie'yi kınarcasına başını iki yana salladı.</p>

  <p class="normal">"Siz, sevgili genç bayım, bunu söylediğim için çok üzgünüm ama yasal zorluklarla başınızı oldukça derde sokmayı başardınız."</p>

  <p class="normal">Jamie tek kaşını kaldırdı ve kız kardeşine baktı.</p>

  <p class="normal">"Evet, öyle, yardım alabilirim," dedi kuru bir biçimde. "Ne tür zorluklardan bahsediyoruz?"</p>

  <p class="normal">"Evet, ilk başta," dedi Ned Gowan neşeyle, bana gülümsediği zaman parlak siyah gözleri kırışıklıkların içinde kayboluyordu, "birinci Bayan Fraser, zina ve evlilik dışı ilişki suçlarına karşı size hukuk davası açma hakkına sahip. Bunların cezası–"</p>

  <p class="normal">Jamie parlak bir mavi bakışla, arkaya bana doğru bir bakış attı.</p>

  <p class="normal">"Bu ihtimal için endişeleneceğimi sanmıyorum," dedi avukata. "Başka?"</p>

  <p class="normal">Ned Gowan onaylarcasına başını salladı ve kırışmış bir elini yukarıya kaldırdı, diğer ihtimalleri sayarken parmaklarını indiriyordu.</p>

  <p class="normal">"İkinci Bayan Fraser, kızlık soyadıyla Laoghaire MacKenzie açısından da iki eşli olma, aldatma, dolandırıcılık ve yanlış beyan ile suçlanmaktasınız," – mutlu bir şekilde dördüncü parmağını da büktü ve derin bir nefes aldı – "ve..."</p>

  <p class="normal">Jamie bu listeyi sabırla dinlemişti. Şimdi ise öne eğilerek avukatın lafını kesti.</p>

  <p class="normal">"Ned," dedi nazikçe, "bu lanet olası kadın ne istiyor?"</p>

  <p class="normal">Küçük avukat gözlüklerinin arkasından gözlerini kırpıştırdı, elini aşağıya indirdi ve gözlerini yukarıdaki kirişe dikti.</p>

  <p class="normal">"Eee, belirttiği gibi leydinin asıl isteği," dedi düşünceli bir şekilde, "Broch Mordha meydanında kısırlaştırılıp bağırsaklarınızın çıkarılması ve kafanızın onun kapısındaki kazığa geçirilmesi."</p>

  <p class="normal">Jamie'nin omuzları bir anlığına titredi ve hareket kolunu sarstığında yüzü buruştu.</p>

  <p class="normal">"Anladım," dedi dudağı seğirerek.</p>

  <p class="normal">Bir gülümseme Ned'in kırışık, yaşlı dudaklarında belirdi.</p>

  <p class="normal">"Söz konusu leydiye..." duraksadı, bana bir göz attı ve hafiften öksürdü, "yasaların bu isteklerine uyum sağlayamayacak kadar kısıtlı olduğu hakkında bilgi vermek zorundayım."</p>

  <p class="normal">"Elbette," dedi Jamie basitçe. "Ama sanırım genel düşüncesi artık beni kocası olarak istemediği?"</p>

  <p class="normal">Hobart, "Hayır," diyerek beklenmeyen bir şekilde araya girdi. "Karga yemi olarak belki fakat bir koca olarak değil."</p>

  <p class="normal">Ned müvekkiline soğuk bir bakış attı.</p>

  <p class="normal">"Anlaşma halindeyken bu tarz şeyler söyleyerek davanızda uzlaşma planlamadığınızı düşünüyorum?" dedi azarlayarak.</p>

  <p class="normal">"Peki bedel olarak ne ödeyeceğim?" Ned yeniden Jamie'ye döndü, profesyonel ağırbaşlılığı zarar görmemişti.</p>

  <p class="normal">"Bayan MacKenzie sizinle bu saygın evliliği sürdürmek istemiyor, bu durum her şekilde imkânsız," diye ekledi kararlı bir şekilde, "eğer siz şimdiki Bayan Fraser ile boşanmazsanız ve evlenmezseniz–"</p>

  <p class="normal">"Hayır, bunu yapmak istemiyorum," diye teminat verdi ona Jamie acelece ve bana bir daha göz attı.</p>

  <p class="normal">"Evet, bu durumda," diye soğukkanlılıkla konuşmaya devam ediyordu Ned, "müvekkillerime, dava masraflarını–" diye ekledi, acelece başını sallayan Hobart'ı uyarırcasına bir kaşını kaldırarak, "açık duruşmayla ve bununla oluşacak unsurlarla mahkemede dava ilanını önlemenin daha cazip olduğunu tavsiye ettim. Bu durumla–"</p>

  <p class="normal">"Ne kadar?" diye araya girdi Jamie.</p>

  <p class="normal">"Bay Fraser!" Ned Gowan şaşkınlıkla baktı. "Daha maddi anlaşma ile ilgili bir şey söylemedim!"</p>

  <p class="normal">"Çünkü kendini eğlendirmekle meşgulsün, seni yaşlı alçak herif," dedi Jamie. Sinirlenmiş, her iki yanağı da kızarmıştı ama keyifliydi de. "Ama konu oraya gelecekti, değil mi?"</p>

  <p class="normal">Ned Gowan resmi bir şekilde başını eğdi.</p>

  <p class="normal">"Evet, şunu anlamalısınız ki," diye başladı, "bahsedildiği suçlamalarla görülecek başarılı bir dava Bayan MacKenzie ile erkek kardeşinin sizi önemli derecede zarara uğratmasıyla sonuçlanabilir, hem de çok önemli zarara," diye ekledi, bu ihtimalin dile getirilmesiyle avukatlara özgü şeytanca bir bakış atmıştı. "Ne de olsa Bayan MacKenzie sadece ruhen rahatsızlığa sebep olacak halkın aşağılamasına ve dalga geçilmesine maruz kalmadı, aynı zamanda maddi desteğinin elinden alınmasıyla tehdit edildi–"</p>

  <p class="normal">Jamie, "O hiçbir şeyle tehdit edilmedi," diyerek sinirli bir şekilde araya girdi. "Ona ve iki kıza bakacağımı ona söyledim! Benim ne olduğumu sanıyor?"</p>

  <p class="normal">Ned, başını iki yana sallayan Hobart ile bakıştı.</p>

  <p class="normal">"Senin için ne düşündüğünü bilmek istemezsin," diye teminat verdi Hobart Jamie'ye. "Kendi açımdan onun böyle kelimeleri bildiğini hiç düşünmemiştim. Ancak ödemek istiyor musun?"</p>

  <p class="normal">Jamie sabırsızca başını 'evet' anlamında sallarken sağlam eliyle başını ovaladı.</p>

  <p class="normal">"Evet, ödeyeceğim."</p>

  <p class="normal">"Ama sadece o yeniden evlenene kadar." Herkes başını şaşkınlık içinde, kararlıca başını Ned Gowan'a sallayan Jenny'ye çevirmişti.</p>

  <p class="normal">"Eğer Jamie Claire ile evliyse, onunla Laoghaire arasındaki evlilik geçersiz olur, değil mi?"</p>

  <p class="normal">Avukat başını salladı.</p>

  <p class="normal">"Bu doğru, Bayan Murray."</p>

  <p class="normal">"Tamam, o zaman," dedi Jenny kararlı bir tavırla. "Bir kez daha evlenmek için özgür, değil mi? Ve bir kez daha evlendiğinde kardeşim onun evine bakmak zorunda kalmayacak."</p>

  <p class="normal">"Harika bir nokta yakaladınız, Bayan Murray." Ned Gowan tüy kalemini aldı ve hararetle bir şeyler karalamaya başladı. "Evet, şimdi işe başlamalıyız," diye açıkladı, kalemi yeniden bıraktı ve odadakilere baktı. "Şimdi, diğer bir noktaya bakarsak..."</p>

  <p class="normal">Bir saat sonra, viski sürahisi boşalmış, masanın üzerindeki kâğıt Ned'in yazılarıyla dolmuştu – bir şeyler yazıyordu ve Ned hariç herkes kendinden geçmiş, yorulmuştu, o her zamanki gibi canlı ve gözleri ışıl ışıldı.</p>

  <p class="normal">"Mükemmel, mükemmel," diye bağırdı yeniden, kâğıtları topladı ve onları düzenlemek için masaya vurdu. "Evet, anlaşmanın sonucu aşağıdaki gibidir; Bay Fraser Bayan MacKenzie'ye zor durumda ve sıkıntıda olduğu, evlilik düzenini kaybettiği için beş yüz pound tazminat verecektir." Jamie hafiften buna homurdandı ama Ned onu duymamış gibi yaptı ve özetini okumaya devam etti, "ve ayrıca, yılda yüz pound da ev masrafları karşılığında ta ki adı geçen Bayan MacKenzie yeniden evlenene kadar ödenecektir, o takdirde bu ödeme feshedilecektir. Ayrıca Bay Fraser, Bayan MacKenzie'nin kızlarına çeyiz olarak her birine üç yüz pound verecektir. Son karar olarak, adam öldürmeye teşebbüs ettiği için Bayan MacKenzie'ye karşı bir ceza davasına başvurulmayacağı kabul edilecektir. Karşılığında Bayan MacKenzie, Bay Fraser'dan ve diğer suçlardan vazgeçecektir. Bu sizin onayınıza bağlı, Bay Fraser?" Jamie'ye dönmüş ve bir kaşını kaldırmıştı.</p>

  <p class="normal">"Evet, anladım," dedi Jamie. Uzun süredir oturduğundan yüzü beyazlamıştı ve saç dipleri iyice terlemişti ama dimdik oturuyordu. Çocuk ise hâlâ kucağında uyuyordu, başparmağını iyice ağzına sokmuştu.</p>

  <p class="normal">"Mükemmel," dedi Ned yeniden. Gözleri neşe saçarak ayağa kalktı ve odadakileri selamladı. "Arkadaşımız Dr. John Arbuthnot'un dediği gibi, 'Kanun dipsiz bir kuyudur.' Ama şu an midemden daha derin değil. Bu hoş kokulu koyun eti yakınlarımızda mı, Bayan Jenny?"</p>

  <p class="normal">Masada Jamie'nin bir tarafında ben, diğer tarafında kızarmış ve rahatlamış görünen Hobart MacKenzie vardı. Mary MacNab büyük et parçasını içeri getirdi ve eski geleneğe göre onu Jamie'nin önüne bıraktı. Bakışları uzun süre Jamie'de kaldı. Jamie sağlam eliyle uzun, keskin büyük et bıçağını aldı ve kibarca Hobart'a uzattı.</p>

  <p class="normal">"Denemek ister misin, Hobart?" dedi.</p>

  <p class="normal">"Ahh, hayır," dedi Hobart elini sallayarak. "Eşin daha iyi keser. Benim elim bıçağa uygun değil, muhtemelen et yerine parmağımı keserim ben. Beni biliyorsun, Jamie," dedi keyifle.</p>

  <p class="normal">Jamie eski kayınbiraderine tuzluğun üzerinden bir bakış attı.</p>

  <p class="normal">"Bir zamanlar ben de öyle düşünüyordum, Hobart," dedi. "Bana viskiyi verir misin peki?"</p>

  <p class="ortayazi">***</p>

  <p class="normal">"Bir kez daha evlenirse bu şey bitecek," diye konuşmaya başladı Jenny.</p>

  <p class="normal">Çocuklar ve torunlar hepsi yorulmuştu. Ned ve Hobart Kinwallis'e gitmek için ayrılmış, dördümüzü çalışma odasında kanyak ve kremalı kekle baş başa bırakmışlardı.</p>

  <p class="normal">Jamie kız kardeşine döndü. "Çöpçatanlık senin işin, değil mi?" dedi, sesindeki ima fark ediliyordu. "Eğer aklına koyarsan onun için bir ya da iki uygun kişiyi bulabileceğini düşünüyorum?"</p>

  <p class="normal">O da bu imaya uyarak, "Yapabileceğimi sanıyorum," dedi. Jenny nakış işliyordu; iğne ince kumaşta batıp çıkarken, gaz lambasının ışığında parlıyordu. Dışarıda sulu kar yağmaya başlamıştı fakat şöminedeki küçük ateş sayesinde çalışma odası sıcacıktı.</p>

  <p class="normal">"Bununla ilgili tek bir şey var," dedi, gözü işindeydi. "İki bin poundu nereden bulmayı düşünüyorsun Jamie?"</p>

  <p class="normal">Ben de bunu merak ediyordum. Basımevi için ödenecek olan sigorta bedeli bunun yanında çok az bir miktardı ve Jamie'nin kaçakçılıktan aldığı hissenin bu kadar büyük olduğuyla ilgili şüphelerim vardı. Lallybroch'un bu parayı sağlayamayacağı da açıktı; Kuzey İskoçya'da hayatta kalanlar şansa iş bulmuşlardı ve birkaç yıl düzenli çalışsalar bile çok az kazanırlardı.</p>

  <p class="normal">"Evet, tek bir yer yok mu?" Ian eşine sonra kayınbiraderine baktı ve eşine yeniden döndü.</p>

  <p class="normal">Kısa bir sessizlikten sonra Jamie başını salladı.</p>

  <p class="normal">"Ben de öyle düşünüyorum," dedi isteksizce. Yağmurun yatık bir şekilde vurduğu cama bir göz attı. "Ama onun için yılın bu mevsimi çok hırçın."</p>

  <p class="normal">Ian omuz silkti ve koltuğunda öne doğru eğildi. "Bir hafta içinde bahar belirtilerini gösterir."</p>

  <p class="normal">Jamie kaşlarını çattı, sıkıntılı görünüyordu. "Evet, öyle ama..."</p>

  <p class="normal">"Ondan başka hiç kimse bunun için uygun değil Jamie," dedi Ian. Uzandı ve arkadaşının sağlam kolunu sıktı. "Prens Charles'ın yandaşları için değil mi? Ve sen onlardan biriydin, istesen de istemesen de."</p>

  <p class="normal">Jamie ona üzgün bir gülümsemeyle baktı.</p>

  <p class="normal">"Evet, sanırım bu doğru." İç çekti. "Her durumda yapmayı uygun gördüğüm tek şey bu." Bir Ian'a bir Jenny'ye bakıp duruyordu, başka bir şeyi eklemek için kendi içinde savaştığı belliydi. Kız kardeşi de onu benden daha iyi tanıyordu. Başını işinden kaldırdı ve ona baktı.</p>

  <p class="normal">"Ne, Jamie?" dedi.</p>

  <p class="normal">Jamie derin bir nefes aldı.</p>

  <p class="normal">"Genç Ian'ı götürmek istiyorum," dedi.</p>

  <p class="normal">"Hayır," dedi anında. İğne durdu, modelin kırmızı tomurcuğuna doğru yarı bir şekilde batıktı, model beyaz kumaşın üzerinde kan kırmızı renkteydi.</p>

  <p class="normal">"Yeterince büyük, Jenny," dedi Jamie sessizce.</p>

  <p class="normal">"Değil!" diye itiraz etti. "Daha tam on beş yaşında bile değil. Michael ve Jamie en azından on altı yaşlarındaydı ve yeterince büyüklerdi."</p>

  <p class="normal">"Evet ama o iki erkek kardeşinden de daha iyi yüzüyor," diye Ian akıllıca konuşmaya başladı. Alnı endişeyle kırışmıştı. "Ne de olsa delikanlılardan biri olacak," diye Jenny'nin dikkatini çekti. Başıyla Jamie'yi gösterdi, sarılı kolunu tutuyordu. "Jamie bu hâldeyken kendi başına yüzemez. Ya da Claire," diye ekledi bana gülümseyerek.</p>

  <p class="normal">"Yüzmek mi?" dedim birden, şaşırmıştım. "Nereye yüzmek?"</p>

  <p class="normal">Ian bir anlığına gerileyerek baktı, sonra Jamie'ye bir göz attı; kaşlarını yukarıya kaldırmıştı.</p>

  <p class="normal">"Ahh. Ona anlatmadın mı?"</p>

  <p class="normal">Jamie başını iki yana salladı. "Hazine, Sassenach. Fok balıklarının altınları."</p>

  <p class="normal">Hazineyi yanına alamayan Jamie onu yerine koymuştu ve Ardsmuir'e geri dönmüştü.</p>

  <p class="normal">"Onunla ne yapacağımı bilmiyordum," diye açıklama yapıyordu. "Duncan Kerr benim ona bakmamı istedi ama hazinenin kime ait olduğu ya da kimin onu bıraktığı, benim onunla ne yapmam gerektiği hakkında hiçbir fikrim yoktu. 'Beyaz Cadı' Duncan'ın dediği tek şeydi ve bu da aklıma senden başkasını getirmemişti, Sassenach."</p>

  <p class="normal">Hazineyi kendisi için kullanmaya isteksizdi. Kendisi hapishanede ölürse diye birisinin bunu bilmesi gerektiğini hissetmiş, Lallybroch'taki Ian ve Jenny'ye dikkatlice şifrelediği bir mektup yollamıştı. Bu mektupta hazinenin yerini tarif etmişti ve muhtemelen ne için kullanılacağını da anlatmıştı.</p>

  <p class="normal">O zamanlar II. James yanlıları zor durumdaydı. Topraklarını ve servetlerini bırakıp Fransa'ya kaçanlar Kuzey İskoçya'da İngilizler'in işkencesiyle yüzleşmek zorunda kalanlardan daha fazla sıkıntı içerisindeydiler. O zamanlarda Lallybroch da kötü dönemler geçiriyordu, dostları Fransa'dan onlara mektuplar yolluyor, açlıktan ölme tehlikesine karşı mümkünse yardım istiyorlardı.</p>

  <p class="normal">"Gönderecek hiçbir şeyimiz yoktu, aslında biz de burada açlıkla yüz yüzeydik," diye açıkladı Ian. "Jamie'ye haber yolladım ve o da Prens Tearlach'ın arkadaşlarına bakmak için onlara yardımcı olacak hazinenin birazını kullanmanın yanlış olmayacağını söyledi."</p>

  <p class="normal">"Stuartlar'ı destekleyenlerden biri oraya koymuş gibi görünüyordu," diyerek araya girdi Jamie. Kızıl kaşının tekini kaldırarak bana baktı ve dudağının bir köşesi seğirdi. "Hatta o hazineyi Prens Charles'a bile göndermeyi düşündüm."</p>

  <p class="normal">"Çok iyi düşünce," dedim sertçe. Charles Stuart'a verilecek herhangi bir para bir hafta içinde boşa harcanır ve israf edilirdi. Charles'ı Jamie gibi çok iyi tanıyan biri bunu bilmeliydi.</p>

  <p class="normal">Ian büyük oğlunu almıştı, Jamie'yi ve İskoçya'nın karşısındaki Coigach'ın yakınında bulunan fok balıkların koyuna gitmişlerdi. Hazine lafını ağızlarından kaçırma korkusuyla bir balıkçı kayığını da almamışlardı ama Genç Jamie, birkaç sene önce dayısının yaptığı gibi fok balıkların kayalığına yüzmüştü. Hazineyi yerinde bulmuştu, iki altını ve küçük taşlardan üç tanesini alıp, boynuna dikkatlice sardığı küçük çantaya atıp ağzını bağlamıştı. Hazinenin geri kalan kısmını orada bırakmıştı ve dalgalarla boğuşarak geri gelmişti. Geri döndüğünde yorgunluktan ölüyordu.</p>

  <p class="normal">Daha sonra Inverness'a ve oradan gemiye binerek Fransa'ya gitmişlerdi. Başarılı bir şarap tüccarı olan Jared, altınların ve mücevherlerin paraya dönüştürmeleri için onlara yardım etmişti. Dahası ihtiyacı olan II. James yanlılarına bunu dağıtma sorumluluğunu üzerine almıştı.</p>

  <p class="normal">Üç kez Ian oğullarından birini yanına alarak bu zahmetli yolculuğu yapmıştı. Her seferinde de ihtiyaçları karşılamak için yanlarına çok az bir miktar para almışlardı. İki kez Fransa'daki arkadaşlarının yardımı, bir kez de bitki ekimi için ihtiyaç olmuştu – Lallybroch'un kileri ve patates mahsulü çürük çıktığında kışın kiracıların yiyeceklerini sağlamak içindi bu.</p>

  <p class="normal">Sadece Jenny, Ian, iki büyük erkek çocukları Jamie ve Michael hazineyi biliyorlardı. Ian'ın tahta bacağı fok balıklarının adasına yüzmeyi engelliyordu, bu yüzden oğullarından birini yola çıkarken yanına almıştı. Bunu büyük bir sır gibi saklayan Genç Jamie ve Michael için bunun ayin gibi bir şey olduğunu anlamıştım. Şimdi sıra Genç Ian'daydı.</p>

  <p class="normal">"Hayır," dedi Jenny yeniden ama kalbinin böyle söylemediğini anlıyordum. Ian da düşünceli bir şekilde başını 'evet' anlamında sallıyordu.</p>

  <p class="normal">"Onu yanında Fransa'ya da götürecek misin, Jamie?"</p>

  <p class="normal">Jamie başını 'evet' anlamında salladı.</p>

  <p class="normal">"Evet. Ayrıca Laoghaire hatırına Lallybroch'tan ayrılıp biraz uzakta kalmam gerekecek. Onun burnunun dibinde seninle birlikte burada yaşayamam," diye özür dilercesine benimle konuşuyordu, "en azından başka biriyle evlenene kadar." Dikkatini yeniden Ian'a verdi.</p>

  <p class="normal">"Sana Edinburgh'da olan her şeyi anlatmadım Ian ama her şeyi düşününce bir müddet uzakta kalmamın en iyisi olacağını düşünüyorum."</p>

  <p class="normal">Sessizce oturuyordum, bu haberleri sindirmeyi çalışıyordum. Jamie'nin Lallybroch'dan ayrılmaya niyetli olduğunu fark etmemiştim – sanki tamamen İskoçya'dan ayrılmak istiyordu, kulağa böyle geliyordu.</p>

  <p class="normal">"Peki ne yapmayı düşünüyorsun, Jamie?" Jenny numaradan yaptığı işleme işinden vazgeçmişti ve elleri kucağında oturuyordu.</p>

  <p class="normal">Jamie burnunu ovaladı, yorgun görünüyordu. Bu onun ayakta olduğu ilk gündü. Saatler önce yatakta olması gerekiyordu diye düşündüm ama akşam yemeğini yönetmek ve herkesle konuşmak için ayakta kalmaya ısrar etmişti.</p>

  <p class="normal">"Şey," dedi yavaşça. "Jared bir kez daha bana kendi iş yerinde çalışmam için teklifte bulundu. Belki Fransa'da kalırım, en azından bir yıl. Genç Ian'ın da bizimle gelip Paris'te eğitim görebileceğini düşünüyorum."</p>

  <p class="normal">Jenny ve Ian birbirlerine baktı, uzun zamandır evli kalan çiftler gibi birkaç kalp atışıyla konuşmalarını tamamlamışlardı. En azından Jenny başını bir yana eğmişti. Ian da gülümsedi ve onun elini tuttu.</p>

  <p class="normal">"Güzel olacak, <span class="ideitalik">mo nigbean dubh</span>," dedi eşine usulca ve sevgi dolu bir sesle. Sonra Jamie'ye döndü.</p>

  <p class="normal">"Tamam, götür onu. Delikanlı için de büyük şans."</p>

  <p class="normal">Ian'dan daha çok kız kardeşine bakarak, "Emin misiniz?" dedi Jamie tereddütle. Jenny'nin mavi gözleri lambanın ışığında parıldıyordu ve burnunun ucu hafiften kızarmıştı.</p>

  <p class="normal">"Sanırım bu en iyisi. Özgürlüğün bizim vermemiz gereken bir şey olduğunu düşünürken, ona özgürlüğünü vermek en iyisi olacak," dedi. Jamie'ye baktı sonra bana, bakışları dik ve sabitti. "Ama ona iyi bakacaksın, değil mi?"</p>
</body>
</html>
