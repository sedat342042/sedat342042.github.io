<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>yolcu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h1baslik1" id="calibre_toc_37"><br class="chapter" />
  <span class="ideitalik">27<br class="chapter" />
  <br class="chapter" />
  Alevler İçinde</span></h2>

  <p class="normal"> </p>

  <p class="normal">Elbise gerektiğinden biraz daha düşük yakalıydı ve göğüs kısmından sıkıyordu ama bakıldığında fena durmuyordu.</p>

  <p class="normal">"Daphne ile aynı beden de olduğumuzu nasıl bildin?" diye sordum çorbamı içerken.</p>

  <p class="normal">"Kızlarla yatmadığımı söyledim," diye cevap verdi Jamie temkinli bir şekilde. "Fakat onlara hiç bakmadım demedim." Büyük, kırmızı bir baykuş gibi gözlerini kırpıştırdı – tiki tek gözünü kırpmaya müsaade etmiyordu – ve ben de bunu görünce kahkaha attım.</p>

  <p class="normal">"Bu elbise sana Daphne'ye olduğundan daha güzel oldu." Doğrularcasına göğüslerime bir bakış attı ve taze yulaf ekmeği tabağını taşıyan kızı işaret ederek çağırdı.</p>

  <p class="normal">Moubray'in tavernası güzel bir akşam yemeği sunuyordu. Kuytu ve dumanlı Dünyanın Sonu'na göre Moubray büyük ve zarif bir mekândı. Dışarıdaki merdiven, Edinburgh'un zengin tüccarlarının ve kamu görevlilerinin yemek yediği büyük yemek odalarının bulunduğu ikinci kata çıkıyordu.</p>

  <p class="normal">"Şimdi kimsin?" diye sordum. "Madam Jeanne'nin sana 'Mösyö Fraser' dediğini duydum. Halk arasında Fraser mısın?"</p>

  <p class="normal">Başını iki yana salladı ve çorba kâsesine yulaf ekmeğini doğradı. "Şu anda, matbaacı ve yayıncı Sawney Malcolm'ım."</p>

  <p class="normal">"Sawney mi? Bu Alexander yerine kullanılan bir takma ad, değil mi? Sandy gibi düşünmüştüm, özellikle saçlarından dolayı." Aslında ona bakınca saçlarının kum rengine benzemediğini düşündüm. Bree'ninki gibi değildi – çok gür, hafiften dalgalıydı ve kırmızı ile sarının bütün tonlarını barındırıyordu; bakır, tarçın, kestane ve kehribar, kırmızı, meşin ve pas rengi hepsi birbirine karışmıştı.</p>

  <p class="normal">Birden Bree'yi özlediğimi hissettim, aynı zamanda Jamie'nin saç örgüsünü açmayı ve ellerimi saçlarının altından sokup kafatasının sert yapısını ve yumuşak saç tellerinin parmaklarıma dolanmasını da özlemiştim. Sabah ışığında saçları göğsümün üzerine saçıldığında beni gıdıkladığını hatırlayabiliyordum.</p>

  <p class="normal">Nefesim kesildi ve başımı istiridye güvecine doğru eğdim.</p>

  <p class="normal">Jamie bunu fark etmişe benzemiyordu. Başını iki yana sallayarak kâsesine bolca tereyağı ekledi.</p>

  <p class="normal">"Sawney, Kuzey İskoçya da kullanılır," diye bana bilgi veriyordu. "Ve bir de adalarda. Sandy'yi daha çok ovalarda ya da cahil Sassenachlar arasında duyarsın." Bir kaşını kaldırarak bana baktı, gülümsedi ve güzel kokulu güveçten bir kaşık alarak ağzına götürdü.</p>

  <p class="normal">"Tamam," dedim. "Sanırım daha önemli bir nokta var: Ben kimim?"</p>

  <p class="normal">Fark etmişti. Büyük bir ayağın benimkini dürttüğünü hissedebiliyordum ve kupasının kenarının üstünden bana gülümsüyordu.</p>

  <p class="normal">"Sen benim karımsın, Sassenach," dedi boğuk bir sesle. "Her zaman. Ben her kim olursam olayım, sen benim karımsın."</p>

  <p class="normal">Sevinçten yüzümün kızardığını hissedebiliyordum ve onun yüzüne de bir gece önce yaşadıklarımızın yansıdığını görebiliyordum. Kulaklarının ucu da hafiften pembeleşmişti. Kaşık dolusu güveci yutarken "Güveçte çok biber yok mu sence?" diye sordum. "Emin misin, Jamie?"</p>

  <p class="normal">"Evet," dedi. "Evet, eminim," diye doğruladı, "yo, hayır, biber yerinde. Ben biraz acılı severim." Ayak bana doğru hareket etti ve ayağının başparmağı bileğime sürttü.</p>

  <p class="normal">"Benim adım da Bayan Malcolm," dedim, kelimeyi yuvarlayarak söylemiştim. Aslında 'Bayan' kelimesi bana tuhaf bir heyecan vermişti, kendimi yeni gelin gibi hissetmiştim. Gayri ihtiyari sağ elimdeki dördüncü parmağıma takılı olan gümüş yüzüğe bir göz attım. Jamie bu bakışımı gördü ve kupasını bana doğru kaldırdı.</p>

  <p class="normal">"Bayan Malcolm'a," dedi yumuşak bir sesle ve yeniden sessizliğe büründü.</p>

  <p class="normal">Bardağını masaya koydu ve elimi tuttu. Eli öyle büyük, öyle sıcaktı ki artan sıcaklık hissi parmaklarıma yayılıyordu. Gümüş yüzüğü hissedebiliyordum, etimden ayrılıyor ve dokunuşuyla metali ısıtıyordu.</p>

  <p class="normal">"Aşka ve sadakâte," dedi gülümseyerek.</p>

  <p class="normal">"Şimdi ve daima," dedim, yemek yiyen diğer kişilerin dikkatini dağıttığımızı umursamıyordum.</p>

  <p class="normal">Jamie başını eğdi ve dudaklarını elimin tersine sürttü. Bu davranış bakışların direk olarak bize yönelmesini sağladı. Salonun karşı tarafında bir rahip oturuyordu, bize bakıyordu ve bakmak için dönen arkadaşlarına bir şeyler söylüyordu. Biri kısa boylu ve yaşlıydı, diğerini ise gördüğüme şaşırmıştım. Bu Inverness'taki arabada yol arkadaşım olan Bay Wallace'tan başkası değildi.</p>

  <p class="normal">"Üst katta özel odalar var," diye mırıldandı Jamie, mavi gözleri üzerimde dolaşıyordu ve Bay Wallace'ta olan dikkatim dağılmıştı.</p>

  <p class="normal">"Ne ilginç," dedim. "Güvecini bitirmemişsin."</p>

  <p class="normal">"Güveci boş ver."</p>

  <p class="normal">"Servis yapan kız birayla buraya geliyor."</p>

  <p class="normal">"Onu da şeytan götürsün." Keskin beyaz dişleriyle bileğime nazikçe dokundu, oturduğum yerde rahatsızca hareket ettim.</p>

  <p class="normal">"İnsanlar bize bakıyor."</p>

  <p class="normal">"Bırak baksınlar, sanırım bunu izledikleri için şanslı günlerindeler." Dili parmaklarımın arasında hareket ediyordu.</p>

  <p class="normal">"Yeşil ceketli bir adam bu tarafa geliyor."</p>

  <p class="normal">"Cehenneme–" diye Jamie konuşmaya başlamıştı ki ziyaretçinin gölgesi masaya düştü.</p>

  <p class="normal">"İyi günler, Bay Malcolm," dedi ziyaretçi ve başıyla nazikçe selam verdi. "Umarım rahatsız etmiyorumdur?"</p>

  <p class="normal">"Ediyorsunuz," dedi Jamie ve doğruldu ama elimi tutmaya devam ediyordu. Yeni gelene soğuk bir bakış attı. "Sizi tanıdığımı sanmıyorum?"</p>

  <p class="normal">Adam otuz beş yaşlarında bir İngiliz'di ve iyi giyimliydi. Yeniden başıyla selam verdi, soğuk karşılamadan yılmışa benzemiyordu.</p>

  <p class="normal">"Sizinle tanışma şerefinde bulunmadım, sör," dedi adam saygılı bir şekilde. "Efendim, size selamlarını ilettiğimi söylememi, sizin ve arkadaşınızın onunla birlikte bir kadeh şarap içme nezaketinde bulunup bulunmayacağınızı sormamı istedi."</p>

  <p class="normal">'Arkadaş' kelimesinden önceki küçük duraklama neredeyse fark edilebilir değildi ama Jamie bunu yakalamıştı. Gözleri kısıldı.</p>

  <p class="normal">"Eşim ve ben," dedi, 'eş' kelimesinden önce aynı ölçüde duraksayarak, "başka bir zaman olsaydı katılabilirdik. Efendinizin benimle konuşmasını söyleyin–"</p>

  <p class="normal">"Sormamı isteyen Sör Percival, sör," dedi adam – yardımcısı olmalıydı – hemen araya girerek. Kibar olmasına rağmen tek kaşının oynamasına mani olamamıştı.</p>

  <p class="normal">"Öyle mi?" dedi Jamie basitçe. "Evet, Sör Percival'a saygım sonsuz ama şu an çok meşgulüm. Özür dilediğimi iletir misiniz?" Kabalıkla ve kibar olmayan bir halde reverans yapıp adama sırtını döndü. Ağzı hafiften açık kalan beyefendi bir müddet öylece durdu, sonra kibarca döndü ve masaların arasından geçip ilerideki yemek odasının kapısına doğru gitti.</p>

  <p class="normal">"Nerede kalmıştım?" diye sordu Jamie. "Ahh, yeşil ceketli beyefendiyi cehenneme yolluyordum. Şimdi bu özel odalar–"</p>

  <p class="normal">"Beni insanlara nasıl anlatacaksın?" diye sordum.</p>

  <p class="normal">Tek kaşını yukarıya kaldırdı.</p>

  <p class="normal">"Neyi açıklayacağım?" Baştan aşağıya bana baktı. "Senin için neden bir mazeret göstereyim? Kolunu bacağını kaybetmedin, çiçek hastalığın yok, kambur ve dişsiz değilsin ya da topal değilsin–"</p>

  <p class="normal">"Ne demek istediğimi biliyorsun," dedim ve masanın altından onu hafifçe tekmeledim. Duvar kenarında oturan bir bayan bu hareketimi arkadaşına gösterdi ve bizi beğenmeyen bir tavırla gözlerini açtı. Ben de soğukkanlı bir tavırla onlara gülümsedim.</p>

  <p class="normal">"Evet, anladım," dedi, sırıtarak. "Fakat Bay Willoughby'nin bu sabah yaptıklarını düşününce, öyle ya da böyle bu durumu düşünecek pek şansım yok. Belki sadece şunu derim–"</p>

  <p class="normal">"Benim sevgili dostum, demek evlendin ha! Harika haber! Kesinlikle harika! Çok tebrik ederim çok ya da edebilir miyim, öyle umuyorum ama...? İlk önce tebriklerimi ve iyi dileklerimi hanımefendiye sunmak istiyorum?"</p>

  <p class="normal">Temiz peruklu, kısa boylu, yaşlı beyefendi altın topuzlu bastonuna yaslanıyordu ve ikimize de parlayan gözlerle bakıyordu. Bu adam Bay Wallace ile rahibin yanında oturan küçük beyefendiydi.</p>

  <p class="normal">"Sizi alması için Johnson'ı yollayarak yaptığım küçük saygısızlığı bağışlayacağından eminim," dedi itiraz ederek. "Görüyorsun ya, benim kötü hastalığımdan dolayı hızlı hareket edemediğim için böyle oldu."</p>

  <p class="normal">Ziyaretçiyi görünce Jamie ayağa kalkmıştı ve kibar bir hareketle şimdi bir sandalye çekti.</p>

  <p class="normal">"Bize eşlik eder misiniz, Sör Percival?" dedi.</p>

  <p class="normal">"Ahh, hayır hayır, gerçekten! Mutluluğunuzu bölmek istemem. Aslında, hiç niyetim yok–" Hâlâ kibarca itiraz ediyordu. Önceden sunulan sandalyeye oturdu ve ayaklarını masanın altına uzattı.</p>

  <p class="normal">"Gut hastalığına yakalandım, hayatım," dedi hemen, keklik üzümü kokusunu bastıran yaşlı erkek kokusunu alacağım kadar yakınımda oturuyordu.</p>

  <p class="normal">Ahlaksız birine benzemiyor, diye düşündüm – nefesi haricinde – ama tabii görünüş aldatıcıdır. Dört saat boyunca fahişe sanıldığım için böyle düşünüyordum.</p>

  <p class="normal">Elinden geleninin en iyisini yapan Jamie, bir şarap istedi ve Sör Percival'ın içini dökmesini nezaketle kabul etti.</p>

  <p class="normal">"Sana burada rastlamam büyük şans, sevgili dostum," dedi yaşlı beyefendi, sonunda abartılı iltifatlarına bir son vermişti. Küçük bakımlı elini Jamie'nin omzuna koydu. "Sana söylemem gereken özel bir şey vardı. Aslında, basımevine bir not göndermiştim ama elçim senin orada olmadığını söyledi."</p>

  <p class="normal">"Ahh," Jamie bir kaşını soru sorarcasına yukarıya kaldırdı.</p>

  <p class="normal">"Evet," diye devam ediyordu Sör Percival. "Birkaç hafta önce benimle konuştuğunu sanıyorum, böyle durumları pek hatırlayamıyorum ama bana iş için kuzeye doğru gideceğini söylemiştin. Yeni bir baskı işi ya da bunun gibi bir şeydi?" İri, berrak mavi gözleri olan Sör Percival tatlı bir yüze sahip diye düşündüm.</p>

  <p class="normal">"Evet, öyleydi," diye doğruladı Jamie nazikçe. "Perth'li Bay McLeod'a davetliyim. Onun şu an kullandığı yeni stil harfleri görmek için."</p>

  <p class="normal">"Anladım." Sör Percival cebinden bir enfiye kutusu çıkarmak için durdu, yeşil ve altın tonlarıyla süslenmiş güzel bir kutuydu, kapağında da melek resmi vardı.</p>

  <p class="normal">"Sana bu aralar kesinlikle kuzeye gitmemeni tavsiye ederim," dedi, kutuyu açmış ve içindekilere konsantre olmuştu. "Gerçekten tavsiye etmiyorum. Bu mevsimde hava soğuk oluyor. Bayan Malcolm'a da uymayacağından eminim." Yaşlı bir melek gibi bana gülümsüyordu. Enfiyenin içindekileri biraz içine çekti ve durdu, mendili hazırda bekliyordu.</p>

  <p class="normal">Jamie ise şarabını yudumluyordu, aklı tamamen karışmıştı.</p>

  <p class="normal">"Tavsiyeniz için teşekkürler, Sör Percival," dedi. "Muhtemelen kuzeydeki fırtınalar ile ilgili elçilerinizden haber almışsınızdır?"</p>

  <p class="normal">Sör Percival hapşırdı, nezle olmuş bir fare gibi küçük ve tiz bir ses çıkarmıştı. Pembe noktalı burnuna zarifçe dokunduğunu görünce, beyaz bir fareye benziyor diye düşünmeye başladım.</p>

  <p class="normal">"Anlıyorum," dedi yeniden, mendilini yerine koydu ve yardımsever bir şekilde Jamie'ye gözlerini kırpıştırdı. "Hayır, senin gerçekten sağlığını düşünen özel bir arkadaş olarak söylüyorum. Gerçekten Edinburgh'da kalmalısınız. Ne de olsa," diye ekledi ve yardımsever bakışlarını bana çevirdi, "rahatça evinde kalmak için bir sebebin var, değil mi? Şimdi benim sevgili genç arkadaşlarım, artık gitmem gerekiyor. Düğün kahvaltınızdan sizi daha fazla mahrum bırakmak istemem."</p>

  <p class="normal">Başımızda dönüp duran Johnson'ın yardımıyla Sör Percival ayağa kalktı ve sallanarak gitti. Altın topuzlu bastonu zeminde ses çıkarıyordu.</p>

  <p class="normal">Beni duymayacak kadar uzaklaştığında, "Hoş, nazik bir ihtiyara benziyor," dedim,.</p>

  <p class="normal">Jamie homurdandı. "Kurtlu bir tahta kadar çürük," dedi. Bardağını aldı ve içkisini içti. "Yani şöyle de düşünebilirsin," dedi dalgın bir halde. Bardağını masaya koydu ve merdivenlerin başında duran kartlaşmış figüre bir göz attı. "Yani Sör Percival, Kıyamet Günü'ne yakın bir adamdır. Şeytanın ona engel olacağından korkmalısın, hem de çok."</p>

  <p class="normal">"Sanırım o da herkes gibi," dedim eleştirircesine. "Çoğu insan sonsuza kadar yaşayacağını düşünür."</p>

  <p class="normal">Jamie kahkaha attı.</p>

  <p class="normal">"Evet, bu doğru," dedi. Bardağımı bana doğru itti. "Ve işte buradasın, Sassenach. Buna artık tamamen inandım. İçkini iç, <span class="ideitalik">mo nighean donn</span> ve yukarıya gidelim."</p>

  <p class="ortayazi">***</p>

  <p class="normal">"<span class="ideitalik">Post coitum omne animalium triste est</span><sup class="calibre3"><a href="../Text/yolcu_split_076.html#footnote-100-1" id="footnote-100-1-backlink">1</a></sup>," diye yorum yaptım. Gözlerim kapalıydı.</p>

  <p class="normal"> </p>

  <p class="normal">Göğsümde yatan sıcak ağırlıktan, iç çekiş sesleri hariç cevap gelmemişti. Bir müddet sonra zemin sallanırcasına titredi, bunun keyiften olduğuna yordum.</p>

  <p class="normal">"Bu çok tuhaf bir düşünce, Sassenach," dedi Jamie, sesi uyuşuk gibi geliyordu. "Umarım kendi düşüncen değildir?"</p>

  <p class="normal">"Hayır." Alnındaki ıslak, parlak saçları geriye doğru ittim ve Jamie de burnu tıkanmış gibi nefes alarak yüzünü omzumun kıvrımının içine soktu.</p>

  <p class="normal">Moubray'deki özel odalar aşk yapmak için ayrılmışa benziyordu. En azından koltuk keçe ile kaplanmıştı. Ateşli oyunları istemeye karar vermiştim ama çıplak döşeme tahtası üzerinde onları yapmayı istemeyecek kadar da yaşlıydım.</p>

  <p class="normal">"Kimin söylediğini bilmiyorum, eski filozoflardan biri ya da böyle bir şey. Tıp kitaplarımdan birinde yazıyordu; insanların üreme sistemi bölümünde."</p>

  <p class="normal">Bu seferki titreşim duyuluyordu, küçük bir kıkırdama gibiydi.</p>

  <p class="normal">"İyi amaçlar için kendini derse adamışa benziyorsun, Sassenach," dedi. Eli belimden aşağıya doğru kaydı ve kalçamı tutmak için yavaşça ilerledi. Hafiften sıkarken tatmin dolu bir iç çekti.</p>

  <p class="normal">"Ben kederli hissedeceğimi sanmıyorum," dedi.</p>

  <p class="normal">"Ben de," dedim, alnının ortasında havaya dikilen küçük inatçı bir saçın sarmal şekline bakarak. "Beni düşündüren şey de bu. Eski filozofların bu sonuca nasıl vardığını merak ediyorum."</p>

  <p class="normal">"Sanırım cinsel ilişkide bulunduğu hayvana bağlı," diye yorum yaptı Jamie. "Belki hiçbiri onu kabul etmediğinden kaynaklanıyordur ama köklü bir söz söylemek için birçok kez denemek zorunda kalmıştır."</p>

  <p class="normal">Gülerken ve üzerimde bir aşağı bir yukarı sallanırken kendini sıkıca tutuyordu.</p>

  <p class="normal">"Ama bak, köpekler çiftleştiği zaman biraz mahcup bakıyorlar," dedi.</p>

  <p class="normal">"Hımm. Peki koyunlar nasıl bakıyor?"</p>

  <p class="normal">"Şey, dişi koyunlar koyun gibi bakmaya devam ediyor. Bilirsin onların bu durumda pek şansları yok."</p>

  <p class="normal">"Yaa? O zaman erkek koyunlar nasıl bakıyor?"</p>

  <p class="normal">"Onlar ahlaksız gibi görünüyorlar. Dillerini dışarıya uzatıyor, salyaları akıyor ve iğrenç sesler çıkarırken gözleri dönüyor. Çoğu erkek hayvan da olduğu gibi." Omzumun kıvrımında gülüşünün genişlediğini hissediyordum. Yeniden sıktı ve ben de elime yakın olan kulağını kibarca çektim.</p>

  <p class="normal">"Senin dilinin dışarı çıktığını fark etmedim."</p>

  <p class="normal">"Fark edemezsin çünkü gözlerin kapalıydı."</p>

  <p class="normal">"Ama iğrenç ses de duymadım."</p>

  <p class="normal">"Şey, o anda bunu düşünmemiş olabilirim," diye kabul etti. "Bir dahaki sefere daha iyi yaparım."</p>

  <p class="normal">İkimiz de yumuşak bir kahkaha attık ve sonra sessizleştik, sadece birbirimizin nefeslerini dinliyorduk.</p>

  <p class="normal">"Jamie," dedim sonunda tatlı bir sesle. "Bir daha böyle mutlu olacağımı sanmıyordum."</p>

  <p class="normal">Yana yuvarlandı, beni ezmemek için dikkatlice ağırlığını başka yere veriyordu ve yüzüme bakmak için kendini yükseltti.</p>

  <p class="normal">"Ben de, benim Sassenach'ım," dedi ve beni hafifçe öptü ama geri çekilmiyordu, bu yüzden dolgun alt dudağını biraz ısırmak için dudaklarımı dudaklarına kenetledim.</p>

  <p class="normal">"Yatmamızla ilgili değil, biliyorsun," dedi, sonunda kendini biraz çekerek. Gözleri aşağıya bana bakıyordu, deniz gibi gözleri tatlı bir mavilikteydi.</p>

  <p class="normal">"Hayır," dedim ve yanağına dokundum. "Ondan değil."</p>

  <p class="normal">"Seni yine yanımda görmek, seninle konuşmak, sözlerimi saklamadan ya da düşüncelerimi engellemeden her şeyi anlatabileceğimi bilmek. Tanrım, Sassenach!" dedi. "Yüce Tanrım biliyor ya, bir delikanlı kadar çılgınım ve ellerimi senden alamıyorum. Senin yanımda olma zevkini tadamayacağımı ve tüm kalbimle seninle konuşamayacağımı bilsem bunların hepsi yok olurdu."</p>

  <p class="normal">"Sensiz çok yalnızdım," diye fısıldadım. "Çok yalnız."</p>

  <p class="normal">"Ben de," dedi. Bana bakıyordu, uzun kirpikleri gözlerini saklıyordu, bir anlığına duraksadı. "Bir rahip gibi yaşadığımı söyleyemem," dedi sessizce. "Zorunda olduğumda, yapmak zorunda olduğumu yoksa delireceğimi hissettiğimde–" Onu susturmak için parmaklarımla ağzını kapattım.</p>

  <p class="normal">"Ben de," dedim. "Frank–"</p>

  <p class="normal">Onun eli de kibarca susturdu beni. İkimizde dilsizdik, birbirimize bakıyorduk. Elimin arkasında bir gülümsemenin yayıldığını hissedebiliyordum ve ona uyumlu olarak da onun elinin arkasında da bir gülümseme yayılıyordu. Elimi ağzından çektim.</p>

  <p class="normal">"Bunun bir anlamı yok," dedi. O da elini ağzımdan çekti.</p>

  <p class="normal">"Hayır," dedim. "Önemli değil." Parmağımla dudağının şeklini takip ediyordum. "O zaman, eğer zaman varsa bana bütün kalbinle söyle," dedim.</p>

  <p class="normal">Işığı değerlendirmek için pencereye bir göz attı – Genç Ian'ı bulmada bir ilerleme kaydedip kaydetmediğini öğrenmek için saat beşte Ian ile matbaada buluşacaktık – sonra dikkatlice üzerimden yuvarlandı.</p>

  <p class="normal">"Ayrılmadan önce en az iki saatimiz var. Otur ve kıyafetlerini giy, ben de biraz şarapla kurabiye getireyim."</p>

  <p class="normal">Bu kulağa hoş geliyordu. Onu bulduğumdan beri açlıktan ölüyor gibiydim. Oturdum ve yerde çıkardığımız kıyafetlerin arasından elbiselerimi bulmaya başladım, ihtiyacım olan düşük yakalı elbiseydi.</p>

  <p class="normal">"Üzgün değilim ama biraz utandığımı söyleyebilirim," diye yorum yaptı Jamie. Bir ipek çorabını giymiş, uzun ve ince ayak parmaklarını oynatıyordu. "Ya da en azından öyle hissetmeliyim."</p>

  <p class="normal">"O neden?"</p>

  <p class="normal">"Ian dışarıda kaldırımlarda derbeder bir halde dolaşıp oğlu için endişelenirken, ben burada seninle konuşup, şarap ve kurabiyeden bahsederek keyif sürüyorum."</p>

  <p class="normal">"Genç Ian için endişeleniyor musun?" diye sordum, elbisemin bağcığıyla uğraşıyordum. Diğer çorabını giyerken kaşlarını çatmıştı.</p>

  <p class="normal">"Onun için çok fazla endişelenmiyorum, yarından önce gelmezse diye korkuyorum."</p>

  <p class="normal">"Yarına ne olmuş?" diye sordum ve sonradan Sör Percival Turner ile karşılaştığımızı hatırladım. "Ahh, kuzeye yapacağın yolculuk, bu yarın mı olmak zorunda?"</p>

  <p class="normal">Başını aşağı yukarı salladı. "Evet, randevu Mullin Koyu'nda ve yarın ay karanlığı çöktüğünde olacak. Fransa'dan şarap ve kumaş yüklü küçük yelkenli bir gemi gelecek."</p>

  <p class="normal">"Ve Sör Percival bu randevuya gitmemen konusunda seni uyardı?"</p>

  <p class="normal">"Öyle görünüyor. Ne olduğunu anlayamıyorum ama öğreneceğim. Muhtemelen bölgeye gümrük memurları gelecektir ya da bizimle alakası olmayan ama bizi uğraştıracak bir olayın olacağını duymuştur." Omuz silkti ve son diz bağını da bağladı.</p>

  <p class="normal">Sonra ellerini açık bir şekilde dizlerine koydu, avcu yukarıya doğruydu ve yavaşça parmaklarını içe doğru kıvırmaya başladı. Sol eli çabucak bir yumruk haline geldi; sıkı ve düzgündü, mücadele için oldukça sağlam bir araçtı. Sağ elinin parmakları yavaş bir şekilde kıvrıldı; orta parmağı eğriydi ve ikincinin yanına kıvrılamıyordu. Dördüncü parmağı hiç kıvrılmıyor, dimdik duruyordu ve serçe parmağı uygunsuz bir açıyla onun yanında duruyordu.</p>

  <p class="normal">Bakışlarını ellerinden çekip bana baktı ve gülümsedi.</p>

  <p class="normal">"Elimi düzelttiğin geceyi hatırlıyor musun?"</p>

  <p class="normal">"Bazen, en kötü zamanlarımda." O gece hatırlanması gereken gecelerden biriydi, çünkü unutulamazdı. Bütün zorluklara rağmen onu Wentworth Hapisanesi'nden ve idam cezasından kurtarmıştım ama Kara Jack Randall tarafından yapılan işkenceleri ve kötü muameleyi önleyememiştim.</p>

  <p class="normal">Sağ elini aldım ve kendi dizimin üzerine koydum. Orada durmasına izin verdi. Sıcak, ağır ve hareketsizdi. Her bir parmağı hissedip sinirleri germek için çekerken ve eklemlerdeki hareket derecesini görmek için parmaklarını bükerken hiç itiraz etmiyordu.</p>

  <p class="normal">"Bu benim ilk ortopedi ameliyatımdı," dedim, buruk bir şekilde.</p>

  <p class="normal">"Bundan sonra böyle şeyleri çok yaptın mı?" diye sordu merakla bakarak.</p>

  <p class="normal">"Evet, birkaç kere. Ben bir cerrahım ama o zamanlar bir anlamı yoktu," diye aceleyle ekledim. "Benim zamanımdaki cerrahlar kan akıtmadan diş çekiyor. Daha çok şimdiki 'doktor' kelimesine eş değer. Bir doktor, tıp bölümünün her alanında eğitim görür ama ayrıcalıklıdır."</p>

  <p class="normal">"Sen uzman mısın? Evet, sen hep öyleydin," dedi ve gülümsedi. Eğri parmaklar avcuma kaydı ve başparmağı eklemlerini okşamaya başladı. "O zaman bir cerrahı özel yapan şey nedir?"</p>

  <p class="normal">Kaşlarımı çattım, doğru sözleri bulmak için düşünmeye çalışıyordum. "Evet, bunu en iyi şöyle anlatabilirim: Bir cerrah, bir bıçak yardımıyla etkili bir şekilde iyileştirmeye çalışır..."</p>

  <p class="normal">Büyük ağzı bu sözle yukarıya doğru kıvrıldı.</p>

  <p class="normal">"Hoş bir çelişki ama sana uyuyor, Sassenach."</p>

  <p class="normal">"Öyle mi?" dedim, şaşırmıştım.</p>

  <p class="normal">Gözlerini yüzümden ayırmayarak başını salladı. Beni dikkatlice incelediğini görebiliyordum ve ben de kendimi düşünerek neye benzediğimi merak ediyordum; sevişmekten kızarmıştım ve saçım vahşice dağılmıştı.</p>

  <p class="normal">"Sen sevimli değilsin, Sassenach," dedi, saçlarımı düzeltmek için elimi yukarıya götürdüğümde gülümsemesi daha bir artmıştı. Elimi yakaladı ve kibarca öptü. "Bırak buklelerin öyle kalsın."</p>

  <p class="normal">"Hayır," dedi, bana tepeden bakarken ellerimi tuzağa düşürmüş gibi tutuyordu. "Hayır, şimdi bunu düşününce bir bıçak senin gibi birine çok uygun. Güzelce işlenmiş bir kılıç kını ile bakmak için çok göz kamaştırıcı olurdun, Sassenach," – bir parmağıyla dudaklarımın şeklini takip etti – "ama özüne gelince, sert bir bıçakla... korkunç olabilirsin diye düşünüyorum."</p>

  <p class="normal">"Korkunç mu?" dedim, şaşırmıştım.</p>

  <p class="normal">"Acımasız demek istemedim," diye beni rahatlatmaya çalıştı. Gözleri hâlâ yüzüme odaklıydı, istekli ve meraklıydı. "Hayır, hiç değil. Fakat sen acımasız bir şekilde güçlü olabilirsin, Sassenach. Gerekli olduğu zaman."</p>

  <p class="normal">Biraz buruk bir tavırla gülümsedim. "Olabilirim," dedim.</p>

  <p class="normal">"Daha önce bunu sende gördüm, değil mi?" Sesi daha yumuşaktı ve elimi daha sıkı tutmaya başlamıştı. "Şimdi gençliğine göre daha güçlü olduğunu düşünüyorum."</p>

  <p class="normal">Birden Frank'in hiç göremediği şeyleri Jamie'nin neden bu kadar çabuk görebildiğini anladım.</p>

  <p class="normal">"Sen de böylesin," dedim. "Ve senin de buna ihtiyacın oldu. Çoğu zaman." Parmaklarım bilinçsizce orta parmağından geçen çıkıntılı yaraya dokundu.</p>

  <p class="normal">Başını 'evet' anlamında salladı.</p>

  <p class="normal">"Merak ediyorum," dedi, öyle kısık bir sesle konuşmuştu ki zor duyabilmiştim. "Kılıcımı kullanıp, sonra onu güvenli bir şekilde kınına sokup sokamayacağımı merak ediyorum. Ruhumun efendisi ben miyim, yoksa kendi kılıcımın bir kölesi miyim? Bunları merak ediyorum. Tekrar, tekrar düşünüyorum bunu," birbirine kenetlenmiş ellerimize bakarak konuşmasına devam ediyordu, "yani kılıcımı çektiğimi. Mücadeleye öyle çok zaman harcadım ki artık insan ilişkilerine uyum sağlayamıyorum."</p>

  <p class="normal">Bir yorum yapmak için dudaklarım seğirdi ancak onun yerine dudaklarımı ısırdım. Jamie bunu gördü ve gülümsedi, biraz buruktu.</p>

  <p class="normal">"Bir kadının yatağında bir daha artık gülemeyeceğimi düşünüyordum, Sassenach," dedi. "Ya da bir kadına gittiğimde sadece ihtiyaçtan kör olmuş bir canavar olduğumu." Acı ifade sesine yansımıştı.</p>

  <p class="normal">Elini kaldırdım ve arkasındaki küçük yara izini öptüm.</p>

  <p class="normal">"Ben seni bir canavar gibi görmüyorum," dedim. Bunu çok yavaş bir şekilde söyledim ama yüzü bana bakarken yumuşadı ve ciddi bir şekilde cevap verdi.</p>

  <p class="normal">"Bunu biliyorum, Sassenach. Beni öyle görmediğin için bana umut veriyor. Ben olduğum için ve belki..." Sesi giderek azaldı, merakla beni izliyordu. "Sen buna sahipsin, bu güce. Bu sende var ve senin ruhunda da. Belki bu yüzden benimki de kurtuldu."</p>

  <p class="normal">Buna ne söyleyeceğimi bilemiyordum ve bir müddet bir şey söyleyemedim, sadece ellerini tutup eğri parmaklarını ve iri sert eklemlerini okşadım. Bu bir savaşçı eliydi ama artık o bir savaşçı değildi.</p>

  <p class="normal">Eli ters çevirdim ve dizime koydum, avcu üst taraftaydı. Yavaşça derin çizgileri, yükselen tepecikleri ve başparmağının alt tarafında bulunan 'C' harfini takip ettim; ona benim yaptığım izi.</p>

  <p class="normal">"Bir keresinde Kuzey İskoçya'da yaşlı bir bayanla tanışmıştım, elindeki çizgilerin senin hayatını göstermediğini söyledi; onlar bunu yansıtıyormuş."</p>

  <p class="normal">"Öyle mi peki?" Parmakları hafiften seğirdi ama avcu hâlâ öylece duruyordu ve açıktı.</p>

  <p class="normal">"Bilmiyorum. Dediğine göre elinin çizgileri de seninle beraber doğarmış, yani bir hayatla ama sonra yaptığın şeylerle ve olduğun kişi ile çizgilerin de değişirmiş. El falı ile ilgili bir şey bilmiyorum ama bilekten avcun ortasına giden derin bir çizgi var, birkaç kez çatallaşma olmuş."</p>

  <p class="normal">"Belki hayat çizgisi dedikleri bu," dedim. "Şu çatallara bak, sanırım bu hayatının çok fazla değiştiğini gösteriyor, birçok seçim yapmışsın."</p>

  <p class="normal">Bir an homurdandı ama sesi dalga geçmeden çok keyifli çıkıyordu.</p>

  <p class="normal">"Ahh, öyle mi? Evet, bunu söylemek gayet uygun." Dizime doğru eğilerek avcunun içine baktı. "Sanırım ilk çatallaşma Jack Randall ile tanıştığım zaman oldu ve ikincisi seninle evlendiğim zaman. Bak, birbirlerine çok yakınlar."</p>

  <p class="normal">"Evet, öyleler." Parmağımı yavaşça çizgi üzerinde hareket ettiriyordum, parmakları gıdıklanır gibi hafiften seğiriyordu. "Ve diğeri de Culloden olabilir?"</p>

  <p class="normal">"Belki." Ama Culloden'dan konuşmak istemiyordu. Kendi parmağı hareket etti. "Hapishaneye gidip geri geldiğim ve Edinburgh'a yerleştiğim zaman."</p>

  <p class="normal">"Ve bir matbaacı olduğun zaman." Durdum ve ona baktım, kaşlarımı yukarıya kaldırmıştım. "Matbaacı olmaya nasıl karar verdin? Bu düşünebileceğim en son şeydi."</p>

  <p class="normal">"Ahh, evet." Dudağı bir gülümsemeyle genişledi. "Şey, şans eseri desem?"</p>

  <p class="ortayazi">***</p>

  <p class="normal">Başlangıçta kaçakçılığı gizlemeye ve kolaylaştırmaya yardımcı olan bir iş bakmıştı. Son işinden iyi bir para almıştı. Nakliye sırasında geçici depo vazifesi görecek, güvenli bir binası olan bir işe yatırım yapmaya karar vermişti.</p>

  <p class="normal">Nakliye işi iyiydi ama kabul edilemezdi, çünkü bu tarz işler pratik istiyordu ve müfettişler teftişe geliyordu. Aynı şekilde bir tavernaya ya da hana sahip olmak, gelen malzemeler yüzünden görünürde uygundu ama yasadışı işleri saklamak için savunmasızdı; vergi tahsildarları ve gümrükçüler tavernalara hücum ediyorlardı.</p>

  <p class="normal">"Matbaacılık birkaç ilan bastırmak için gittiğim bir yerde aklıma gelmişti," diye açıklamıştı. "Siparişlerimin hazırlanmasını beklerken, bir kamyonun gümbürtüyle geldiğini gördüm. Alkol kasaları kâğıt kutuları ve mürekkep tozu ile doluydu ve ben de işte bu dedim! Vergi memurları bu tarz bir yeri denetlemek için sıkıntıya girmeyeceklerdi."</p>

  <p class="normal">Carfax Geçidi'ndeki dükkânı aldıktan sonra, baskı işlerini yürütmesi için Geordie'yi işe almıştı ve doğal olarak ilan, broşür, cilt ve kitap siparişleri dolmaya başlamıştı, böylece yeni işinin de sağladığı imkânlar ortaya çıkmıştı.</p>

  <p class="normal">"Tom Gage adında bir adam," diye açıklama yaptı. Elini ellerimden çekti, anlatma şevki artmıştı; el kol hareketleri yapıyor, konuşurken elini saçlarını götürüyor ve coşkuya kendini kaptırıyordu.</p>

  <p class="normal">"Şöyle ya da böyle küçük siparişler veriyordu, aslına bakarsan masum işlerdi ama sık sık geliyor ve konuşmak için kalıyordu. Benimle olduğu kadar Geordie ile de konuşup duruyordu fakat işle ilgili ondan daha az şey bildiğimi anlamıştı."</p>

  <p class="normal">Çarpık bir şekilde gülümsedi.</p>

  <p class="normal">"Basım hakkında pek bir şey bilmiyorum, Sassenach ama insanları tanıyorum."</p>

  <p class="normal">Gage'in Alexander Malcolm'a sempati duyduğu açıktı. Jamie'nin Kuzey İskoç konuşmasını belli belirsiz duymuş ve kibarca harekete geçmişti. Eski bir II. James yanlısı olması sonucu samimiyetleri ilerlemişti. Karşılıklı tanışmada ipleri eline almaya çalışan Jamie, sohbeti ustalıkla yönlendirip avına sessizce yaklaşıyordu. Sonunda mutlu avının aslında ne istediğini ona anlattırmayı başarmıştı ve tabii ki kralın adamlarından hiçbiri bunu bilmeyecekti.</p>

  <p class="normal">"Ve sana güvendi." Bu soru değildi, Jamie Fraser'a güvenip yanılgıya düşen tek adam Charles Stuart'dı ve o zaman hata Jamie'nindi.</p>

  <p class="normal">"Güvendi." Böylece ortaklık başlamıştı, ilk başta iş ortaklığıyken zamanla sıkı bir arkadaşlığa dönüşmüştü. Jamie, Gage'in radikal politik yazarlarının ürettiği makaleleri basmıştı – halkın bilinçlenmesini sağlayan isimsiz ilanlar ve broşürler, yazarların hızla yargılanmasını ve asılmasını sağlayacak yazılarla doluydu.</p>

  <p class="normal">"Basım işleri bittikten sonra sokağın aşağısındaki tavernaya yürüyüp konuşuyorduk. Tom'un birkaç arkadaşıyla tanıştım ve sonunda, Tom benim birkaç parça bir şey yazıp yazamayacağımı sordu. Güldüm ve ona bu elimle okunabilecek şeyler yazdığım zaman hepimiz ölürüz ama asılmaktan değil yaşlılıktan dedim.</p>

  <p class="normal">"Konuşurken ben baskı makinesinin başında duruyor, sol elimle yazıları ayarlıyordum. Bunu yaparken düşünmüyordum bile. O bana baktı ve sonra bir kahkaha attı. Bir tablayı gösterdi bir de benim elimi."</p>

  <p class="normal">Kollarını öne doğru uzattı, ellerini büktü ve serinkanlılıkla onları inceledi. Bir elini yumruk yaptı ve yüzüne doğru yavaşça yukarıya doğru kaldırdı, gömleğinin altındaki kol kaslarının gevşeyip şişmesini sağlıyordu.</p>

  <p class="normal">"Ben sağlam bir adamım," dedi. "Ve şansım varsa birçok yıl böyle yaşayabilirim ama sonsuza kadar değil, Sassenach. Birçok kez kılıçla ve hançerle savaştım lakin her savaşçının gücünün onu yenilgiye uğratacağı zaman gelir." Başını iki yana salladı ve elini yerde duran ceketine uzattı.</p>

  <p class="normal">"O gün bana onu hatırlatması için Tom Gage ile bunları aldım," dedi.</p>

  <p class="normal">Elimi tuttu ve ceketinin cebinden çıkardığı şeyleri avcuma bıraktı. Serin ve dokunmak için oldukça sertlerdi, dikdörtgen şeklindeki kurşunlar bir hayli ağırdı. Kesme kurşunların üzerinde bulunan harfleri tahmin etmek için oymalı kısımları hissetmeme gerek yoktu.</p>

  <p class="normal">"Q, E, D," dedim.</p>

  <p class="normal">"İngilizler kılıcımı ve hançerimi benden aldılar," dedi yumuşak bir sesle. Parmakları avcumda duran kurşunlara dokunuyordu. "Ama Tom Gage elime yeniden bir silah verdi ve onu yere bırakmayı düşünmüyorum."</p>

  <p class="ortayazi">***</p>

  <p class="normal">Beşe çeyrek kala Royal Mile'ın çakıllı yokuşundan aşağıya kol kola yürüyorduk, 'gizli buluşmamız' sırasında yediğimiz birkaç kâse iyi pişirilmiş istiridye güveci ile içtiğimiz bir şişe şarabın neden olduğu keyif üzerimizdeydi.</p>

  <p class="normal">Etrafımızdaki şehir canlıydı, sanki bizim mutluluğumuzu paylaşıyordu. Edinburgh öyle bir gökyüzünün altındaydı ki yeniden yağmur yağacağı aşikârdı. Şimdilik, akşam güneşi ışıkları bulutlarda sarı, pembe ve kırmızı renkteydi, çakıllı caddenin ıslak gümüş rengini parlatıyor ve böylece binaların gri taşları yansıyan ışıkla yumuşayıp dalgalanıyordu. Yanaklarımı ısıtan ve bana bakarken Jamie'nin gözlerini ışıldatan parlaklık her yerdeydi.</p>

  <p class="normal">Caddede kendi derdimle meşgulmüşüm gibi sersemce yürüyordum, tabii bu ters giden şeyi fark etmeden birkaç dakika önceydi. Ağır ağır ilerlememize dayanamayan bir adam aceleyle etrafımızdan öne doğru dolandı ve sonra benim önümde öylece durdu; ıslak taşlara basmamı ve bir ayakkabımın ayağımdan çıkmasını sağlamıştı.</p>

  <p class="normal">Başını yukarıya kaldırdı ve bir anlığına gökyüzüne baktı, sonra caddenin aşağısına doğru acele etmeye başladı, koşmuyordu ama yürüyebildiği kadar hızlı yürüyordu.</p>

  <p class="normal">"O adamın nesi vardı?" dedim, ayakkabımı giymek için durmuşken. Birden etrafımızdaki herkesin durduğunu fark ettim, yukarıya baktılar ve sonra aceleyle caddenin aşağısına koşmaya başladılar.</p>

  <p class="normal">"Ne düşünüyorsun–" diye konuşmaya başladım ama Jamie'ye doğru döndüğümde onun da merakla yukarıya baktığını gördüm. Ben de baktım ve bulutları kaplayan kırmızı parlaklığın gökyüzünde bulunan renklerden daha koyu olduğunu fark etmem bir dakikamı almıştı ve gün batımına karşı bu parlaklık çok tuhaftı.</p>

  <p class="normal">"Yangın," dedi. "Tanrım, sanırım Leith Sokağı'nda."</p>

  <p class="normal">Aynı anda caddenin aşağısında bulunanlar da "Yangın!" diye bağırmaya başladı, sanki bu resmi bildiri onların aceleyle koşmalarını sağlamıştı. Aceleyle koşan figürler dağılıyor ve çağıldayarak aşağıya koşuyorlardı.</p>

  <p class="normal">Jamie de hareket ediyordu, tek ayakla sakarca hoplayarak gittiğimden beni çekiştiriyordu. Durmak yerine diğer ayakkabımı da çıkardım ve onu takip ettim. Koşarken ıslak zemindeki ayaklarım kayıyor, tökezleyerek gidiyordum.</p>

  <p class="normal">Yangın Leith Sokağı'nda değildi ama hemen yanında Carfax Geçidi'ndeydi. Geçidin ağzı meraklı izleyicilerle doluydu, duruyorlar ve bakmak için boyunlarını uzatıyorlardı. Duman kokusu nemli akşam havasında sıcak ve keskindi, sıcaklık dalgalar halinde ayaklarıma vuruyordu.</p>

  <p class="normal">Jamie duraksamadan kalabalığın içine daldı, asıl kaynağa doğru gitmeye çalışıyordu. İnsan seli önümü kapatmadan önce onun peşinden gidip kendime yol açtım, önümde ilerleyen Jamie'nin geniş sırtından başka bir şey göremiyordum.</p>

  <p class="normal">Sonra kalabalığın önüne geldik ve her şeyi görebildim. Gri dumanların oluşturduğu yoğun bulutlar basımevinin iki düşük camından çıkıyordu. Evden yükselen çatırdama seslerini duyabiliyordum, sanki yangının kendisi konuşuyordu.</p>

  <p class="normal">"Baskı makinem!" Acı dolu bir sesle Jamie öne atıldı ve kapıya bir tekme attı. Duman bulutları açılan kapıdan dışarıya çıktı ve aç bir hayvan gibi onu içine çekti. Az da olsa onu görebiliyordum, dumanların etkisiyle sendeledi ama sonra dizlerinin üzerine çökerek dükkânın içinde emeklemeye başladı.</p>

  <p class="normal">Kalabalıkta onun yaptığını örnek alan birkaç kişi matbaanın içine girdi ve onlar da dumanların arasında kayboldu. Sıcaklık öyle şiddetliydi ki rüzgârının eteklerimi bacaklarıma yapıştırdığını hissedebiliyordum. İçeridekilerin buna nasıl dayanacağını merak ediyordum.</p>

  <p class="normal">Arkamdaki kalabalıktan gelen yeni bir ses Kasaba Görevlisi'nin geldiğini ilan ediyordu. Bu göreve alışık oldukları belli olan şarap kırmızısı ceketlerinin içinde bulunan adamlar öne doğru atıldılar ve hemen yangına saldırmaya başladılar. Camları kırıp, ellerinde bulunan kovalardaki suları şiddetle içeri atmaya başladılar. Bu arada kabalık da çoğalıyordu, diğer geçitlerdeki merdivenlerden gelenler sayesinde gürültü daha da artıyordu. Çevredeki binaların üst katında bulunan aileler, meraklı çocuklarına öncülük ederek güvenli bir şekilde aşağıya iniyorlardı.</p>

  <p class="normal">Cesur olmalarına rağmen, yangın ekibinin çabalarının yangının ilerlemesine engel olamadığı açıktı. Kaldırımda bir ileri bir geri yürüyordum, yangın ekibinin lideri şaşkın bir şekilde bağırıp geri sıçradığında beyhude bir çabayla içerdeki hareketlenmeyi görmeye çalışıyordum. Adam, kırık pencereden fırlayan ve bir çarpma sesiyle çakılların üzerine düşen yekpare metal kaplama tabeladan ve diğer metal parçalardan son anda kurtulabilmişti.</p>

  <p class="normal">İki ya da üç küçük çocuk, kalabalığın içinden sıyrıldı ve metal parçalarını kaptı ama öfkeli komşular tarafından tartaklanıp uzaklaştırıldılar. Başı örtülü, üzerinde önlük olan tombul bir bayan kendi hayatını ve kolunu riske atarak öne doğru atıldı ve ağır tabelayı koruması altına aldı. Kümesteki bir tavuk gibi, tabelayı korurcasına onun üzerine çömeldi ve pervaza doğru geri çekildi.</p>

  <p class="normal">İnsanlar her iki camdan yağan eşyalardan kurtulmak için geri çekilmişti. Örnek tabelalar, çelik borular, damgalar, mürekkep şişeleri yağmur gibi yağıyordu. Mürekkep şişeleri kaldırıma düşünce kırılıyor, itfaiyecilerin oluşturduğu su birikintisine akarak örümcek şeklinde lekeler bırakıyordu.</p>

  <p class="normal">Açık olan kapıdan ve pencerelerden yükselen yangının sesi, fısıltıdan kendinden emin ve gürleyen bir kükremeye dönüşmüştü. Dışarıya atılan eşyalardan dolayı içeriye su atılması engellenen Kasaba Görevlisi lideri adamlarına bağırdı, ıslak bir mendili burnuna tutup başını eğdi ve dükkâna daldı, yarım düzine arkadaşı da onu takip etti.</p>

  <p class="normal">Düzen hemen yeniden sağlanmıştı. En yakın kuyu pompasından köşeyi dolanarak gelen dolu kovalar elden ele uzatılıyordu. Meraklı delikanlılar boş kovaları kapıp gidiyorlar, kovaları yeniden doldurarak birbirleri ile yarış ediyorlardı. Edinburgh taşlardan oluşan bir şehirdi ama çoğu bina birbirine bitişik olarak inşa edilmişti. Nerdeyse bütün binalar şömine ve bacalarla donatılmıştı, yangın sıklıkla karşılaşılan bir olaydı.</p>

  <p class="normal">Arkamda oluşan yeni kargaşa bana itfaiye tulumbasının sonradan geldiğini gösteriyordu. İnsan seli Kızıl Deniz gibi ortadan ikiye ayrıldı ve itfaiye tulumbasına yol verdi. Tulumba, atlar yerine bir grup insan tarafından çekiliyordu. Bu kadar dar bir sokağa atlarla gelmek tartışma konusu bile olamazdı.</p>

  <p class="normal">Tulumba mucizevî bir araçtı, yansıyan alevlerle bir kömür gibi parlıyordu. Sıcaklık daha da artmıştı; ciğerlerimin kuruduğunu ve her sıcak hava dalgasıyla birlikte zorlandığını hissediyordum ama Jamie için daha çok endişeleniyordum. Tehlikeli alevlerin içine kendini atıp cehennemi andıran dumanın içinde daha ne kadar nefes alabilecekti?</p>

  <p class="normal">"Yüce İsa adına!" tahta bacağına rağmen kalabalığın içinden çıkmaya çalışan Ian birden dibimde bitivermişti. Başka bir eşya yağmuru, etrafımızdaki insanları yeniden gerilemeye mecbur ettiğinden dengede durmak için koluma yapışmıştı.</p>

  <p class="normal">"Jamie nerede?" diye bağırdı kulağıma.</p>

  <p class="normal">"İçeride!" diye bağırdım işaret ederek.</p>

  <p class="normal">Ateşin sesinden daha yüksek çıkan bağrışlarla, basımevinin kapısında birden koşuşturma ve karışıklık meydana geldi. Birkaç bacak görünüyordu, kapıda yükselen duman bulutunun altından bir ileri bir geri hareket ederek ortaya çıkıyorlardı. Altı adam ortaya çıktı, Jamie de onların arasındaydı, büyük makinenin ağırlığı altında sendeliyorlardı – Jamie'nin değerli basım makinesi. Makineyi yere bıraktılar ve kalabalığın içine doğru ittiler, sonra dükkâna geri döndüler.</p>

  <p class="normal">Diğer eşyaları kurtarmak için artık çok geçti. İçeriden bir çatırdama sesi geldi, yeni bir sıcaklık patlaması kalabalığın gerilemesine neden oldu ve birden üst katın penceresi içeride dans eden alevlerin ışığıyla aydınlandı. Adamlardan oluşan küçük sel binadan çıktı. Öksürüyorlar ve öğürüyorlardı, bazıları emekliyordu. Hepsi isten kararmıştı ve terlemişlerdi. Pompa deli gibi çalışıyordu ama hortumlarından fışkıran su ateş üzerine pek etki yaratmıyordu.</p>

  <p class="normal">Ian'ın elleri tuzağa düşürmeye çalışan pençeler gibi koluma yapışmıştı.</p>

  <p class="normal">"Ian!" diye bağırdı, sesi kalabalığın ve yangının gürültüsünden duyulabilecek kadar yüksekti.</p>

  <p class="normal">Onun bakışlarının olduğu yere baktım ve ikinci katın penceresinde hayalet gibi birini gördüm. Kısa bir an pencere kanadıyla uğraşıyor gibi göründü ve sonra düştü ya da dumanların içinde kayboldu.</p>

  <p class="normal">Yüreğim ağzıma gelmişti. Figürün gerçekte Genç Ian olup olmadığı hakkında bir şey söyleyemezdim ama bir insan olduğu belliydi. Ian daha fazla kolumu tutmakla zaman kaybetmedi ve bacağının ona izin verdiği kadarıyla hızla dükkânın kapısına gitti.</p>

  <p class="normal">"Bekle!" diye bağırdım, peşinden koşuyordum.</p>

  <p class="normal">Jamie baskı makinesine yaslanarak düzgün nefes almaya çalışıyor, yardımcılarına teşekkür ederken göğsü inip kalkıyordu.</p>

  <p class="normal">"Jamie!" Koluna yapıştım, heyecanlı bir halde isli ellerini kirli önlüğüne silen kırmızı suratlı berberden onu uzaklaştırmak için kolundan çekiştiriyordum.</p>

  <p class="normal">"Yukarıda!" diye bağırdım, işaret ederek. "Genç Ian yukarıda!"</p>

  <p class="normal">İslenen yüzünü koluna silen Jamie geriledi ve üst katın camına çılgınca baktı. Hiçbir şey yoktu, sadece pencerede parlayan alevler vardı.</p>

  <p class="normal">Ian, dükkâna girmesine önlemeye çalışan birkaç komşunun elinden kurtulmaya çalışıyordu.</p>

  <p class="normal">"Hayır, içeri giremezsin!" diye bağırdı görevli, Ian'ın salladığı ellerini tutmaya çalışıyordu. "Merdivenler çoktan çöktü ve birazdan da çatı da çökecek!" İnce yapısına ve bacağındaki engele rağmen Ian uzun ve güçlü bir adamdı. Onu engellemeye çalışan Kasaba Görevlisi'nin (çoğu Kuzey İskoçya alayından emekliydi) çelimsiz tutuşu onun dağ gibi yapısını durduramazdı – ebeveynliğin verdiği umutsuzlukla daha da güçlü ve sertti. Yavaşça ama emin adımlarla insanlar dükkândan uzaklaşırken, Ian da onu alevlerden uzak tutmaya çalışanlardan kendini kurtarıyordu.</p>

  <p class="normal">Jamie'nin derin nefes aldığını hissediyordum, isli ciğerleriyle zorlukla nefes alıyordu. O da ileriye atıldı ve Ian'ı belinden tutup geriye doğru çekti.</p>

  <p class="normal">"Sakin ol, adamım!" diye bağırdı. "Sen halledemezsin. Merdivenler çöktü!" Etrafa bakındı, sonra beni gördü ve Ian'ı geriye doğru, dengesizce ve tökezleyerek benim kollarıma itti. "Tut onu," diye bağırdı gürleyen alevlerin üzerinden. "Ben delikanlıyı alıp geleceğim!"</p>

  <p class="normal">Bunu dedikten sonra döndü ve yanındaki binanın merdivenlerine daldı. Çikolata dükkânında duran müşterilerin arasına girdi, onlar da manzarayı izlemek için kaldırıma çıkmış ellerinde kalaydan yapılmış kupaları ile dikiliyorlardı.</p>

  <p class="normal">Jamie'nin dediklerini dinleyerek kollarımı Ian'ın beline doladım ve gitmesine izin vermedim. Jamie'yi takip etmek için çılgınca debelendi ama sonra debelenmeyi bıraktı ve kollarımın arasında kaskatı durdu, yanağımın altındaki kalbi çılgınca atıyordu.</p>

  <p class="normal">"Endişelenme," dedim anlamsızca. "O bunu başaracak, onu dışarıya çıkaracak. Yapacak. Yapacağını biliyorum."</p>

  <p class="normal">Ian cevap vermedi – belki de duymadı – ama kollarımın arasında bir heykel gibi öylece duruyordu, nefesi hıçkırarak ağlamaya dönüşüvermişti. Belini bıraktığım zaman hareket etmedi ya da geriye dönmedi ama yanında durduğumda elimi sıkıca tuttu. Eğer ben de aynı sertlikle tutmasaydım kemiklerim birbirine girecekti.</p>

  <p class="normal">Çikolata dükkânının üzerindeki pencere bir dakika sonra açıldı ve Jamie'nin başı ile omuzları ortaya çıktı. Kızıl saçları yangından çıkan alevlerin yoldan sapmış dili gibi parlıyordu. Eşiğe tırmandı ve dikkatlice döndü, dükkânı görene kadar çömeldi.</p>

  <p class="normal">Çoraplı ayaklarının üzerinden yükselerek üstteki çatının oluklarından tuttu ve kollarının gücüyle yavaşça kendini yukarıya kaldırdı. Uzun ayak parmakları binanın önyüzüne sıvayla örülmüş taşların arasındaki aralıklardaydı. Alevlerin ve kalabalığın sesini bastıran, duyulabilir bir homurdanmayla çatıya yılan gibi kıvrıldı ve üçgen çatının arkasından kayboldu.</p>

  <p class="normal">Kısa bir adam bunu yapamazdı. Ne de tahta bacağıyla Ian. Ian'ın sessizce bir şeyler dediğini duyabiliyordum; bir dua diye düşündüm ama ona baktığım zaman çenesi kenetlenmişti ve yüzü alevlere odaklanmıştı.</p>

  <p class="normal">"Ne yapıyor orada?" diye seslice düşündüm ve yanımda gözlerini gölgeleyerek yangını izleyen berber cevap verene kadar bunu sesli yaptığımı fark etmemiştim.</p>

  <p class="normal">"Basımevinin çatısında kapak şeklinde bir kapı var, madam. Şüphesiz Bay Malcolm üst kata buradan girmeyi planlıyor. Üst kattaki onun çırağı mı, biliyor musunuz?"</p>

  <p class="normal">"Hayır!" diye birden patladı Ian. "Benim oğlum!"</p>

  <p class="normal">Ian'ın ateş püsküren gözleri ona dönmeden önce berber geriledi, "Ahh, sadece otur, sakin ol!" dedi ve istavroz çıkardı. Kalabalıklardan gelen bağrış gürültüye dönüştü, çikolata dükkânının çatısı üzerinde iki kişi görünüyordu ve Ian elimi bırakıp öne atıldı.</p>

  <p class="normal">Jamie kolunu Genç Ian'a dolamıştı, çocuk eğilmiş yuttuğu dumandan sendeliyordu. Bu halde ikisinin de bitişik binadan aynı şekilde inmeleri mümkün değildi.</p>

  <p class="normal">Jamie hemen aşağıda duran Ian'a baktı. Ağzını elleriyle çevreleyerek, "İp!" diye bağırdı.</p>

  <p class="normal">İp oradaydı; Kasaba Görevlisi'ndeydi. Ian yaklaşan görevliden ipi kaptı, adam kızgınlıkla bakakalmıştı ama sonra binaya döndü.</p>

  <p class="normal">Jamie eniştesine gülerken dişlerinin parladığını ve Ian'ın yüzünde de buruk bir bakışın olduğunu yakalayabildim. Acaba ahıra samanları koyarken ya da taşımak için arabaya yük bağlarken ne kadar zaman birbirlerine ip atmışlardı?</p>

  <p class="normal">Ian'ın kolunun hızla dönmesiyle kalabalık geriledi ve ağır ip düzgün bir parabol şeklinde yukarıya doğru uçtu. İp giderken açıldı ve çiçeğin üzerine konan yaban arısının hassaslığıyla Jamie'nin uzanan koluna kondu. Jamie sallanan ipi çekti ve binanın çatısının alt kısmına bağlamak için bir anlığına ortadan kayboldu.</p>

  <p class="normal">Birkaç riskli dakikadan sonra, islere bulanmış iki figür güvenli bir şekilde aşağıdaki kaldırıma inmişlerdi. Kollarının altından ve göğsünden iple bağlanan Genç Ian, bir anlığına ayakta durdu ama sonra ipin gevşemesiyle dizleri burkuldu ve bir sırık gibi çakılların üzerine düştü.</p>

  <p class="normal">"İyi misin? <span class="ideitalik">Bhalaich,</span> konuş benimle!" Ian oğlunun yanına çöktü. Endişeli bir şekilde Genç Ian'ın göğsündeki ipi çözmeye çalışıyor, bir yandan da delikanlının sallanan başını kaldırmaya çalışıyordu.</p>

  <p class="normal">Jamie çikolata dükkânının tırabzanına yaslandı, yüzü islenmişti ve ciğerleri patlarcasına öksürüyordu ama başka bir zarar görmediği açıktı. Ben de çocuğun diğer yanına oturdum ve başını kucağıma aldım.</p>

  <p class="normal">Onun bu haline gülsem mi ağlasam mı bilemedim. Sabah gördüğümde cazibeli bir şekilde bakıyordu ama pek yakışıklı değildi, babasının cana yakın bakışlarını almıştı. Fakat akşamın karanlığında alnının bir tarafındaki saçları hafiften yanmıştı, kirli sakal gibi görünüyorlardı ve kızıllardı. Kaşları ve kirpikleriyse tamamen yanmıştı. Altındaki ten ise yeni doğmuş bir domuzun yumuşak pembe rengi gibi parlıyordu.</p>

  <p class="normal">Leylek gibi uzun olan boynunda atan nabzı hissediyordum, oldukça güçlü atıyordu. Boğuk ve düzensiz nefes alıyordu; akciğer zarının yanmamasını umuyordum. Öksürdü, uzun ve acı veren bir öksürüktü. Zayıf bedeni kucağımda sarsılıyordu.</p>

  <p class="normal">"İyi mi?" Ian içgüdüsel olarak oğlunu kavradı ve onu oturttu. Çocuğun başı bir ileri bir geri sallanıyordu, kollarımın arasına eğildi.</p>

  <p class="normal">"Öyle düşünüyorum, kesin bir şey söyleyemem." Çocuk hâlâ öksürüyordu ama tamamen kendine gelmemişti. Koca bir bebek gibi onu omzuma doğru tutup kusturmaya çalışırken, sırtını okşuyordum.</p>

  <p class="normal">"İyi mi?" Bu sefer soran Jamie idi, nefesi kesilerek yanıma çömelmişti. Sesi öyle boğuktu ki sesini tanıyamamıştım, dumandan sertleşmişti.</p>

  <p class="normal">"Öyle düşünüyorum. Sen nasılsın? Malcolm X gibi görünüyorsun," dedim, Genç Ian'ın çöken omuzlarının üzerinden ona bakıyordum.</p>

  <p class="normal">"Öyle mi?" Bir elini yüzüne koydu, şaşkın bir şekilde bakıyordu ama sonra rahatlatıcı bir şekilde gülümsedi. "Hayır, nasıl göründüğümü söyleyemem ama daha ölmedim; sadece uçlardan biraz yanmış olabilirim."</p>

  <p class="normal">"Geri çekilin, geri çekilin!" Görevli yanıma gelip kolumu tuttu, gri sakalları endişeden dikleşmişlerdi. "Geri çekilin, madam, çatı çöküyor!"</p>

  <p class="normal">Güvenli bir yere sığındığımızda, basımevinin çatısı çöktü ve izleyicilerden korkunç bir ses yükseldi. Büyük kıvılcım çeşmesi gökyüzünde girdap gibi dönüyor, kararan gökyüzünü aydınlatıyordu.</p>

  <p class="normal">Sanki cennet bu manzaraya içerlemiş gibi, ateşli küle yağmurula cevap vermişti. Bu zamana kadar yağmura alışkın olan Edinburgh sakinleri hayrete düşmüş gibi bir ses çıkardılar ve bütün işi itfaiye grubuna bırakıp, karafatma sürüsü gibi çevredeki binalara dağıldılar.</p>

  <p class="normal">Bunlar olurken, Ian ve ben Genç Ian'ın yanında yalnızdık. Görevliye ve diğer yardımcılara cömertçe bahşiş veren ve makinesi ile parçalarını berberin deposuna yerleştirmek için yanımızdan uzaklaşan Jamie ise yorgun bir halde yanımıza geliyordu.</p>

  <p class="normal">"Delikanlı nasıl?" diye sordu bir eliyle yüzünü silerek. Yağmur şiddetini arttırmıştı ve isli yüzündeki etkisi oldukça canlı bir hale gelmişti. Ian bir anlığına ona baktı, yüzündeki öfke, endişe ve korku ifadeleri solup gitti. Jamie'ye çarpık bir şekilde gülümsedi.</p>

  <p class="normal">"Senin göründüğünden daha iyi görünmüyor, adamım ama onun iyi olacağını düşünüyorum. Bize yardım eder misin?"</p>

  <p class="normal">Bebeklere söylenen tarzda Gaelce sevgi sözleri mırıldanan Ian, oğluna doğru eğildi. Çocuk kaldırım taşlarında zayıf bir şekilde oturuyor, sert rüzgârda savrulan bir balıkçıl gibi ileri geri sallanıyordu.</p>

  <p class="normal">Madam Jeanne'nin evine geldiğimizde, Genç Ian kendi başına yürüyebiliyordu ama her iki tarafında bulunan dayısı ve babası ona yardımcı oluyordu. Kapıyı açan Bruno gördüğü manzaraya inanmayarak gözlerini kırpıştırdı ve sonra kapıyı iyice açarak kahkaha atmaya başladı, öyle ki biz içeri girdikten sonra kapıyı zar zor kapatabildi.</p>

  <p class="normal">Bakılmaya değer olduğumuzu kabul etmek zorundaydım. Yağmurdan ıslanmıştık ve her yerimizden su akıyordu. Jamie ve ben çıplak ayaklıydık. Jamie'nin kıyafetleri paramparçaydı ve hafiften yanmıştı, olduğu gibi isle kaplıydı. Ian'ın siyah saçları gözlerinin içine giriyordu, suda boğulmuş tahta bacaklı bir fare gibi görünüyordu.</p>

  <p class="normal">Genç Ian ise ilgi odağıydı, Bruno'nun yaptığı gürültüye karşılık salondan birçok kişi bakmak için kafalarını dışarıya uzatmışlardı. Yanmış saçları, şişmiş kırmızı yüzü ve kirpiksiz gözlerini kırpıştırmasıyla, bir tropikal kuş yavrusuna benziyordu – belki de yumurtadan yeni çıkmış bir flamingoya. Bayanların kıkırdama sesi çıktığımız merdivenlerin peşinden geldikçe yüzü gittikçe daha da kızarıyordu.</p>

  <p class="normal">En üst kattaki küçük odaya güvenli bir şekilde yerleştiğimizde, Ian bahtsız oğluna bakmak için yüzünü çevirdi.</p>

  <p class="normal">"Yaşayacaksın değil mi, küçük solucan," dedi.</p>

  <p class="normal">"Evet, sör," diye cevap verdi Genç Ian viyaklayan bir sesle, ama babası sanki cevabın 'Hayır'olmasını istermiş gibi bakıyordu.</p>

  <p class="normal">"İyi," dedi babası acımasızca. "Konuşacak mısın, yoksa zaman kaybetmeden seni kemerimle kırbaçlamaya başlayayım mı?"</p>

  <p class="normal">"Kaşları yeni yanmış birini kırbaçlayamazsın, Ian," diye itiraz etti Jamie boğuk bir sesle, masanın üzerindeki sürahiden bir bardağa siyah bira koyuyordu. "Bu insanca değil." Yeğenine gülümseyip bardağı ona verdi ve çocuk hevesle bardağı kaptı.</p>

  <p class="normal">"Evet, belki değil," diye kabul etti Ian oğlunu inceleyerek. Dudağının bir kenarı seğirdi. Genç Ian acınacak hâldeydi, aynı zamanda çok da komik görünüyordu. "Fakat bu senin daha sonra cezalandırılmayacağın anlamına gelmiyor," diyerek çocuğu uyardı, "ayrıca annen seni yeniden gördüğünde artık ne yapacaktır, bilemiyorum. Neyse evlat, şimdilik rahatına bak."</p>

  <p class="normal">Söylenen son sözdeki tonlamayla, fark edilir şekilde rahatlayan Genç Ian cevap vermedi ama bardağındaki biranın derinliklerinde bir sığınak aradığı belliydi.</p>

  <p class="normal">Ben de kendi bardağımın tadını çıkarıyordum. Edinburgh halkının yağmura karşı neden böyle isteksiz davrandıklarını sonradan anlamıştım. Bir kez ıslanıldı mı bu rutubetli taş evlerde kurumak zordu, kıyafet değişimi mümkün değildi ve küçük bir şömine de pek işe yaramıyordu.</p>

  <p class="normal">Islak korsajı göğüslerimden çektiğimde Genç Ian'ın ilgili bakışlarını gördüm ve çocuk odadayken onu çıkarmamaya karar verdim. Jamie delikanlının rahatını bozacakmış gibi görünüyordu. Ben de kıyafetlerimi çıkarmak yerine biramı yudumladım, yoğun tadın sıcak çağıldamasının mideme ulaştığını hissedebiliyordum.</p>

  <p class="normal">"Biraz konuşmak için kendini iyi hissediyor musun, delikanlı?" Jamie yeğeninin karşısına, diz yastığının üzerine oturdu.</p>

  <p class="normal">"Evet... yapabilirim," diye ciyakladı Genç Ian dikkatlice. İri bir kurbağa gibi boğazını temizledi ve kararlı bir şekilde cevap verdi. "Evet, konuşabilirim."</p>

  <p class="normal">"Güzel. İyi, o zaman. Önce, basımevine nasıl geldin ve yangın nasıl çıktı?"</p>

  <p class="normal">Genç Ian bir anlığına iyice düşündü, sonra cesaret almak için birasını yudumladı ve konuşmaya başladı. "Ben çıkardım."</p>

  <p class="normal">Jamie ve Ian bunu duyunca oturdukları yerde doğruldular. Jamie'nin kaşsız insanları kamçılama ile ilgili tavsiyesini yeniden gözden geçirdiğini görebiliyordum ama büyük bir çabayla sinirine hâkim oldu ve sadece şöyle dedi, "Neden?"</p>

  <p class="normal">Çocuk birasından bir yudum daha alırken öksürdü ve yeniden içti, ne söyleyeceğine karar vermeye çalıştığı açıktı.</p>

  <p class="normal">"Şey," diye başladı kendinden emin olmayarak, "bir adam vardı," dedi, can alıcı noktaya gelmişti.</p>

  <p class="normal">"Bir adam," Birden yeğeni sağır ve dilsiz duruma geldiğinden, Jamie onu teşvik etmeye çalıştı. "Nasıl bir adam?"</p>

  <p class="normal">Genç Ian bardağı iki eliyle tutuyor ve üzgün görünüyordu.</p>

  <p class="normal">"Hemen dayına cevap ver, aptal," dedi Ian sertçe. "Yoksa seni dizime yatırır, hemen şimdi tokatlarım."</p>

  <p class="normal">Benzer tehdit ve teşviklerle, iki adam az ya da çok çocuktan hikâyeyi duymayı başarmışlardı.</p>

  <p class="normal">Genç Ian bu sabah Kerse'deki tavernadaydı. Wally ile buluşması söylenmişti, oyun için kullanılacak ağzı kapalı fıçılarla ve bozuk şaraplarla dolu olan kanyak arabasıyla randevu yerine gelecekti.</p>

  <p class="normal">"Söylendi mi?" diye sordu Ian sertçe. "Sana kim dedi?"</p>

  <p class="normal">Genç Ian konuşamadan, "Ben dedim," diye araya girdi Jamie. Sessiz olması için eniştesine sus işareti yaptı. "Evet, onun burada olduğunu biliyordum. Bunu sonra konuşuruz, Ian, lütfen. Bugün neler olduğunu öğrenmemiz daha önemli."</p>

  <p class="normal">Ian Jamie'ye öfkeli bir bakış attı ve itiraz etmek için ağzını açtı ancak sert bir şekilde kapattı. Devam etmesi için oğluna başını salladı.</p>

  <p class="normal">"Anlarsınız, acıkmıştım," dedi Genç Ian.</p>

  <p class="normal">"Ne zaman değilsin ki?" dedi babası ve dayısı aynı anda, çok uyumluydular. Birbirlerine bakıp ani bir kahkahayla homurdandılar ve gergin atmosfer hemen yumuşadı.</p>

  <p class="normal">"Yemek için tavernaya gittin," dedi Jamie. "Tamam, evlat, buraya kadar sorun yok. Sonra sen oradayken ne oldu?"</p>

  <p class="normal">Burası adamı gördüğü yerdi. Kısa boylu, kızgın bakışlı bir adamdı. Saçı denizcilerin ördüğü tarzdaydı ve bir gözü kördü, o esnada tavernanın sahibiyle konuşuyordu. "Seni soruyordu, Jamie Dayı," dedi Genç Ian, içtiği bira sayesinde konuşması iyice açılmıştı. "Senin asıl adını kullanıyordu."</p>

  <p class="normal">Jamie şaşkınlıkla bakıyordu. "Jamie Fraser mı demek istiyorsun?"</p>

  <p class="normal">Genç Ian başını onaylarcasına salladı ve içkisini yudumladı. "Evet. Fakat senin diğer adını da biliyordu, yani Jamie Roy'u."</p>

  <p class="normal">"Jamie Roy?" Ian şaşkın bakışlarla, omzunu silken kayınbiraderine döndü.</p>

  <p class="normal">"Limanlarda böyle tanınıyorum. Tanrım, Ian, ne yaptığımı biliyorsun!"</p>

  <p class="normal">"Evet, biliyorum ama küçük delikanlının bunu yapman için sana yardım ettiğini bilmiyordum." Ian ince dudaklarını birleştirdi ve dikkatini yeniden oğluna verdi. "Devam et, evlat. Bir daha lafını kesmeyeceğim."</p>

  <p class="normal">Denizci tavernanın sahibine, buraya gelip kabiliyetli adamları işe almasıyla bilinen Jamie Fraser adındaki bir işverene baktığını anlatmıştı. Mal sahibi bu adı bilmiyormuş gibi bakıyordu, denizci adama yanaşmış ve masaya bir bozukluk koyarken kısık bir sesle, 'Jamie Roy' adının tanıdık gelip gelmediğini sormuştu.</p>

  <p class="normal">Mâl sahibi bir duvar kadar tepkisiz olunca denizci tavernadan çıkmıştı ve Genç Ian adamın hemen peşine takılmıştı.</p>

  <p class="normal">Delikanlı gözlerini kırpıştırarak, "Onun kim olduğunu ya da ne yapmaya çalıştığını bir şekilde öğrenebilirim diye düşündüm," dedi.</p>

  <p class="normal">"Wally için meyhaneciye bir not bırakmayı da düşünseydin," dedi Jamie. "Hâlâ ortalarda yok. Peki adam nereye gitti?"</p>

  <p class="normal">Hızlı adımlarla yolun aşağısına gidiyordu ama o kadar da hızlı yürümüyordu, bu yüzden sağlıklı bir çocuk çok yakından takip edemezdi. Mükemmel bir yürüyücü olan denizci, Edinburgh'un içine doğru gitmiş ve beş mil kadar içeriyi girmişti. Bir saat kadar yürümüştü ve sonunda Yeşil Baykuş tavernasına gelmişti. Genç Ian da peşindeydi, yürümekten iyice susamıştı.</p>

  <p class="normal">Bu adı duyunca ürktüm ama hiçbir şey söylemedim, hikâyeyi yarıda kesmek istemiyordum.</p>

  <p class="normal">"İçerisi çok kalabalıktı," diye anlatıyordu çocuk. "Sabahleyin bir olay olmuştu ve herkes bundan bahsediyordu ama ne zaman beni görseler susuyorlardı. Her neyse, orada da aynısı oldu." Öksürmek için sustu ve boğazını temizledi. "Denizci kanyak istedi, sonra mal sahibine Jamie Roy ya da Jamie Fraser adındaki birinden kanyak alıp almadığını sordu."</p>

  <p class="normal">"Almış mı?" diye mırıldandı Jamie. Bakışları yeğenine odaklıydı ama beyninden geçen düşünceleri görebiliyordum, kalın kaşlarının arası hafiften kırışmıştı.</p>

  <p class="normal">Adam düzenli olarak bir tavernadan bir tavernaya gitmiş, sadık gölgesi de peşinden ayrılmamıştı. Adam her tavernada kanyak ısmarlıyor ve sorusunu yineliyordu.</p>

  <p class="normal">"Bu kadar çok kanyak içtiğine göre sağlam bir midesi olmalı," diye yorum yaptı Ian.</p>

  <p class="normal">Genç Ian başını iki yana salladı. "İçmedi. Sadece kokladı."</p>

  <p class="normal">Babası içkiye böyle muamele edildiğini duyunca dilini şaklatmıştı ama Jamie'nin kızıl kaşları hâlâ yukarıdaydı.</p>

  <p class="normal">"Birini tattı mı?" diye sordu.</p>

  <p class="normal">"Evet. Köpek ve Silah'ta ve bir de Mavi Domuz'da. Fakat küçük bir yudumdan başka bir şey almıyor, daha sonra da bardağa dokunmuyordu. Diğer yerlerde hiç içmedi, üstelik ondan önce beş yere daha gitmiştik..." diye sesi azaldı, başka bir yudum daha aldı.</p>

  <p class="normal">Jamie'nin yüzü şaşırtıcı bir hale büründü. Şaşkınlıktan kaşlarını çatmasıyla yüzü tamamen ifadesizleşti ve sonra aklına bir şey gelmişçesine yüzü aydınlandı.</p>

  <p class="normal">"Demek böyle," dedi yumuşak bir sesle kendi kendine. "Vay be." Dikkatini yeniden yeğenine verdi. "Peki sonra ne oldu, evlat?"</p>

  <p class="normal">Genç Ian yeniden üzgün bakmaya başladı. Yutkundu, ince boğazındaki sarsıntı görülebiliyordu.</p>

  <p class="normal">"Evet, Kerse'den Edinburgh'a olan uzun bir yolculuktu," diye başladı, "ve baş döndürücü bir yolculuktu..."</p>

  <p class="normal">Babası ve dayısı kuşkulu bakışlarla birbirlerine baktılar.</p>

  <p class="normal">"Çok içtin," dedi Jamie, kabul ederek.</p>

  <p class="normal">"Evet, onun bu kadar çok tavernada dolaşabileceğini nereden bilebilirim, değil mi?" Genç Ian kendini korumak için bağırdı, kulakları kızarıyordu.</p>

  <p class="normal">"Hayır, tabii ki, evlat," dedi Jamie nazikçe, Ian'ın eleştirici yorumlarına mani olmuştu. "Onu ne kadar takip edebildin?"</p>

  <p class="normal">Royal Mile'ın yarısına kadar takip edebilmişti. Adam aşağıya doğru ilerlerken, Genç Ian beş mil boyunca yürüdüğünden iki büyük bardak biranın etkisiyle bir köşede uyuyakalmıştı. Bir saat sonra uyandığında ise avı çoktan gitmişti.</p>

  <p class="normal">"Sonra buraya geldim," diye açıklama yaptı. "Jamie Dayı'nın bu konu ile ilgili bir şey bilip bilmediğini merak ettim. Ancak o burada değildi." Çocuk bana bir göz attı ve kulakları biraz daha kızardı.</p>

  <p class="normal">"Peki onun burada olabileceğini nereden biliyordun?" Ian delici bakışlarla oğluna bakıyordu, sonra bu bakışları kayınbiraderine çevirdi. Ian'ın sabahtan beri kontrol altında tuttuğu siniri birden patlak verdi. "Ahlaksız Jamie Fraser benim oğlumu müstehcen bir eve getiriyor, ha!"</p>

  <p class="normal">"Bahsettiğin yeri sen de iyi bilirsin, baba!" Genç Ian ayağa kalktı, hafiften sallanıyordu ama büyük güzel ellerini iki yanında yumruk halinde tutabiliyordu.</p>

  <p class="normal">"Ben mi? Ne kast ediyorsun, seni küçük solucan?" diye bağırdı Ian, öfkeden titriyordu.</p>

  <p class="normal">"Senin ikiyüzlü biri olduğunu söylüyorum!" diye bağırdı oğlu boğuk bir sesle. "Bana ve Micheal'a, saflıktan ve bir kadına bağlılıktan bahsedip duruyorsun ama sen her zaman şehre gelip fahişelerin peşine takılıyorsun!"</p>

  <p class="normal">"Ne?" Ian'ın yüzü mora dönmüştü. Biraz korkuyla Jamie'ye baktım, o ise şimdiki durumu komik buluyormuş gibi görünüyordu.</p>

  <p class="normal">"Sen... lanet olası bir... bir ahlaksızsın!" Genç Ian zaferle ilerlemeye devam ediyordu ama sustu, sanki buna benzer başka bir şey daha bulmaya çalışıyordu. Ağzını açtı fakat hiçbir şey söyleyemedi, sadece yumuşak bir geğirme çıktı.</p>

  <p class="normal">"Çocuk çok içti," dedim Jamie'ye.</p>

  <p class="normal">Jamie bira sürahisini alıp içine baktı ve sonra masaya koydu.</p>

  <p class="normal">"Haklısın," dedi. "Bunu önceden fark etmeliydim ancak onun ne kadar yanık olduğunu anlamak zor."</p>

  <p class="normal">Yaşlı Ian sarhoş değildi ama ifadesi oğlununkine benziyordu; yüzü kıpkırmızı ve gözleri fal taşı gibi açıktı.</p>

  <p class="normal">"Lanet olası, ne demek istiyorsun, seni köpek yavrusu?" diye bağırdı. Tehditkâr bir tavırla Genç Ian'a doğru yürüdü, çocuk istemsizce geriledi ve birden bacakları koltuğun kenarıyla karşılaşınca oturuverdi.</p>

  <p class="normal">"O," dedi, şaşkın bir halde tek heceyle konuşuyordu. İfadeyi açıklığa kavuşturmak için beni gösteriyordu. "O! Annemi bu fahişeyle aldatıyorsun, demek istediğim bu!"</p>

  <p class="normal">Ian oğlunun kulağının üzerine öyle bir tokat attı ki çocuk koltuğa yapıştı.</p>

  <p class="normal">"Seni süzme salak!" dedi, mahcup olarak. "Claire Yengen ile düzgün konuş, bana ve annene laf söyleyemezsin!"</p>

  <p class="normal">"Yenge mi?" Genç Ian bana yastıkların üzerinden aval aval bakıyordu, tıpkı yavru bir kedinin yalvarışı gibiydi, bu yüzden bir kahkaha patlattım.</p>

  <p class="normal">"Sabahleyin kendimi tanıtamadan gittin," dedim.</p>

  <p class="normal">"Ama sen öldün," dedi safça.</p>

  <p class="normal">"Daha değil," diye ona teminat verdim. "Tabii bu ıslak kıyafetlerin içinde oturup zatürre olmazsam."</p>

  <p class="normal">Bana dik dik bakarken gözleri kusursuz bir yuvarlaklığa kavuşmuştu. İlerinde heyecan pırıltıları vardı.</p>

  <p class="normal">"Lallybroch'taki kimi yaşlı kadınlar, senin bilge bir kadın olduğunu söylüyorlar. Bir beyaz leydi ya da hatta bir peri. Jamie Dayı Culloden'dan sensiz döndüğünde, senin belki de periler diyarına, yani geldiğin yere geri döndüğünü söylediler. Bu doğru mu? Karanlıkta mı yaşadın?"</p>

  <p class="normal">Jamie'ye bir bakış attım, o ise tavana bakıyordu.</p>

  <p class="normal">"Hayır," dedim. "Ben... şey, ben..."</p>

  <p class="normal">"Culloden'dan sonra Fransa'ya kaçtı," diye birden araya girdi Ian büyük bir kararlılıkla. "Dayının savaşta öldüğünü düşündü, bu yüzden Fransa'daki akrabalarına gitti. Yengen Prens Tearlach'ın çok yakın bir arkadaşı ve kendini tehlikeye atmamak için savaştan sonra İskoçya'ya dönmedi. Ama sonra dayını duydu ve kocasının ölmediğini öğrenince hemen gemiye atladı ve onu bulmaya geldi."</p>

  <p class="normal">Genç Ian'ın ağzı hafiften açık kaldı. Tabii benimkinin de.</p>

  <p class="normal">"Ee, evet," dedim ve ağzımı kapattım. "Böyle oldu."</p>

  <p class="normal">Delikanlı parlayan gözlerini benden dayısına çevirdi.</p>

  <p class="normal">"Böylece ona geri döndün," dedi, mutlu bir halde. "Tanrım, bu çok romantik!"</p>

  <p class="normal">Gergin an tamamıyla yok olmuştu. Ian duraksadı ama Jamie ve bana bakarken gözleri yumuşamıştı.</p>

  <p class="normal">"Evet," dedi ve istemeden gülümsedi. "Evet, ben de öyle düşünüyorum."</p>

  <p class="ortayazi">***</p>

  <p class="normal">"İki ya da üç yıla kadar onun bunu yapacağını sanmıyordum," diye yorum yaptı Jamie. Genç Ian tuttuğum tükrük hokkasına acıyla öğürürken, o da bir eliyle yeğeninin başını tutuyordu.</p>

  <p class="normal">"Evet, her zaman dik kafalıydı," diye cevap verdi Ian kabul edercesine. "Doğru düzgün ayakta durmadan yürümeyi öğrendi. Ateşe, çamaşır kazanına, domuz ahırına ya da ahıra yuvarlanıp duruyordu." Çocuğun zayıf sırtını okşadı. "Hadi, evlat çıkar."</p>

  <p class="normal">Biraz daha kustuktan sonra, delikanlıyı halsiz bir halde koltuğun üzerine yatırdık. Dumanın, hırsın ve dayısı ile babasının kuşkulu bakışları altında çok fazla içtiği biranın etkisinden kurtulsun diye yatırmıştık.</p>

  <p class="normal">"İstediğim lanet olası çay nerede kaldı?" Jamie sabırsızca zili çalmaya gitti ama onu durdum. Genelevin düzeninin sabahki olay yüzünden hâlâ düzelmediği belliydi.</p>

  <p class="normal">"Canını sıkma," dedim. "Ben aşağıya gider alırım." Tükrük hokkasını kaldırdım ve onu biraz uzağa taşıdım, Ian'ın arkamdan sessizce konuşmaya başladığını duyabiliyordum, "Bak, aptal–"</p>

  <p class="normal">Hiç zorluk çekmeden mutfağı buldum ve gerekli olan ihtiyaçları aldım. Jamie'nin ve Ian'ın çocuğa dinlenmesi için birkaç dakika vermelerini umuyordum. Aslında hikâyeden de bir şey kaçırmak istemiyordum.</p>

  <p class="normal">Tabii ki kaçırmıştım. Küçük odaya geri döndüğümde, odaya ağırlık çökmüştü bile. Genç Ian bana bir göz attı, sonra bakışlarını hemen benden kaçırdı. Jamie her zamanki gibi ağırbaşlıydı fakat büyük Ian da oğlu gibi kızarmış ve huzursuzdu. Tepsiyi elimden almak için öne doğru atıldı, mırıldanarak teşekkür etti ama gözlerime bakamıyordu.</p>

  <p class="normal">Jamie'ye tek kaşımı kaldırarak baktım, o da hafiften gülümsedi ve omuz silkti. Ben de omuz silktim ve tepsideki kâseleri bir bir aldım.</p>

  <p class="normal">"Ekmek ve süt," dedim ve Genç Ian'a verdim, biraz daha mutlu görünüyordu.</p>

  <p class="normal">"Sıcak çay," dedim ve fincanı babasına uzattım.</p>

  <p class="normal">"Viski," dedim ve şişeyi de Jamie'ye verdim, "ve yanıklar için soğuk çay," son kâseyi aldım, soğuk çayın içine peçeteleri ıslanması için koymuştum.</p>

  <p class="normal">"Soğuk çay mı?" Jamie'nin kızıl kaşları yukarıya kalktı. "Aşçıda tereyağı yok muydu?"</p>

  <p class="normal">"Ben yanıklara tereyağı koymuyorum," dedim. "Aloe vera suyu veya sinir otu suyu ya da muz çiçeği suyu kullanıyorum ama aşçıda bunların hiçbiri yoktu. Soğuk çay elde edebildiğimin en iyisi."</p>

  <p class="normal">Genç Ian'ın kabaran ellerini, kollarını ve kırmızı lekeli yüzünü çayla ıslatılmış peçetelerle sildim, o sırada Jamie ve Ian çaylarını ve viskilerini içerek sohbet ediyorlardı. Hepimiz oturduktan ve dinlendikten sonra, hikâyenin geri kalan kısmını Ian'dan dinlemeye hazırdık.</p>

  <p class="normal">"Şey," diye başladı, "biraz şehirde yürüdüm, ne yapabileceğimi düşünüyordum. Sonunda aklım başıma geldi. Takip ettiğim adamın High Sokağı'nın aşağısına doğru, tavernadan tavernaya yürüyerek gittiğini düşünerek, ben de diğer çıkışa gittim ve caddeye baktım. Belki onu o yolda bulabilirim diye düşünüyordum."</p>

  <p class="normal">"Harika bir fikir," dedi Jamie ve Ian da beğenerek başıyla onayladı, çatık kaşları hafiften yukarıya kalkmıştı. "Onu buldun mu?"</p>

  <p class="normal">Genç Ian sütünü höpürdeterek içerken başını salladı. "Evet."</p>

  <p class="normal">Royal Mile'ın aşağısına doğru koşmuştu, Holyrood Sarayı'nın yakınlarında bir yerdeydi. Yolu iyice incelemiş, örgülü saçlı, tek gözlü adamı bulabilmek için her tavernada durmuştu. Canongate'in altında onla ilgili bir ipucu yoktu ve hayal kırıklığına uğramaya başlamıştı ki adamı görmüştü. Adam Holyrood Bira Fabrikası'nın meyhanesinde oturuyordu.</p>

  <p class="normal">Buraya araştırma yapmaktan daha çok dinlenmek için gelmişe benziyordu, çünkü denizci rahatça kurulmuş birasını yudumluyordu. Genç Ian avludaki büyük fıçının arkasında saklanıp orada kalmıştı. Nihayet adam ayağa kalktığında, onu yavaşça yolun aşağısına gidene kadar takip etmişti.</p>

  <p class="normal">"Başka tavernaya gitmedi," dedi çocuk ve süt akan çenesini sildi. "Doğruca Carfax Geçidi'ne gitti, basımevine."</p>

  <p class="normal">Jamie bıyık altından Gaelce bir şeyler söyledi. "Gitti mi? Peki sonra ne oldu?"</p>

  <p class="normal">"Evet, dükkânın kapalı olduğunu gördü. Dikkatli bir şekilde üst katın camlarına baktı, sanki kırıp içeri girmeyi düşünüyordu. Fakat sonra onun gelip geçenlere baktığını gördüm. Günün en yoğun olduğu zamandı, birçok kişi çikolata dükkânına gidiyordu. Bu yüzden bir anlığına eşikte durdu, düşünüyordu ve sonra geçidin sonuna gitti, ben de görülmemek için köşedeki terzi dükkânına girdim."</p>

  <p class="normal">Adam geçidin girişinde durmuş, sonra aklına bir şey gelmiş gibi sağa tarafa dönmüştü. En sonunda aşağıya doğru biraz yürüdükten sonra küçük sokağa girmişti.</p>

  <p class="normal">"Sokağın geçidin arka tarafındaki alana gittiğini biliyordum," diye açıkladı Genç Ian. "Bu yüzden onun ne yapmaya çalıştığını anlamıştım."</p>

  <p class="normal">Şaşkın bakışlarımı görerek, "Geçidin arka tarafında küçük bir alan var," diye açıklama yaptı Jamie. "Çöp, dağıtım ya da bu tarz şeyler için kullanılıyor ama basımevine açılan bir de arka kapı var."</p>

  <p class="normal">Genç Ian başını aşağı yukarı salladı ve boş kâsesini masaya bıraktı. "Evet, ben de onun bu şekilde içeri girmeye çalışacağını düşündüm. Ve bir de yeni basılan broşürleri."</p>

  <p class="normal">"Tanrım," dedi Jamie. Yüzü solgun görünüyordu.</p>

  <p class="normal">"Broşürler mi?" Ian kaşlarını kaldırarak Jamie'ye baktı. "Ne tarz broşürler?"</p>

  <p class="normal">"Bay Gage için yeni basıldı," diye açıklama yaptı Genç Ian.</p>

  <p class="normal">Ian hâlâ benim gibi boş boş bakıyordu.</p>

  <p class="normal">"Siyasi," dedi Jamie açıkça. "Son Damga Vergisi Kanunu'nun feshedilmesi için bir önerge, halkı kışkırtmak için ve gerekirse şiddetle. Beş bin tanesi yeni basıldı, arka odadaydılar. Gage gelip yarın sabah onları alacaktı."</p>

  <p class="normal">"Tanrım," dedi Ian. Yüzü Jamie'nin yüzünden daha solgundu, korkunun endişeye karıştığı bir ifadeyle Jamie'ye bakıyordu. "Sen aklını mı kaçırdın?" diye sordu. "Sırtında yara olmayan ufacık bir yer bile yok. Vatan hainliği için çıkarılan affın mührü daha yeni kurudu. Bir de Tom Gage ve onun isyancı arkadaşlarıyla işbirliği yapıp, oğlumu da işin içine mi karıştırıyorsun?"</p>

  <p class="normal">Sesi iyice yükselmişti ve şimdi ayağa fırlamış yumruklarını sıkıyordu.</p>

  <p class="normal">"Böyle bir şeyi nasıl yaparsın, Jamie nasıl? Savaş sırasında ve sonrasında, senin yaptıkların yüzünden Jenny ve ben yeterince acı çekmedik mi? Tanrım, ömrün boyunca hapislerde yaşayacağını düşünüp durdum!"</p>

  <p class="normal">"Hayır," dedi Jamie kısaca. "Ben Gage'in grubunda değilim. Fakat benim işim matbaacılık, değil mi? Adam bu broşürler için para verdi."</p>

  <p class="normal">Ian öfke nöbetiyle ellerini iki yana savurdu. "Ahh, evet! Ve bu Saray'ın elçilerinin seni yakalayıp asılman için Londra'ya götürmesi anlamına geliyor! Eğer bu şeyler dükkânda bulunsaydı–" Birden aklına bir şey geldi, sustu ve oğluna döndü.</p>

  <p class="normal">"Ahh, bu değil mi?" diye sordu. "Sen bu broşürlerde neler olduğunu biliyordun, bu yüzden orayı ateşe verdin?"</p>

  <p class="normal">Genç Ian başını onaylarcasına salladı, yavru bir baykuş kadar heybetliydi.</p>

  <p class="normal">"Zamanında onları dışarı çıkaramadım," dedi. "Beş bin tanesini de. Adam yani denizci arka camdan girmişti ve kapı mandalına ulaşmıştı."</p>

  <p class="normal">Ian hemen Jamie'ye döndü.</p>

  <p class="normal">"Lanet olsun!" dedi şiddetli bir şekilde. "Sana lanet olsun, düşüncesiz, kuş beyinli, aptal, Jamie Fraser! Önce II. James, şimdi de bu!"</p>

  <p class="normal">Jamie Ian'ın bu sözleri karşısında kıpkırmızı kesilmişti ve şimdi daha bir öfkeliydi.</p>

  <p class="normal">"Charles Stuart yüzünden suçlanıyor muyum?" dedi. Gözleri öfkeden ateş saçıyordu ve çay fincanını öyle sert bir şekilde masaya koydu ki çay ve viski masanın cilalı yüzeyine dağıldı. "O küçük aptalı durdurmak için elimden geleni yapmadım mı sanıyorsun? Bu savaşta ben her şeyimden vazgeçtim, her şeyimden Ian! Hepimizi kurtarmak için ülkemden, özgürlüğümden, karımdan vazgeçtim." Konuşurken bir anlığına bana baktı. Son yirmi yılın ona nelere mâl olduğunu anlatan o bakışı yakalayabilmiştim.</p>

  <p class="normal">Ian'a geri döndü, konuşmaya devam ederken suratını asıyordu ve sesi gitgide daha da sert çıkıyordu.</p>

  <p class="normal">"Ve senin ailene yaptıklarıma gelince, bunda ne çıkarın oldu Ian? Lallybroch artık küçük James'e ait değil mi? Senin oğluna, benimkine değil!"</p>

  <p class="normal">Ian bu lafları duyunca geriledi. "Ben hiç istemedim–" diye başladı.</p>

  <p class="normal">"Hayır, istemedin. Tanrı aşkına, bunda seni suçlamıyorum! Fakat gerçek şu ki Lallybroch artık benim değil, öyle mi? Onu bana babam bırakmıştı ve ben elimden geldiğince ona en iyi şekilde sahip çıktım. Toprağıma ve kiracılarıma baktım ve sen bana yardım ettin, Ian." Sesi biraz yumuşadı. "Sen ve Jenny olmadan ben bunun altından kalkamazdım. Orayı Genç Jamie'ye vermek bana çok gelmedi, böyle olmak zorundaydı. Fakat hâlâ..." Bir anlığına döndü, başı eğikti ve gömleğinin altındaki geniş omuzları gergindi.</p>

  <p class="normal">Hareket etmeye ya da konuşmaya cesaret edemiyordum ama Genç Ian'ın gözlerini görebiliyordum, çok üzgündü. Karşılıklı rahatlama için bir elimi cılız omzuna koydum, köprücük kemiğindeki narin ette atan nabzı hissedebiliyordum. Büyük, güzel avcunu elimin üzerine koydu ve sıkıca tuttu.</p>

  <p class="normal">Jamie eniştesine geri döndü, sesini ve öfkesini kontrol altında tutmaya çalışıyordu. "Sana yemin ediyorum Ian, küçük delikanlıyı tehlikeye atmadım. Mümkün olduğunca onu bu yoldan uzak tutmaya çalıştım. Denizcilerin onu görmesine ya da Fergus ile birlikte kayığın dışına çıkmasına izin vermedim, o bana ne kadar yalvarsa da bunu yapmadım." Genç Ian'a bir göz attı ve yüz ifadesi değişti, şefkat ve öfke birbirine karışmıştı.</p>

  <p class="normal">"Ona yeniden eve dönmesi gerektiğini söyledim."</p>

  <p class="normal">"Ama gelmesini de sağlamadın, değil mi?" Ian'ın yüzündeki öfke soluyordu ama yumuşak kahverengi gözleri hâlâ kısık ve öfke saçıyordu. "Ve ne de eve bir haber yolladın. Tanrı aşkına, Jamie, bu ay Jenny gece hiç uyumadı!"</p>

  <p class="normal">Jamie dudaklarını birbirine kenetledi. "Hayır," dedi, kelimenin bir seferde ağzından çıkmasına izin vermişti. "Hayır, yapmadım. Ben–" Çocuğa yeniden bir göz attı ve huzursuz bir şekilde omuz silkti, sanki gömleği birden onu sıkmaya başlamıştı.</p>

  <p class="normal">"Hayır," diye yeniden başladı. "Ben onu kendim eve getirmek istiyordum."</p>

  <p class="normal">"Kendi başına seyahat edecek kadar büyüdü," dedi Ian kısaca. "Buraya da kendisi geldi, değil mi?"</p>

  <p class="normal">"Evet ama bundan dolayı değil." Jamie huzursuzca yana döndü, fincanı aldı ve avuçlarının arasında bir sağa bir sola çevirmeye başladı. "Hayır, onu ben getirmek istiyordum, çünkü senin iznini isteyecektim, senin ve Jenny'nin. Delikanlının bir müddet yanımda kalmasını isteyecektim."</p>

  <p class="normal">Ian kısa ve alaylı bir kahkaha attı. "Oo, demek öyle! Seninle birlikte asılması ya da sürgün edilmesi için sana izin mi verecektik?"</p>

  <p class="normal">Bakışlarını avcundaki bardaktan Ian'a çevirirken Jamie'nin yüzü yine öfkeden kıpkırmızı kesildi.</p>

  <p class="normal">"Ona zarar gelmesine izin vermeyeceğimi biliyorsun," dedi. "Tanrı aşkına, Ian, delikanlıya kendi oğlummuş gibi bakıyorum ve sen de bunu çok iyi biliyorsun!"</p>

  <p class="normal">Ian hızlı hızlı nefes alıyordu, koltuğun arkasında bulunduğum yerden bunu duyabiliyordum. "Ahh, yeterince biliyorum," dedi Ian öfkeyle. "Ama o senin oğlun değil? O benim oğlum."</p>

  <p class="normal">Jamie bir anlığına ona baktı, sonra uzandı ve nazik bir şekilde fincanı masaya bıraktı. "Evet," dedi, sessizce. "Senin oğlun."</p>

  <p class="normal">Ian durdu, sonra kalın siyah saçlarını geriye doğru iterek bir eliyle alnını sildi.</p>

  <p class="normal">"Evet, o zaman," dedi. Bir ya da iki derin nefes aldı ve oğluna döndü.</p>

  <p class="normal">"Hadi gel," dedi. "Halliday'den bir oda tuttum."</p>

  <p class="normal">Genç Ian'ın güzel parmakları benimkini sıkıca tutuyordu.</p>

  <p class="normal">"Hayır, baba," dedi. Sesi titriyor ve ağlamamak için gözlerini zar zor kırpıyordu. "Seninle gelmiyorum."</p>

  <p class="normal">Ian'ın yüzü solgundu, elmacık kemikleri ise koyu kırmızıya dönmüştü, sanki biri yanaklarına sıkı bir tokat atmıştı.</p>

  <p class="normal">"Öyle mi?" dedi.</p>

  <p class="normal">Genç Ian başını salladı ve yutkundu. "Ben sabah yanına gelirim, baba. Seninle eve dönerim. Ama şimdi değil."</p>

  <p class="normal">Ian uzun bir süre konuşmadan oğluna baktı. Sonra omuzları çöktü ve bedenindeki bütün gerginlik yok olup gitti.</p>

  <p class="normal">"Anlıyorum," dedi, sessizce. "Tamam, o zaman. Tamam."</p>

  <p class="normal">Başka bir kelime söylemeden döndü ve kapıyı arkasından dikkatlice kapatarak çıktı. Merdivenlerden aşağıya inerken her basamakta tahta bacağının çıkardığı pat sesini duyabiliyordum. Alt kata ulaştığında ayak sürtme sesi, sonra Bruno'nun vedalaşma sesi ve ana kapının kapanma gürültüsü geldi. Ve sonra ev sessizliğe büründü, sadece arkamda çıtırdayan şöminenin sesi vardı.</p>

  <p class="normal">Elimin altındaki çocuğun omzu titriyordu, sessizce ağlıyordu.</p>

  <p class="normal">Jamie onun yanına oturmak için yavaşça geldi, yüzünden sıkıntı dolu bir çaresizlik akıyordu.</p>

  <p class="normal">"Ahh, küçük Ian," dedi. "Tanrım, delikanlı, bunu yapmamalıydın."</p>

  <p class="normal">"Yapmak zorundaydım." Ian birden sesli nefes aldı. Nefesini tuttuğunu anlamıştım. Yanık yüzünü dayısına çevirdi, kaba yüz hatları acıdan kırışmıştı.</p>

  <p class="normal">"Babamın canını yakmak istemedim," dedi. "İstemedim!"</p>

  <p class="normal">Jamie düşünceli bir halde onun dizini okşadı. "Biliyorum, delikanlı," dedi, "ama böyle şeyleri ona söylemek–"</p>

  <p class="normal">"Ona söyleyemem ama sana söylemek zorundayım, Jamie Dayı!" Jamie yeğeninin endişeli sesini duyunca birden yeğenine baktı.</p>

  <p class="normal">"Bana söylemek mi? Neyi bana söyleyeceksin?"</p>

  <p class="normal">"Adamı. Saçı örgülü olan adamı."</p>

  <p class="normal">"Ne olmuş ona?"</p>

  <p class="normal">Genç Ian dudaklarını yaladı, kendini toplamaya çalışıyordu.</p>

  <p class="normal">"Sanırım ben onu öldürdüm," diye fısıldadı.</p>

  <p class="normal">Şaşkına dönen Jamie bana bir göz attı, sonra Genç Ian'a döndü.</p>

  <p class="normal">"Nasıl?" diye sordu.</p>

  <p class="normal">"Şey... biraz yalan söyledim," diye başladı konuşmaya, sesi titriyordu. Yaşlar hâlâ gözlerinden akmaya devam ediyordu ama onları sildi. "Basımevine girdiğim zaman, senin bana verdiğin anahtarı kullanmak zorundaydım fakat adam zaten içerideydi."</p>

  <p class="normal">Denizci dükkânın en arka odasındaydı, orada yeni basılan broşürler vardı. Mürekkep yığınlarının yanındaydılar, makineyi temizlemek için kullanılan lekeli kâğıtlar ve eski kurşunların eritilip yeni kalıba sokuldukları küçük bir fırın da vardı.</p>

  <p class="normal">"Yığınlardan biraz broşür almış ceketine koyuyordu," dedi Ian yutkunarak. "Onu gördüğüm zaman onları geri bırakması için ona bağırdım ve o da elinde bir silahla bana döndü."</p>

  <p class="normal">Silah ateş almıştı, Genç Ian çok korkmuş ama kurşun ıskalamıştı. Gözü korkan denizci çocuğa doğru koşmuş ve onu vurmak için silahını kaldırmıştı.</p>

  <p class="normal">"Ne kaçmak için ne de düşünmek için zaman vardı," dedi. Şimdi elimi bırakmıştı ve parmakları dizini tutuyordu. "Tutabileceğim ilk şeye uzandım ve onu attım."</p>

  <p class="normal">Uzandığı ilk şey, erimiş kurşunları döküm kalıbına koymak için kullanılan bakır kepçe olmuştu. Fırın hâlâ yanıyordu, iyice tutuşturulmuştu ve kepçenin içinde bulunan kurşun parçaları denizcinin yüzüne sıçramıştı.</p>

  <p class="normal">"Tanrım, öyle çok bağırdı ki!" Güçlü bir ürperme Genç Ian'ın cılız bedenini sarstı ve onun yanına oturmak, ellerini tutmak için koltuğun diğer tarafına geçtim.</p>

  <p class="normal">Denizci gerilemişti, yüzünü tutarken etrafı altüst etmiş ve bütün kömür parçalarını odaya saçmıştı.</p>

  <p class="normal">"Yangın böyle başladı," dedi çocuk. "Söndürmeye çalıştım ama yeni kâğıtların ucu tutuşmuştu ve birden hepsi alev aldı. Bütün oda tutuştu."</p>

  <p class="normal">"Mürekkep fıçıları sanırım," dedi Jamie sanki kendi kendine konuşuyordu. "Toz alkolle çözünüyor."</p>

  <p class="normal">Alev alan kâğıt parçaları Genç Ian ile arka kapının arasına düşmüştü. Siyah dumanların çıktığı ve tehdit eden bir alev duvarı oluşmuştu. Kör olan ve bir hayalet gibi bağıran denizci, ellerinin ve dizlerinin üzerinde basımevinin ön odasına, yani güvenli yere gitmek için çocuk ile kapı arasında bulunuyordu.</p>

  <p class="normal">"Ben onu oradan uzaklaştırmak için ona dokunmaya cesaret edemedim," dedi, hâlâ titriyordu.</p>

  <p class="normal">Kendini tamamen kaybeden adam, merdivenlere doğru koşmuş ama sonra tuzağa düştüğünü anlamıştı. Alevler arka odadan yayılmış ve bir şömine gibi merdivenleri içine almıştı, kör edici bir dumanla hızla üst odaya geliyordu.</p>

  <p class="normal">"Çatıdaki kapaktan dışarı çıkmak aklına gelmedi mi?" diye sordu Jamie.</p>

  <p class="normal">Genç Ian başını üzgün bir şekilde salladı.</p>

  <p class="normal">"Bilmiyordum."</p>

  <p class="normal">"Neden orada kapak vardı?" diye sordum merakla.</p>

  <p class="normal">Jamie bana gülümsüyor gibiydi. "İhtiyaç olur diye. Sığınak gibi. Ama şunu söylemeliyim ki onu yaptığım zaman yangını hiç düşünmemiştim." Başını iki yana sallayarak konuyu dağıtmamaya çalıştı.</p>

  <p class="normal">"Adamın yangından kurtulamadığını mı düşünüyorsun?" diye sordu.</p>

  <p class="normal">"Tam olarak göremedim," diye cevap verdi Genç Ian, yeniden burnunu çekmeye başlamıştı. "Eğer o öldüyse, o zaman onu ben öldürdüm. Babama bir kati–" Yeniden hıçkırıklara boğuldu, öyle çok ağlıyordu ki konuşamıyordu bile.</p>

  <p class="normal">"Sen bir katil değilsin, Ian," dedi Jamie kesin bir şekilde. Yeğeninin titreyen omuzlarını okşuyordu. "Sus şimdi, her şey yolunda. Sen yanlış bir şey yapmadın, delikanlı. Yapmadın, duyuyor musun?"</p>

  <p class="normal">Çocuk yutkundu ve başını salladı ama ağlamasına ya da titremesine engel olamıyordu. Sonunda kollarımı ona dolayıp kendime doğru döndürdüm ve başını omzuma yasladım. Sırtını okşayarak, küçük bir çocuğun yatışması için yapılan sesleri çıkardım.</p>

  <p class="normal">Kollarımın arasında kendini tuhaf hissediyordu; neredeyse yetişkin bir adam gibi iriydi ama kemikleri kırılgan ve zayıftı ve çok az et vardı, sanki bir iskeleti tutuyorlardı. Koynumda bir şeyler mırıldanıyordu, sesi öyle boğuk ve tutarsızdı ki kelimeleri zar zor söyleyebiliyordu.</p>

  <p class="normal">"...affedilmez günah... lanetleneceğim... babama anlatamam... korkarım... eve bir daha dönemem..."</p>

  <p class="normal">Jamie kaşlarını kaldırarak bana baktı ama çaresizce omzumu silkip çocuğun gür saçlarını geriye doğru ittim. Sonunda Jamie öne eğilip çocuğun omuzlarından sertçe tuttu ve onu oturttu.</p>

  <p class="normal">"Bak, Ian," dedi. "Hayır, bak, bana bak!"</p>

  <p class="normal">Üstün çabanın etkisiyle, çocuk bitkin vücudunu dikleştirdi ve yaşlarla dolu, kan çanağı gözlerini dayısına çevirdi.</p>

  <p class="normal">"Bak şimdi." Jamie yeğeninin ellerini tuttu ve hafiften sıktı. "Birincisi, seni öldürmeye çalışan bir adamı öldürmek günah değil. Eğer zorundaysan, kendini, aileni ve ülkeni müdafaa etmek için kilise senin öldürmene izin veriyor. Bu yüzden affedilmez bir günah işlemedin ve lanetlenmeyeceksin."</p>

  <p class="normal">"Lanetlenmeyecek miyim?" Genç Ian kuvvetlice burnunu çekti ve yüzünü bir koluyla sildi.</p>

  <p class="normal">"Hayır, lanetlenmeyeceksin. Yarın sabah beraber gider, Peder Hayes'i çağırırız ve günah çıkarırsın, sonra da bağışlanırsın ama o da benim sana söylediğim şeyleri söyleyecektir."</p>

  <p class="normal">"Ahh." Bu inleme onun rahatladığını gösteriyordu ve Genç Ian'ın cılız omuzları hissedilebilir şekilde yukarıya kalktı, sanki omuzlarındaki yük kalkmıştı.</p>

  <p class="normal">Jamie yeniden yeğeninin dizini okşadı. "İkincisi, babana anlatmaktan korkmana gerek yok."</p>

  <p class="normal">"Yok mu?" Genç Ian, Jamie'nin psikolojik durumu ile ilgili söylediklerini hiç tereddüt etmeden kabul etmişti ama bu dünyevi düşünce biraz şüpheli görünüyordu.</p>

  <p class="normal">"Evet, onun üzülmeyeceğini söyleyemem," diye ekledi Jamie açıkça. "Aslında bunu duyunca saçlarının da beyazlayacağını düşünüyorum. Ancak anlayacaktır. Seni evden atmayacak ya da seni evlatlıktan reddetmeyecektir, tabii korktuğun şey buysa."</p>

  <p class="normal">"Anlayacağını düşünüyor musun?" Genç Ian Jamie'ye umudun şüpheyle savaştığı gözlerle bakıyordu. "Ben onu düşünemiyorum... babam bir adam öldürdü mü?" diye sordu birden.</p>

  <p class="normal">Jamie gözlerini kırptı ve bu soruyla geri çekildi. "Şey," dedi yavaşça, "Sanırım. O da savaşta mücadele etti ama doğruyu söylemem gerekirse, Ian, bilmiyorum." Yeğenine biraz çaresizce bakıyordu.</p>

  <p class="normal">"Erkeklerin pek konuştuğu tarzda bir konu değil. Askerlerin haricinde bazen çok içtiklerinde bundan bahsederler."</p>

  <p class="normal">Genç Ian başını aşağı yukarı salladı, bunu özümsüyordu ve korkunç bir sesle yeniden burnunu çekti. Mendil için hemen kolunu yoklayan Jamie birden baktı, aklına bir şey gelmişti.</p>

  <p class="normal">"Bu yüzden babana değil de bana anlatmak zorunda olduğunu söyledin, değil mi? Çünkü daha önceden benim bir adam öldürdüğümü biliyordun."</p>

  <p class="normal">Yeğeni başını 'evet' anlamında salladı. Sıkıntıyla Jamie'nin yüzüne bakıyordu, gözlerinde güven vardı. "Evet. Ben düşündüm ki... yani benim ne yapmam gerektiğini senin bildiğini düşündüm."</p>

  <p class="normal">"Ahh." Jamie derin bir nefes aldı ve bana bir bakış attı. "Şey..." Omuzları güçlü ve genişti, Genç Ian'ın yükünü onun aldığını görebiliyordum. İç çekti.</p>

  <p class="normal">"İlk önce bir seçiminin olup olmadığına bakmalısın. Eğer yoksa aklını topla. Sonra günah çıkar, eğer istersen elbette. İstemezsen, iyi bir Tövbe etmen yeter. Affedilmez bir günah olmadığında bu yeterli. Bak, içinde hiçbir şüphe kalmasın," dedi ciddiyetle, "ama tövbe, gerçekten pişman olduğunda geçerlidir. Bu bazen olur ve bunu önleyemezsin."</p>

  <p class="normal">"Sonra öldürdüğün kişinin ruhu için bir dua oku," diye devam etti, "böylece rahat uyusun ve seni rahatsız etmesin. Ruh Huzuru duasını biliyor musun? Düşünmek için boş vaktin olduğunda bunu yap. Savaştayken düşünmek için zamanın olmaz, bu yüzden de Ruha Öncülük Et duasını oku: 'Yüce Tanrı'nın eli bu ruhta olsun. Cennetin kralı sensin Tanrım. Âmin.'"</p>

  <p class="normal">"Yüce Tanrı'nın eli bu ruhda olsun. Cennetin Kral'ı sensin Tanrım. Âmin," diye tekrarladı Genç Ian kısık bir sesle. Başını yavaşça salladı. "Tamam. Başka?"</p>

  <p class="normal">Jamie uzandı ve nazikçe yeğeninin yanağına dokundu. "O zaman bununla yaşayabilirsin, delikanlı," dedi yumuşak bir sesle. "İşte bu kadar."</p>
</body>
</html>
