<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>yolcu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h1baslik1" id="calibre_toc_57"><br class="chapter" />
  <span class="ideitalik">47<br class="chapter" />
  <br class="chapter" />
  Hastalıklı Gemi</span></h2>

  <p class="normal"> </p>

  <p class="normal">İki gün sonra Kaptan Leonard ile konuşmak için hâlâ fırsat bulamamıştım. İki kez odasına gitmiştim ama genç kaptan ya yoktu ya da uygun değildi (bana söylendiği kadarıyla geminin pozisyonunu ayarlıyor veya rotayı tartışıyordu) yahut biraz denizcilikle ilgili işleri oluyordu.</p>

  <p class="normal">Bay Overholt hastalıktan korunmak için boynuna bağladığı kurumuş adaçayı ve çördük otu baharat topuyla kendini kamarasına kilitleyerek, benden ve benim doyumsuz isteklerimden kaçınmaya başlamıştı. Sağlıklı mürettebat temizlik ve yer değiştirme işleri için tayin edilmişti, gerçi ilk başta bu işleri uyuşuk ve şüpheli bir hâlde yapıyorlardı ama ben gizlice yanlarına yaklaşıp onları azarlayıp, bağırıp ayaklarımı yere vurarak çığlık atmış ve onların hareket etmesini sağlamıştım. Bu yüzden kendimi doktordan daha çok bir çoban gibi hissediyordum – başlarında bekleyip kızgınca söyleniyor, homurdanıyordum ve şimdi sesim zorlanmadan dolayı kısıktı.</p>

  <p class="normal">Ne var ki işe yarıyordu; mürettebatın arasında yeni bir umut ve istek hissi doğmuştu – bunu hissedebiliyordum. Bugün dört kişi öldü ve on tane de yeni vaka rapor edildi ama ara güvertedeki huzursuz inleme sesleri iyice azaldı ve sağlıklı yüzlerde bir şeyler yapmanın verdiği iç rahatlama görülüyordu. Bu zamana kadar hastalığın kaynağını bulmada başarısız olmuştum. Eğer bunu bulup yeni salgınları önleyebilseydim, hâlâ <span class="ideitalik">Porpoise</span>'ın onu yürütebilecek kadar mürettebatı da varken, muhtemelen bir hafta içinde bu salgını durdururdum.</p>

  <p class="normal">Hayatta kalan mürettebatın çabucak yaptığı bir incelemeyle belediye hapishanesinden alınan iki adam ortaya çıkmıştı, bu adamlar kaçak likör yapmaktan tutuklanmışlardı. Memnun bir hâlde onlara el koydum ve dezenfektan için geminin rom kaynağını (mürettebatın korktuğu şeydi) saf alkole çevirme işini onlara verdim.</p>

  <p class="normal">Hayatta kalan bahriyelilerden birini revirin girişine diğerini ise mutfağa gönderdim, her ikisini de bir tas saf alkolle silahlandırdım ve kimsenin bununla ellerini yıkamadan içeri girip çıkmasına izin vermemeleri konusunda talimat verdim.</p>

  <p class="normal">Topçunun eşi Bayan Johansen, benim için hiç beklenmedik bir ittifaktı. Otuzlu yaşlarında zeki bir kadındı, birkaç kelime İngilizce bilmesine ve benim de hiç İsveççe bilmememe rağmen ne istediğimi anlamış ve yapmıştı.</p>

  <p class="normal">Elias benim sağ kolumsa Annekje Johansen de sol kolumdu. Hiç yardım almadan tek başına keçi sütünü kaynatma ve sabırlı bir şekilde kurabiyelere karıştırma sorumluluğunu üstlenmişti – bunu yaparken kurabiyelerdeki bitleri de ayıklıyor ve öyle karıştırıyordu, ortaya çıkan karışımı sindirebilecek işçilere veriyordu.</p>

  <p class="normal">Kadının baş topçu olan kocası tifo kurbanlarından biriydi ama çok şükür ki ağır bir hasta değildi ve onun iyileşebileceğini umuyordum – daha çok eşinin besleme işine kendini adaması ve adamın da cesur yapısı bunda etkiliydi.</p>

  <p class="normal">"Madam, Ruthven birinin yine saf alkolden içtiğini söylüyor." Elias Pound yanımda bitivermişti. Yuvarlak pembe yüzü çekilmiş ve yorgun görünüyordu, son birkaç günün baskısıyla oldukça zayıflamıştı. Söylediğine karşılık oldukça kötü bir şey söyledim ve kahverengi gözleri büyüdü.</p>

  <p class="normal">"Affedersin," dedim. Saçımı gözümden çekmeye çalışarak elimin tersiyle alnımı sildim. "Seni utandırmak gibi bir niyetim yoktu, Elias."</p>

  <p class="normal">"Ahh, bunu daha önceden duymuştum, madam," dedi Elias. "Lakin bir leydiden değil."</p>

  <p class="normal">"Ben bir leydi değilim, Elias," dedim yorgun bir hâlde. "Ben bir doktorum. Birisini gönder ve gemiyi araştırmasını söyle, şimdiye kadar birileri sızmış olabilir." Başını 'tamam' anlamında salladı ve tek ayağının üzerine döndü.</p>

  <p class="normal">"Halat bölümüne bakacağım," dedi. "İçki içecekleri zaman çoğunlukla saklandıkları yer orası oluyor."</p>

  <p class="normal">Son üç günde bu dördüncü vakaydı. Bütün bekçiler damıtıcının ve saf alkolün başında olmasına rağmen, her zamanki günlük içki payının yarısıyla yaşayan işçiler bu pay için öyle üzgündüler ki dezenfektan için kullanılacak saf tahıl alkolünü almayı bir şekilde başarabiliyorlardı.</p>

  <p class="normal">"Fazilet, Bayan Malcolm," demişti gemi kâtibi, bu sorunla ilgili şikâyette bulunurken kel kafasını iki yana sallıyordu. "Denizciler her şeyi içer, madam! Bozuk erik kanyağını bile. Ben bir işçinin doktorun odasına girip eski sargı bezini çaldığını ve bir alkol esintisi umuduyla onları ıslattığını biliyorum. Hayır, madam, onlara bunu içerseniz ölün deyin yine de onları durduramazsınız."</p>

  <p class="normal">Ve öldürmüştü de. Onu içen dört işçiden biri ölmüştü; ikisi ise revirin ayrılan kısımlarında yatıyorlardı ve tamamen bilinçsizdiler. Eğer kurtulsalar bile büyük olasılıkla beyinlerinde ciddi hasar kalacaktı.</p>

  <p class="normal">Yanımdaki küpeşteye konan bir balıkçıl kuşuna acı bir şekilde, "İşçilerin yarısını korkunç tifodan kurtarmaya çalışmak yetmiyormuş gibi başıma şimdi de benim alkolümle kendini öldürmeye çalışanlar çıktı! Hepsine lanet olsun!" diye açıklama yapıyordum</p>

  <p class="normal">Balıkçıl kuşu başını kaldırdı ve benim yenilebilir olmadığıma karar verip uçup gitti. Etrafımızı çevreleyen okyanus bomboştu, öylece uzanıp gidiyordu – önümüzdeki Batı Hint Adaları Genç Ian'ın kaderini gizliyordu ve arkamızdaki Jamie ile <span class="ideitalik">Artemis</span> ise uzun zaman önce gözden kaybolmuşlardı. Ve ben, içki delisi altı yüz İngiliz denizci ve bir ambar dolusu iltihaplı bağırsakla kalmıştım.</p>

  <p class="normal">Bir müddet sinirli bir hâlde bekledim, sonra kararlı bir şekilde iskeleye döndüm. Kaptan Leonard gemiyi kendisi çekse bile umurumda değildi, benimle konuşacaktı.</p>

  <p class="ortayazi">***</p>

  <p class="normal">Kamaraya girdikten sonra öylece durdum. Daha öğlen olmamıştı ama kaptan uyuyordu, başını açık bir kitabın üzerinde duran kollarının üzerine dayamıştı. Kalemi parmaklarından düşmüştü ve cam hokka geminin hareketleriyle yavaşça sallanıyordu. Kaptanın yüzü bir yana dönüktü, yanağı bir koluna dayalıydı. Sakallarının iyice çıkmış olmasına rağmen oldukça genç görünüyordu.</p>

  <p class="normal">Sonra gelme niyetiyle arkamı döndüm ama bu hareketim dolaba sürtmeme neden oldu. Dolaptaki kitaplar, kâğıt tomarları, deniz seferi araçlarının ve yarı katlanmış çizelgelerin ortasında tehlikeli bir şekilde duruyordu. En üstteki kalın ciltli bir kitap yere <span class="ideitalik">pat</span> diye düştü.</p>

  <p class="normal">Ses, inleyen halatların ve geminin gerisinden gelen bağrış sesleri arasından pek duyulmadı ama onu uyandırmaya yetmişti, gözlerini kırptı ve şaşkın şaşkın bana baktı.</p>

  <p class="normal">"Bayan Fra–Malcolm!" dedi. Bir eliyle yüzünü ovalayıp çabucak başını iki yana salladı, iyice uyanmaya çalışıyordu. "Bir şeye mi ihtiyacınız vardı?"</p>

  <p class="normal">"Sizi uyandırmak istemedim," dedim. "Ama daha fazla alkole ihtiyacım var. İşçilerin damıtılmış alkolü içmelerini engellemenin bir yolu olup olmadığını anlamak için onlarla konuşmanız gerekiyor. Bugün yine bir zehirlenme vakasıyla karşılaştık. Ve bir de revire daha fazla temiz hava sağlamanın bir yolu varsa..." Onu bunalttığımı anlayarak sustum.</p>

  <p class="normal">Gözlerini kırptı ve gerindi, düşüncelerini yavaşça düzene sokmaya çalışıyordu. Kolundaki düğmeler yanağında iki yuvarlak kırmızı iz bırakmışlardı ve saçı bir yanına doğru düzleşmişti.</p>

  <p class="normal">"Anlıyorum," dedi safça. Sonra uyanmaya başlıyormuş gibi ifadesi açıldı. "Evet. Elbette. Aşağıya biraz daha hava gelmesi için rüzgâr yelkenlerinin yön değiştirmesi konusunda emir vereceğim. Alkole gelince... elimizdeki kaynakların durumunu bilmediğim için gemi katibine danışmak zorundayım." Döndü ve derin bir nefes aldı, sanki seslenecekti ama sonra hizmetçisinin yanında olmayıp artık revirde olduğunu hatırladı. Hemen sonra üst kattan geminin zil sesi duyuldu.</p>

  <p class="normal">Nezaketi yeniden eline alarak, "İzninizi isteyeceğim, Bayan Malcolm," dedi. "Neredeyse öğlen oldu, gidip pozisyonumuzu ayarlamak zorundayım. Bir müddet burada kalırsanız size gemi kâtibini yollayacağım."</p>

  <p class="normal">"Teşekkür ederim." Onun kalktığı koltuğa oturdum. Gitmek için kapıya yöneldi, üzerindeki büyük ceketiyle gerinmeye çalışıyordu.</p>

  <p class="normal">"Kaptan Leonard?" dedim, ani bir dürtüyle hareket etmiştim. Soru sorar bir ifadeyle geri döndü.</p>

  <p class="normal">"Sorumu mazur görün lütfen... acaba kaç yaşındasınız?"</p>

  <p class="normal">Gözlerini kırptı ve yüzü gerildi ama bana cevap verdi.</p>

  <p class="normal">"On dokuz yaşındayım, madam. Hizmetinizdeyim, madam." Ve bununla birlikte kapıdan kayboldu. Koridordan sesini duyabiliyordum, yorgunluktan çatallaşmış sesiyle bağırıyordu.</p>

  <p class="normal">On dokuz! Öylece kalmıştım, şaşkındım. Onun genç olduğunu düşünmüştüm ama bu kadar genç olmasını beklemiyordum. Yüzü zorluklardan yıpranmıştı, yorgunluk ve uykusuzluktan çizgiler oluşmuştu; en az yirmi yaşlarının ortasındaymış gibi gözüküyordu. Tanrım! Daha bir bebekten farkı yok, diye düşündüm şaşkınlık içinde.</p>

  <p class="normal">On dokuz. Neredeyse Brianna ile aynı yaştaydı. Ve birden kendini bir geminin komutanı olarak bulmuştu – sadece bir gemi değil bir İngiliz savaş gemisinin ve ayrıca bir tek savaş gemisi de değildi hastalıklı bir gemiydi. Beni kaçırmasını sağlayan zorbalığın ne küstahlıktan ne de tedbirsizlikten kaynaklanmadığını, sadece çaresizlikten olduğunu anlayınca, birkaç gündür çekilmeye başlayan içimdeki korkunun ve öfkenin yeniden kabardığını hissettim.</p>

  <p class="normal">Yardıma ihtiyacı olduğunu söylemişti. Evet, haklıydı ve bu yardım bendim. Revirde bıraktığım hastalar gözümün önüne gelince derin bir nefes aldım. Bu yardım bendim ve ben elimden gelenin en iyisini yapmak için yalnızdım.</p>

  <p class="normal">Kaptan Leonard seyir defterini masanın üzerinde açık bırakmıştı, kaydı yarı tamamlanmıştı. Sayfanın üzerinde küçük bir ıslaklık vardı; uykusunda hafiften salyası akmıştı. Onun bu savunmasızlığını belli eden kanıtı saklama umuduyla biraz tedirgin bir hâlde sayfayı çevirdim.</p>

  <p class="normal">Gözüm yeni sayfada bir kelimeye takıldı ve durdum, bir şeyi fark edince ensemden aşağıya soğuk sular boşaldı. Onu beklenmedik bir hâlde uyandırdığımda kaptan beni gördüğüne şaşırmış ve daha kendinde değilken 'Bayan Fra– ' demişti. Ve dikkatimi çeken önümdeki sayfada yazılan 'Fraser' yazılı olmasıydı. Kaptan Jamie'nin ve benim kimliklerimizi biliyordu.</p>

  <p class="normal">Çabucak ayağa kalktım ve kol demirini aşağıya bırakarak kapıyı kapadım. En azından biri gelirse uyarılmış olacaktım. Sonra kaptanın masasına oturup sayfayı düzelttim ve okumaya başladım.</p>

  <p class="normal">Üç gün önce <span class="ideitalik">Artemis</span> ile karşılaşma kaydını bulmak için sayfayı geri çevirdim. Kaptan Leonard'ın kayıtları önceki kaptandan farklıydı ve çoğunlukla çok kısaydı – birçok şeyle uğraştığı için şaşırtıcı değildi. Çoğu kayıt genellikle donanma ile ilgili bilgileri içeriyordu ve bir gün önce ölen adamların isimleri kısaca yazılmıştı. Ama <span class="ideitalik">Artemis</span> ile karşılaşma da not edilmişti ve ben de.</p>

  <p class="normal"><span class="ideitalik">3 Şubat 1767. Yaklaşık sekiz zilden sonra</span> Artemis <span class="ideitalik">ile karşılaştık, Fransız renkleri altında iki direkli küçük bir gemiydi. Onu selamladık ve geminin doktoru C. Malcolm'dan yardım istedik, şu an gemimizde ve hastalara yardımcı olmak için bizimle kalıyor.</span></p>

  <p class="normal">C. Malcolm mı? Benim kadın olduğum belli edilmemişti. Belki bunun önemsiz olduğunu düşündü ya da kararlarının uygunluğu konusunda bir araştırma yapılmamasını istedi. Diğer kaydı okumaya devam ettim.</p>

  <p class="normal"><span class="ideitalik">4 Şubat 1767. Bugün sağlıklı bir adam olan Harry Tompkins'ten öğrendiğim bilgileri kaydettim; bu bilgi iki direkli</span> Artemis<span class="ideitalik">'in yük memuru James Fraser olarak bilinen bir suçluyla ilgili. Bu şahıs Jamie Roy ve Alexandr Malcolm olarak da bilinmektedir. Bu Fraser saray karşıtı ve adı çıkmış bir kaçakçı, onun yakalanması karşılığında tarafından oldukça iyi bir ödül ortaya konmuş. Bu bilgi</span> Artemis<span class="ideitalik">'ten ayrıldıktan sonra Tompkins'ten öğrenilmiştir. Konuğumuz sebebiyle olanca hızımızla Jamaika'ya gitmemiz gerektiğinden</span> Artemis<span class="ideitalik">'i takip etmenin acil olmadığını düşündüm. Fakat</span> Artemis<span class="ideitalik">'in doktorunu onlara geri vereceğime söz verdiğim için Fraser o zaman da yakalanabilir.</span></p>

  <p class="normal1">İki işçi salgından öldü. Artemis'in doktoru bana bu hastalığın tifo olduğunu söyledi.</p>

  <p class="normal1">Denizci; B.Ö.Ö.; Jno. Jaspers.</p>

  <p class="normal1">Aşçı yardımcısı; B.Ö.Ö.; Harty Kepple.</p>

  <p class="normal">Hepsi bu kadardı. Ertesi günün kaydı tamamen donanmayla sınırlıydı ve altı işçinin ölüm kaydı adlarının yanına 'BÖÖ' eklenerek yazılmıştı. Bunun ne demek olduğunu merak ettim ama bunun için endişelenemeyecek kadar kafam karışıktı.</p>

  <p class="normal">Koridordan gelen ayak seslerini duydum ve gemi kâtibi kapıyı çalmadan önce kol demirini kaldırdım. Bay Overholt'un özrünü neredeyse duymuyordum, aklım bu açıklamaları anlayamayacak kadar meşguldü.</p>

  <p class="normal">Bu lanet olası, aptal Tompkins kimdi? Daha önceden ne onu görmüş ne de onunla ilgili bir şey duymuştum, bundan kesinlikle emindim ama onun Jamie'nin işleri ile ilgili tehlikeli şeyler bildiği açıktı. Bu durum iki soruyu beraberinde getiriyordu; bir İngiliz denizci böyle bir bilgiyi nasıl öğrenmişti ve bunu bilen başka biri var mıydı?</p>

  <p class="normal">"...size ek rom fıçısı vermek için içki takviyesinden biraz daha kestik," diyordu Bay Overholt şüpheli bir şekilde. "İşçiler bundan hoşlanmayacaklardır ama idare etmeliyiz. Jamaika'ya ulaşmak için sadece iki haftamız var."</p>

  <p class="normal">"İster beğensinler ister beğenmesinler, benim onlardan daha çok alkole ihtiyacım var," diye cevap verdim sertçe. "Eğer daha fazla şikâyet ederlerse, rom almazsam hiçbirinin Jamiaka'ya ulaşamayacağını söyleyin."</p>

  <p class="normal">Bay Overholt iç çekti ve parlayan alnındaki terleri sildi. "Söyleyeceğim, madam," dedi, itiraz edemeyecek kadar yenik düşmüştü.</p>

  <p class="normal">"Güzel. Ahh, Bay Overholt?" Soru sorarcasına geri döndü. "BÖÖ kısaltmasının anlamı ne? Kaptanın seyir defterinde gördüm de."</p>

  <p class="normal">Kamarotun içe çökük gözlerinde ufak bir korku parıltısı belirdi.</p>

  <p class="normal">"Borcu ödendi ve öldü demek, madam," diye cevap verdi. "Çoğumuz için majestelerinin donanmasından ayrılmamız için tek yol."</p>

  <p class="ortayazi">***</p>

  <p class="normal">Hastaların yıkanmasını ve şekerli su ile sütün kaynamasını denetlerken aklım bilinmeyen Tompkins sorunu üzerinde çalışmaya devam ediyordu.</p>

  <p class="normal">Adamın sesi haricinde hiçbir şeyini bilmiyordum. Belki yukarıdaki suratsız kalabalıktan biriydi; hava almak için güverteye çıktığımda halatlarda duran biri ya da üç adamın yapacağı işi yapmak için koşuşturan kişilerden biriydi.</p>

  <p class="normal">Eğer hastalanırsa elbette onunla tanışacaktım, revirdeki her hastanın adını biliyordum. Fakat Tompkins'in tifoya yakalanacağı umudunu beklemeye pek tahammülüm yoktu.</p>

  <p class="normal">Sonunda onu soruşturmaya karar verdim. Elbette mürettebat benim kim olduğumu biliyordu. Onun hakkında soruşturma yaptığımı öğrense bile bu pek zararlı olmayacaktı.</p>

  <p class="normal">Soruşturmaya başlamak için en doğru yer tabii ki Elias'tı. Onun doğal merakını köreltmek için yorgunluğuna güvenerek günün sonuna kadar bekledim.</p>

  <p class="normal">"Tompkins mi?" Kısa bir kaş çatmasıyla çocuğun yuvarlak yüzü çekildi. "Ahh, evet madam. Üst güvertedeki işçilerden biri."</p>

  <p class="normal">"Gemiye nereden gelmiş, sen biliyor musun?" Hiç tanımadığım bir adam hakkında birden meraklanmak hiç iyi değildi ama şansa Elias bunu merak edemeyecek kadar yorgundu.</p>

  <p class="normal">"Ahh," dedi belli belirsiz. "Spithead'den sanırım. Ya da... hayır! Şimdi hatırladım. Edinburgh'dan geldi." Esnemesini bastırmak için parmaklarıyla burnunun altını ovaladı. "Evet, Edinburgh'dan. El konulan biri ve bundan dolayı da oldukça yaygara çıkarmıştı çok iyi hatırlıyorum. Onu zorla alamayacaklarını, onun koruma altında olduğunu ve gümrük memurluğunda Sör Percival adına çalıştığını söyleyip durmuştu." Esneme onu yendi, Elias iyice esnedi ve sonra da ağzını kapadı. "Ama onda Sör Percival'a ait yazılı bir koruma belgesi yoktu," dedi gözlerini kırpıştırarak, "bu yüzden de yapılacak bir şey yoktu."</p>

  <p class="normal">"Bir gümrük memuru ajanı mı?" Bu her şeyi açıklığa kavuşturuyordu.</p>

  <p class="normal">"Evet, madam, öyle demek istedim." Elias'ın uyanık kalmak için çabaladığı açıktı ama parlayan gözleri revirin sonundaki sallanan fenere odaklanmıştı ve o da fenerle birlikte sallanıyordu.</p>

  <p class="normal">"Sen git yat, Elias," dedim ona acıyarak. "Ben burayı hallederim."</p>

  <p class="normal">Uykusunu dağıtmaya çalışarak çabucak başını iki yana salladı.</p>

  <p class="normal">"Ahh, hayır, madam!" Tuttuğum fincanı ve şişeyi almak için beceriksizce uzandı. "Bunları bana verin ve siz dinlenmeye gidin." Hareket etmiyordu fakat yatağına gitmeden önce inatla son suyu kaynatmada yardım etmişti.</p>

  <p class="normal">İşimizi bitirdiğimiz zaman en az ben de Elias kadar yorgundum ama uykum gelmiyordu. Ölen doktorun kamarasında yatıyordum. Gözlerimi başımın tepesindeki gölgeli kirişe dikmiş, etrafımı saran geminin çıtırtısını ve homurdanmasını dinliyordum. Merak içindeydim.</p>

  <p class="normal">Demek ki Tompkins Sör Percival için çalışıyordu. Ve Sör Percival da Jamie'nin bir kaçakçı olduğunu kesinlikle biliyordu. Peki bundan daha fazlası da var mıydı? Tompkins Jamie'nin dış görünüşünü de biliyordu. İyi ama nasıl? Eğer Sör Percival rüşvet karşılığında Jamie'nin yasal olmayan işlerini hoş karşılamaya istekliyse, o zaman – belki bu rüşvetlerin hiç biri Tompkins'in cebine girmemiştir. O hâlde... Abroath koyundaki pusu neydi? Kaçakçılar arasında bir hain var mıydı? Eğer böyleyse...</p>

  <p class="normal">Düşüncelerim uyumlarını kaybetmişti, zihnimin içinde dönüyorlardı. Sör Percival'ın pudralanmış yüzü, Abroath yolunda asılan gümrük memurunun mor maskesine dönüştü ve patlayan bir fenerin altın ve kırmızı alevleri zihnimdeki çatlakları aydınlattı. Bir yastığı göğsüme doğru çekerek karnımın üstüne yuvarlandım, aklımdaki son düşünce Tompkins'i bulmaktı.</p>

  <p class="ortayazi">***</p>

  <p class="normal">Ancak Tompkins beni buldu. İki gün içerisinde revirdeki durum kısıtlı zamanlar haricinde bırakıp gidilmeyecek hâle gelmişti. Ama üçüncü gün durum biraz rahatladı ve öğlen yemeği için zil çalmadan önce yıkanıp biraz dinlenme niyetiyle doktorun kamarasına çekildim.</p>

  <p class="normal">Kapımın diğer tarafındaki koridordan vurma ve işçilerin sesleri geldiğinde yatakta uzanıyordum, gözlerimde soğuk bir bez vardı. Kapım belli belirsiz çalındı ve tanımadığım bir ses konuşmaya başladı, "Bayan Malcolm? Bir kaza oldu, mümkünse bakabilir misiniz, madam?"</p>

  <p class="normal">Kapıyı açtığımda iki denizcinin birini tuttuğunu gördüm; adam bir bacağını hafifçe kaldırmıştı, yüzü şoktan ve acıdan bembeyazdı.</p>

  <p class="normal">Kime baktığımı anlamam için bir bakış yetmişti. Adamın yüzünün bir yarısı kötü bir yanık iziyle kaplıydı ve bu taraftaki buruşmuş kör gözü, süt gibi akan merceğini ortaya sermişti. Kelleşen alnın gerisinden uzayan seyrek saçlar ince bir örgüyle örülmüştü, tek bir omuzdan aşağıya sarkıyor ve büyük ince kulaklarını ortaya çıkarıyordu. Bu adamın Genç Ian'ın öldürdüğünü sandığı tek gözlü denizci olduğunu anlamam için daha fazla kanıta ihtiyacım yoktu.</p>

  <p class="normal">"Bay Tompkins," dedim emin bir sesle ve adamın sağlam gözü şaşkınlıktan büyüdü. "Onu şuradaki yere oturtun, lütfen."</p>

  <p class="normal">İşçiler Tompkins'i duvarın kenarındaki bir sandalyeye oturttular ve işlerine geri döndüler. Kalbim hızla atarak yaralı bacağa bakmak için eğildim.</p>

  <p class="normal">Elbette o da benim kim olduğumu biliyordu, kapıyı açtığım zaman bunu yüzünden okuyabilmiştim. Elimin altındaki bacak gerginlikten dolayı sertti. Bacağın baldır kısmından aşağıya doğru inen yara feciydi ama ciddi görünmüyordu, uygun bakım yapılmıştı. Bir hayli kanama olmuştu ama atardamar derinden kesilmemişti; birinin gömleğiyle iyice sarılmış ve el yapımı sargıyı açtığımda kanama neredeyse durmuştu.</p>

  <p class="normal">"Bunu nasıl yaptınız, Bay Tompkins?" diye sordum, doğruldum ve alkol şişesine uzandım. Bana bir göz attı, tek gözü uyanık ve dikkatliydi.</p>

  <p class="normal">"Kıymık yarası, madam," diye cevap verdi, daha önceden duyduğum genizden bir sesle. "Ben üzerindeyken bir direk kırıldı." Dilinin ucu dışarıya çıktı ve sinsice üst dudağını ıslattı.</p>

  <p class="normal">"Anlıyorum." Döndüm ve boş ilaç kutumun kapağını açtım, uygun ilaç arıyormuş gibi davranıyordum. Ona yaklaşmanın en uygun yolunu bulmaya çalışırken gözümün ucuyla da onu izliyordum. O da tetikteydi, açıklama yaparak onu kandırmak ya da onun güvenini kazanmak kesinlikle söz konusu değildi.</p>

  <p class="normal">Bir ilham için gözlerim masayı tarıyordu. Ve buldu. Hekim Aesculapius'un siluetine içimden özür dileyerek geminin en son doktorunun kullandığı kemik testeresini aldım, kırk beş santim uzunluğunda çok kötü bir aletti ve çeliği olduğu gibi pas kaplıydı. Düşünceli bir şekilde ona baktım, sonra arkamı döndüm ve aletin tırtıklı kısmını yaralı bacağa dayadım. Denizcinin korkmuş tek gözüne cazibeli bir şekilde bakarak gülümsedim.</p>

  <p class="normal">"Bay Tompkins, hadi açıkça konuşalım," dedim.</p>

  <p class="ortayazi">***</p>

  <p class="normal">Bir saat sonra güçlü denizci Tompkins asma yatağına götürüldü. Bacağına dikiş atıldı ve sargılandı, her yeri titriyordu ama hâlâ sağlamdı. Bana gelince ben de biraz titrediğimi hissediyordum.</p>

  <p class="normal">Edinburgh'dan zorla getirilmesine karşı koyan Tompkins, Sör Percival Turner'ın bir ajanıydı. Bu görev için Forth Halici'nde bulunan bütün sevkiyat limanlarındaki rıhtımları ve depoları dolaşıyor, dedikoduları topluyor ve yasadışı olayları yakalamak için o boncuk gözünü açık tutuyordu.</p>

  <p class="normal">İskoçlar'ın İngiliz vergilerine karşı tutumları bilindiğinden, ihbar edilecek bir hayli olay vardı. Bu ihbarlarla yapılacak şeyler ise oldukça çeşitliydi. Bir ya da iki şişe kaçak rom ve viskiyle suçüstü yakalanan küçük kaçakçılar hemen tutuklanıyor, mahkemede Saray bütün mal varlığına el koyuyor ve kürek mahkûmundan sürgünlüğe kadar bir cezaya çarptırılıyorlardı.</p>

  <p class="normal">Daha büyük balıklar ise Sör Percival'ın şahsi yargısına bırakılıyordu. Başka bir deyişle kralın kör ajanının gözetimi altında – burada Tompkins yüzünün sakat kısmına dokunarak dalga geçercesine bir kahkaha attı – uygun rüşvet karşılığında işlerine devam etmesine izin veriliyordu.</p>

  <p class="normal">"Sör Percival hırslı bir adamdır, anladınız mı?" Gözle görülür bir rahatlama olmasa da Tompkins en azından öne eğilecek kadar rahatlamıştı, el kol hareketleriyle durumu anlatırken tek gözünü kısıyordu. "Dundas ve diğerleri ile birlikte işin içindeydi. Her şey iyi gidiyordu ve bir şövalyelik unvanı şu an için olmasa bile bir soylu olabilirdi. Tabii bu da çok para istiyordu."</p>

  <p class="normal">Bunu sağlayacak tek bir şey vardı o da Saray'a karşı olağanüstü güç ve hizmet gösterisiydi.</p>

  <p class="normal">"Tutuklamalar bulundukları yerde kalmalarını ve dikkat çekmelerini sağlıyordu. Ooh! Bu çok güzel, hanımefendi. Ne yaptığınızdan emin misiniz?" Tompkins yarayı alkolle temizlediğim yere şüpheli bakışlarla bakıyordu.</p>

  <p class="normal">"Eminim," dedim. "Devam et. Ne kadar büyük olursa olsun basit bir kaçakçı bunun için yeterli değildi, sanırım?"</p>

  <p class="normal">Açıkçası değildi. Sör Percival'a önemli bir siyasi suçluyu avcunun arasına alabileceği dedikodusu geldiğinde, yaşlı beyefendi heyecandan neredeyse bayılacak hâle gelmişti.</p>

  <p class="normal">"Fakat saray karşıtı olmayı kanıtlamak kaçakçılığı kanıtlamaktan daha zordur, değil mi? Kaçak mallarla küçük balıklardan birini yakalarsınız ama onlar sizi daha ileriye götürecek tek bir laf etmezler. Belki saray karşıtı olsalar bile idealistlerdir," dedi Tompkins, tiksintiyle başını iki yana sallayarak. "Biri diğerini asla ispiyonlamaz, kesinlikle bunu yapmazlar."</p>

  <p class="normal">"Bu yüzden sen kimi aradığını bilmiyordun?" Doğruldum ve kavanozdan bir tane katgüt alıp ipi iğne deliğinden geçirdim. Tompkins'in endişeli bakışını gördüm ama onu yatıştırmak için hiçbir şey söylemedim. Onun endişelenmesini ve konuşmasını istiyordum.</p>

  <p class="normal">"Hayır, büyük balığın kim olduğunu bilmiyorduk ta ki Sör Percival'ın diğer ajanları Fraser'ın ortaklarından bir tanesini devirme şansını elde edene kadar. Adam Malcolm'ın bir matbaacı olduğunu ve onun gerçek adını söyledi. Böylece her şey açıklığa kavuşmuş oldu."</p>

  <p class="normal">Kalbim yerinden fırlayacak gibi atmaya başlamıştı.</p>

  <p class="normal">"Ortağı kim?" diye sordum. Altı kaçakçının adları ve yüzleri gözümün önüne geldi – küçük balıklardı. Hiçbiri de idealist değildi.</p>

  <p class="normal">"Bilmiyorum. Hayır, gerçekten hanımefendi. Yemin ederim! Aah!" diye çılgınca konuşurken ben de iğneyi bacağına batırıyordum.</p>

  <p class="normal">"Senin canını yakmaya çalışmıyorum," dedim, mümkün olduğunca sesimi sakin tutmaya çalışarak, "ama yarayı dikmem gerek."</p>

  <p class="normal">"Ahh! Oof! Bilmiyorum, kesinlikle bilmiyorum! Tanrı şahidim olsun bilseydim söylerdim!"</p>

  <p class="normal">"Söyleyeceğinden eminim," dedim dikişime devam ederek.</p>

  <p class="normal">"Ahh! Lütfen, hanımefendi! Durun! Bir dakika! Tek bildiğim adamın bir İngiliz olduğu! Hepsi bu kadar!"</p>

  <p class="normal">Durdum ve ona dik dik baktım. "Bir İngiliz mi?" dedim ifadesizce.</p>

  <p class="normal">"Evet, hanımefendi. Sör Percival'ın söylediği bu." Bana bakıyordu, yaşlar her iki gözündeki kirpiklerde duruyordu. Son dikişimi de mümkün olduğunca yavaş bir şekilde attım ve düğümledim. Konuşmadan ayağa kalktım, gizlediğim şişemden bir bardağa küçük bir yudum kanyak döktüm ve ona verdim.</p>

  <p class="normal">Minnetle içkiyi içti, biraz daha rahatladığı belli oluyordu. İş bittiği için minnetten mi yoksa rahatlamadan mı bilinmez ama hikâyenin geri kalan kısmını bana anlatmaya devam etti. Saray karşıtı bir olaya delil bulmak için Carfax Geçidi'ndeki basımevine gitmişti.</p>

  <p class="normal">"Orada ne olduğunu biliyorum," diye ona teminat verdim. Yanık yaralarını incelemek için yüzünü ışığa doğru çevirdim. "Hâlâ acıyor mu?"</p>

  <p class="normal">"Hayır, hanımefendi ama bir süre oldukça canımı yaktı," dedi. Yaralarından dolayı iyi olmayan Tompkins Arbroath koydaki pusuda yer almamıştı ama olanları duymuştu. "Duydum, bilirsiniz işte," dedi, neler olduğunu belirten zeki bir baş sallamasıyla.</p>

  <p class="normal">Sör Percival, Jamie'nin onun da işin içinde olduğunu düşünme ve muhtemelen bölgedeki finansal düzenlemenin detaylarının açığa çıkma – ki böyle bir açıklama Sör Percival için zararlı olurdu – şansını azaltmak için Jamie'yi pusu konusunda uyarmıştı.</p>

  <p class="normal">Aynı zamanda Sör Percival, Jamie'nin ortağı gizemli İngiliz'den Fransız teslimat gemisinin geri çekildiğini öğrenmiş ve Arbroath sahilindeki pusuyu ayarlamıştı.</p>

  <p class="normal">"Peki yolda öldürülen gümrük memuru?" diye sordum birden. Korkunç yüzü hatırlayınca titremenin beni ele geçirmesine hâkim olamamıştım. "Bunu kim yaptı? Kaçakçıların arasında bunu yapabilecek beş kişi vardı ve hiçbiri de İngiliz değil!"</p>

  <p class="normal">Tompkins bir eliyle ağzını ovaladı; bana söyleyip söylememe konusunda kendiyle savaşıyor gibi görünüyordu. Kanyak şişesini aldım ve dirseğinin yanına koydum.</p>

  <p class="normal">"Ahh, size minnettarım, Bayan Fraser! Siz gerçekten dini bütün bir insansınız, hanımefendi ve kim sizi sorarsa böyle söyleyeceğim!"</p>

  <p class="normal">"Minnet faslını geç," dedim sertçe. "Bana hemen gümrük memuru hakkında ne biliyorsan anlat."</p>

  <p class="normal">Bardağı doldurdu ve yavaşça yudumlayarak içti. Sonra memnun bir iç çekişle bardağı koydu ve dudaklarını yaladı.</p>

  <p class="normal">"Bunu ona yapan kaçakçılardan biri değildi, hanımefendi. Onun kendi arkadaşıydı."</p>

  <p class="normal">"Ne!" diye geri çekildim, şaşkındım ama o başını sallayıp samimi bir tavırla gözünü kırptı.</p>

  <p class="normal">"Bu doğru, hanımefendi. İki kişilerdi, öyle değil mi? İşte, bir tanesi de talimat almıştı."</p>

  <p class="normal">Talimatlar şöyleydi; kaçakçılar sahile kurulan pusudan kaçıp yola çıkacaklardı, bundan sonra da gümrük memuru arkadaşının boynuna kement takıp onu çabucak boğup asacaktı ve sonra da kaçakçıların tehlikeli kızgınlığının delili olarak orada bırakacaktı.</p>

  <p class="normal">"Ama neden?" dedim, şaşkındım ve korkmuştum. "Bunu yapmaktaki amaç neydi?"</p>

  <p class="normal">"Görmüyor musunuz?" Tompkins şaşkınlık içinde bana bakıyordu, sanki her şey çok açıktı. "Fraser'ın saray karşıtı olduğunu ispat edecek basımevindeki delillerde başarısız olduk ve basımevi tamamen yandı, başka bir şansımız kalmamıştı. Fraser'ı kaçak mallarıyla birlikte suçüstü yakalayamadık, tabii onun için çalışan küçük balıklardan bazıları hariç. Diğer ajanlardan bir tanesi mallarını nerede tuttuğuna dair bir ipucu yakalamıştı ama ona bir şey oldu. Fraser onu yakaladı ya da onu rüşvetle satın aldı, çünkü bir Kasım günü kayboldu ve o günden beri ne onu ne de kaçak malların yerini duyduk."</p>

  <p class="normal">"Anlıyorum." Genelevin merdiveninde bana sarkıntılık eden adamı düşününce yutkundum. Acaba nane likörü fıçısına ne olmuştu? "Ama–"</p>

  <p class="normal">"İşte anlatıyorum ya hanımefendi, biraz bekleyin." Tompkins uyarırcasına bir elini kaldırdı. "Sör Percival eşsiz birine sahip olduğunu biliyordu. Karşısındaki bu adam, sadece halicin en büyük kaçakçılarından ve benim gördüğüm birinci sınıf saray karşıtı makalelerin yazarı değil, aynı zamanda adı bir krallıktan diğer krallıktaki davalara taşınan affedilmiş bir II. James yanlısıydı. Tek sıkıntı ise," – omzunu silkti – "hiç delil olmaması."</p>

  <p class="normal">Tompkins planı açıklayınca içimde iğrenç bir his oluşmaya başlamıştı. Görev gereği öldürülen gümrük memurunun katili, sadece cezası ölüm olan bir suçlamayla tutuklanmasını sağlamayacak aynı zamanda halkın çoğunluğunun kınayacağı utanç verici bir suça da maruz kalmalarını sağlayacaktı.</p>

  <p class="normal">"Sizin Sör Percival birinci sınıf bir orospu çocuğuymuş," diye yorum yaptım. Tompkins düşünceli bir hâlde başını salladı, bardağına bakarken gözlerini kırpıştırıyordu.</p>

  <p class="normal">"Evet, bu konuda haklısınız, hanımefendi. Yanıldığınızı söyleyemem."</p>

  <p class="normal">"Peki öldürülen gümrük memuru kimdi?"</p>

  <p class="normal">Tompkins ağzındaki kanyağı etrafa sıçratarak kıs kıs güldü. Tek gözü odaklanma konusunda sıkıntı çekiyor gibi görünüyordu.</p>

  <p class="normal">"Ahh, en uygun kişiydi hanımefendi, hem de her şekilde. Onun için üzülmeyin. Tom Oakie'nin sallandığını görmekten memnun olan bir çok kişi var."</p>

  <p class="normal">"Anlıyorum." Bacağını sarmayı bitirdim. Saat oldukça geç olmuştu, birazdan revire geri dönmek zorundaydım.</p>

  <p class="normal">Dirençsiz elinden neredeyse boşalmış şişeyi alarak, "Yatağına götürmeleri için birilerini çağırsam iyi olacak," dedim. "En az üç gün bacağını dinlendirmen gerek; subayına dikişlerini alana kadar yukarıda çalışmana izin vermediğimi söyle."</p>

  <p class="normal">"Ben yapabilirim, hanımefendi. Bu zavallı talihsiz denizciye nazik davrandığınız için teşekkür ederim." Tompkins ayağa kalkmak için başarısız bir girişimde bulundu, başarısız olduğu zaman şaşkınlıkla bakındı. Bir elimi koltuk altına koydum ve onu kaldırıp ayakta durmasını sağladım. Yardım çağırma önerimi geri çevirdiği için kapıya kadar eşlik ettim.</p>

  <p class="normal">"Harry Tompkins için endişelenmenize gerek yok, hanımefendi," dedi koridorda sendeleyerek. Döndü ve bana abartılı bir şekilde göz kırptı. "Ne olursa olsun Yaşlı Harry her şeyin üstesinden gelir." Likörden pembeleşen uzun burnuna, büyük şeffaf kulaklarına ve sinsi tek gözüne bakarken birden bana neyi hatırlattığını anladım.</p>

  <p class="normal">"Ne zaman doğdunuz, Bay Tompkins?" diye sordum.</p>

  <p class="normal">Bir müddet gözlerini kırptı, anlamamıştı ama sonra konuşmaya başladı, "Lordumuzun yılında, 1713'de, hanımefendi. Neden?"</p>

  <p class="normal">"Bir sebebi yok," dedim ve boş ver dercesine el salladım. Koridordan aşağıya çarparak gidip yulaf lapası torbası gibi gölgesi merdivenlere düştüğünde onu izliyordum. Emin olmak için Bay Willoughby'nin dediklerini hatırlıyordum ama o anda 1713 yılının Fare Yılı olduğuna dair kombinezonumun üzerine bahse girerdim.</p>
</body>
</html>
