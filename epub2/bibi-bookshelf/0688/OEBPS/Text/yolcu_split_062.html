<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>yolcu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h1baslik1" id="calibre_toc_61"><br class="chapter" />
  <span class="ideitalik">51<br class="chapter" />
  <br class="chapter" />
  Jamie Hile Kokusunu Alıyor</span></h2>

  <p class="normal"> </p>

  <p class="normal">Jamie Fraser <span class="ideitalik">Porpoise</span>'ın filikasının altında yatıyor, göğsü zorlanmayla inip kalkıyordu. Görünmeden savaş gemisine binmek hiç de kolay bir iş değildi; parmaklıklarda asılı kalıp kendini küpeşteye doğru yukarı çekerken geminin sert dış yüzeyine çarpmasıyla sağ tarafı ezilmişti. Kolları yerinden çıkmış gibi hissediyordu ve bir elinde kocaman bir kıymık vardı. Ama o buradaydı ve bu zamana kadar kimse onu görmemişti.</p>

  <p class="normal">Dişleriyle kıymığın ucunu yakalamaya çalışarak avcunu çiğnemeye başladı, bir yandan da gemide hangi yöne gideceğine karar veriyordu. Savaş gemisinde hizmet etmiş <span class="ideitalik">Artemis</span> işçileri olan Russo ve Stone, büyük geminin yapısını, güvertelerini ve revirinin nerede olduğunu ona anlatmak için saatlerini harcamışlardı. Fakat tarif edilenle geminin içindeyken kendi yolunu bulmak bambaşka şeylerdi. En azından bu berbat şey <span class="ideitalik">Artemis</span>'ten daha az sallanıyordu ama yine de midesinin kabardığını hissedebiliyordu.</p>

  <p class="normal">Sonunda kıymığın ucunu yakaladı; dişleriyle onu ısırıp yavaşça çekti ve güverteye tükürdü. Kanın tadını alarak küçük yarayı emmeye başladı ve dikkatlice filikanın altından dışarıya kaydı, yaklaşan ayak seslerini duymak için kulaklarını dikmişti.</p>

  <p class="normal">Güverte ilerideki koridorun aşağısındaydı. Komutanların güvertesi orada olmalıydı ve şanslıysa doktorunki de. Odasında olamazdı, Claire hastalığı tedavi etmeye oldukça özen gösteriyor olmalıydı – muhtemelen hastalarıylaydı.</p>

  <p class="normal">Robbie MacRae'nin onu kayıkla götürmesi için karanlığın çökmesini beklemek zorunda kalmıştı. Raines ona <span class="ideitalik">Porpoise</span>'ın muhtemelen akşam akıntısıyla iki saat sonra demir alacağını söylemişti. Eğer Claire'i bulup gemi demir almadan önce yan taraftan kaçabilirlerse – kolaylıkla onunla birlikte kıyıya yüzebilirdi – <span class="ideitalik">Artemis</span> onları bekliyor olacaktı, Caicos Adası'nın diğer tarafındaki küçük bir koyda gizleniyordu. Eğer bulamazsa – evet, o noktaya geldiği zaman bunu düşünürdü.</p>

  <p class="normal"><span class="ideitalik">Artemis</span>'in sıkışık küçük dünyasına göre <span class="ideitalik">Porpoise</span>'ın alt güvertesi kocaman ve geniş görünüyordu; burası loş bir ağıldı. Öylece durdu, ciğerlerine pis kokulu havayı dikkatlice çekerken burun delikleri kabarıp iniyordu. Uzun zamandır denizde olan bir gemi ile bağlantılı bütün kötü kokular vardı; belli belirsiz dışkı ve kusmuk kokusu havayı kaplamıştı.</p>

  <p class="normal">Sol tarafa döndü ve yavaşça yürümeye başladı, uzun burnu seğiriyordu. Hastalık kokusunun en güçlü olduğu yerde Claire'i bulacaktı.</p>

  <p class="ortayazi">***</p>

  <p class="normal">Dört saat sonra, büyük bir hayal kırıklığıyla üçüncü kez geminin arka tarafında dolaşıyordu. Bütün gemiyi aramıştı – biraz zor da olsa gözlerden uzak kalabilmişti – ve Claire'i hiçbir yerde bulamamıştı.</p>

  <p class="normal">"Lanet olası kadın!" diye söylenmeye başladı kısık sesle. "Nereye gittin, seni inatçı küçük şıllık?"</p>

  <p class="normal">Küçük bir şüphe kurdu kalbini kemirmeye başlamıştı. Claire ona aşının onu hastalıktan koruyacağını söylemişti ama yanılmış olabilir miydi? Ölümcül hastalık yüzünden savaş gemisinin mürettebatının azaldığını kendi gözleriyle görmüştü – aşı olsun ya da olmasın, dizlerine kadar hastalığa battığından bakteriler ona da saldırmış olmalıydı.</p>

  <p class="normal">Jamie bakterilerin bir kurtçuk boyutunda küçük ve kör hayvanlar olduğunu ama köpek balıklarınınki gibi keskin dişlere sahip olduğunu düşünüyordu. Küçük bir sürünün Claire'e saldırdığını, onu öldürdüğünü ve hayatını bedeninden aldığını hemen hayal edebilmişti. Bu görüntü, Claire'den faydalanıp onu geri vereceklerine dair söz vererek gözlerinin önünde karısını çalan saygısız İngiliz heriflerden kanlı bir intikam almak için <span class="ideitalik">Porpoise</span>'ı takip etmesini sağlamıştı.</p>

  <p class="normal">Onu savunmasız bir halde onların elinde mi bırakacaktı?</p>

  <p class="normal">"Tabii ki hayır," diye söylendi kısık sesle karanlık bir yük ambarına girerken. Elbette Claire böyle bir yerde olamazdı fakat ne yapması gerektiğini düşünmeliydi. Burası halat toplama yeri miydi, arka taraftaki ambar ağzı mıydı? İleriden gelen bu kötü koku da neyin nesiydi? Ahh, gemilerden nefret ediyordu!</p>

  <p class="normal">Derin bir nefes aldı ve durdu, şaşkındı. Burada hayvanlar vardı; keçiler. Onların kokusunu rahatça alabiliyordu. Bölmenin kenarında belli belirsiz bir görüntü ile mırıldanmalar vardı. Bunlardan bir tanesi kadın sesi miydi?</p>

  <p class="normal">Dinlemek için öne doğru geldi. Üstündeki güvertede ayak sesleri vardı. Patırtı ve güm seslerini algılayabiliyordu; birileri halatların üzerinden atlıyordu. Yukarıda birisi onu görmüş müydü? Ya görmüşlerse? Bildiği kadarıyla bir adamın eşini araması suç değildi.</p>

  <p class="normal"><span class="ideitalik">Porpoise</span> denize açılıyordu; yelkenlerin gıcırdamasını hissedebiliyordu, gemi rüzgârı yakalarken geminin direkleri arasından boylu boyunca geçiyorlardı. <span class="ideitalik">Artemis</span> ile olan randevularını çoktan kaçırmışlardı.</p>

  <p class="normal">Durum böyle olduğundan, cesurca kaptanın karşısına çıkıp Claire'i görmek istediğini söylemekten başka çaresi kalmamıştı. Ama belki o buradaydı – bir kadının sesi geliyordu.</p>

  <p class="normal">Fener ışığında karartı gibi görünen bir kadın vardı ama o Claire değildi. Kadının saçındaki ışık parıltısını görünce neredeyse kalbi yerinden çıkacaktı ama sonra, kadının keçi ağılının yanındaki kalın kare şeklini fark ettiğinde bu sevinci söndü. Kadının yanında bir adam da vardı. Jamie onları izlerken adam eğildi ve sepeti aldı. Arkasını döndü ve Jamie'ye doğru gelmeye başladı.</p>

  <p class="normal">Jamie denizcinin yolunu kesmek için bölmenin arasındaki dar koridora çıktı.</p>

  <p class="normal">"Ahh, buradasın, sen ne yapmaya–" diye konuşmaya başladı adam ama sonra bakışlarını Jamie'nin yüzüne çevirdi. Olduğu yerde durdu, güçlükle nefes alıyordu. Korkunç bir an bir gözü ona odaklandı; diğer gözü ise pörsümüş gözkapağının altında mavi-beyaz renkli hilâl şeklindeydi.</p>

  <p class="normal">"Tanrı bizi korusun!" dedi denizci. "Sen burada ne yapıyorsun?" Denizcinin yüzü loş ışıkta solgun ve endişeli görünüyordu.</p>

  <p class="normal">"Sen beni tanıyor musun?" Jamie'nin kalbi kaburgalarından çıkacak gibiydi ama sesini aynı seviyede tutabilmişti. "Ben senin adını bildiğimi sanmıyorum?"</p>

  <p class="normal">"Eğer itirazın yoksa ben bu durumun aynı kalmasını tercih ederim." Tek gözlü denizci kenara çekilip gitmeye çalıştı ama hemen engellendi. Jamie onu kolundan yakalamıştı, adamın küçük bir çığlık atmasını sağlayacak kadar sertti.</p>

  <p class="normal">"Bu kadar çabuk değil. Bayan Malcolm yani doktor nerede?" Endişeli görünmek denizci için oldukça zor olmalıydı ama bu soruyla olmuştu.</p>

  <p class="normal">"Bilmiyorum!" dedi.</p>

  <p class="normal">"Biliyorsun!" diye sertçe cevap verdi Jamie. "Hemen söyle yoksa boynunu kırarım."</p>

  <p class="normal">"İyi, eğer boynumu kırarsan sana hiçbir şey söyleyemem, değil mi?" diye dikkat çekti denizci, sinirine hâkim olmaya başlamıştı. Gübre sepetinin üstünden çenesini hırçınlıkla yukarıya kaldırdı. "Şimdi, beni hemen bırak yoksa–" Büyük bir el boynuna yapışıp onu sıkmaya başlayınca sözlerinin gerisi de bir ciyaklamayla kesildi. Sepet yere düştü ve keçi gübreleri bir şarapnel gibi etrafa saçıldı.</p>

  <p class="normal">"Ahh!" Harry Tompkins'in bacakları çılgınca debeleniyor, keçi gübrelerini her yere saçıyordu. Güçsüzce Jamie'nin kolunu yakalarken yüzü pancara dönmüştü. Tarafsızca durumun sonucunu düşünen Jamie, adamın gözleri yerinden fırlamaya başlayınca adamı bıraktı. Avuçlarında hissettiği adamın kaygan terini beğenmeyerek pantolonuna sildi. Tompkins yerde yatmış belirsizce inliyordu.</p>

  <p class="normal">"Çok haklısın," dedi Jamie. "Ama kolunu kırarsam yine de benimle konuşabileceğini sanıyorum?" Eğildi, adamın zayıf kolunu yakaladı ve hemen onu ayağa kaldırıp adamın sırtına doğru kolu sertçe bükmeye başladı.</p>

  <p class="normal">"Söyleyeceğim, söyleyeceğim!" Denizci çılgınca kıvranıyordu, paniklemişti. "Lanet olsun, sen de onun olduğu kadar acımasızsın!"</p>

  <p class="normal">"Onun olduğu kadar mı? Ne demek istiyorsun?" Jamie'nin göğsü sıkıştı ve adamın kolunu istediğinden çok daha fazla çekti. Tompkins acı bir çığlık attı ve Jamie baskısını biraz azalttı.</p>

  <p class="normal">"Bırak! Söyleyeceğim ama Tanrı aşkına bırak!" Jamie tutuşunu biraz daha gevşetti ama bırakmadı.</p>

  <p class="normal">Harry Tompkins'ten daha güçlü adamları bile dizlerinin üzerine çökertecek bir ses tonuyla, "Karımın nerede olduğunu söyle!" dedi.</p>

  <p class="normal">Adam birden, "Kayboldu!" dedi. "Gemiden atladı!"</p>

  <p class="normal">"Ne!" O kadar şaşkındı ki kolu bıraktı. Adam hemen ondan sıyrıldı. "Denize atladı. Gemiden denize atladı. Kayboldu."</p>

  <p class="normal">"Ne zaman?" diye sordu. "Nasıl? Lanet olsun, bana neler olduğunu anlat!" Yumruklarını sıkarak denizciye doğru ilerliyordu.</p>

  <p class="normal">Adam nefes nefese kolunu ovalayarak geriledi, bir gözünde şüphe uyandıran bir bakış vardı.</p>

  <p class="normal">"Endişelenmeyin, bayım," dedi tuhaf ve alaycı bir ses tonuyla. "Uzun süre yalnız kalmayacaksın. Sen de birkaç gün içinde onun yanına gideceksin. Kingston Limanı'nda direğin ucunda sallanacaksın!"</p>

  <p class="normal">Jamie arkadan gelen ayak seslerini duymak için çok geç kalmıştı. Darbe inmeden önce başını arkaya çevirmeye zamanı olmadı.</p>

  <p class="ortayazi">***</p>

  <p class="normal">Kafasına öyle sert vurulmuştu ki başı dönüyor ve her kalp atışıyla göz kapaklarının arkasında ışık çakıyordu. Bunlar durana kadar mantığının işlemeyeceğini biliyordu. Sonra oturdu ve acı onun kusmasını sağlayacaktı.</p>

  <p class="normal">Güverte bir inip bir kalkıyordu. Jamie ise gözlerini sıkıca kapalı tutuyor, midesini düşünmemek için kafatasındaki ağrıyan yere odaklanmaya çalışıyordu.</p>

  <p class="normal">Gemi. Bir gemide olmalıydı. Evet ama yanağının altındaki yüzey sert, tahta zemindi, onun yatağı değildi. Ve koku, bu koku da yanlıştı, bu...</p>

  <p class="normal">Birden doğruldu, hafızası canlanmıştı. Onu saran karanlık rahatsız ediciydi, renkli ışıklarla gözlerini kırptı ve midesi kalktı. Gözlerini yeniden kapadı ve şişlenmiş bir koyun gibi beynini yaran tek korkunç düşünceye odaklanmaya çalışarak zorlukla yutkundu.</p>

  <p class="normal"><span class="ideitalik">Claire. Kayıp. Boğuldu. Öldü</span>.</p>

  <p class="normal">Yana doğru eğildi ve kustu. Öğürüyor ve öksürüyordu, sanki bedeni bu düşünceyi zorla kovmaya çalışıyordu. Sonunda arkasındaki bölmeye yaslanıp durduğunda, bu düşünce hâlâ onunla birlikteydi. Nefes almak canını yakıyordu ve yumruklarını sıktı, yaprak gibi titriyordu.</p>

  <p class="normal">O sırada kapı açıldı ve parlak bir ışık tokat gibi gözlerine vurdu. İrkilmişti, fener ışığına karşı gözlerini kapadı.</p>

  <p class="normal">"Bay Fraser," diye seslendi yumuşak ve kibar bir ses. "Ben... gerçekten üzgünüm. En azından bunu bilmenizi isterim."</p>

  <p class="normal">Araladığı tek gözüyle, genç Leonard'ın çökmüş ve rahatsız olmuş yüzünü gördü – Claire'i alan adam. Adamın yüzünde pişmanlık ifadesi vardı. Pişman! Onu öldürdüğü için pişman.</p>

  <p class="normal">Bitkin olmasına rağmen öfke onu ayağa kaldırdı ve güvertede öne doğru atılmasını sağladı. Leonard'a vurup onu koridora doğru iterken bir çığlık koptu, sağlam bir <span class="ideitalik">güm</span> sesi gelmişti! Namussuz herifin başı yere çarpmıştı. Denizciler bağırıyordu ve fenerler sallanırken etrafındaki gölgeler çılgınca zıplayıp duruyordu ama o bunların hiç birini önemsemiyordu.</p>

  <p class="normal">İlk başta sert bir vuruşla Lenonard'ın çenesine yumruk attı, ikincisi burnunaydı. Bitkinliği artık önemli değildi. Bütün gücünü harcayıp burada mutlu bir şekilde ölebilirdi fakat şimdi onu yumruklamasına ve sakat bırakmasına izin verilmeliydi. Onun kemiklerinin kırıldığını ve yumruklarında kanın sıcaklığını, kayganlığını hissetmeliydi. Yüce Tanrı, Claire'in intikamını almak için ona izin vermeliydi!</p>

  <p class="normal">Üzerinde eller vardı, onu yakalıyorlar çekiştiriyorlardı ama hiçbir işe yaramıyorlardı. Beni şimdi öldürecekler, diye düşündü ama bu da önemli değildi. Altındaki beden titredi, bacaklarının arasında seğirdi ve öylece kaldı.</p>

  <p class="normal">İkinci darbe geldiğinde Jamie memnuniyetle karanlığı kucakladı.</p>

  <p class="ortayazi">***</p>

  <p class="normal">Yüzündeki hafif dokunuşlar onu uyandırdı. Claire'in elini tutmak için uyuşuk bir halde uzandı ve dokundu...</p>

  <p class="normal">"Aaaahh!"</p>

  <p class="normal">İçgüdüsel bir tiksintiyle ayağa fırladı. Büyük bir örümcek – neredeyse hayvan da onun kadar korkmuştu – hızla çalılıkların arasına daldı; uzun tüylü bacakları bir karartıdan farksızdı.</p>

  <p class="normal">Arkasında bir kıkırdama meydana geldi. Arkasını döndü, kalbi bir davul gibi güm güm atıyordu. Büyük, yeşil bir ağacın dallarında tüneyen altı tane çocuk gördü, hepsi de ona tütün sarısı dişleriyle sırıtarak bakıyorlardı.</p>

  <p class="normal">Başının döndüğünü ve bacaklarının da lastik gibi olduğunu hissederek reverans yaptı, onu yakalayan korku şimdi damarlarında azalmaya başlamıştı.</p>

  <p class="normal">"Matmazel, mösyö," dedi ama bir yandan da beyninin Fransızca konuşmasını sağlayan şeyin ne olduğunu merak ediyordu. Uykudayken onları duymuş muydu?</p>

  <p class="normal">Fransızlardı çünkü onlar da aynı dille ona cevap vermişlerdi, daha önceden hiç duymadığı Batı Hint Adaları'na özgü bir aksan vardı.</p>

  <p class="normal">"<span class="ideitalik">Vous êtes matelot</span>?" diye sordu büyük çocuk merakla onu izleyerek.</p>

  <p class="normal">Dizleri boşaldı ve yere oturdu, öyle ani olmuştu ki çocuklar yeniden kahkahaya boğulmuşlardı.</p>

  <p class="normal">"<span class="ideitalik">Non</span>," diye cevap verdi, dilini döndürmeye çalışarak. "<span class="ideitalik">Je suis guerrier</span>."</p>

  <p class="normal">Ağzı kuruydu ve başı ağrıdan çatlıyordu.</p>

  <p class="normal">"Bir asker!" diye bağırdı küçük çocuklardan biri. Gözleri yuvarlaktı ve yaban eriği gibi siyahtı. "Senin kılıcınla tabancan nerede?"</p>

  <p class="normal">"Aptal olma," diye bağırdı çocuğa büyük kız yüksek sesle. "Tabancayla nasıl yüzebilir ki? Bozulmuştur. Daha iyisini düşünemedin mi, taş kafa?"</p>

  <p class="normal">"Bana öyle deme!" diye bağırdı küçük çocuk, yüzü öfkeden kırışmıştı. "Tezek suratlı!"</p>

  <p class="normal">"Kurbağa bağırsaklı!"</p>

  <p class="normal">"Aptal kafa!"</p>

  <p class="normal">Çocuklar maymunlar gibi dallara tırmanıyor, birbirlerine bağırıyor ve birbirlerini kovalıyorlardı. Jamie düşünmeye çalışarak bir eliyle yüzünü ovaladı.</p>

  <p class="normal">"Matmazel!" Büyük kızı gördü ve onu yanına çağırdı. Kız bir müddet duraksadı ama sonra olgun bir meyve gibi küçük sarı bir toz bulutu bırakarak daldan aşağıya onun önüne düştü. Ayakları çıplaktı, üzerinde muslin bir elbise ve siyah kıvırcık saçlarını örten de renkli bir başörtüsü vardı.</p>

  <p class="normal">"Mösyö?"</p>

  <p class="normal">"Sen bilgili bir bayana benziyorsun, matmazel," dedi. "Lütfen bana bu yerin adını söyler misin?"</p>

  <p class="normal">Kız hemen, "Cap-Haitien," diye cevap verdi. Merakla Jamie'yi inceliyordu. "Çok komik konuşuyorsun," dedi.</p>

  <p class="normal">"Susadım. Yakınlarda su var mı?" Cap-Haitien. O zaman Hispanyola adasındaydı. Aklı yeniden yavaşça çalışmaya başlıyordu; köpüren dalgaların arasından kurtulmak için zorla yüzdüğünü ve başını suyun yukarısında mı yoksa altında mı tuttuğunu umursamadığını, yüzüne sertçe çarpan yağmuru belli belirsiz hatırlıyordu. Peki başka ne vardı?</p>

  <p class="normal">"Bu taraftan, bu taraftan!" Diğer çocuklar da ağaçtan aşağıya atlamıştı ve küçük kız Jamie'nin onları takip etmesi için onun kolunu çekiştiriyordu.</p>

  <p class="normal">Küçük bir akarsuyun yanına diz çöktü. Yüzüne su vurup lezzetli suyu içerken çocuklar da birbirlerini çamur yağmuruna tutarak kayalardan atlayıp zıplıyorlardı.</p>

  <p class="normal">Şimdi hatırlıyordu – fare suratlı bir denizci ve Leonard'ın şaşkın genç yüzü, kan kırmızısı bir öfke ve yumruklarının altında ezdiği kemikleri hissetmesiyle oluşan tatmin duygusu.</p>

  <p class="normal">Ve Claire. Hafızası korkunun iç rahatlamasına karışmasıyla geri gelmişti. Ne olmuştu? Yaptığı şeyi bıraktı, etrafındaki çocukların ona sorduğu soruları duymuyordu.</p>

  <p class="normal">"Sen kaçak mısın?" diye sordu çocuklardan biri. "Bir savaşta bulundun mu?" Çocuğun gözleri Jamie'nin ellerine odaklanmıştı. Eklemleri kesik ve şişti, elleri de korkunç derecede sızlıyordu; dördüncü parmağını sanki yeniden kırmış gibi hissediyordu.</p>

  <p class="normal">"Evet," dedi dalgınlıkla, zihni çok karışıktı. Her şey yavaşça geri geliyordu; gemi hapishanesi karanlık ve boğucuydu, onu uyandırmışlardı ve Claire'in öldüğü düşüncesini geri getirecek korkunç bir uyanıştı. Yere kusmuştu, ilk başta geminin inip kalkışlarını, zindanında bile yankılanan halatların gıcırdama sesini fark edemeyecek kadar ızdıraptan titremişti.</p>

  <p class="normal">Ne var ki bir müddet sonra hareket ve gürültü onun keder bulutuna işleyecek kadar artmıştı. Şiddetli fırtınanın sesini, yukarıdaki bağrışları ve koşuşturmaları duymuştu sonra hiçbir şey düşünememişti.</p>

  <p class="normal">Küçük odada ondan başka hiçbir şey yoktu. Kurumuş bir bezelye gibi duvardan duvara çarpmıştı, karanlıkta aşağıdan yukarıya mı yoksa sağdan sola mı gittiğini fark edememişti ama bunu önemsememişti, deniz tutması bedenini çoktan sarmıştı. Ölümden başka hiçbir şeyi düşünmemişti ve bunu özlemle karşılayacaktı.</p>

  <p class="normal">Hücresinin kapısı açılıp burun delikleri yoğun keçi kokusuyla dolduğunda neredeyse kendinde değildi. Kadının onu güverteye giden merdivene nasıl ve neden çıkardığı hakkında bir fikri yoktu. Kadın onu yukarı çekip, Jamie yağmurdan ıslanmış güvertede tökezleyip kayarken onu tutarak bozuk İngilizcesiyle ona bir şeyler dediğini yarım yamalak hatırlıyordu.</p>

  <p class="normal">Kadın onu kıç güvertesine doğru iterken kadının en son dediği şeyi hatırladı.</p>

  <p class="normal">Kadın, "O ölmedi," demişti. "Oraya gitti," – kokmuş denizi gösteriyordu – "sen de git. Bul onu!" demiş ve sonra kadın eğilmişti. Kadın bir elini Jamie'nin kasıklarının arasına sokup omzunu bacaklarının arasına geçirmiş, Jamie'yi küpeştenin üzerine kaldırmış ve çalkalanan denize atmıştı.</p>

  <p class="normal">"Sen İngiliz değilsin," diyordu çocuk, "ama o bir İngiliz gemisi, değil mi?"</p>

  <p class="normal">Çocuğun gösterdiği yere bakmak için başını çevirdi ve <span class="ideitalik">Porpoise</span>'ı gördü, sığ koyun açıklarında demir almıştı. Diğer gemiler liman boyunca dağınık bir halde duruyorlardı, hepsi kasabanın dışındaki tepeden görünebiliyordu.</p>

  <p class="normal">"Evet," dedi çocuğa. "Bir İngiliz gemisi."</p>

  <p class="normal">"Bu da benim için!" diye bağırdı çocuk sevinçle. Başka bir delikanlıya bağırmak için arkasını döndü. "Jacques! Ben haklıyım! İngiliz! Dördü bana, bu ay sen sadece ikisini alacaksın!"</p>

  <p class="normal">"Üç!" diye itiraz etti öfkeyle Jacques. "İspanyol ve Portekiz'i de ben bildim. <span class="ideitalik">Bruja</span> Portekiz'di bu yüzden bunu da hesaba katıyorum!"</p>

  <p class="normal">Jamie uzandı ve büyük çocuğun kolunu yakaladı. "Pardon, mösyö," dedi. "Arkadaşın <span class="ideitalik">Bruja</span> mı dedi?"</p>

  <p class="normal">"Evet, geçen hafta buradaydı," diye cevap verdi çocuk. "<span class="ideitalik">Bruja</span> Portekiz adı, değil mi? İspanyol mu Portekiz mi karar veremedik de."</p>

  <p class="normal">"Denizcilerden bazıları benim <span class="ideitalik">mamanın</span> tavernasındaydı," diye lafa karıştı küçük kızlardan biri. "İspanyolca konuşuyor gibiydiler ama Geraldo Amca'nın konuştuğu gibi değildi."</p>

  <p class="normal">"Sanırım <span class="ideitalik">mamanla</span> konuşsam iyi olacak, <span class="ideitalik">chêrie</span>," dedi küçük kıza. "Buradan <span class="ideitalik">Bruja</span>'nın nereye gittiğini bileniniz var mı?"</p>

  <p class="normal">Büyük kız birden, "Bridgetown," diye lafa karıştı, onun ilgisini yeniden kazanmaya çalışıyordu. "Tezgâhtarın garnizona böyle dediğini duydum."</p>

  <p class="normal">"Garnizon mu?"</p>

  <p class="normal">"Kışla benim <span class="ideitalik">mamanın</span> tavernasının hemen yanında," diye araya girdi küçük kız onun kolunu çekiştirerek. "Denizciler içki içerken gemi kaptanları da evraklarıyla uğraşır. Gel, gel! Eğer ben ona anlatırsam <span class="ideitalik">maman</span> sana yemek verir."</p>

  <p class="normal">Bir eliyle çenesindeki uzamış sakallarını sıvazlayarak, "Sanırım <span class="ideitalik">maman</span> beni kapı dışarı edecek," dedi kıza. "Berduşa benziyorum." Öyleydi. Yüzmesine rağmen kıyafetlerinde kan ve kusmuk lekesi vardı. Yüzünün ezildiğini, gözlerinin kan çanağına döndüğünü de hissedebiliyordu.</p>

  <p class="normal">Küçük kız, "<span class="ideitalik">Maman</span> senden daha kötülerini de gördü," diyerek onu rahatlatmaya çalıştı. "Gel haydi!"</p>

  <p class="normal">Jamie kıza gülümseyip teşekkür etti ve çocukların onu tepeden aşağıya götürmesine izin verdi. Hafiften sendeliyordu, bacakları daha karaya alışamamıştı. Çocukların ondan korkmamasını hem tuhaf hem de rahatlatıcı bulmuştu, ne kadar korkunç göründüğünün bilincindeydi...</p>

  <p class="normal">Keçili kadın ne demek istemişti? Claire bu adaya yüzerek gelmiş miydi? Kavrulmuş boğazından akan su gibi kalbini de rahatlatan bir umudun yeşerdiğini hissediyordu. Claire inatçıydı, düşüncesizdi ve bir kadına göre çok fazla cesaretliydi ama kazara bir savaş gemisinden düşecek kadar aptal değildi.</p>

  <p class="normal">Ve <span class="ideitalik">Bruja</span> – ve Ian – yakındaydılar! O zaman ikisini de bulabilirdi. Ayakları çıplaktı, beş parasızdı ve Kraliyet Donanması'ndan kaçmıştı ama hiçbirinin önemi yoktu. Aklı ve elleri vardı, bir kez daha ayaklarının altında toprağı hissedebiliyordu. Artık her şey mümkündü.</p>
</body>
</html>
