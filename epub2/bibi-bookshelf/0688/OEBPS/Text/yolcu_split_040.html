<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>yolcu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h1baslik1" id="calibre_toc_41"><br class="chapter" />
  <span class="ideitalik">31<br class="chapter" />
  <br class="chapter" />
  Kaçakçıların Ay Işığı</span></h2>

  <p class="normal"> </p>

  <p class="normal">Rüzgâr ağaçları ve dalları sürekli hareket halinde tutacak kadar sert esiyor, yoldaki ayak seslerimi ve bana sinsice yaklaşan kişinin sesini de maskeliyordu. Samhain festivali geçeli iki hafta olmamıştı ama ruhların ve iblislerin ortada dolandıklarını düşündürecek kadar vahşi bir geceydi.</p>

  <p class="normal">Beni arkamdan yakalayan bir ruh değildi; eli sıkıca ağzımı kapatmıştı. Böyle bir şeye hazırlıklı olmasaydım, şaşkınlıktan öylece kalırdım. Bu haldeyken bile kalbim yerinden çıkacak gibiydi ve çırpınarak beni tutan kişinin elini çekmeye çalıştım.</p>

  <p class="normal">Beni sol tarafımdan yakalamıştı, sol kolumla onu itmeye çalışıyordum ama sağ eli ağzımı kapatıyordu. Neyse ki benim sağ kolum serbestti. Ayakkabımın topuğunu diz kapağına batırıp eğilmesini sağladım, sonra onun anlık sendelemesinden yararlanarak öne doğru eğildim ve elimdeki taşla başının arkasına vurdum.</p>

  <p class="normal">Biraz daha yana doğru vurmak gerekirdi ama onun şaşkınlıkla bağırıp tutuşunu gevşetecek kadar etkili olmuştu. Tekmeledim ve kıvrandım, eli ağzıma doğru kayarken bir parmağına dişlerimi geçirdim ve ısırabildiğim kadar sertçe ısırdım.</p>

  <p class="normal">Tıp kitabında okuduklarımı anımsadım: <span class="ideitalik">Çene kasları, kafatasından alt çene kasındaki çıkıntıya kadar uzanır. Bu, çeneye ve dişlere muazzam bir güç verir. Ortalama bir insan, çenesiyle yüz otuz beş kilonun üzerinde baskı uygulayabilir.</span></p>

  <p class="normal">Ortalamanın üstünde olup olmadığımı bilmiyordum ama etkim inkâr edilemezdi. Bana saldıran, parmağındaki ölümcül ısırışımdan kurtulmak için bir ileri bir geri çılgınca çırpınıyordu.</p>

  <p class="normal">Kolumdaki tutuşu çırpınmayla gevşemişti ve beni düşürmeye çalışıyordu. Ayaklarım bir kez yere değdiğinde elini bıraktım, döndüm ve eteklerimin bana izin verdiği kadarıyla ona dizimle can alıcı bir tekme attım.</p>

  <p class="normal">Erkekleri hayalarından tekmelemek savunma hamlesi olarak son derece değerlidir. Söylenildiği gibi işe yaramıştı – ve manzara harikaydı – tabii uzun etek, saldırıyı öngörülebilir hale getiriyordu. Erkekler bu noktaya yapılacak saldırılarda çok.</p>

  <p class="normal">Ancak saldırganım gafil avlanmıştı, dengede durmak için bacaklarını iki yana açtığında onu yakalamıştım. Boğulmuş bir tavşan gibi korkunç bir ses çıkardı ve yolda iki büklüm kaldı.</p>

  <p class="normal">"Bu sen misin, Sassenach?" Kelimeler karanlıktan fısıltı halinde gelmişti. Ürkek bir ceylan gibi sıçradım ve istemsiz bir çığlık attım. Birkaç saniye içinde bir el ağzımı kapamıştı.</p>

  <p class="normal">"Tanrı aşkına, Sassenach!" diye fısıldadı Jamie. "Benim." Her ne kadar çok istesem de bu sefer ısırmadım.</p>

  <p class="normal">Beni bıraktığında dişlerimin arasından, "Biliyorum," dedim. "Beni tutan diğer kişi kimdi o zaman?"</p>

  <p class="normal">"Sanırım, Fergus'tu." Birkaç metre uzaktaki şekilsiz karanlık figürü tanımaya çalışıyor gibiydi. "Sen misin, Fergus?" diye fısıldadı. Cevap olarak boğuk sesler çıkaran kişi eğildi ve bir şeyler mırıldanmaya başladı.</p>

  <p class="normal">"Konuşmayın!" diye fısıldadım onlara. "İleride vergi memurları var!"</p>

  <p class="normal">"Öyle mi?" dedi Jamie normal bir sesle. "Çıkardığımız gürültü için endişeleneceklerini sanmıyorum, değil mi?"</p>

  <p class="normal">Durdu, sanki bir cevap bekliyordu ama akçaağaçlardan gelen rüzgârın sesinden başka bir ses yoktu. Bir elini koluma koydu ve geceye doğru bağırdı.</p>

  <p class="normal">"MacLeod! Raeburn!"</p>

  <p class="normal">"Ne var, Roy," dedi çalılıkların arasından huysuz bir ses. "Biz buradayız. Innes ve Meldrum da, sen misin?"</p>

  <p class="normal">"Evet, benim."</p>

  <p class="normal">Kımıldanmalar ve kısık sesli konuşmalarla birçok figür çalılıkların ve ağaçların arasından ortaya çıktı.</p>

  <p class="normal">"...dört, beş, altı," diye sayıyordu Jamie. "Hays ve Gordons nerede?"</p>

  <p class="normal">"Hays'ı suyun içine girerken gördüm," dedi şekillerden biri. "Karadan bayağı uzaklaşmışlardı. Muhtemelen Gordons ve Kennedy de öyle yaptı. Onların tutuklandıklarına dair bir şey duymadım."</p>

  <p class="normal">"Tamam, güzel," dedi Jamie. "Pekâlâ, Sassenach, bu vergi memurları da ne?"</p>

  <p class="normal">Ortaya çıkmayan Oakie ve arkadaşından dolayı kendimi aptal gibi hissediyordum ama Ian ve benim duyduklarımı ona anlattım.</p>

  <p class="normal">"Öyle mi?" dedi Jamie ilgiyle. "Hâlâ ayakta durabiliyor musun, Fergus? Yapabilir misin? İyi delikanlı. Evet, o zaman bir bakalım. Meldrum, çakmak taşın var mı?"</p>

  <p class="normal">Birkaç dakika sonra küçük bir meşale onun elindeydi, yolun aşağısına doğru yürüdü ve köşeyi döndü. Kaçakçılar ve ben sessizce bekliyorduk, kaçmak için ya da ona yardım etmek için hazırdık ama akçaağaçlardan ses gelmiyordu. Sonsuz gibi geçen bir süreden sonra Jamie'nin sesi yolun gerisinden duyuldu.</p>

  <p class="normal">"Buraya gelin," dedi, sesi sakindi ve aklı başındaydı.</p>

  <p class="normal">Yolun ortasındaki büyük bir akçaağacın yanında duruyordu. Fener ışığı onu bir çemberin ortasına almışçasına aydınlatıyordu. İlk başta Jamie'den başka bir şey göremiyordum. Sonra yanımdaki adamdan bir inleme sesi ve diğerinden korkunç boğuk bir başka ses geldi.</p>

  <p class="normal">Diğer yüz de ortaya çıkmıştı, Jamie'nin sol omzunun yukarısında ağaca asılıydı. Korkunç, şişmiş bir yüz, fener ışığında simsiyah görünüyordu. Gözleri patlamıştı, dili de dışarıdaydı. Kuru saman gibi açık saçları rüzgârda sallanıyordu. Boğazımdan bir çığlık yükseldi ama onu bastırdım.</p>

  <p class="normal">"Haklısın, Sassenach," dedi Jamie. "Bir vergi memuru vardı." <span class="ideitalik">Pat</span> diye ses çıkaran bir şeyi yere attı. "İzin belgesi," dedi yerdekini göstererek. "Adı Thomas Oakie'ydi. Onu tanıyanınız var mı?"</p>

  <p class="normal">"Muhtemelen artık tanınmaz," diye mırıldandı arkamdan bir ses. "Tanrım, annesi bile tanıyamaz!" Sinirli ayak sürtmeleriyle bir sessizlik meydana geldi. Benim gibi herkesin buradan kaçmak için can attığı belliydi.</p>

  <p class="normal">"Tamam, o zaman," dedi Jamie ve başını hızlıca çevirdi. "Kargoyu kaybettik, bu yüzden pay da olmayacak değil mi? Şu an paraya ihtiyacı olan var mı?" Cebine uzandı. "İhtiyacınızın bir kısmını sağlayabilirim, çünkü bir müddet sahilde çalışacağımızdan şüpheliyim."</p>

  <p class="normal">Adamlardan bir ya da ikisi paralarını almak için ağaçta asılı olan şeye doğru isteksizce ilerledi ama geri kalan kaçakçılar sessizce gecenin karanlığında yok oldular. Birkaç dakika içinde, sadece Fergus – hâlâ yüzü bembeyazdı ama Jamie'nin yanında duruyordu – ve bir de ben kalmıştık.</p>

  <p class="normal">"Tanrım!" diye mırıldandı Fergus, yukarıya asılı adama doğru bakıyordu. "Bunu kim yaptı?"</p>

  <p class="normal">"Görünüşe göre ben yaptım ya da hikâyenin böyle anlatılacağını sanıyorum?" Jamie yukarıya doğru bir göz attı, yüzü sertçe meşale ışığında aydınlandı. "Daha fazla oyalanmayalım, değil mi?"</p>

  <p class="normal">"Ian nerede?" dedim birden çocuğu hatırlayarak. "Sizi uyarmak için manastıra gitti!"</p>

  <p class="normal">"Gitti mi?" Jamie'nin sesi sertleşti. "Ben bu taraftan geldim ve onunla karşılaşmadım. Ne taraftan gitti, Sassenach?"</p>

  <p class="normal">"Şu taraftan," dedim gittiği yönü göstererek.</p>

  <p class="normal">Fergus kahkahaya benzer küçük bir ses çıkardı.</p>

  <p class="normal">"Manastır diğer tarafta," dedi Jamie şaşkınlıkla. "Gelin o zaman, yanlış yolda olduğunu fark edip geri döndüğünde onunla karşılaşırız."</p>

  <p class="normal">"Bekle," dedi Fergus ve bir elini yukarı kaldırdı. Çalıların arasından bir hışırtı geliyordu ve Genç Ian'ın sesi duyuldu. "Jamie Dayı?"</p>

  <p class="normal">"Evet, Ian," dedi Jamie sertçe. "Benim."</p>

  <p class="normal">Çocuk çalılıklardan çıktı, yapraklar saçına yapışmıştı ve gözleri heyecandan kocaman olmuştu.</p>

  <p class="normal">"Işığı gördüm ve Claire Yenge'nin iyi olduğunu görmem gerektiğini düşündüm," diye açıklama yaptı. "Jamie Dayı meşale ile dolaşma. Etrafta vergi memurları var!"</p>

  <p class="normal">Yeğeni akçaağaçta asılı şeyi fark etmeden önce Jamie yeğeninin omzuna bir elini koydu ve döndürdü.</p>

  <p class="normal">"Endişelenme, Ian," dedi güven verircesine. "Gittiler." Meşaleyi ıslak çalılıklara attı, bir <span class="ideitalik">tıss</span> sesiyle sönmüştü.</p>

  <p class="normal">"Hadi gidelim," dedi, sesi soğukkanlıydı. "Bay Willoughby atlarla birlikte yolun aşağısında. Şafakta Kuzey İskoçya'da olacağız."</p>
</body>
</html>
