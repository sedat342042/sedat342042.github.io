<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>yolcu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h1baslik1" id="calibre_toc_70"><br class="chapter" />
  <span class="ideitalik">60<br class="chapter" />
  <br class="chapter" />
  Mücevher Kokusu</span></h2>

  <p class="normal"> </p>

  <p class="normal">Rose Hall Kingston'ın on mil ötesindeydi. Dik ve kızıl tozlu yol, mavi dağların içinden gidiyordu. Yolu otlar sarmıştı, öyle dardı ki yolun çoğunu tek sıra halinde almak zorunda kalmıştık. Yaklaşık otuz metre yüksekliğindeki ağaçların oluşturduğu karanlık sedir kokulu mağaraların içinden Jamie'yi takip ederek geçiyordum.</p>

  <p class="normal">Her şey sessizdi, yalnızca çalılıkların arasında öten kuşların sesleri vardı – onlar da biz geçerken sessizliğe bürünüyorlardı. Jamie'nin atı birden durup gerilemeye ve kişnemeye başladı; küçük yeşil bir yılanın yolun karşısına geçip ormana karışmasını bekledik. Sonra yine her şey serin yeşil gölgelere büründü. Bay Willoughby'nin de bu yoldan gelmesini ve kimsenin onu böyle bir yerde bulamayacağını umdum.</p>

  <p class="normal">Askerler kasabayı aramalarına rağmen Çinli adamı bulamamışlardı. Antigua kışlasından beklenen bahriye birlikleri büyük ihtimalle yarın gelecekti. Bu süre zarfında Kingston'daki her ev banka kasası gibi kapatılacak ve sahipleri sorguya çekilecekti.</p>

  <p class="normal">Kasaba halkı da oldukça tehlikeliydi. Tıpkı donanma komutanları gibi; Çinli bulunduğunda asılana kadar yaşarsa iyi, diye yorum yapmıştı albay.</p>

  <p class="normal">Albay Jacobs cinayetin işlendiği gece konaktan çıkana kadar bize eşlik ederken, "Umarım parçalara ayrılır," demişti. "Belki hayalarını koparıp boğazına tıkarım," diye de büyük bir memnuniyetle eklemişti.</p>

  <p class="normal">Bay Willoughby sorununun hâlâ onu rahatsız ettiğini biliyordum, çünkü yol boyunca sessizliğini korumuştu ve çok düşünceliydi. Ama yine de bizim yapabileceğimiz bir şey yoktu. Küçük Çinli masum olsa bile onu kurtaramazdık, suçluysa bile onunla ilişkimizi de kesemezdik. Herkes için en iyisi onun bulunmamasıydı.</p>

  <p class="normal">Ve bu arada Ian'ı bulmamız için beş günümüz vardı. Eğer Rose Hall'daysa her şey harika olacaktı. Eğer değilse...</p>

  <p class="ortayazi">***</p>

  <p class="normal">Bir çit ve küçük bir kapı, etrafı saran ormanın arasında çiftlik evinin girişi belli ediyordu. İçerisi temizdi, şeker kamışı ile kahve ekilmişti. Evin biraz ötesinde büyük, sadece çamurla sıvalı bir bina vardı ve çatısı palmiyelerle kaplıydı. Zenci insanlar bu binaya bir girip bir çıkıyorlardı ve şeker kamışlarının belli belirsiz tiksindirici yanık kokusu ortalığı kaplamıştı.</p>

  <p class="normal">Şeker fabrikasının altında – ya da ben o binayı öyle sandım – büyük bir şeker makinesi vardı. Oldukça ilkel görünüyordu; büyük kalaslardan yapılmıştı ve X şeklindeydi. Büyük bir makaranın üzerine kurulmuştu. İki ya da üç adam makinenin üzerine tırmanıyordu ama makine şu an çalışmıyordu; onu süren öküzler biraz uzakta bağlıydılar ve otluyorlardı.</p>

  <p class="normal">"Şekeri buradan aşağıya nasıl götürüyorlar?" diye sordum merakla, geldiğimiz dar yolu düşünerek. "Katırlarla mı?" Kendimi toparlamaya çalışarak ceketimin üzerindeki sedir yaprağını aldım.</p>

  <p class="normal">"Hayır," diye cevap verdi Jamie. "Mavnalarla nehre götürüyorlar. Nehir hemen şurada, evin ötesindeki küçük geçidin hemen aşağısında." Çenesiyle işaret ederken bir eliyle dizginleri tutuyordu. Diğer eliyle de ceketinin tozlarını temizliyordu.</p>

  <p class="normal">"Hazır mısın, Sassenach?"</p>

  <p class="normal">"Her zamanki gibi."</p>

  <p class="normal">Rose Hall iki katlı taş bir binaydı. Büyük ve şekli hoştu, çatısı diğer çiftçi evlerininki gibi teneke kaplı değildi. Büyük bir veranda evin bir bölümünü kaplıyordu, uzun pencereler ve Fransız kapılar buraya açılıyordu.</p>

  <p class="normal">Kapının önünde büyük bir sarı gül çalısı vardı, bahçe demirlerini sarmış yürümüş çatıya kadar uzanmıştı. Kokusu nefes almayı güçleştirecek kadar yoğundu ya da ben sadece heyecandan kesik kesik nefes alıyordum. Kapının açılmasını beklerken, yakındaki şeker fabrikasının üzerinde beyaz tenli birini görme umuduyla etrafa bakınıyordum.</p>

  <p class="normal">"Evet, sör?" Orta yaşlı köle kadın kapıyı açmış bize merakla bakıyordu. Bedeni genişti. Üzerinde beyaz bir önlük ve başında da kırmızı bir başlık vardı. Teni ise bahçedeki çiçekler gibi koyu altın sarısıydı.</p>

  <p class="normal">"Biz Bay ve Bayan Malcolm. Lütfen Bayan Abernathy'yi çağırır mısınız?" dedi Jamie hemen. Kadın biraz şaşırmıştı ama bir müddet sonra başını 'tamam' anlamında sallayıp kapıyı iyice açarak bizi içeriye kabul etti.</p>

  <p class="normal">"Siz salonda bekleyin, sör," dedi, 'salon' kelimesini lirik bir şekilde telaffuz etmişti. "Hanımıma sizin geldiğinizi söyleyeceğim."</p>

  <p class="normal">Büyük geniş bir odaydı, bir tarafta bulunan büyük pencere sayesinde içerisi aydınlıktı. Odanın diğer tarafında, neredeyse bir duvar yüksekliğinde taştan yapılmış büyük bir şömine vardı. İçerisinde hiç zorluk çekmeden bir öküz kızartılabilirdi ve şömineden de anlaşıldığı üzere sahibi böyle şeyler yapıyordu.</p>

  <p class="normal">Köle bize bir hasır koltuk göstermiş ve oturmak isteyip istemediğimizi sormuştu. Ben etrafa bakınarak oturdum fakat Jamie odada gezinip evin aşağısındaki şeker tarlasını gösteren büyük pencereden dışarıya baktı.</p>

  <p class="normal">Tuhaf bir odaydı; mobilyalar hasır ve bambudan yapılmış, üzerleri yumuşak yastıklarla döşenmişti. Küçük tuhaf biblolar da vardı. Bir pencere kenarında küçükten büyüğe doğru sıralanmış gümüş ziller vardı. Taş ve çömlekten yapılan birkaç figür yanımdaki masada duruyordu; bunların bazıları ilkel putlar ve heykelciklerdi.</p>

  <p class="normal">Hepsi de kadın şeklindeydi; hamilelerdi, kocaman yuvarlak göğüsleri ve kalçaları vardı. Hepsi de bedenlerini gözler önüne seriyordu. Pek de edepli bir çağ değil, diye düşündüm ama bu devirde, bir salonda böyle bir şeyi görmeyi de ummuyordum.</p>

  <p class="normal">Her nasılsa, ev sahibinin de II. James yanlısı olduğunu belirten eşyalar da vardı. Gümüş enfiye kutusu, cam sürahi, süslü bir yelpaze, büyük servis tabağı ve hatta yerdeki büyük yün halı; hepsinde de Stuartlar'ın beyaz gül amblemi vardı. Aslında bu çok da tuhaf değildi – Culloden'dan sonra İskoçya'dan kaçan çoğu II. James yanlısı, hayatlarını düzenlemek için Batı Hint Adaları'na gelmişlerdi. Bu manzarayı cesaret verici bulmuştum. II. James yanlısı bir ev sahibi belki hoşgörülü bir İskoçyalıydı ve Ian'ı bırakmaya gönüllü olurdu. Eğer Ian buradaysa, diyordu aklımdaki ses.</p>

  <p class="normal">Evin içinden ayak sesleri duyuldu ve şöminenin yanındaki kapı açıldı. Jamie küçük bir ses çıkardı, sanki biri ona tokat atmıştı. Hemen odaya giren ev sahibine bakmak için o tarafa döndüm.</p>

  <p class="normal">Onu görmemle birlikte ayağa fırladım ve elimdeki küçük gümüş fincanı yere düşürdüm.</p>

  <p class="normal">"Hâlâ bir genç kız gibisin, Claire." Başını yana eğdi, yeşil gözleri zevkten parlıyordu.</p>

  <p class="normal">Cevap veremeyecek kadar kafam karışmıştı, onun da aynı göründüğünü söylemiyordum.</p>

  <p class="normal">Geillis Duncan'ın her zaman dolgun göğüsleri ve göz alıcı kalçaları vardı. Hâlâ teni pürüzsüz olmasına rağmen biraz şişmanlamıştı. Üzerinde bol bir muslin elbise vardı ve o yürürken yumuşak kumaşlar salınıyordu. Yüzünün harika kemikleri tombulluğundan pek belli olmuyordu ancak parlak yeşil gözleri aynıydı; içinde fesatlık ve alay vardı.</p>

  <p class="normal">Derin bir nefes aldım ve konuşmaya başladım.</p>

  <p class="normal">"Umarım bunu yanlış anlamazsın," dedim yeniden hasır koltuğa oturarak, "ama sen neden ölü değilsin?"</p>

  <p class="normal">Bir kahkaha attı, gümüşi sesi bir genç kızınki kadar berraktı.</p>

  <p class="normal">"Öyle olmamı mı umuyordun? Evet, sen ilk değilsin. Ve şunu da söyleyebilirim ki ilk de olmayacaksın."</p>

  <p class="normal">Gözlerinin içi gülüyordu. O da bir koltuğa oturdu ve Jamie'ye de oturması için işaret etti. Sonra ellerini çırparak bir hizmetçi çağırdı. "Çay içeriz, değil mi?" diye sordu bana. "İç de sonra sana yapraklarından fal bakayım. Falcı olarak bir üne sahibim de. Geleceği bilen en iyi falcıyım." Bir daha kahkaha attı, tombul yanakları gülmekten pembeleşmişti. Benim kadar o da beni gördüğüne şaşırsa bile hemen bunu gizleyebiliyordu.</p>

  <p class="normal">"Çay," dedi, çağrısına cevap veren zenci hizmetçiye. "Özel mavi fincanlarla servis et. Bir de fındıklı küçük keklerden getirin."</p>

  <p class="normal">"Bir şeyler yersiniz, değil mi?" diye sordu yeniden bana dönerek. "Ne de olsa bu özel bir durum," dedi, martı yakalayan bir balık gibi başını yan tarafına eğmişti. "Cranesmuir'den sonra bir daha yollarımızın kesişip kesişmeyeceğini merak ediyordum."</p>

  <p class="normal">Kalbim yavaş atmaya başlamıştı. Merakım şoku yenmişti. Aklımda bir sürü soru vardı ve içlerinden bir tanesini sordum.</p>

  <p class="normal">"Cranesmuir'deyken beni anlamış mıydın?" diye sordum.</p>

  <p class="normal">Başını iki yana salladı, birkaç beyaz saçı tokasından kurtulup boynuna kaydı. Beni incelerken hemen topuzunu düzeltti.</p>

  <p class="normal">"Hayır, ilk başta değil. Lakin emindim, sen de bir tuhaflık olduğunun farkındaydım. Zaten bunu düşünen tek ben değildim. Taşlardan geçerken hazırlıklı değildin, değil mi? Yani bu amaçla gelmedin demek istiyorum."</p>

  <p class="normal">"O zaman değil," sözlerini yuttum ve onun yerine, "Hayır, sadece bir kazaydı. Ancak sen 1967 yılından bu amaçla geldin değil mi?" dedim.</p>

  <p class="normal">Merakla beni inceleyerek başını salladı. Kaşlarının arası kırıştı ve kırışıklık bana bakarken daha da arttı.</p>

  <p class="normal">"Evet, Prens Tearlach'a yardım etmek için." Dudakları seğirdi, sanki kötü bir tat almıştı ve birden başını çevirip tükürdü. Tükrük duyulabilir bir sesle parlak tahta zemine yapıştı.</p>

  <p class="normal">"<span class="ideitalik">An gealtaire salach Atailteach</span>!" dedi. "Ahlaksız korkak İtalyan!" Gözleri karardı ve korkunç bir şekilde parladı. "Eğer bilseydim, zaman varken hemen Roma'ya gider onu öldürürdüm. Erkek kardeşi Henry de daha iyi değildi, o da zırlayan bir pederdi. İşe yaramazdı. Zaten Culloden'dan sonra bütün Stuartlar işe yaramaz."</p>

  <p class="normal">İç çekip ağırlığını başka yere verirken altındaki koltuk gacırdadı. Sonra Stuartlar'ı kovarcasına bir elini salladı.</p>

  <p class="normal">"Artık bunun bir önemi yok. Sen kazara geldin. Ateş Festivali'ne yakın bir zamanda mı taşlardan geçtin? Genelde böyle oluyor."</p>

  <p class="normal">"Evet," dedim şaşırarak. "Beltane zamanıydı. Ama 'genellikle böyle olur' derken ne demek istedin? Bizim... gibi birçok kişiyle mi tanıştın?" diye sordum.</p>

  <p class="normal">Dalgın bir halde başını iki yana salladı. "Çok değil." Bir şey düşünüyormuş gibi görünüyordu fakat belki de içeceğinin gelmemesinden kaynaklanıyordu; zili alıp çılgınca çalmaya başladı.</p>

  <p class="normal">"Lanet olsun Clotilda! Bizim gibi mi?" dedi en son sözümü hatırlayarak. "Hayır, tanışmadım. Senin haricinde bir kişi. Kolundaki aşı izini görüp, senin de benim gibi olduğunu anladığım zaman şaşkınlıktan küçük dilimi yutacaktım." Kolunun üst kısmına dokundu, küçük aşı izi beyaz elbisenin kabarık koluna gizlenmişti. Yeniden başını yana çevirip parlak yeşil gözünü bana dikti.</p>

  <p class="normal">"Genellikle böyle olur, demekle taşların durumunu kastettim. İnsanlar perili ya da taş halkadan o zaman kayboluyorlar. Çoğunlukla Beltane ya da Cadılar Bayramı'nda; birkaçı Güneş Festivali'nde, yaz ya da kış dönümünde."</p>

  <p class="normal">"Bunlar listede yazılanlar!" dedim birden, Roger Wakefield'a bıraktığım gri defteri hatırlayarak. "Sen tarihleri ve açıklamalarını listelemişsin – neredeyse iki yüz tane vardı. Onların ne olduklarını bilmiyordum ama tarihlerin Nisan sonunu, Mayıs başını ya da Ekim sonunu gösterdiğini fark etmiştim."</p>

  <p class="normal">"Evet, doğru." Başını salladı, gözleri hâlâ bana odaklıydı. "Demek ki defterimi sen buldun? Bu yüzden Craigh na Dun'a gelip bana baktın? O sendin, değil mi? Taşlara adımımı atmadan önce bağıran sendin değil mi?"</p>

  <p class="normal">"Gillian," dedim, yüzü sakin görünmesine rağmen bir zamanlar kullandığı adı duyunca göz bebekleri büyüdü. "Gillian Edgars. Evet, bendim. Karanlıkta beni görüp görmediğini bilmiyordum." O geceyi hatırlayabiliyordum; siyah taş halka, ortasında yanan bir beden ve onun yanında duran zayıf bir genç kız.</p>

  <p class="normal">"Seni görmedim," dedi. "Cadılık davasında bana seslendiğinde, bu sesi daha önce duyduğumu anladım. Ve sonra kolundaki izi görünce..." Bir omuz silkti. Arkasına yaslandığında elbisesi omuzlarından sıkmaya başlamıştı. "O gece yanındakiler kimdi?" diye sordu merakla. "Orada iki kişi gördüm, biri yakışıklı bir delikanlı ve diğeri de genç bir kızdı."</p>

  <p class="normal">Düşünmeye çalışarak gözlerini kapadı, sonra açıp doğruca bana baktı.</p>

  <p class="normal">"Sonradan onu tanıdığımı düşündüm ne var ki adı aklıma gelmedi. Ancak onu gördüğüme yemin edebilirim. Kimdi o kız?"</p>

  <p class="normal">Jamie bir adım öne gelip onu selamlayarak, "Artık Bayan Duncan mı, yoksa Bayan Abernathy misiniz?" diye araya girdi. İlk şoku atlatmıştı ama yüzü hâlâ solgundu.</p>

  <p class="normal">Geilie onu inceledi, sanki onu ilk kez görüyor gibiydi.</p>

  <p class="normal">"Ahh, bu küçük yavru tilki!" dedi eğlenerek. Yukarıdan aşağıya Jamie'yi süzüp görünüşündeki her detayı inceliyordu.</p>

  <p class="normal">"Yakışıklı bir adam olmuşsun," dedi. Ağırlığıyla inleyen koltuğa iyice yaslanıp Jamie'yi beğenen bakışlarla süzüyordu. "Sende MacKenzie bakışları var, delikanlı. Her zaman öyleydi ama artık yaşlanmışsın ve yüzünde her iki dayının da bakışları var."</p>

  <p class="normal">"Onları bu kadar iyi hatırladığınız için hem Dougal hem de Colum eminim çok memnun olurlardı." Jamie'nin gözleri de kadına odaklıydı. Jamie asla ondan hoşlanmamıştı – şimdi de fikirlerini değiştirmeye niyeti yoktu – ama onu kızdırmaya niyeti yoktu, çünkü Ian buralarda bir yerlerde olabilirdi.</p>

  <p class="normal">Geilie ona her ne cevap verecekse çayların gelişiyle yarıda kesildi. Jamie yanıma gelip koltuğa oturdu, o sırada Geilie dikkatlice çayları koyup bize veriyor ve tıpkı çay partisindeki bir ev sahibi gibi davranıyordu. Şeker ve süt uzatıp sohbete geri dönmek için yeniden oturdu.</p>

  <p class="normal">"Sormamı mazur görmezseniz, Bayan Abernathy," dedi Jamie, "bu yere nasıl geldiniz?" Aslında bu kibar sorunun altında şu yatıyordu: Cadılık suçundan yanmaktan nasıl kurtuldun?</p>

  <p class="normal">Uzun kirpikli gözlerini devirerek kahkaha attı. "Evet, Cranesmuir'deyken hamile olduğumu belki hatırlarsınız?"</p>

  <p class="normal">"Hatırlar gibiyim." Jamie çayından bir yudum aldı ve kulak uçları hafiften pembeye döndü. Bunu oldukça iyi hatırlıyordu; Geilie cadılık davasının ortasında kıyafetlerini yırtıp, geçici de olsa hayatını kurtaracak gizini ortaya çıkarmıştı.</p>

  <p class="normal">"Senin çocuğun var mı?" diye sordu, kaşını kaldırarak bana baktı.</p>

  <p class="normal">"Evet."</p>

  <p class="normal">"Korkunç bir şey, değil mi? Rezil bir biçimde sürünüyorsun ve boğulmuş sıçan gibi bir şey için parçalanıyorsun." İğrenen bir ses çıkararak başını iki yana salladı. "Ama annelik güzel, değil mi? Bundan şikâyet edemem, o küçük fare benim hayatımı kurtardı. Çocuk doğurup sefil olmak, kazıkların üzerinde yanmaktan daha iyidir."</p>

  <p class="normal">"Sanırım," dedim, "ama ikincisine gelince bunun için bir şey diyemem."</p>

  <p class="normal">Geilie elbisesine çayları püskürterek öksürdü ve keyifle bana bakarken dikkatsizce önünü temizledi.</p>

  <p class="normal">"Evet, ben de yapmadım zaten ama yandığını gördüm... kuklamın. Sanırım çamurlu çukurun içinde karnının şişmesini görmek de iyi."</p>

  <p class="normal">"Bu süre içinde seni hırsızların çukurunda mı tuttular?" Elimdeki gümüş kaşık soğuktu ama avcum Cranesmuir'deki çukuru hatırlayınca terlemeye başlamıştı. Cadılık yüzünden Geillis Duncan ile birlikte üç günümü orada geçirmiştim. Acaba orada ne kadar kalmıştı?</p>

  <p class="normal">"Üç ay," dedi dalgınlıkla çayına bakarak. "Upuzun ve berbat bir üç ay. Ayaklarım dondu, fareler kemirdi. Yiyecekler korkunçtu ve mezar çukuru iğrenç kokuyordu."</p>

  <p class="normal">Keyifle dudakları yukarıya doğru kıvrılarak bana baktı. "Neyse ki sonunda çocuğu doğurdum. Sancılarım başlayınca beni çukurdan aldılar. Kaçmak için küçük bir şanstı ama denedim ve bebek benim yatak odamda doğdu. Yani savcının evinde."</p>

  <p class="normal">Gözleri hafiften buğulanmıştı ve ben onun çayında başka bir şeyin olup olmadığını merak ettim.</p>

  <p class="normal">"Baklava desenli pencere camlarımı hatırlıyor musun? Mor, yeşil ve beyaz. Orası kasabadaki en iyi evdi." Evini hatırlayarak gülümsedi. "Bebeği kucağıma verdiklerinde yeşil ışık onun yüzüne vuruyordu. Sanki onun içinde boğulmuş gibi görünüyordu. Onun bir ceset gibi soğuk olduğunu düşündüm ama o sıcacıktı. Babasının hayaları gibi sıcaktı." Birden korkunç bir kahkaha atmaya başladı.</p>

  <p class="normal">"Niye erkekler bu kadar aptal? Bir süre onları penisleriyle yönlendiriyorsun, sonra onlara bir oğlan doğuruyorsun ve yine onların hayalarını eline alıyorsun. Ancak onlar için sen sadece busun, girip çıkabilecekleri bir deliğin olsun yeter."</p>

  <p class="normal">Koltuğuna yaslandı ve dalga geçercesine bacaklarını ikiye ayırıp kasıklarına doğru fincanını kaldırdı. Gözlerini kısarak şişen karnının aşağısına bakıyordu.</p>

  <p class="normal">"Dünyadaki en güçlü şeye! En azından zenciler bunun değerini biliyorlar." Çayından büyük bir yudum aldı. "Küçük heykelcikler yapıyorlar. Hepsinde de şişik karınlar, göğüsler ve kalçalar var. Tıpkı bizim geldiğimiz yerdeki erkekler gibi, yani senin ve benim." Gözlerini kısarak bana baktı ve yüzünde kocaman bir gülümseme oluştu. "Erkeklerin tezgâhların altından sattıkları ahlaksız dergileri görmüşsündür sanırım?"</p>

  <p class="normal">Kan çanağına dönen yeşil gözler Jamie'ye odaklandı. "Ve sen de şimdi Paris'te erkeklerin birbirlerine verdikleri resimleri ve kitapları biliyorsundur, değil mi tilki? Hepsi aynı işte." Bir elini salladı ve yeniden içti. "Aralarındaki tek fark, zenciler buna tapacak kadar iffetli."</p>

  <p class="normal">"Çok zekilermiş," dedi Jamie soğukça. Koltuğuna yaslanıp rahatlamayla bacaklarını uzattı ama fincanını tutan parmaklarının hâlâ gergin olduğunu görebiliyordum. "Peki Paris'teki erkeklerin böyle resimlere baktıklarını nereden biliyorsunuz, Bayan Abernathy?"</p>

  <p class="normal">Geilie çakır keyifti ama kendindeydi. Jamie'nin ses tonundaki imayı hemen yakalayıp gülümsedi.</p>

  <p class="normal">"Ahh, Bayan Abernathy daha iyi olur. Paris'teyken başka bir adım vardı; Madam Melisande Robicheaux. Bunu beğendin mi? Pek asil değil gibi ama bu ismi bana dayın Dougal verdi, bu yüzden bunu kullandım."</p>

  <p class="normal">Eteklerimin altında elimi yumruk yaptım. Paris'te yaşadığımız zaman Madam Melisande'yı ben de duymuştum. Cemiyetin ileri gelenlerinden değildi ama geleceği görme ile ilgili bir ünü vardı; sarayın hanımları aşkları, yatırımları ve hamilelikleri için ona danışıyorlardı.</p>

  <p class="normal">"Leydilere ilginç şeyler anlattığını hayal edebiliyorum," dedim soğukça.</p>

  <p class="normal">Bu seferki gülüşü gerçekten keyiftendi. "Ahh, evet! Ancak nadiren. Bilirsin, insanlar çoğunlukla doğruya para vermezler. Jean-Paul Marat'ın annesinin ona Rudolphe adını vermek istediğini biliyor muydun? Ona, Rudolphe'un uğursuzluk getireceğini söyledim. Bazen merak ediyorum da Rudolphe gibi bir isimle devrimci olarak mı büyüyecek, yoksa kendini şiir yazmaya mı adayacak? Sence isim bir fark yaratır mı, tilki?" Gözlerini Jamie'ye dikmişti.</p>

  <p class="normal">"Çoğunlukla," dedi Jamie ve fincanını masaya koydu. "O zaman sizi Cranesmuir'den kurtaran Dougal oldu?"</p>

  <p class="normal">Hafiften geğirerek başıyla onayladı. "Öyle oldu. Birileri bebeğin babasının o olduğunu anlar korkusuyla çocuğu almaya geldi. Buna izin vermedim. Ve onu benden zorla almaya çalıştığında belindeki hançeri çektim ve çocuğun boğazına dayadım." Güzel dudaklarında küçük bir gülümseme belirdi.</p>

  <p class="normal">"Beni kurtaracağına kardeşinin ve kendi üzerine yemin etmezse bebeği öldüreceğimi söyledim."</p>

  <p class="normal">"Peki sana inandı mı?" Yalandan olsa bile, bir annenin yeni doğmuş bebeğinin boğazına bıçak dayadığını düşününce midemin bulandığını hissettim.</p>

  <p class="normal">Bakışları yeniden bana döndü. "Ahh, evet," dedi sessizce. Gülümsemesi daha da büyümüştü. "Dougal beni tanıyordu."</p>

  <p class="normal">Aralık ayının soğuğunda bile terleyip gözlerini küçük oğlundan ayıramayan Dougal bunu kabul etmişti.</p>

  <p class="normal">"Çocuğu almak için eğildiğinde aslında onun boğazını deşmek istedim," dedi hatırlayarak, "fakat bu durumu daha çok zorlaştıracaktı, bu yüzden yapmadım."</p>

  <p class="normal">Jamie'nin ifadesi değişmedi ancak çayını yudumlamaya başladı.</p>

  <p class="normal">Dougal ertesi sabah John MacRae adındaki cellâdı ve kilise mezarcısını çağırıp, rüşvetle Geillis Duncan'a ait olmayan figürün yakılmasını sağlamıştı.</p>

  <p class="normal">"Onların saman kullanacağını sandım," dedi, "ama o çok zeki bir adamdı. Yaşlı Joan MacKenzie üç gün önce ölmüştü ve aynı gün yakılacaktı. Onun tabutunun içine birkaç kaya parçası atıp sıkıca kapatmışlardı. Bob senin dayındı değil mi? Gerçekten yanmaya müsait bir bedeni vardı." Bir kez daha kahkaha attı ve içeceğinin son yudumunu da içti.</p>

  <p class="normal">"Herkes kendi cenazesini göremez. Lakin birkaçı kendi infazını görebilir, değil mi?"</p>

  <p class="normal">Korkunç bir kış günüydü ve kasabanın dışındaki küçük üvez ağacı korusu yapraklarını dökmüştü. Kurumuş meyveleri kan lekesi gibi sağa sola dağılmıştı.</p>

  <p class="normal">Karın yağacağını belli eden soğuk bir gündü fakat bütün kasaba yine de dışarıdaydı; bir cadının yanması kaçırılacak bir olay değildi. Kasaba papazı Peder Bain'in kendisi boğaz iltihabından üç ay önce ölmüştü lakin cenaze için yakın bir kasabadan yeni bir peder getirilmişti. Etrafı tütsüleyen peder ilahi söyleyerek yakım yerine gelmişti. Hemen arkasında cellât ve iki yardımcısı vardı. Onlar da düz bir tahtaya bağlı siyah cübbeli yığını çekiyorlardı.</p>

  <p class="normal">"Sanırım Yaşlı Joan çok mutlu olmuştur," dedi Geilie dişlerini göstererek. "Kendi cenazesine dört ya da beş kişiden fazlasını beklemiyordu ama bütün kasaba izlemeye geldi ve tütsülerle özel dualarla uğurlandı!"</p>

  <p class="normal">MacRae bedeni alıp hazırda bekleyen yakım tahtalarının yanına getirmişti.</p>

  <p class="normal">"Saray merhamet ederek, ben yakılmadan önce öldürülmem için emir vermişti," dedi Geilie alayla. "Bu yüzden beden ölüydü, yani boğulmuştum hesapta. Şüphe çekecek sadece bir şey vardı; ben yeni doğum yaptığımdan Yaşlı Joan benim yarı ağırlığım kadardı ama kimse MacRae'nin taşıdığı kişinin hafif olmasına dikkat etmedi."</p>

  <p class="normal">"Sen orada mıydın?" diye sordum.</p>

  <p class="normal">Başını 'evet' anlamında salladı. "Ahh, elbette. Üzerimde pelerinim vardı. Kış ayında olduğumuz için herkes pelerinliydi ve ben bunu kaçıramazdım."</p>

  <p class="normal">Peder cadı için yaptığı duayı bitirdiğinde, MacRae yardımcısından meşaleyi alıp öne çıkmıştı.</p>

  <p class="normal">"Tanrım, senin sözünden sapan bu kadını ve kendini adadığı şeytanları cezalandır," demiş ve odun yığınlarını ateşe vermişti.</p>

  <p class="normal">"Tahmin ettiğimden daha hızlı oldu," dedi Geilie, şaşırmışa benziyordu. "Ateş birden harlanarak yanmaya başladı ve kalabalık sevince boğuldu. Ateşten başka hiçbir şey görünmüyordu, yukarısındaki üvez ağacının dallarına değecek kadar yüksekti."</p>

  <p class="normal">Ama ateş bir dakika içinde azalmıştı ve karanlık figür alevlerin arasından görülebiliyordu. Başlık ve saçlar ilk alevlenmeyle yanmış ve yüz tanınmaz hale gelmişti. Birkaç dakika sonra eriyen etlerden kemikler ortaya çıkmaya başlamıştı ve havada kızarmış et kokusu vardı.</p>

  <p class="normal">"Sadece gözlerinin olduğu çukurlar kalmıştı," dedi. Yosun yeşili gözlerini bana çevirdi, buğulanmışlardı. "Onun bana baktığını düşündüm. Ama sonra kafatası patladı ve yok oldu. Artık insanlar da dağılmaya başlamıştı, sadece hatıra niyetine kemik almayı bekleyen birkaç kişi vardı."</p>

  <p class="normal">Ayağa kalktı ve pencerenin yanındaki küçük masaya geldi. Gümüş zili alıp sertçe çalmaya başladı.</p>

  <p class="normal">"Evet," dedi, sırtı bize dönüktü. "Çocuk doğurmak daha iyi."</p>

  <p class="normal">"Böylece Dougal sizi Fransa'ya kaçırdı," dedi Jamie. Sağ elinin parmakları hafiften seğiriyordu. "Peki Batı Hint Adaları'na nasıl geldiniz?"</p>

  <p class="normal">"Ahh, bu çok sonra oldu," dedi. "Culloden'dan sonra." Sonra bize doğru dönüp Jamie'ye ve bana gülümsedi.</p>

  <p class="normal">"Peki sizi bu yere getiren nedir? Elbette tatlı sohbetim için gelmediniz?"</p>

  <p class="normal">Jamie'ye bir göz attım. Doğrularak oturduğunda sırtının gerildiğini fark ettim. Dışarıdan sakin görünüyordu ama gözleri tetikteydi.</p>

  <p class="normal">"Benim genç akrabamı aramaya geldik," dedi. "Yeğenim, Ian Murray. Buraya satıldığına dair bazı sebeplerimiz var."</p>

  <p class="normal">Geilie'nin sarı kaşları kalktı.</p>

  <p class="normal">"Ian Murray?" dedi ve şaşkınlıkla başını iki yana salladı. "Burada sözleşmeyle çalışan beyaz köle yok. Hatta hiç beyaz yok. Bu yerde serbest olan tek kişi çiftlik kâhyası ve o da melez."</p>

  <p class="normal">Benim aksime Geillis Duncan çok iyi bir yalancıydı. Onun daha önce Ian Murray ismini duyup duymadığını ifadesinden anlamak çok zordu ancak yalan söylüyordu ve ben de bunu biliyordum.</p>

  <p class="normal">Jamie de biliyordu, çünkü gözlerindeki parıltı hayal kırıklığından değildi aksine öfkedendi ama bunu çabucak bastırabilmişti.</p>

  <p class="normal">"Öyle mi?" dedi nazikçe. "Peki kasabadan bu kadar uzakta yalnız başınıza kölelerle birlikte burada yaşamaktan korkmuyor musunuz?"</p>

  <p class="normal">"Ahh, hayır. Hem de hiç."</p>

  <p class="normal">Ona gülümseyip iki kat olmuş çenesiyle Jamie'nin arkasındaki terası işaret etti. Başımı arkaya çevirdim ve kapının tamamen iri bir zenciyle kapatıldığını gördüm. Jamie'den birkaç santim daha uzundu ve gömlek kolundan kat kat olmuş kasları belli oluyordu.</p>

  <p class="normal">"Herkül ile tanışın," dedi Geilie gülerek. "Bir de onun ikiz kardeşi var."</p>

  <p class="normal">"Yoksa adı Atlas mı?" diye sordum alayla.</p>

  <p class="normal">"Doğru bildin! Pek bir zeki değil mi, tilki?" Jamie'ye bir göz kırptı, yuvarlak yanakları bu hareketle titremişti. Başını çevirdiğinde ışık yan tarafına vurdu, alt çenesine yuva yapan kırmızı örümcek ağı gibi kesik kılcal damarları görebildim.</p>

  <p class="normal">Herkül buna dikkat etmiyor gibiydi, aslında hiçbir şeye dikkat etmiyordu. Geniş yüzü durgun ve ifadesizdi. Gözlerinde ise yaşam belirtisi yoktu. Ona bakınca içim huzursuz olmuştu. Bu sırf görüntüsünden kaynaklanmıyordu, ona bakmak perili bir köşkün yanından geçmek gibi bir şeydi.</p>

  <p class="normal">"Tamam, Herkül. Şimdi çalışmaya gidebilirsin." Geilie gümüş zili nazikçe bir kez daha çaldı. Tek kelime etmeyen dev döndü ve verandanın aşağısına hantalca yürüyerek gitti. "Kölelerden korkmuyorum," diye açıklama yaptı. "Onlar benden korkuyor, çünkü cadı olduğumu düşünüyorlar. Düşününce çok komik değil mi?" Şiş göz kapaklarının altındaki gözleri seğirdi.</p>

  <p class="normal">"Geilie... bu adam." Sustum, böyle bir soruyu sormaya pek gönüllü değildim. "O bir zombi mi?"</p>

  <p class="normal">Buna iyi bir kahkaha atarak beni alkışladı.</p>

  <p class="normal">"Tanrım, zombi mi? Ahh, Claire!" Neşeyle kıkırdamaya devam ediyordu, yüzü tamamen pembeleşmişti.</p>

  <p class="normal">"Şey, evet pek zeki birisi değil," dedi sonunda nefesi kesilerek. "Ama bir ölü de değil!" Kahkaha atmaya devam ediyordu.</p>

  <p class="normal">Jamie şaşkınlıkla bana baktı. "Zombi?"</p>

  <p class="normal">"Boş ver," dedim, benim yüzüm de Geilie'ninki kadar pembeleşmişti. Konuyu değiştirmeye çalışarak, "Burada kaç tane kölen var?" diye sordum.</p>

  <p class="normal">"Ahh, yüz civarı. Üç yüz dönüm şeker kamışı arazisi var ve üst yokuşta da küçük bir kahve arazisi."</p>

  <p class="normal">Cebinden dantel kenarlı bir mendil çıkardı ve nemli yüzünü ve burnunu sildi. Artık kendindeydi. Jamie'nin de gerildiğini hissedebiliyordum. Benim kadar o da Geilie'nin Ian Murray hakkında bir şeyler bildiğine inanıyordu. Eğer bir şey bilmeseydi bizi gördüğüne şaşırırdı. Birileri ona bizden bahsetmişti ve bu Ian'dan başkası değildi.</p>

  <p class="normal">Daha fazla bilgi almak için bir kadını tehdit etmek Jamie'nin doğasında yoktu ancak bu benim için geçerli değildi. Ne yazık ki ikiz devlerin varlığı bu düşünceme mani oluyordu. En iyisi çocuğun izini bulmak için evi ve araziyi aramaktı.</p>

  <p class="normal">Geilie'nin bana soru sorduğunu fark edince düşüncelerimden sıyrıldım.</p>

  <p class="normal">"Efendim?"</p>

  <p class="normal">"Dedim ki," diye tekrarladı sabırla, "seninle İskoçya'da tanıştığım zaman şifa konusunda oldukça iyiydin. Belki artık daha iyisindir."</p>

  <p class="normal">"Öyle olduğumu umuyorum." Merakla ona baktım. Acaba bunu kendisi için mi soruyordu? Pek sağlıklı görünmüyordu; benekli teni ve gözlerinin altındaki morluk bunun kanıtıydı. Ama çok hasta mıydı?</p>

  <p class="normal">"Benim için değil," dedi bakışlarımı fark ederek. "En azından şimdilik. Hastalanan kölelerim var da. Belki onlara bakmak istersin?"</p>

  <p class="normal">Jamie'ye bir göz attım, o da belli etmeden başını 'tamam' anlamında salladı. Bu, kölelerin yerine girip Ian'a bakmak için iyi bir fırsattı.</p>

  <p class="normal">Jamie hemen ayağa kalkarak, "İçeriye girdiğimizde şeker makinesinde bir sorun olduğunu gördüm," dedi. Geilie'ye soğuk bir bakış attı. "Siz ve eşim hastalarla ilgilenirken ben de gidip ona baksam iyi olur." Cevap beklemeden ceketini çıkarıp kapının yanındaki askılığa astı. Gömleğinin kollarını sıvayarak verandadan çıktı, saçları güneş ışığında parlıyordu.</p>

  <p class="normal">"Pek marifetliymiş!" Geilie keyifle ona bakıyordu. "Kocam Barnabas da böyleydi. Kendini makinelerden alamazdı. Bir de köle kızlardan," diye ekledi. "Hadi gel, hastalardan bir tanesi mutfağın arkasında."</p>

  <p class="normal">Mutfak ayrı küçük bir binaydı, yasemin çiçekleriyle kaplı bir yolla eve bağlanıyordu. Bu yolda yürümek parfüm şişesinin içinden geçmek gibi bir şeydi ama etrafta bir sürü arı vardı ve gayda gibi ses çıkarıyorlardı.</p>

  <p class="normal">"Seni hiç arı soktu mu?" Geilie havada uçuşan kızgın bedenleri uzaklaştırmak için elini sallayıp duruyordu.</p>

  <p class="normal">"Bazen."</p>

  <p class="normal">"Beni de," dedi. "Tenimdeki kırmızı şeritten kötüsü yok. Geçtiğimiz ilkbaharda, bu küçük yaratıklardan biri mutfak kölelerinden bir tanesini soktu ve hizmetçi kız bir kurbağa gibi şişip gözlerimin önünde öldü!" Bana bakıyordu, gözleri alay edercesine büyümüştü. "Tabii bu ünüme ün kattı. Köleler benim kızı büyülediğimi sandı. Yaktığı kek yüzünden onu büyülemişim. O zamandan beri yanık bir tencerem bile yok." Başını sallayarak başka bir arıyı daha uzaklaştırdı.</p>

  <p class="normal">Onun duyarsızlığından dehşete düşerek, az da olsa hikâyeyle rahatlamıştım. Valinin balosunda duyduğum diğer dedikodular belki de uydurmaydı.</p>

  <p class="normal">Yasemin çiçeklerinin arasında, aşağıdaki şeker tarlasına bakmak için durdum. Jamie şeker makinesinin yanındaydı. Çiftlik kâhyası diye düşündüğüm adam ona açıklama yaparken, o da makinenin dev kol demirini inceliyordu. Onlara bakarken Jamie el kol hareketleriyle bir şeyler söylüyor ve kâhyada başını sallayıp aynı şekilde cevap veriyordu. Eğer ben mutfak bölümünde Ian ile ilgili bir şey bulamazsam, belki Jamie kâhyadan bir şeyler öğrenebilirdi. Geilie'nin inkârlarına rağmen bütün hislerim çocuğun buralarda bir yerlerde olduğunu söylüyordu.</p>

  <p class="normal">Mutfakta ondan bir iz yoktu, sadece üç ya da dört kadın vardı. Biz içeriye girdiğimizde ekmek yoğuruyor ve bezelye ayıklıyorlardı. Genç bir kızın bana baktığını gördüm ve ona selam verip gülümsedim; belki daha sonra gelip onunla konuşma imkânım olurdu. Kızın şaşkınlıktan gözleri kocaman oldu ve hemen başını eğdi, gözleri kucağındaki bezelye kabuğu tasındaydı. Uzun odadan geçerken hemen ona bir göz attım ve yeni hamile kaldığını gösteren küçük şişliği gördüm.</p>

  <p class="normal">İlk hasta köle mutfağın dışındaki küçük kilerdeydi, bezle sarılı peynirlerin bulunduğu rafların üzerindeki tahtada yatıyordu. Yirmi yaşlarında genç bir delikanlı olan hasta, kapıyı açmamla içeriye giren ışıkla gözlerini kırparak oturdu.</p>

  <p class="normal">"Nesi var?" Yanına oturdum ve tenine dokundum. Ilıktı ve terliydi ancak ateşi yoktu. Huzursuz gibi de görünmüyordu, sadece ben onu incelerken uykulu bir halde gözlerini kırpıyordu.</p>

  <p class="normal">"Kurtçuk var."</p>

  <p class="normal">Şaşkınlıkla Geilie'ye baktım. Bu zamana kadar adada duyduklarımdan ve gördüklerimden, zencilerin dörtte üçünün ve birkaç beyazın bağırsak parazitlerinden şikâyetçi olduğunu düşünüyordum. Bu kirli ve zayıf olduklarından kaynaklanıyordu ama en çok çocukları ve yaşlıları etkilerdi.</p>

  <p class="normal">"Belki birden daha fazla vardır," dedim. Köleyi yavaşça sırt üstü yatırdım ve karnını muayene etmeye başladım. Dalak yumuşaktı ve hafiften genişlemişti ama iyi görünüyordu. Karında bağırsak kurtlarının olduğunu gösteren bir emare yoktu. "Oldukça sağlıklı görünüyor. Niye onu karanlıkta tutuyorsun?"</p>

  <p class="normal">Sanki bu soruma cevap vermek istercesine köle birden elimden kurtuldu ve çığlık atıp iki büklüm oldu. Kendini bir ileri bir geri atıyor, başını duvara vuruyordu. Sonra birden rahatladı ve genç adam yatakta öylece kaldı, terden sırılsıklam halde ağır ağır nefes alıyordu.</p>

  <p class="normal">"Yüce Tanrım!" dedim. "Bu neydi böyle?"</p>

  <p class="normal">Verdiğim tepkiyle eğlenerek, "<span class="ideitalik">Loa-loa</span> kurdu," dedi Geilie. "Gözde yaşarlar hemen zarın altında. Bir gözden bir göze geçiş yaptıkları ve burun kemiğinden geçerken çok acı verdikleri söylenmişti." Köleyi işaret etti, delikanlı hâlâ hafiften titriyordu.</p>

  <p class="normal">"Karanlık onların hareket etmesini engelliyor," diye açıkladı. "Andros'tan bir arkadaşım bana bir gözden onun alınabileceğini söyledi, çünkü yüzeye yakın oluyormuş ve büyük bir iğneyle alınabiliyormuş. Eğer beklersen derine doğru hareket ediyorlarmış ve sen de onları yakalayamıyormuşsun." Mutfağa doğru döndü ve ışık getirilmesi için bağırdı.</p>

  <p class="normal">"İşte, her duruma karşı ben iğne getirdim." Cebinden yedi santim uzunluğunda bir iğne çıkardı ve mutlu bir şekilde bana verdi.</p>

  <p class="normal">"Sen aklını mı kaçırdın?" Şaşkınlıkla ona dik dik bakıyordum.</p>

  <p class="normal">"Hayır. Sen iyi bir şifacı olduğunu söylemedin mi?" diye sordu.</p>

  <p class="normal">"Evet, ama–" Tereddütle köleye bir göz attım, sonra hizmetçi kızın tuttuğu mumu kaptım.</p>

  <p class="normal">"Bana biraz kanyak ve küçük keskin bir bıçak getirin," dedim. "Bıçağı ve iğneyi kanyağa batırıp uçlarını bir dakikalığına ateşe tutun. Sonra soğutun ama sakın dokunmayın." Konuşurken bir yandan da bir göz kapağını yavaşça açıyordum. Delikanlının gözü bana bakıyordu, kan çanağına dönmüş göz akındaki kahverengi iris lekeliydi. Göz bebeğini görecek kadar mumu yakınlaştırdım sonra çektim. Hiçbir şey yoktu.</p>

  <p class="normal">Diğer göze bakmaya koyuldum ve o anda neredeyse mumu düşürecektim. Küçük şeffaf iplik gibi bir şey göz dış zarının altında hareket ediyordu. Bu manzara karşısında hafiften öğürdüm ama kendimi kontrol ederek sterilize edilmiş bıçağa uzandım, hâlâ göz kapağını tutuyordum.</p>

  <p class="normal">"Omuzlarından tut," dedim Geilie'ye. "Sakın hareket etmesine izin verme, yoksa onu kör edebilirim."</p>

  <p class="normal">Operasyon düşünmek için korkunç, uygulamak içinse oldukça basitti. Hemen göz dış zarının köşesine küçük bir kesik atıp, iğnenin ucuyla zarı hafiften kaldırdım ve kurtçuk tembelce açık yerden çıkmaya çalıştığında iğnenin ucuyla onu alıp dışarıya doğru çektim.</p>

  <p class="normal">İğrendiğimi belli etmeyerek kurtçuğu attım, ıslak bir <span class="ideitalik">pıt</span> sesiyle duvara çarptı ve peynirlerin altından kayboldu. Gözde kan yoktu, delikanlının kendi gözyaşıyla kesiğin iyileşmesi gerektiğine karar verdim. Böyle daha iyi iyileşecekti. İyi bir dikiş ipliğim yoktu ama bu küçük kesiğe bir ya da iki dikiş atmak gerekirdi.</p>

  <p class="normal">Temiz bir bezle kölenin başını sararak gözü kapadım ve oturdum, tropikal adada ilk işimi yaptığım için oldukça mutluydum.</p>

  <p class="normal">"Güzel," dedim saçlarımı geriye doğru iterek. "Diğeri nerede?"</p>

  <p class="normal">Diğer hasta mutfağın dışındaki ahırdaydı ve ölmüştü. Bedenin yanına diz çöktüm, orta yaşlarda kır saçlı bir adamdı. Bunu görünce hem acıdığımı hem de öfkelendiğimi hissediyordum.</p>

  <p class="normal">Ölüm sebebi çok açıktı; düğümlenmiş bağırsak fıtığı. Düğümlenmiş kangren bağırsak, karnın bir tarafından fırlamıştı. Teni çoktan yeşile dönmüştü ama beden neredeyse hayattaymış gibi sıcaktı. Istırap ifadesi geniş yüz hatlarından okunabiliyordu ve kol ile bacaklar ise kıvrılmıştı, bu ölümün oldukça sancılı olduğunu gösteriyordu.</p>

  <p class="normal">"Neden bekledin?" Ayağa kalkıp öfkeyle Geilie'ye baktım. "Tanrı aşkına, bütün bunlar olurken bana çay ikram edip benimle sohbet ettin. Yaklaşık bir saat önce ölmüş ama uzun zaman bu sıkıntıyı çekmiş! Niye beni hemen buraya getirmedin?"</p>

  <p class="normal">Sinirlenmemi önemsemeyerek, "Bu sabah ölmüş görünüyordu," dedi. Omuz silkti. "Bunları daha önceden de gördüm. Senin bir şey yapabileceğini düşünmedim. Acele etmeye gerek yoktu."</p>

  <p class="normal">Onu suçlamayı bıraktım. Haklıydı; önceden gelseydim onu tedavi edebilirdim ama bu çok düşük bir ihtimaldi. Bu şartlar altında fıtık operasyonuyla başa çıkamazdım. Şişkin bağırsağı geri itip kopmuş bağırsakları dikmekten başka bir şey yapılamazdı; enfeksiyon çok tehlikeliydi. Bir kez bağırsak düğümlendi mi kan dolaşımı kesilir ve o yer çürümeye başlardı, kişinin ölümden başka kurtuluşu yoktu.</p>

  <p class="normal">Ne var ki bir adamın böyle bir ahırda tek başına ölmesine izin vermek... Belki ona yardım etmeye çalışan, beyaz bir kadının ellerinin arasında ölmek ona huzur verebilirdi. Kendimi başarısız hissediyordum, her ölüm vakasında böyle olurdu. Duygularıma hâkim olmaya çalışarak ellerimi yavaşça kanyakla ıslatılmış bezle sildim. En azından hâlâ Ian bulunabilirdi.</p>

  <p class="normal">"Hazır buradayken diğer kölelere de baksam iyi olur," diye önerdim. "Bilirsin önlem için."</p>

  <p class="normal">"Ahh, hepsi iyi." Geilie boş ver dercesine elini salladı. "Ama zaman geçirmek istiyorsan sen bilirsin. Elbette sonra. Bu öğleden sonra bir misafirim gelecek. İlk önce seninle konuşmak istiyorum. Hadi şimdi eve gidelim. Birileri bununla ilgilenir." Başıyla işaret ettiği 'bu' dediği ölen köle oluyordu. Koluma girerek beni ahırdan çıkarıp mutfağa doğru götürdü.</p>

  <p class="normal">Mutfakta onun kolundan çıkıp hamile kıza yöneldim. Şimdi kız diz çökmüş şömine taşlarını siliyordu.</p>

  <p class="normal">"Sen git. Ben bu kıza bakmak istiyorum. Bana biraz hasta geldi. Kızın düşük yapmasını istemezsin, değil mi?"</p>

  <p class="normal">Geilie şüpheyle bana baktı ama sonra omuz silkti.</p>

  <p class="normal">"İki kez zorluk çekmeden yavruladı ama doktor sensin. Tamam, bundan mutluysan işine bak. Ancak fazla oyalanma. Bu peder saat dörtte geleceğini söyledi."</p>

  <p class="normal">Geilie çiçekli yoldan uzaklaşana kadar şaşkınlıkla bana bakan kızı muayene ettim.</p>

  <p class="normal">"Bak, ben Ian adında genç beyaz bir çocuğu arıyorum. Ben onun yengesiyim. Onun nerede olabileceğini biliyor musun?"</p>

  <p class="normal">Kız – daha on yedi ya da on sekizindeydi – şaşkınlıkla bana bakıyordu. Gözlerini kırptı ve kendi işiyle uğraşan yaşlı bir kadına baktı. Kadın neler olduğunu anlamak için bizim yanımıza geldi.</p>

  <p class="normal">"Hayır, madam," dedi yaşlı kadın başını iki yana sallayarak. "Burada hiç beyaz çocuk yok. Hem de hiç."</p>

  <p class="normal">"Hayır, madam," diye tekrarladı genç kız. "Sizin çocuğunuz hakkında biz hiçbir şey bilmiyoruz." Ama kız önce bana cevap vermemişti ve şimdi de gözlerime bakmıyordu.</p>

  <p class="normal">Yaşlı kadın ona yardıma gelen diğer iki hizmetçinin yanına gitti. Etrafım önemsenmediğimi belirten kalın bir duvarla çevrelenmişti ve bu duvarı kırmanın hiçbir yolu yoktu. Aynı zamanda kadınların arasında bir şeyler olduğunu da fark ettim – dikkatli ve tetikteydiler. Bu, yabancı bir beyazın bulunmasından kaynaklanabilirdi – belki de daha fazlası vardı.</p>

  <p class="normal">Artık burada duramazdım. Geilie bana bakmak için her an geri gelebilirdi. Hemen elimi cebime atıp gümüş bir şilin çıkardım ve kızın eline tutuşturdum.</p>

  <p class="normal">"Eğer Ian'ı görürsen ona dayısının onu almaya geldiğini söyle." Cevap beklemeden döndüm ve alelacele mutfaktan çıktım.</p>

  <p class="normal">Çiçekli yoldan geçerken aşağıdaki şeker kamışı arazisine baktım. Şeker makinesinin yanında kimsecikler yoktu, öküzler alanın kenarında otluyorlardı. Ne Jamie ne de kâhya ortalıktaydı. Acaba eve geri mi dönmüştü?</p>

  <p class="normal">Salona girdiğimde bir an kaldım. Geilie koltuğuna oturmuştu, bir kolunda Jamie'nin ceketi ve kucağında Brianna'nın resimleri vardı. Ayak seslerimi duyunca bana baktı ve gülümseyip bir kaşını kaldırdı.</p>

  <p class="normal">"Ne kadar güzel bir kız. Adı ne?"</p>

  <p class="normal">"Brianna." Gerilmiştim. Elindeki resimleri kapıp kaçmamak için kendimle mücadele ederek yavaşça ona doğru yürüdüm.</p>

  <p class="normal">"Babasına çok benziyor, değil mi? O gece Craigh na Dun'da, bu uzun boylu kızıl saçlı kızı gördüğümde bana çok tanıdık gelmişti. O, kızın babası değil mi?" Başıyla Jamie'nin gittiği kapıyı gösteriyordu.</p>

  <p class="normal">"Evet. Ver onları bana." Bu bir şeyi değiştirmezdi; çoktan resimleri görmüştü. Fakat yine de bu beyaz parmakların Brianna'nın yüzünde dolaşmasına katlanamıyordum.</p>

  <p class="normal">İtiraz edecekmiş gibi ağzını açtı ama onları düzenleyip itiraz etmeden bana verdi. Onlarla ne yapacağımı bilemeden bir müddet resimleri göğsüme bastırdım, sonra eteğimin cebine koydum.</p>

  <p class="normal">"Otursana, Claire. Kahveler geldi." Küçük masayı ve yanındaki koltuğu gösterdi. Ben koltuğa otururken gözleri beni takip ediyordu, hesap yaptığı belliydi.</p>

  <p class="normal">Kahveleri koymam için başıyla bana işaret verdi ve tek kelime bile etmeden kendi fincanını aldı. Bir müddet sessizce kahvelerimizi içtik. Ellerimdeki fincan titredi ve sıcak kahve bileğime döküldü. Fincanı masaya koyup elimi eteğime sildim ve neden korktuğumu merak etmeye başladım.</p>

  <p class="normal">"İki kez!" dedi birden. Korkuya benzer bir ifadeyle bana bakıyordu. "Tanrım, iki kez geçtin! Ahh, hayır, üç kez olmalı çünkü sen buradasın." Gözlerini benden ayırmadan başını salladı, çok şaşkındı.</p>

  <p class="normal">"Nasıl?" diye sordu. "Nasıl bunu yapabildin ve nasıl hâlâ hayattasın?"</p>

  <p class="normal">"Bilmiyorum." Gözlerindeki şüpheli bakışı gördüm ve kendimi savunurcasına cevap verdim. "Bilmiyorum! Sadece geçtim o kadar."</p>

  <p class="normal">"Sende de aynı olmadı mı?" Yeşil gözler düşünceyle kısılmıştı. "Geçit nasıldı? Sen de korkmadın mı? O sesten, kafatasını, beynini parçalayan o sesten?"</p>

  <p class="normal">"Evet, aynen böyle oldu." Bununla ilgili konuşmak istemiyordum. Zaman geçidini düşünmek bile istemiyordum. Ölüm sesini, beni de içine alan kopma hissini beynimin derinliklerine gömmüştüm.</p>

  <p class="normal">"Seni koruması için kan ya da taş kullandın mı? Senin kan kullanacağını sanmıyorum ama belki ben yanılıyorumdur. Üç kez geçip yaşadığına göre, sen benim düşündüğümden de güçlüsün."</p>

  <p class="normal">"Kan mı?" Şaşkınlıkla başımı iki yana salladım. "Hayır. Hiçbir şey. Sana söyledim. Sadece... geçtim. Hepsi bu." Sonra onun 1968 yılında taşlardan geçtiği geceyi hatırladım; Craigh na Dun'daki ateşi ve ateşin ortasında yanan bükülmüş kömürleşen şekli. "Greg Edgars," dedim. Bu onun ilk kocasının adıydı. "Sen onu hemen öldürmedin, çünkü o seni buldu ve durdurmak istedi, değil mi? O..."</p>

  <p class="normal">"Kan, evet." Merakla beni inceliyordu. "Geçidin kan olmadan işe yarayacağını düşünmedim." Şaşkınlıkla konuşuyor gibiydi. "Eskiler, her zaman kan kullanırmış. Kanı ve ateşi. Büyük bir cadı kafesi yapıp içine esirlerini koyarlarmış ve halkanın ortasında ateşe verirlermiş. Ben geçidin böyle açıldığını düşündüm."</p>

  <p class="normal">Ellerim ve dudaklarım buz kesmişti, bu yüzden fincanı yeniden aldım. Tanrı aşkına Jamie neredeydi?</p>

  <p class="normal">"Peki taşta mı kullanmadın?"</p>

  <p class="normal">Başımı iki yana salladım. "Ne taşı?"</p>

  <p class="normal">Bir müddet bana baktı, kendiyle savaşıyor gibiydi. Küçük pembe diliyle üst dudağına dokundu ve sonra karar vererek başını salladı. Küçük bir inlemeyle koltuğundan kalktı ve beni de çağırarak odanın sonundaki büyük şöminenin yanına gitti.</p>

  <p class="normal">Şömine rafının bir karış üstündeki yeşilimsi taşa hafifçe bastırdı. Dikkatlice arduvaz taşı kaydırıp yana koyarken, "Yaylı mekanizma," diye açıklama yaptı Geilie. "St. Croix'li Leiven adındaki bir Danimarkalı arkadaşım yaptı."</p>

  <p class="normal">Alttaki oyuğa uzandı ve pek küçük olmayan tahta bir sandık çıkardı. Tahta yüzeyde kahverengi lekeler vardı ve sanki bir müddet deniz suyunda kalmış gibi görünüyordu. Bunu görünce dudaklarımı ısırdım ve yüzümün beni ele vermemesi için dua ettim. Eğer Ian'ın burada olduğuyla ilgili şüphelerim varsa artık yoktu – eğer yanılmıyorsam bu sandık fok balıklarının hazinesiydi. Şansa Geilie bana değil sandığa bakıyordu.</p>

  <p class="normal">"Bir yerliden, kızılderili değil, Kalkütalı bir Hindu'dan taşlar hakkında bilgi aldım," diye açıklama yapıyordu. "Şeytan elması bulmak için bana gelmişti ve bana mücevher taşlarından nasıl ilaç yapıldığını anlattı."</p>

  <p class="normal">Omzumun üzerinden Jamie'ye baktım ama hâlâ ortalarda yoktu. Bu adam hangi cehennemdeydi? Acaba çiftlikte bir yerde Ian'ı mı bulmuştu?</p>

  <p class="normal">Kayan kapağı koyarken kaşlarını çatarak, "Londra'daki aktarlardan toz taşları bulabilirsin," dedi. "Ancak onlar pek kaliteli değil ve <span class="ideitalik">bhasmas</span> da işe yaramıyor. En azından ikinci kalitede taşların olması iyi, onlara <span class="ideitalik">nagina</span> taşı deniyor. İyi boyutta bir taştır ve parlaktır. Birinci kalite taş, kesme taştır ve kusursuzdur. Ama çoğu kişinin kül için bu taşları yakmaya parası yetmiyor. Taş küllerine <span class="ideitalik">bhasmas</span> deniyor," diye açıkladı bana bakarak. "Bu senin ilaçlarda kullandığın şey. Şu lanet olası şeye bir bakar mısın? Deniz suyundan şişmiş ve ne zaman hava nemlense biraz daha şişiyor. Yılın bu mevsimi hava nemli olur da," diye ekledi, aşağıdaki körfezin üzerinde yoğunlaşan bulutlara bakıyordu.</p>

  <p class="normal">Geilie sandığı bana verip zorlukla ayağa kalktı.</p>

  <p class="normal">Bu gördüğüm Çin bulmaca kutusuydu, tabii basit olanından, bunda ana kapağı kilitleyen küçük kızaklı bir tahta vardı. Ama bu küçük tahta şişmişti ve açılmıyordu.</p>

  <p class="normal">Geilie çabalarımı izleyerek, "Bunu kırmak uğursuzluktur," diye yorum yaptı. "Onu ezip öyle açıyordum. Al şunu, belki bu işe yarar." Elbisesinin iç cebinden inci kaplı bir çakı çıkardı ve bana verdi, sonra pencerenin yanına gidip gümüş zillerinden bir tanesini aldı.</p>

  <p class="normal">Bıçağın ucuyla sandıkla uğraşmaya başladım. Tahtanın kazıldığını hissediyordum, hafiften oynamaya başlamıştı. Azar azar küçük tahta aralanmaya başladı, nihayet başparmağım ve işaret parmağımla onu kaydırıp açtım.</p>

  <p class="normal">"İşte, al bakalım," dedim, biraz gönülsüzce sandığı ona uzattım. Sandık ağırdı ve vermek için onu eğdiğimde içinde bir şıngırdama olmuştu.</p>

  <p class="normal">"Teşekkürler." Sandığı tam aldığı sırada çağırılan zenci hizmetçi içeri girdi. Geilie yeni pişen tartlardan getirmesi için kıza emir verdiğinde, sandığı eteklerinin altına sakladığını gördüm.</p>

  <p class="normal">"Yaygaracı yaratıklar," dedi giden hizmetçiye kaşlarını çatarak. "Kölelerle olmanın zor bir yanı sır saklayamamaları." Sandığı masaya koydu ve kapağını açtı.</p>

  <p class="normal">Elini sandığa daldırıp avcunu kapatarak dışarıya çıkardı. Muzır bir gülümsemeyle bana bakıp konuşmaya başladı. "Küçük Jackie Horner köşede oturup Yılbaşı turtasını yiyormuş. Başparmağını içine batırmış ve çektiğinde mor olmuş," – elini iyice açtı – "'Ben ne kadar iyi bir kızım!' demiş."</p>

  <p class="normal">Elbette bunları bekliyordum ama yine de etkilenmiştim. Mücevherin aslı tarif edildiğinden daha güzel ve şaşırtıcıydı. Avcunun içinde altı ya da yedi tane mücevher parlıyordu, ateşin kırmızılığıyla, buzun beyazlığıyla, denizin maviliğiyle ve altının sarısıyla ışıl ışıldılar.</p>

  <p class="normal">Farkında olmadan elindekilere bakmak için yakınlaştım, tamamen büyülenmiştim. "Yeterince büyükler," diye anlatmıştı Jamie, İskoç hikâyelerine özgü olan bir şekilde. Sanırım ekmek kutusundan biraz daha küçüklerdi.</p>

  <p class="normal">"Onları ayaklanmayı başlatmak için aldım," dedi Geilie. "Çünkü taşınması altın ya da gümüşten daha kolay olacaktı. Yani o zamanlar farklı kullanımları olduğunu bilmiyordum."</p>

  <p class="normal">"Ne, yani <span class="ideitalik">bhasmas</span> olarak mı?" Bu fevkalade şeylerin küle çevirmek için yakılma fikri tamamen saygısızlıktı.</p>

  <p class="normal">"Ahh, hayır bunlar değil." Avcunu kapatıp, taşları cebine koydu ve biraz daha almak için sandığa döndü. Aldığı taşları da cebine koydu ve beğenerek cebini okşadı. "Hayır, bunun için daha küçük taşlarım var. Bunlar başka bir şey için."</p>

  <p class="normal">Şüpheyle bana baktı, sonra başıyla odanın sonundaki kapıyı gösterdi.</p>

  <p class="normal">"Benim çalışma odama gidelim," dedi. "İlgini çekecek birkaç şey göstermek istiyorum."</p>

  <p class="normal">'İlginç' kelimesi bunu biraz açıklıyor diye düşündüm.</p>

  <p class="normal">Uzun aydınlık bir odadaydı, bir tarafında tezgâh vardı. Yukarıdaki askıda demet demet kurutulmuş bitkiler ve duvarda da üzerileri bezle örtülmüş raflar vardı. Duvarın geri kalan kısmında ise çekmeceli dolaplar ve odanın sonunda da ön yüzü camlı küçük bir kitaplık bulunuyordu.</p>

  <p class="normal">Bu odayı bir yerden hatırladığımı sanıyordum. Bir müddet sonra Geilie'nin Cranesmuir'de ilk kocasının evindeki çalışma odasına çok benzediğini anladım – ahh, hayır ilk değil, ikinci kocası. İlk kocası Greg Edgard'dı.</p>

  <p class="normal">"Kaç kere evlendin?" diye sordum merakla. İkinci kocasıyla zengin bir hayata adım atmıştı. Kocası yaşadıkları yerin temsili savcısıydı ve Geilie para için onun imzasını taklit etmiş ve onu öldürmüştü. Bu yöntemde başarılı olduğu için bunu yeniden denemişti; öldürmek onun doğasında vardı, o Geilie Duncan'dı.</p>

  <p class="normal">Hesap yapmak için durdu. "Sanırım beş. Buraya geldiğimden beri," diye sıradan bir şekilde ekledi.</p>

  <p class="normal">"Beş mi?" dedim belirsizce. Pek de alışkanlık değilmiş.</p>

  <p class="normal">"Tropikal bölgenin havası İngilizler'e yaramıyor," dedi ve bana gülümsedi.</p>

  <p class="normal">"Ateşlenme, ülser, iltihaplı mideler. Ufacık bir şey bile olsa her şeyden etkileniyorlar." Kendi ağız sağlığına ise çok dikkat ediyordu; dişleri hâlâ iyi durumdaydı.</p>

  <p class="normal">Geilie en alt rafta duran küçük bir şişeye uzanıp aldı. Üzerinde etiketi yoktu ama onun işlenmemiş sıçanotu olduğunu görmüştüm. Aslında hiçbir şey yemediğime çok mutluydum.</p>

  <p class="normal">"Ahh, bu ilgini çekecektir," dedi üst raftaki kavanoza bakarak. Hafiften homurdanarak ayak parmaklarının üzerine yükselip kavanozu aldı ve bana verdi.</p>

  <p class="normal">İçinde iri taneler vardı, kahverengi, sarı ve siyah renkteydiler.</p>

  <p class="normal">"Nedir bu?"</p>

  <p class="normal">"Zombi zehri," dedi ve kahkaha attı. "Bunu görmek isteyeceğini düşündüm."</p>

  <p class="normal">"Ne?" dedim soğukça. "Bana böyle bir şeyin olmadığını söylemiştin."</p>

  <p class="normal">"Hayır," diye düzeltti gülerek. "Sana Herkül'ün ölü olmadığını söyledim ve değil de zaten." Kavanozu benden aldı ve yerine koydu. "Ancak haftada bir kez yediği tahıla bunu karıştırınca, daha kontrol edilebilir olduğunu inkâr edemem."</p>

  <p class="normal">"Tanrı aşkına nedir bu?"</p>

  <p class="normal">Omuz silkti. "Şöyle baktığımda bir balık gibi görünüyor, üzerinde benekleri falan var. Çok komik, değil mi? Deriyi ve ciğeri alıp kurutuyorsun. Fakat içine birkaç şey daha katılıyor. Ne olduğunu bilmeyi ben de çok isterdim," diye ekledi.</p>

  <p class="normal">"İçindekinin ne olduğunu bilmiyor musun?" Şaşkınlıkla ona bakıyordum. "Bunu sen yapmadın mı?"</p>

  <p class="normal">"Hayır. Bir aşçım yaptı," dedi Geilie, "ya da en azından o bana kendisini aşçı diye tanıttı ama onun mutfaktan getirdiği şeyleri yeseydim lanetlenirdim. Kurnaz zenci iblis. O bir Vudu büyücüsüydü."</p>

  <p class="normal">"Bir ne?"</p>

  <p class="normal">"Vudu, zencilerin iyileştirme yöntemi. Ishmael'in kendisine bitki doktoru dendiğini söylediğini hatırlıyorum."</p>

  <p class="normal">"Ishmael mi?" Kurumuş dudaklarımı yaladım. "O bu isimle mi geldi?"</p>

  <p class="normal">"Ahh, hayır. Altı heceli kâfir bir ismi vardı, onu satan adam ona 'Jimmy' diyordu. Ve mezatçı da 'Hayvan Jimmy'. Ama ben ona satıcının anlattığı hikâye yüzünden Ishmael adını verdim."</p>

  <p class="normal">Ishmael Afrika sahilindeki bir barok tarafından alınmıştı. Nijerya ve Gana köylerinden toplanan altı yüz köle, Antigua'ya bağlı <span class="ideitalik">Persephone</span> gemisinin bir güvertesine yerleştirilmişlerdi. Caicos Geçidi'ne gelen <span class="ideitalik">Persephone</span> fırtınaya yakalanmış ve Büyük Inagua adasının Hogsty Kayalığı koyuna sürüklenmişti. Gemi hasar görmüştü ve mürettebatın kurtulması için de çok az bir zaman vardı.</p>

  <p class="normal">Zincirlenen ve çaresizce ara güvertede bekleyen kölelerin hepsi boğulmuştu. İçlerinden sadece mutfağa yardımcı olarak alınan kişi kurtulmuştu. Gemi mürettebatını arkasında bırakan bu adam, bir içki fıçısına sarılması sayesinde iki gün sonra Büyük Inagua sahiline vurmuştu.</p>

  <p class="normal">Kazazedeyi bulan balıkçılar, kölenin kurtulmasından daha çok onun kurtulma yöntemiyle ilgilenmişlerdi. Ancak fıçıyı kıran balıkçılar, fıçının içinde bir adamın olduğunu görünce dehşete düşmüşlerdi; içinde ölü adamın bedeni, nasıl olduysa, alkol sayesinde korunmuştu.</p>

  <p class="normal">"Onların o nane likörünü içip içmediğini merak ettim," diye mırıldandım. Bay Overhalt'in denizcilerin alkole düşkün oldukları hakkında yaptığı yorumların ne kadar doğru olduğunu düşündüm.</p>

  <p class="normal">"Belki," dedi Geilie hikâyesinin yarıda kesilmesine biraz kızarak. "İşte bunu duyduğumda ben de ona Ishmael adını verdim. Yüzen tabuttan dolayı."</p>

  <p class="normal">"Çok zekice," diye onu onayladım. "Eee... fıçıdaki adamın kim olduğunu buldular mı?"</p>

  <p class="normal">"Sanmıyorum." Umarsızca omuz silkti. "Onu Jamaika Valisi'ne verdiler. O da böyle şeylere meraklı olduğundan, onu içki dolu cam bir sandığa koydu.</p>

  <p class="normal">"Ne?" dedim inanamayarak.</p>

  <p class="normal">"Sadece adam yüzünden değil, aynı zamanda onun üzerinde oluşan mantar yüzünden de," dedi Geilie. "Valinin böyle şeylere ilgisi var. Yani eski vali demek istedim. Şimdi yeni bir valinin olduğunu duydum."</p>

  <p class="normal">"Evet," dedim, midemin bulandığını hissediyordum.</p>

  <p class="normal">Geilie çekmeceleri açıp içlerini karıştırırken sırtı bana dönüktü. Derin bir nefes aldım ve sesimin normal çıkması için dua ettim.</p>

  <p class="normal">"Bu Ishmael çok ilginç biri sanırım. O hâlâ burada mı?"</p>

  <p class="normal">"Hayır," dedi ilgisizce. "Zenci piç kaçtı. Bana zombi zehrini yapan tek kişi oydu. Ona ne kadar ısrar etsem de bana nasıl yapıldığını anlatmadı," diye ekledi kötü bir kahkahayla ve benim de aklıma Ishmael'in sırtındaki yaralar geldi. "O bu ilacı kadınların yapamadığını, sadece erkeklerin yapabildiğini söyledi. Ya da âdetten kesilen çok yaşlı kadınların."</p>

  <p class="normal">Mırıldandı ve elini cebine atıp bir avuç taş çıkardı. "Her neyse, sana göstermek istediğim şey bu değil."</p>

  <p class="normal">Geilie dikkatlice tezgâhın üzerine beş taşı kabaca çember şeklinde dizdi. Sonra eski bir deriyle bağlanmış kalın kapaklı bir kitap buldu. "Almanca okuyabiliyor musun?" diye sordu, dikkatlice kitabı açarken.</p>

  <p class="normal">"Pek fazla değil," diye yanıtladım onu. Kitaba bakmak için yanına gittim. <span class="ideitalik">Hexenhammer</span>, diyordu güzel el yazısı.</p>

  <p class="normal">"Cadı Tokmağı?" diye sordum tek kaşımı kaldırarak. "Büyü? Sihir?" Sesimdeki şüphe belli olmuş olacak ki Geilie bana bir göz attı.</p>

  <p class="normal">"Bak, aptal," dedi. "Sen kimsin? Ya da nesin?"</p>

  <p class="normal">"Ben ne miyim?" dedim şaşırarak.</p>

  <p class="normal">"Evet." Döndü ve tezgâha yaslandı, kısık gözlerle beni inceliyordu. "Sen nesin? Ya da ben? Biz neyiz?" Cevap vermek için ağzımı açtım ama sonra kapadım.</p>

  <p class="normal">"Bu doğru," dedi kısık bir sesle. "Taşlardan herkes geçemiyor, değil mi? Neden biz?"</p>

  <p class="normal">"Bilmiyorum," dedim. "Sen de bilemezsin. Ama bu bizim cadı olduğumuz anlamına gelmez!"</p>

  <p class="normal">"Gelmez mi?" Bir kaşını kaldırdı ve kitaptan birkaç sayfa çevirdi.</p>

  <p class="normal">"Bazı insanlar bedenlerini terk edip çok uzaklara giderler," dedi düşünceli bir halde sayfaya bakarak. "Diğerleri ise onların dışarıda dolaştıklarını görür ve onları fark ederler. Ancak aynı zamanda onların yataklarında uyuduklarını da kanıtlayabilirsin. Ben bunları gören bütün tanıkların kayıtlarını okudum. Bazı kişilerde senin görebildiğin ya da dokunabildiğin izler vardır. Ben böyle birini gördüm. Ama bu herkes de yok, belirli kişilerde var."</p>

  <p class="normal">Başka bir sayfa çevirdi. "Eğer bunu herkes yapıyorsa bu bilimdir. Fakat birkaç kişi yapıyorsa bu cadılıktır ya da olağanüstü güçtür, artık ne isim koyuyorsan," dedi. "Ama bu gerçek." Başını kaldırıp bana baktı, parçalanmış kitabın üstünden bakan yeşil gözleri bir yılanınki gibi parlaktı. "Biz gerçeğiz, Claire. Sen ve ben. Ve özeliz. Hiç 'neden ben' diye kendine sordun mu?"</p>

  <p class="normal">Sormuştum. Hem de birçok kez ve hiç tatmin edici bir cevap da alamadım. Lakin Geilie'nin bir cevabı olduğu açıktı.</p>

  <p class="normal">Yeniden tezgâha dizdiği taşlara döndü ve sırayla her birini göstermeye başladı. "Korunma taşları; ametist, zümrüt, turkuvaz, lapis lazuli ve erkek yakut."</p>

  <p class="normal">"Erkek yakut mu?"</p>

  <p class="normal">"Pliny yakutların cinsiyeti olduğunu söyler. Sence ben buna itiraz edebilir miyim?" dedi sabırsızca. "Kullanabileceğin taş erkek taştır. Dişileri işe yaramaz."</p>

  <p class="normal">Yakutların cinsiyetinin nasıl belirlendiğini sormamak için kendimi zor tuttum ve onun yerine, "Ne için işe yarayacak ki?" diye sordum.</p>

  <p class="normal">"Gitmek için," dedi merakla bana bakarak. "Taş halkadan. Onlar seni... orada ne varsa ondan koruyacak." Gözleri zaman geçidi düşüncesiyle hafiften buğulandı ve ben onun çok korktuğunu fark ettim. Bunda şaşırılacak bir şey yoktu; ben de korkuyordum.</p>

  <p class="normal">"Ne zaman geldin? Yani ilk gelişin?" Gözleri merakla bana bakıyordu.</p>

  <p class="normal">"1945'ten," dedim yavaşça. "1743'e geldim, eğer demek istediğin buysa." Ona daha fazlasını anlatmak istemiyordum ama yine de merakım beni yeniyordu. Geilie bir konuda haklıydı; o ve ben farklıydık. Onun ne yaptığını öğrenmek için başka birine sorma şansım yoktu. Bu yüzden onunla ne kadar çok konuşursam Jamie de o kadar Ian'ı araştırabilirdi.</p>

  <p class="normal">"Yaa." Memnun bir halde mırıldandı. "Oldukça yakın. Kuzey İskoçya hikâyelerinde iki yüz yıldan bahsedilir. Halk, kadim halkla bütün gece dans edip perili yerde uyuduğunda, kendi zamanlarının iki yüz yıl sonrasına uyanır."</p>

  <p class="normal">"Ama sen değil. Sen 1968 yılından geldin ama ben oraya gitmeden birkaç sene önce Cranesmuir'deydin."</p>

  <p class="normal">"Beş yıl, evet." Başını salladı, oldukça dalgın görünüyordu. "Evet, bu kan işte."</p>

  <p class="normal">"Kan mı?"</p>

  <p class="normal">"Yani, kurban etmek," dedi birden sabırsızca. "Bu sana çeşitlilik veriyor. Yani kontrol etme gibi bir şey, bu yüzden sen ne kadar uzağa gidebileceğine karar verebiliyorsun. Sen kan olmadan üç kez nasıl gidip geldin?"</p>

  <p class="normal">"Ben... sadece geldim." Elimden geldiğince durumu anlama ihtiyacı, benim çok az şey bildiğimi ortaya çıkarıyordu. "Ben... sadece bunun gitmek istediğin zamandaki insana odaklanmakla alakalı olduğunu düşünüyorum." Gözleri merakla bana odaklanmıştı.</p>

  <p class="normal">"Gerçekten mi?" dedi yavaşça. "Sen bunu mu düşündün?" Yavaşça başını iki yana salladı, anlamaya çalışıyordu. "O adamı. Belki böyle de olabilir. Fakat hikâyeler de işe yarıyor. Farklı mücevherlerle şekil çıkarabilirsin, biliyorsun."</p>

  <p class="normal">Cebinden bir avuç dolusu daha taş çıkardı ve onları ezerek tahta yüzeye yaydı.</p>

  <p class="normal">"Koruma taşları beş köşeli yıldızın uçlarıdır," diye açıklama yapıyordu, "ama yıldızın içine farklı taşlarla şekil çiziyorsun, tabii bu da senin hangi yoldan ve ne kadar uzağa gideceğine bağlı. Ve aralarına cıva döküp büyü sözlerini söylemeye başlıyorsun. Ve elbette beş köşeli yıldıza elmas tozu serpiyorsun."</p>

  <p class="normal">"Elbette," diye mırıldandım büyülenmişçesine.</p>

  <p class="normal">"Kokusunu alabiliyor musun?" diye sordu bir an bakıp havayı koklayarak. "Taşların kokusu olduğunu düşünemiyorsun, değil mi? Ama toz haline getirdiğinde oluyor."</p>

  <p class="normal">Derin bir nefes aldım ve kurumuş bitki kokularının arasından hafif bir koku aldım. Kuru ve hoş bir kokuydu ama tam anlatılamıyordu – taşların kokusu.</p>

  <p class="normal">Zafer nidasıyla bir taşı aldı.</p>

  <p class="normal">"İşte bu! İhtiyacım olan bu taş. Adanın hiçbir yerinde bulamadım ama sonra İskoçya'da bıraktığım sandıkta olduğunu düşündüm." Tuttuğu taş siyah kristal gibiydi, pencereden gelen ışık ona çarpıyor ve Geilie'nin parmaklarının arasında parıldıyordu.</p>

  <p class="normal">"Bu nedir?"</p>

  <p class="normal">"Adamant taşı; siyah elmas. Eski simyacılar bunları kullanırdı. Kitap diyor ki; adamant taşını takmak sana her konuda mutluluk verirmiş." Her zamanki cazibesinden mahrum kısa bir kahkaha attı. "Eğer taş geçitte mutluluğu sağlayacak bir şey varsa kesinlikle bunu istiyorum!"</p>

  <p class="normal">Aklım sonradan çalışmaya başlamıştı. Geç anlamamın sebebini hem Geilie'yi dinleyip hem de Jamie'nin gelip gelmediğini kontrol etmekten kaynaklandığına yordum.</p>

  <p class="normal">"Yani sen geri mi gitmek istiyorsun?" diye sordum elimden geldiğince normal davranarak.</p>

  <p class="normal">"Evet." Dudaklarının köşesinde küçük bir gülümseme belirdi. "Artık ihtiyacım olan her şeye sahibim. Claire, bunu riske atamam." Dik dik bana bakıp başını iki yana salladı. "Kan olmadan üç kez," diye mırıldandı. "O zaman bu da olacaktır."</p>

  <p class="normal">"Artık aşağıya insek iyi olur," dedi, aceleyle taşları alıp cebine atarken. "Tilki geri gelmiş olmalı. Adı Fraser'dı değil mi? Clotilda'nın başka bir şey söylediğini hatırlıyorum ama muhtemelen aptal kaltak yanlış anlamıştır."</p>

  <p class="normal">Uzun çalışma odasından tam çıkarken küçük kahverengi bir şey önüme çıktı. Geilie hızlı hareket edip ben tepki vermeden önce çıyanı ayağıyla ezdi.</p>

  <p class="normal">Bir müddet yerde kıvranan bedeni izledi, sonra eğilip küçük bir kâğıda aldı. Sonra onu cam bir kavanoza attı.</p>

  <p class="normal">"Cadılara, zombilere ya da gecenin bir yarısı ortaya çıkan şeylere inanmak istemiyorsun, değil mi?" dedi küçük bir gülümsemeyle bana bakarak. Kavanozun içinde çılgınca çırpınan hayvanı işaret etti. "Evet, efsaneler çok bacaklı hayvanlardan bahsederler, değil mi? Hepsinde bir gerçeklik payı vardır."</p>

  <p class="normal">Açık kahverengi cam kavanozu alıp çıyanın kavanozunun içine bir sıvı döktü. Alkolün keskin kokusu hemen havayı doldurdu. Dalgalarla boğuşan çıyan bir müddet çırpındı ama bacakları düzensizce hareket ederken kavanozun dibine çöktü. Geilie kavanozu düzgünce kapadı ve gitmeye yöneldi.</p>

  <p class="normal">"Bana taş halkadan neden geçtiğimi sordun," dedim arkasından. "Sen nedenini biliyor musun, Geilie?"</p>

  <p class="normal">Bana bir baktı sonra, "Neden mi, tabii ki olayları değiştirmek için," dedi şaşkınlıkla konuşarak. "Başka ne olabilir ki? Hadi gel, eşinin aşağıda olduğunu duyuyorum."</p>

  <p class="ortayazi">***</p>

  <p class="normal">Jamie her ne yaptıysa oldukça uğraştırıcı olduğu belli oluyordu; gömleği terden sırılsıklam olmuş omuzlarına yapışmıştı. Biz salona girdiğimiz zaman arkasını döndü ve ben onun Geilie'nin masanın üstünde bıraktığı tahta sandığa baktığını gördüm. Yüzündeki ifadeden tahminlerimin doğru olduğu anlaşılıyordu – o, Jamie'nin ipeklilerin adasında bulduğu sandıktı.</p>

  <p class="normal">"Sanırım şeker makinenizi onarmayı başardım, bayan," dedi Geilie'ye nazikçe reverans yaparak. "Sorun çatlak bir silindirden kaynaklanıyordu ancak kâhyanızla birlikte bunu halettik. Yine de yakın bir zamanda yeni bir makine almanız gerekecek."</p>

  <p class="normal">Geilie keyifle kaşlarını kaldırdı.</p>

  <p class="normal">"Çok teşekkür ederim, Bay Fraser. Bu zorlu işten sonra size bir şeyler ikram edeyim?" Eli tam zil sırasına uzanmıştı ki Jamie koltuktan ceketini alırken başını iki yana salladı.</p>

  <p class="normal">"Teşekkürler bayan ama gitsek iyi olur. Kingston'a gitmek biraz uzun sürüyor. Karanlık çökmeden önce yola çıkmak en iyisi." Yüzü birden donuklaştı ve ceketinin cebini yoklayıp fotoğrafların olmadığını anladığını fark ettim.</p>

  <p class="normal">Hemen bana bir göz attı ve ben de eteğimin cebine dokunarak başımı salladım.</p>

  <p class="normal">"Her şey için teşekkürler," dedim ve şapkamı alıp hevesle kapıya yöneldim. Şimdi Jamie arkamdaydı ama ben Rose Hall ve ev sahibinden hemen uzaklaşmak istiyordum. Jamie ise oyalanıyordu.</p>

  <p class="normal">"Bayan Abernathy, Paris'te kaldığınız zamanlarda benim bir arkadaşımla tanışıp tanışmadığınızı merak ettim. Acaba Sandringham Dükü'nü tanıyor musunuz?"</p>

  <p class="normal">Geilie soru sorarcasına bir kaşını kaldırdı fakat Jamie bir şey söylemedi ve o da başını salladı.</p>

  <p class="normal">"Evet, tanıyorum. Neden?"</p>

  <p class="normal">Jamie en cazibeli gülüşünü sergileyerek, "Özel bir sebebi yok bayan, sadece merak," dedi.</p>

  <p class="normal">Kapıdan çıktığımız zaman gökyüzü bulutlarla kaplıydı ve ıslanmadan Kingston'a gitmek imkânsızdı. Bu şartlar altında bu umrumda değildi.</p>

  <p class="normal">"Brianna'nın fotoğraflarını aldın mı?" Jamie'nin ilk sorduğu bu olmuştu.</p>

  <p class="normal">"Evet, burada," diyerek cebimi okşadım. "Ian'ın izini bulabildin mi?"</p>

  <p class="normal">"Ne kâhyadan ne de kölelerden bir şey öğrenebildim. Hepsi kadından çok korkuyor. Açıkçası, onları kınadığımı söyleyemem. Ama Ian'ın nerede olduğunu biliyorum." Büyük bir memnuniyetle konuşuyordu.</p>

  <p class="normal">"Nerede? İçeriye girip onu alabilir miyiz?" Arkama bakmak için hafiften eyerimde yükseldim. Rose Hall ağaçların arasından görülebiliyordu. Ne sebeple olursa olsun, bir daha oraya ayak basmak istemiyordum – elbette Ian için hariç.</p>

  <p class="normal">"Şimdi değil." Jamie atımın yularını yakaladı ve kendi atıyla birlikte başını yola çevirdi. "Yardıma ihtiyacım olacak."</p>

  <p class="normal">Jamie, şeker makinesini onarmak için malzeme bakma bahanesiyle çiftliğin çoğunu görebilmişti; köle kulübelerini, ahırları, kullanılmayan tütün yerini ve şeker fabrikası binasını. Her gittiği yerde meraklı ve düşmanca bakışlarla karşılaşmıştı – şeker binası hariç.</p>

  <p class="normal">"Verandaya gelen iri zenci herif dışarıda oturuyordu," dedi. "Ona yakınlaştığım zaman kâhya çok endişelendi ve ona çok fazla yaklaşmamam için beni uyardı."</p>

  <p class="normal">"Gerçekten bu harika fikirmiş," dedim hafiften omuz silkerek. "Ona yaklaşmamak yani. Ama sen onun Ian ile bir ilgisi olduğunu düşündün."</p>

  <p class="normal">"Adam yere açılan küçük bir kapının önünde oturuyordu, Sassenach," Jamie ustalıkla atını yola düşen bir kütüğün etrafından geçirdi. "Orası fabrikanın altındaki kiler olmalı." Jamie şeker fabrikasının etrafında dolanırken, adam bir santim bile yerinden kımıldamamıştı. "Eğer Ian oradaysa, orası da tutulduğu yerdir."</p>

  <p class="normal">"Kesinlikle ben de onun orada olduğunu düşünüyorum." Ben de hizmetçi kızla yaptığım konuşma dâhil, kısa ziyaretimin bütün detaylarını ona anlattım. "Ama ne yapacağız?" dedim en sonunda. "Ian'ı orada bırakamayız! Gerçi Geilie'nin onunla ne yapacağını bilmiyoruz ama Ian'ın orada olduğunu kabul etmedi ve bu kulağa pek de inandırıcı gelmiyor, değil mi?"</p>

  <p class="normal">"Hem de hiç," diye onayladı, öfkeliydi. "Kâhya bana Ian'dan bahsetmedi ama bana saçlarını bile diken diken edecek korkunç şeyler anlattı." Bana bir göz attı ve huzursuz olmasına rağmen hafiften gülümsedi.</p>

  <p class="normal">"Saçlarının durumunu göz önüne alırsak, Sassenach, çok yakında yağmurun yağacağını söyleyebilirim."</p>

  <p class="normal">Şapkamın altından çıkan buklelerimi yeniden içine sokmaya çalışarak, "Ne kadar iyi bir gözlemcisin böyle," dedim alayla. "Gerçek şu ki gökyüzü simsiyah ve havada şimşek kokusu var, yani senin çıkarımlarının bununla ilgisi yok."</p>

  <p class="normal">Fırtına dağ tarafından yaklaşırken, etrafımızdaki ağaçların yaprakları hışırdıyordu. Bulunduğumuz küçük tepeden fırtınanın aşağıdaki körfezden geldiğini görebiliyordum.</p>

  <p class="normal">Jamie etrafa bakmak için eyerinden yükseldi. Benim gözlemime göre etrafımızda ormandan başka bir şey yoktu ama yedi yılını mağarada geçiren biri olarak çevresini farklı bir şekilde görüyordu.</p>

  <p class="normal">"Mümkün olduğunca hızlı bir şekilde sığınak bulsak iyi olacak, Sassenach. Beni takip et."</p>

  <p class="normal">Atlara öncülük edip yürüyerek yoldan çıktık ve ormana girdik. Jamie'nin bir yaban domuzu yolu dediği yoldan ilerliyorduk. Birkaç dakika içinde Jamie aradığını bulmuştu; orman yolunu kesen küçük bir ırmaktı, etrafı eğrelti otlarıyla çevriliydi ve aralarında körpe ağaçlar vardı.</p>

  <p class="normal">Bana eğrelti otlarını toplamamı söylemişti. Her bir eğrelti otu benim kolum kadardı ve taşıyabildiğim kadar çok eğreltiotuyla geri döndüğümde, Jamie sığınağın iskeletini tamamlamıştı. Körpe ağaç dalları düşmüş bir kütüğe bağlanmış ve üzeri yandaki çalılıktan toplanan dallarla kapatılmıştı. Hemen topladığım eğrelti otlarıyla da çatısını kapatmıştı, tamamen su geçirmez değildi ama kesinlikle dışarıda yağmura maruz kalmaktan çok daha iyiydi.</p>

  <p class="normal">Fırtına geldiğinde ortalık bir an sessizleşti. Ne kuşlar ötüyor ne de böcekler şarkı söylüyordu; onlar da yağmurdan korunmaya gitmişlerdi. Birkaç büyük yağmur damlası düşüp yapraklardan sıçramaya başladı. Nihayet fırtına patlak verdi.</p>

  <p class="normal">Karayip yağmurları ani ve şiddetli olurdu. Havadaki nem Edinburgh'daki gibi değildi. Gökyüzü siyaha kesilir ve bardaktan boşalırcasına yağmur yağardı. Yağmur geçene kadar konuşmak imkânsızdı ve buhar gibi yerden hafif bir sis kalkardı ve yere düşen damlaların etkisiyle bu daha da artardı.</p>

  <p class="normal">Yağmur üzerimize yağıyor ve belirsiz bir sis yeşil barınağımızı örtüyordu. Yağmurun gürültüsü ve tepelerde patlayan gök gürültüsü yüzünden konuşmak imkânsızdı. Hava soğuk değildi ama çatımızda bir sızıntı vardı ve ensemden içeriye su girmişti. Korunacak başka bir yer yoktu; Jamie ceketini çıkarıp beni sardı, sonra fırtınanın durmasını beklerken kolunu belime doladı. Dışarıdaki korkunç gürültüye rağmen, kendimi son birkaç saattin hatta son birkaç günün etkisinden kurtulmuş güvende ve huzurlu hissediyordum. Burada bize kimse dokunamazdı.</p>

  <p class="normal">Jamie'nin elini tuttum ve o da bana gülümsedi ve nazikçe beni öptü. Temiz ve toprak kokuyordu, kestiği dallarla kendi ter kokusu birbirine karışmıştı.</p>

  <p class="normal">Neredeyse bitmek üzere diye düşündüm. Ian'ı bulmuştuk ve Tanrı'nın izniyle çok yakında onu sağ salim geri alacaktık. Peki sonra? Jamaika'dan ayrılmak zorundaydık. Gidecek bir sürü yer vardı ve dünya büyüktü. Martinique ve Grenada'da Fransız kolonileri, Hollandalılar'ın Eleuthera adası vardı. Belki en uzak kıtaya, hatta yamyamların kıtasına bile gidebilirdik. Jamie yanımda olduğu sürece hiçbir şeyden korkmuyordum.</p>

  <p class="normal">Yağmur başladığı gibi ansızın kesildi. Yağmur ağaç dallarından damlıyor, kulağımda çınlayan fırtına gürültüsünü yansıtıyordu. Hafif temiz bir esinti, oluşan sisi yok edip nemi uzaklara taşıyor ve hoş serinliğiyle ensemdeki saçları havalandırıyordu. Kuşlar ve böcekler ilk başta sessiz sonra sesli bir şekilde ötüp şarkılarını söylemeye, hava da bu yeşil hayatla yeniden dans etmeye başladı.</p>

  <p class="normal">Hareket edip iç çektim ve doğrularak Jamie'nin ceketini düzelttim.</p>

  <p class="normal">"Geilie bana adamant denilen siyah bir elmas gösterdi; özel bir taşmış," dedim. "Simyacıların kullandığı bir taşmış ve her konuda mutlu olmayı sağlıyormuş. Sanırım şu anı ona borçluyum." Jamie bana bakıp gülümsedi.</p>

  <p class="normal">"Hiç şaşırmadım, Sassenach," dedi. "Yüzün olduğu gibi ıslanmış."</p>

  <p class="normal">Mendil almak için ceketine uzandı ancak durdu. "Brianna'nın resimleri," dedi birden.</p>

  <p class="normal">"Ahh, unuttum." Cebimden resimleri çıkarıp ona verdim. Resimleri aldı ve hızlı hızlı bakmaya başladı, sonra durdu ve yeniden bu sefer yavaşça resimlere bakmaya başladı.</p>

  <p class="normal">"Sorun ne?" diye sordum birden korkarak.</p>

  <p class="normal">"Bir tanesi yok," dedi sessizce. Midemde tarif edilemez bir his oluşmaya başlamıştı ve anlık mutluluk yok olup gitmişti.</p>

  <p class="normal">"Emin misin?"</p>

  <p class="normal">"Senin yüzünü bildiğim gibi bu resimleri iyi biliyorum, Sassenach," dedi. "Evet, eminim. Ateşin yanında durduğu resim yok."</p>

  <p class="normal">Söz konusu olan resmi çok iyi hatırlıyordum; Brianna'nın yetişkin olduğu resimdi, kamp ateşinin yanında bir kayanın üzerinde oturuyordu. Dirseklerini dizlerine dayayarak oturmuş ve objektife bakmıştı ama çekildiğinin farkında değildi, yüzü hülyalıydı ve saçları rüzgârın etkisiyle uçuşuyordu.</p>

  <p class="normal">"Geilie almış olmalı. Ben mutfaktayken ceketinde resimleri bulmuştu. Ondan resimleri aldım ama demek ki bir tanesini çalmış"</p>

  <p class="normal">"Lanet olasıca kadın!" Jamie birden dönüp yola doğru baktı, gözlerini öfke bürümüştü. Elindeki resimleri sıkıca tutuyordu. "Onunla ne yapacak ki?"</p>

  <p class="normal">"Belki sadece meraktandır," dedim ama içimdeki his yok olmamıştı. "Yani bir resimle ne yapabilir ki? Onu hiç kimseye gösteremez de. Buraya kim gelir?"</p>

  <p class="normal">Sanki bu soruma cevapmış gibi Jamie birden başını kaldırdı ve sessiz olmam için kolumu sıktı. Biraz aşağıda sarımsı çamura dönüşmüş yol şeridi görülüyordu. Yolda at üstünde bir adam vardı, siyahlara bürünmüş küçük figür uzaktan bir karınca gibi görünüyordu.</p>

  <p class="normal">Sonradan Geilie'nin bana dediklerini hatırladım. <span class="ideitalik">Bir ziyaretçim gelecek</span>. Ve sonra da, <span class="ideitalik">bu peder saat dörtte geleceğini söyledi</span>.</p>

  <p class="normal">"Bu giden peder olmalı," dedim. "Geilie onu beklediğini söylemişti."</p>

  <p class="normal">"Bu giden kişi Archie Campbell," dedi Jamie endişeyle. "Eğer öyleyse işini bıraktı demek." Uğursuz figür ağaçların arasında kayboldu, Jamie emin olduktan ancak birkaç dakika sonra yola çıkmamız için izin verdi.</p>

  <p class="normal">"Ian için ne planlıyorsun?" diye sordum yolda giderken.</p>

  <p class="normal">"Yardıma ihtiyacım var," diye yanıt verdi kısaca. "Innes, MecLeod ve diğerleriyle nehir üzerinden gelmeyi planlıyorum. Orada bir yer var, şeker fabrikasına yakın. Kayığı orada bırakıp sahile çıkacağız ve gerekirse Herkül ve Atlas ile mücadele edeceğiz, tabii çok zorluk çıkarırlarsa. Sonra kileri açıp Ian'ı alacağız ve gideceğiz. İki gün içinde ay karanlığı çökecek. Umarım bu daha erken olur. Ama uygun kayığı ve silahları bulmak biraz zaman alacak sanırım."</p>

  <p class="normal">"Peki para yerine ne kullanacaksın?" diye sordum birden. Jamie'nin yarasa guanosundan kazandığının çoğu yeni elbiselere ve ayakkabılara gitmişti. Geriye kalan anca bizi birkaç hafta idare edebilirdi ve eğer uygun bir kayık bulunursa bir ya da iki güne iniyordu bu sayı. Yine de iyi kalite silah almaya para yoktu.</p>

  <p class="normal">Adada ne tabanca ne de kılıç yapılıyordu; bütün silahlar Avrupa'dan geliyordu ve hepsi de çok pahalıydı. Jamie'nin Kaptan Raines'den kalma iki tabancası vardı. İskoçlar'ın ise balık bıçaklarından başka silahları yoktu – silahlı bir baskın için hiç de uygun değillerdi.</p>

  <p class="normal">Jamie hafiften yüz asıp yan yan bana baktı.</p>

  <p class="normal">"John'dan yardım istemek zorundayım," dedi açıkça. "İstemeyeyim mi?"</p>

  <p class="normal">Bir müddet sessizce at sürdüm, sonra başımı 'evet' anlamında salladım.</p>

  <p class="normal">"Sanırım istemek zorundasın." Bu hiç hoşuma gitmiyordu fakat benim itiraz etmem söz konusu olamazdı; önemli olan Ian'ın hayatıydı. "Ama bir şartım var Jamie–"</p>

  <p class="normal">"Evet, biliyorum," dedi kabul ederek. "Sen de benimle gelmek istiyorsun, değil mi?"</p>

  <p class="normal">"Evet," dedim gülümseyerek. "Yani Ian incinmiş olabilir, hasta olabilir ya da–"</p>

  <p class="normal">"Tamam, geliyorsun!" dedi aksice. "Lakin bana bir iyilik yapacaksın, Sassenach. Kendini öldürtmeye ya da parçalara ayırtmamaya çalış?"</p>

  <p class="normal">"Denerim," dedim düşünceli bir tavırla. Ve atımı onunkine yanaştırıp Kingston'a doğru yan yana sürmeye devam ettik.</p>
</body>
</html>
