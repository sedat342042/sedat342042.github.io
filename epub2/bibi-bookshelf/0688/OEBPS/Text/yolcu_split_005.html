<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>yolcu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h1baslik1" id="calibre_toc_11"><br class="chapter" />
  <span class="ideitalik">1<br class="chapter" />
  <br class="chapter" />
  Leş Kargalarının Ziyafeti</span></h2>

  <p class="normal"> </p>

  <p class="indentmetinitalik">Nice İskoç beyi savaştı,</p>

  <p class="indentmetinitalik">Nice yiğit yenik düştü.</p>

  <p class="indentmetinitalik">Ölüm yürekten kabul edildi,</p>

  <p class="indentmetinitalik">Hepsi İskoç kralı ve adaleti içindi.</p>

  <p class="indentmetinitalik">"Bir daha geri gelmeyecek misin?"</p>

  <p class="normal"> </p>

  <p class="sagbolditalik">16 Nisan 1746</p>

  <p class="normal"> </p>

  <p class="normal">O öldü. Fakat burnu acıyordu ve bu şartlar altında, bunun tuhaf olduğunu düşünüyordu. Yaratıcısı'nın anlayışına ve merhametine hatırı sayılır derecede güvenirken, bütün insanların cehennemden korkmasını sağlayan doğal suçluluk dürtüsünü içinde barındırıyordu. Cehennem seslerini duyduğu hissiyle, cehennemin şanssız sakinlerinin işkencesinin sadece burun acısıyla kalacağı ihtimalinin olmadığına emindi.</p>

  <p class="normal">Diğer taraftan, birkaç şeyi hesaba katarsa burası cennet de olamazdı. Birincisi, orayı hak etmiyordu. İkincisi, burası cennete benzemiyordu. Ve üçüncüsü, lanetlenmiş olanlardan çok kutsanmışların ödülünün kırık bir burun olacağından şüpheliydi.</p>

  <p class="normal">Araf'ın her zaman gri renkte sıkıntılı bir yer olduğunu düşünürken, etrafındaki her şeyi saklayan belirsiz kırmızımsı ışık artık buna daha uygun görünüyordu. Zihni açılmaya başlamıştı ve nedenleri sorgulama yetisini yavaşça geri kazanıyordu. Günahlarından arınana kadar acı çekip, sonunda Tanrı'nın krallığına girene kadar, birisi onu görüp, hükmünün ne olduğunu ona söylese ne iyi olurdu diyerek, öfkeli bir şekilde düşünüyordu. Bir şeytan mı yoksa bir melek mi bekliyordu, emin değildi. Araf'ta neler gerektiği hakkında bir fikri yoktu; bu, okul yıllarında din dersi öğretmeninin ilgilendiği konulardan biri değildi.</p>

  <p class="normal">Beklerken, dayanması gereken diğer işkencelerin ne olduğunu düşünmeye başladı. Sağında solunda bir sürü sıyrık, bıçak kesiği ve morluk vardı. Sağ elinin dördüncü parmağını yeniden kırıp kırmadığından da emin değildi – donmuş bir eklem ve sert bir şekilde çıkıntı yapması, parmağın iyileşmesini zorlaştıracaktı. Fakat hiçbir şey o kadar kötü değildi. Başka ne vardı ki?</p>

  <p class="normal">Claire. Kalbine kazılan isim, öyle bir acıydı ki bedeninin dayanması gereken bütün acılardan daha zordu.</p>

  <p class="normal">Eğer gerçek bir bedeni olsaydı, acıdan iki büklüm olacağından emindi. Claire'i taş halkaya geri gönderdiği zaman onun böyle olacağını biliyordu. Manevi ızdırap, Araf'taki şartlarla üstesinden gelinebilirdi ve bu ayrılık acısının asıl ceza olduğunu tahmin ediyordu – adam öldürme ve ihanet de dâhil, yaptığı her şeyin kefaretini ödemek için etkili bir ceza diye düşündü.</p>

  <p class="normal">Araf'taki kişilere dua etmek için izin verilip verilmediğini bilmiyordu ama o yinede denedi. <span class="ideitalik">Tanrım</span> diye dua etmeye başladı, <span class="ideitalik">O güvende olsun. O ve çocuğum</span>. Claire'in taş halkalardan geçtiğinden emindi; bebek sadece iki aylıktı, Claire hâlâ hafif ve hızlıydı ve tanıdığı en inatçı, en dik kafalı kadındı. Ancak geldiği yere geri gitmek için tehlikeli bir yolculukla mücadele etmiş olabilirdi – o zaman ile şimdi arasında uzanan gizemli yol tehlikeli bir geçişti. Taşı tutacak güçten yoksundu ve bu düşünce bile, ona burnunun sızladığını unutturmaya yetmişti.</p>

  <p class="normal">Vücudunun çektiği rahatsızlıkları keşfetmeye devam etti; sol bacağının koptuğunu fark ettiğinde canı fena halde sıkıldı. His kalçada bitiyordu, eklemde uyuşma ve karıncalanma vardı. Sonunda Cennet'e ya da en azından Mahşer Günü'ne ulaşmış olsa da, sonunda Araf'a zamanında dönebilmişti. Ayrıca eniştesi Ian, kendi kopmuş bacağının yerine taktığı tahta ile yaptığı gibi onun kopmuş bacağına da bir çare bulabilirdi.</p>

  <p class="normal">Yine de görüntüsü tehlikedeydi. Ahh, öyle olmalıydı; kibir günahını iyileştirmeyi amaçlayan bir ceza. Zihinsel olarak dişlerini sıktı. Bununla başa çıkarken, metanet ve alçakgönüllülükle ona her ne gelecekse gelsin kabul etmeye kararlıydı. Fakat yine de bacağının nerede sona erdiğini anlamak için deneme amaçlı elini (ya da el için her ne kullanacaksa) aşağıya uzatmaktan kendini alamadı.</p>

  <p class="normal">Eli sert bir şeye değdi ve parmakları ıslanmış, karmakarışık bir saça dolandı. Birden doğruldu ve büyük bir çabayla göz kapaklarını mühürleyen kurumuş kan lekeleri çatırdadı. Hafızası geri gelirken yüksek sesle inledi. Yanılmıştı. Burası bir zamanlar cehennemdi. Fakat ne yazık ki James Fraser her şeye rağmen ölmemişti.</p>

  <p class="ortayazi">***</p>

  <p class="normal">Bir adamın bedeni onunkinin üstündeydi. Bu ağırlık sol bacağını eziyor, buradaki hissin yok olma sebebini açıklıyordu. Adamın başı top güllesi gibi ağırdı, karnına doğru yüzükoyun uzanmıştı, keçeleşmiş saçları, ıslak gömleğinin üstünde siyah bir leke gibiydi. Ani bir panikle kendini yukarıya doğru çekti; adamın başı, kucağından yanına doğru kaydı. Saçlarının koruduğu yarı açıkgözler bomboş bir ifadeyle bakıyordu.</p>

  <p class="normal">Bu Jack Randall'dı, komutanın güzel kırmızı ceketi öyle ıslanmıştı ki neredeyse siyah gibi duruyordu. Jamie beceriksizce bedeni üstünden atmak için çabaladı ama kendini şaşılacak derecede güçsüz hissediyordu; elini kuvvetsizce Randall'ın omzuna koydu ve kendini desteklemeye çalışırken diğer kolunun dirseği birden burkuldu. Bir kez daha sırt üstü yatar hale gelmişti; gri gökyüzünden düşen sulu karlar üstünde çılgıncasına dönüyordu. Her nefes verişinde, karnının üstündeki Jack Randall'ın başı korkunç bir şekilde yukarıya doğru hareket ediyordu.</p>

  <p class="normal">Ellerini çamurlu yere bastırdı – su, parmaklarının arasından yukarıya çıkıyor ve gömleğine ulaşıyordu – sonra yana doğru dönmeye çabaladı. Cansız bacak yavaşça özgürlüğüne kavuşarak yana kaydı. Dondurucu yağmur ve rüzgâr şok etkisiyle savunmasızca ortaya çıkan etine çarpmaya başladı; ani soğukla birden titredi.</p>

  <p class="normal">Yerde kıvranıp, çamurlara bulanmış ekose pelerinle uğraşırken, yukarılardan bir yerlerde yankılanan nisan rüzgârının ağıtını duyabiliyordu; uzaklardan gelen bağrışlar, inlemeler ve sızlanmalar tıpkı rüzgârda inleyen hayaletler gibiydi. Her yerde kargaların bet sesleri vardı. Düzinelerce karganın çıkardığı sesler.</p>

  <p class="normal">Dalgın bir halde, bu çok tuhaf, diye düşündü. Kuşlar böyle fırtınalı bir havada uçmazlardı. Son bir çabayla altındaki pelerini özgür bıraktı ve bedeninin üstünü yokladı. Bacaklarını örtmek için uzandığında, kilt eteğinin ve sol bacağının kanla kaplı olduğunu gördü. Bu manzara onu rahatsız etmedi; sadece bir biçimde ilginç görünüyordu, koyu kırmızı renk etrafını saran otların grimsi yeşiline karışmıştı. Savaşın yankıları kulaklarından çekilmiş ve Culloden Arazisi'nde geriye sadece kargaların ötüşleri kalmıştı.</p>

  <p class="ortayazi">***</p>

  <p class="normal">Adını çağırdıklarından çok sonra uyanabilmişti. "Fraser! Jamie Fraser! Burada mısın?"</p>

  <p class="normal">Hayır diye düşündü halsizce. Değilim. Bilinçsizken buradan daha iyi bir yerdeydi. Yarı suyla dolu olan derin olmayan bir çukurda uzanıyordu. Karla karışık yağan yağmur durmuş ama rüzgâr durmamıştı; inliyor, keskin ve dondurucu şekilde esiyordu. Gökyüzü neredeyse siyaha dönmüştü, akşam olmak üzereydi.</p>

  <p class="normal">"Buradan aşağıya gittiğini gördüm, sana söylemiştim. Büyük karaçalının yanına, sağ tarafa." Ses uzaklardan geliyordu, biriyle tartışırken uzaklaşıyordu.</p>

  <p class="normal">Kulağına bir hışırtı sesi geldi ve kargayı görmek için başını yana çevirdi. Biraz ötede çimenin üstündeydi kuş, rüzgârın karıştırdığı siyah tüyleri leke gibi duruyordu, boncuk gözleri ise onu umursamıyordu. Tehlike yaratmayacağını düşündüğünden, karga olağan bir şekilde boynunu çevirdi ve gagasını Jack Randall'ın gözüne sert bir şekilde vurmaya başladı.</p>

  <p class="normal">Jamie tiksintiyle inledi ve ani bir hareketle sallandı. Bu hareketi karganın ötüp, kanat çırparak uzaklaşmasına sebep oldu.</p>

  <p class="normal">"Evet! Burada!"</p>

  <p class="normal">Çamurlu alanda bir gürültü koptu. Omzunun üstünde hoş geldin dercesine konmuş bir el vardı ve önünde bir yüz belirdi.</p>

  <p class="normal">"Yaşıyor! Buraya gel, MacDonald! Bir el at, kendi başına yürüyemez." Dört kişilerdi ve büyük bir çabayla onu ayağa kaldırdılar, kollarını çaresizce Ewan Cameron ve Iain MacKinnon'ın omuzlarının üzerine koydu.</p>

  <p class="normal">Onlara, onu bırakmalarını söylemek istedi; amacı onu uyandırmaktı ama niyetinin ölmek olduğunu hatırladı. Fakat eşlik edenlerin tatlı ilgisine karşı koymak imkânsızdı. Rahatladıkça ölü bacağındaki hissetme geri geliyordu ve artık yarasının ne kadar ciddi olduğunun farkındaydı. Her koşulda yakında ölecekti; Tanrı'ya şükürler olsun ki karanlıkta yalnız değildi.</p>

  <p class="ortayazi">***</p>

  <p class="normal">"Su?" Bardağın kenarı dudaklarına bastırılıyordu ve içmek için yeterince kendini kaldırıp, suyu dökmemeye dikkat etti. Bir anlığına, bir el alnına dokundu ve yorum yapmadan çekildi.</p>

  <p class="normal">Yanıyordu; gözlerini kapattığında alev alev kavrulduğunu hissediyordu. Dudakları kuruydu ve ateşten acıyordu ancak bu, aralıklarla gelen titremeden daha iyiydi. En azından ateşliyken öylece yatabiliyordu ve soğuktan titreme bacağındaki acıları azdırıyordu.</p>

  <p class="normal">Murtagh. Vaftiz babası ile ilgili korkunç bir hisse kapılmıştı ama tam hatırlayamıyordu. Murtagh öldü; böyle olduğunu biliyordu ama neden ve nasıl bildiğini bilmiyordu. Kuzey İskoçya ordusunun birçoğu ölmüştü, kırda katledilmişlerdi – çoğunu çiftlik evindeki adamların konuşmasından çıkarmıştı fakat kendi mücadelesini hatırlamıyordu.</p>

  <p class="normal">Daha önceleri de savaşmıştı ve askerlerde bilinç kaybının yaygın olduğunu biliyordu. Buna şahit olmuştu ama kendisi hiç yaşamamıştı. Hafızasının geri geleceğini biliyordu ve bu olmadan ölmeyi umuyordu. Düşüncelere dalmıştı ve bir hareketle bacağındaki acı arttı. Tekrar inledi.</p>

  <p class="normal">"İyi misin Jamie?" Ewan dirseğinin üzerinde doğruldu, şafağın ilk ışıklarında yüzü bitkindi. Kana bulanmış başı sargı beziyle sarılmıştı ve yakasında solmuş kan lekeleri vardı. Bu lekeler kafasındaki kurşun sıyrığından dolayıydı.</p>

  <p class="normal">"Evet, iyi olacağım." Bir elini uzattı ve şükranla Ewan'ın omzuna dokundu. Ewan da onu okşadı ve geriye uzandı.</p>

  <p class="normal">Kargalar siyahtı. Gece kadar siyahtı. Karanlıkta tünemek için gider ama şafakla birlikte, savaşın karakuşları geri döner ve yitip giden bedenlerde ziyafet çekerlerdi. Acımasız gaganın oyduğu gözün, kendi gözü olabileceğini düşündü. Göz kapaklarının altındaki gözyuvalarını hissedebiliyordu; yuvarlak ve sıcaktı, huzursuz bir şekilde bir aşağı bir yukarı giden peltemsi bir kıvamdaydı ama bilinçsiz bir şekilde boş boş bakıyordu.</p>

  <p class="normal">Adamların dördü çiftlik evindeki camın yanına toplanmışlar, birlikte sessizce konuşuyorlardı.</p>

  <p class="normal">"Kaçmak mı?" dedi biri, başıyla dışarıyı göstererek. "Tanrım, en iyilerimiz bile zar zor sendeleyerek yürüyor ve altı kişi de yürüyemiyor."</p>

  <p class="normal">"Eğer gidebiliyorsanız gidin," dedi yerde yatan bir kişi. Yırtık pırtık örtülerle sarılan kendi bacağına bakarken yüzünü buruşturdu. "Bizim pek zamanımız yok."</p>

  <p class="normal">Duncan MacDonald acımasız bir gülüşle geriye döndü ve başını iki yana salladı. Camdan gelen ışık yüzünün kaba hatlarını aydınlatıyor, yorgunluk izlerini derinleştiriyordu.</p>

  <p class="normal">"Hayır, bekleyeceğiz," dedi. "Zaten İngilizler pire gibi her yere üşüşmüşler, pencereden nasıl kalabalık olduklarını görebilirsin. Şimdiye kadar Drumossie'den sağ salim kurtulan bir adam yok."</p>

  <p class="normal">"Dün araziden kaçanlar bile çok uzağa gidemeyecekler," diye yorum yaptı MacKinnon yumuşak bir sesle. "İngiliz askerlerinin geceleyin dolaştıklarını duymadın mı? Bizim gibi ayaktakımından birilerini yakalamanın onlar için zor olacağını mı sanıyorsun?"</p>

  <p class="normal">Bu soruya cevap veren olmadı; hepsi cevabı çok iyi biliyordu. Kuzey İskoçyalılar'ın çoğu savaştan önce zar zor dayanabilmişti. Soğuktan, yorgunluktan ve açlıktan zayıf düşmüşlerdi.</p>

  <p class="normal">Jamie başını duvara doğru çevirdi, adamlarının yeterince erken varmaları için dua ediyordu. Lallybroch uzaktı; eğer Culloden'dan olabildiğince uzaklaştılarsa, yakalanmaları pek olası değildi. Ve Claire ona Cumberland'in askerlerinin Kuzey İskoçyalılar'ı kırıp geçeceğini, intikamlarını almak için hepsini kurşundan geçireceklerini söylemişti.</p>

  <p class="normal">Claire'i düşünmek, bu sefer onda bir özlem dalgasının oluşmasına sebep olmuştu. Tanrım, burada olsa, elini elinin üzerine koysa, yaralarını iyileştirse ve başını onun kucağına koysa. Ama o gitmişti – ondan iki yüz yıl sonrasına – ve bunun için Tanrı'ya şükürler olsun! Gözyaşları, kapalı göz kapaklarının altından yavaşça süzülüyordu. Diğerleri görmesin diye yana döndü.</p>

  <p class="normal"><span class="ideitalik">Tanrım, o güvende olsun,</span> diye dua ediyordu. <span class="ideitalik">O ve çocuğum</span>.</p>

  <p class="ortayazi">***</p>

  <p class="normal">Öğleden sonra havayı ansızın yanık kokusu kapladı, koku camsız pencereden içeriye süzülmüştü. Barut kokusundan daha yoğundu; kızarmış et kokusunu andıran belli belirsiz ama korkunç ve keskin bir kokuydu.</p>

  <p class="normal">"Ölüleri yakıyorlar," dedi MacDonald. Köy evine geldiklerinden beri camın yanında oturduğu yerden ara sıra kalkıyordu. Ölü gibi görünüyordu; kömür karası saçları kirden keçeleşmişti ve yüzündeki bütün kemikler ortaya çıkmıştı.</p>

  <p class="normal">Kırların oradan bildik sesler geliyordu. Silah sesleri. Ekose giyinmiş biri, kendisinden daha şanslı arkadaşlarıyla birlikte odun yığının üstüne atılmadan önce, öldürücü son darbe İngiliz komutanları tarafından vuruluyordu. Jamie yukarıya doğru baktı. Duncan MacDonald'ı hâlâ pencerenin kenarında otururken gördü ama gözleri kapalıydı.</p>

  <p class="normal">Jamie'nin yanındaki Ewan Cameron istavroz çıkardı. "Bize acı," diye fısıldadı.</p>

  <p class="ortayazi">***</p>

  <p class="normal">Öyle de oldu. Sonunda çizmeli ayaklar çiftlik evine yaklaşıp, kapıyı sessizce açtıklarında ikinci günün öğle vaktiydi.</p>

  <p class="normal">"İsa aşkına." Çiftlik evindeki manzaraya karşı yapılan boğuk bir haykırıştı bu. Kapıdan giren rüzgâr yerde yatan ya da istiflenmiş şekilde kirli ve kana bulanmış bedenlerin üzerindeki pis kokuyu hareketlendirmişti.</p>

  <p class="normal">Silahlı direniş gibi bir ihtimal yoktu; karşılarındaki insanların kalpleri yoktu ve bu saçmaydı. II. James yanlıları sadece oturmuş, ziyaretçilerinin keyiflerini bekliyordu.</p>

  <p class="normal">İçeriye giren binbaşıydı, kırışıksız üniforması yeniydi ve çizmeleri parlaktı. İçerdekileri incelemek için bir an tereddüt ettikten sonra içeriye girdi, üsteğmeni hemen arkasındaydı.</p>

  <p class="normal">"Ben Lord Melton," dedi, etrafa bakıyordu sanki içerdekilerin liderini arıyordu, ona göre gözlem en uygun şekilde yapılmalıydı.</p>

  <p class="normal">Bakışmalarının ardından, Duncan MacDonald yavaşça ayağa kalktı ve başını eğdi. "Glen Richie'li Duncan MacDonald," dedi. Bir eliyle işaret ederek devam etti, "Ve diğerleri, majesteleri Kral James'in son askerleri."</p>

  <p class="normal">"Ben de öyle tahmin ediyorum," diye konuştu İngiliz sertçe. Otuzlu yaşlarında genç bir adamdı ama deneyimli bir askerin güvenine sahipti. Adamları süzdü sonra ceketine uzandı ve katlı bir kâğıt çıkardı.</p>

  <p class="normal">"Ekselansları, Cumberland Dükü'nün emrini getirdim," dedi. "Bastırılan haince ayaklanmaya karışan kişilerin derhal infazı onaylanmıştır." Bir kez daha köy evine bir göz attı. "Burada vatan haini olmadığını söyleyen masum biri var mı?"</p>

  <p class="normal">İskoçlar'dan belli belirsiz bir kahkaha sesi yükseldi. Yüzlerinde siyah savaş boyasıyla, katliam alanının hemen yanında dikilmişlerdi.</p>

  <p class="normal">"Hayır, lordum," dedi MacDonald, dudaklarında belli belirsiz bir gülümseme vardı. "Hepimiz vatan hainiyiz. Asılabilir miyiz?"</p>

  <p class="normal">Melton bariz bir tiksintiyle yüzünü buruşturdu, sonra yeniden vurdumduymaz tavrını takındı. Küçük, sağlam kemikleriyle zayıf bir adamdı fakat otoritesini çok iyi taşıyordu.</p>

  <p class="normal">"Vurulacaksınız," dedi. "Kendinizi hazırlamanız için bir saatiniz var." Duraksadı, üsteğmenine bir göz attı, sanki emrindekinden önce cömert davranmaktan korkuyor gibiydi ama devam etti. "Eğer yazmak için bir şeye ihtiyacınız olursa kâtibim size yardımcı olacaktır." Üstünkörü bir tavırla MacDonald'a işaret etti, topuklarının üstünde geriye döndü ve gitti.</p>

  <p class="normal">Korkunç geçti o bir saat. Birkaç kişi önerilen kalemi ve mürekkebi aldı, kararlı bir şekilde bir şeyler karalamaya başladı, başka yazacak bir yer olmadığından kâğıtları yana yatık bacaya dayıyorlardı. Diğerleriyse sessizce dua ediyor ya da oturup bekliyordu.</p>

  <p class="normal">MacDonald, Giles McMartin ve Frederick Murray için merhamet istedi, on yedi yaşında oldukları için diğerleri ile aynı kefeye konmamaları gerektiğini söylüyordu. Bu rica geri çevrildi ve çocuklar yan yana oturdular. Duvara yaslanmışlardı, yüzleri bembeyazdı ve birbirlerinin ellerini tutuyorlardı.</p>

  <p class="normal">Jamie onlar için kahreden bir acı hissetti – diğerleri için, sadık arkadaşları ve yiğit askerleri için. Kendisine gelince sadece bir iç rahatlığı içindeydi. Endişelenecek ve yapılacak bir şey yoktu. Adamları, eşi ve doğmamış çocuğu için yapabileceği her şeyi yapmıştı. Şimdi bedensel ızdırabının bitme zamanı gelmişti ve huzur içinde bu dünyadan gidebilirdi.</p>

  <p class="normal">Şans için gözlerini kapadı ve her zaman yaptığı gibi Fransızca tövbesini dile getirmeye başladı. <span class="ideitalik">Mon Dieu, je regrette...</span> Fakat devam etmedi, tövbe etmek için artık çok geçti.</p>

  <p class="normal">Öldüğünde Claire'i bulabilecek miydi, merak ediyordu. Belki de umduğu gibi belli bir süre mi ayrı kalacaklardı? Her durumda onu yeniden görecekti; kilisenin emirlerinden daha çok buna inanıyordu. Tanrı bir kere Claire'i ona vermişti, bir kere daha verebilirdi.</p>

  <p class="normal">Dua etmeyi kesti ve gözleri kapalıyken Claire'in yüzünü hatırlamaya çalıştı; yanaklarının ve şakaklarının kıvrımını, onu öpmeye kışkırtan açık renk kaşlarını, kaşlarının tam ortasında burnunun hemen üstünde, berrak kehribar rengi gözlerinin arasındaki düzgün teni. Dikkatini dudaklarının şekline verdi; tatlı kıvrımını, tadını, dokusunu ve zevkini dikkatlice hayal ediyordu. Dua, kalem karalama sesleri ve Giles McMartin'in hıçkırık sesleri kulaklarından silinivermişti.</p>

  <p class="normal">Öğleden sonra Melton geri döndü. Bu sefer yanında üsteğmeni ve kâtibi dâhil altı kişi vardı. Yeniden kapı eşiğinde durdu ama o konuşmadan önce MacDonald ayağa kalktı.</p>

  <p class="normal">"İlk ben gideceğim," dedi ve kararlı bir şekilde çiftlik evinin karşısına doğru yürüdü. Başını kapıdan dışarıya çıkmak için eğerken Lord Melton kolunu tuttu.</p>

  <p class="normal">"Tam adınızı söyleyin, sör? Kâtibim not edecek."</p>

  <p class="normal">MacDonald kâtibe bir göz attı, dudağının köşesinde acı bir gülümseme belirdi.</p>

  <p class="normal">"Ödül listesi, değil mi? Evet, tamam." Omuz silkti ve doğruldu. "Glen Richie'li Duncan William MacLeod MacDonald." Lord Melton'a nazik bir şekilde reverans yaptı. "Hizmetinizdeyim efendim."</p>

  <p class="normal">Kapıdan dışarıya çıktı ve yakından atılan tek el silah sesi duyuldu. Çocukların beraber gitmesine izin verdiler, kapıdan çıkarlarken elleri sıkıca birbirlerine kenetlenmişti. Geri kalanlar tek tek alınıyor, kâtibin not etmesi için her birinin adı soruluyordu. Kâtip kapının yanındaki sandalyede oturuyordu, başı kucağındaki kâğıtlara doğru eğilmiş, geçen adamlara bakmıyordu bile.</p>

  <p class="normal">Sıra Ewan'a geldiğinde, Jamie dirseğinin üzerinde doğrulmak için çabaladı ve yapabildiğince sert bir şekilde arkadaşının elini tuttu.</p>

  <p class="normal">"Yakında seni göreceğim," diye fısıldadı.</p>

  <p class="normal">Ewan'ın eli titriyordu ama Cameron sadece gülümsedi. Sonra eğildi, Jamie'yi dudağından öptü ve doğruldu.</p>

  <p class="normal">Yürüyemeyen altı kişiyi sona bırakmışlardı.</p>

  <p class="normal">"James Alexander Malcolm MacKenzie Fraser," dedi, kâtibin doğru yazması için yavaşça konuşuyordu. "Broch Tuarach Beyi." Sabırlı bir şekilde heceledi, sonra Melton'a baktı.</p>

  <p class="normal">"Lordum, izninizle ayakta durabilmem için bana yardımcı olur musunuz?" Melton ona cevap vermedi ama aşağıya doğru dik dik baktı, yüzünde tiksinti, şaşkınlık ve korkunun karıştığı bir ifade vardı.</p>

  <p class="normal">"Fraser?" dedi. "Broch Tuarachlı?"</p>

  <p class="normal">"Benim," dedi Jamie sabırlı bir biçimde. Bu adam biraz daha acele edemez miydi? Vurulmaya razı olmak yetmişti ama arkadaşlarının öldürüldüğünü dinlemek çok farklı bir şeydi ve artık sinirlerine hâkim olamıyordu. Kendini zorladığından kolları titriyor ve aynı gücü paylaşmayan bağırsakları dehşetli bir guruldamayla kasılıyordu.</p>

  <p class="normal">"Lanet olsun," diye mırıldandı İngiliz. Eğildi ve duvarın gölgesinde uzanan Jamie'ye baktı sonra döndü ve üsteğmenine işaret verdi.</p>

  <p class="normal">"Onu ışığa çıkarmama yardım et," diye emretti. Kibar değillerdi ve hareket bacağındaki ağrıyı azdırdığında Jamie homurdandı. Bu, bir anlığına onun başının dönmesine sebep olmuştu ve Melton'ın söylediklerini kaçırmıştı.</p>

  <p class="normal">"II. James yanlılarının bahsettiği Kızıl Jamie sen misin?" diye sordu adam sabırsızca.</p>

  <p class="normal">Jamie'yi belli belirsiz bir korku sardı; adı çıkmış Kızıl Jamie olduğunu onlara söylediğinde, onu vurmayacaklardı. Yargılanmak için zincirlerle Londra'ya götüreceklerdi – savaşın ödülü olarak. Ondan sonra cellâdın ipi gözükecekti ve karnını yarıp bağırsaklarını çıkardıklarında, o yarı boğulmuş bir halde döşemenin üstünde yatacaktı. Bağırsakları gürültülü bir şekilde guruldamıştı; onların bile pek fikri yok gibiydi.</p>

  <p class="normal">"Hayır," dedi olabildiğince soğukkanlı olmaya çalışarak. "O zaman devam edeceksiniz, değil mi?"</p>

  <p class="normal">Bunu önemsemeyen Melton dizlerinin üstüne çöktü ve Jamie'nin gömleğinin yakasını açtı. Jamie'nin saçlarını tuttu ve başını geriye itti.</p>

  <p class="normal">"Lanet olsun!" dedi Melton. Melton'ın parmakları onu boğazından tutuyordu, hemen köprücük kemiğinin üstündeydi. Küçük, üçgen şeklinde bir iz vardı ve bu sorgu yargıcının endişelenmesine sebep olmuş gibi görünüyordu.</p>

  <p class="normal">"Broch Tuarachlı James Fraser. Kızıl saçlı ve boğazında üçgen şeklinde bir yara izi var." Melton saçlarını bıraktı ve ayağa kalkarak geri çekildi, dalgın bir halde çenesini ovalıyordu. Sonra kendini topladı ve üsteğmenine döndü, çiftlik evindeki geri kalan beş adamı işaret etti.</p>

  <p class="normal">"Geri kalanını götürün," diye emretti. Açık renk kaşları derin bir çatışla birleşmişti. Jamie'nin başucunda duruyordu, diğer İskoçlar götürülürken kaşları hâlâ çatıktı.</p>

  <p class="normal">"Düşünmek zorundayım," diye mırıldanıyordu. "Lanet olsun, düşünmek zorundayım!"</p>

  <p class="normal">"Yapın şunu," dedi Jamie, "Eğer yapabilirseniz. Uzanmam lazım." Duvara doğru onu yasladılar, bacağı önünde açılmış haldeydi ama iki gün yattıktan sonra dik oturmak, onun yapabileceğinden daha fazla çabayı gerektiriyordu. Odada sarhoş gibi yana yatmış, gözlerinin önünde küçük ışıklar dönüyordu. Bir yanına yaslandı ve aşağıya doğru kaydı. Kirli yeri kucakladı ve baş dönmesinin geçmesini beklerken gözlerini kapattı.</p>

  <p class="normal">Melton mırıldanıyordu ama Jamie kelimeleri anlayamıyordu, her durumda bunu umursamıyordu. Güneş ışığında otururken bacağını ilk kez görebildi ve asılmak için o kadar uzun yaşamayacağından emin oldu.</p>

  <p class="normal">Yanığın koyu kırmızı rengi yukarıya doğru yayılmıştı, kurumuş kan lekelerinden daha parlaktı. Yaranın kendisi iltihaplıydı; diğer adamların kötü kokusunun azalmasıyla kendinden boşalan berbat ter kokusunu belli belirsiz hissedebiliyordu artık. Bu durumda ani bir kurşunla ölmek, iltihabın oluşturduğu acı ve bilinç kaybıyla ölmekten çok daha iyiydi. Silah sesini duyup duymadığını merak etti ve çöküp uykuya daldı, ezilmiş serin toprak sıcak yanağının altında annesinin göğsü kadar düzgün ve rahatlatıcıydı.</p>

  <p class="normal">Aslında uyumuyordu, sadece ateşin verdiği baygınlık haliydi ama kulaklarında çınlayan Melton'ın sesi onu uyandırmıştı.</p>

  <p class="normal">"Grey," diyordu ses, "John William Grey! Bu adı biliyor musun?"</p>

  <p class="normal">"Hayır," dedi, uyku ve ateşten aklı karışmıştı. "Bak dostum, ya beni vur ya da git, tamam mı? Ben hastayım..."</p>

  <p class="normal">"Carryarrick yakınlarında." Melton'ın sesi teşvik edici ve sabırsızdı. "Bir çocuk, sarışın ve on altı yaşlarında. Ormanda karşılaştınız."</p>

  <p class="normal">Jamie, ona eziyet çektiren kişiye gözlerini kısarak baktı. Ateş görüşünü bulanıklaştırıyordu fakat üzerine eğilmiş sağlam, kemikli yüzün bir şekilde tanıdık geldiğini düşünüyordu. Neredeyse bir kızınkine benzeyen bu büyük gözleri bir yerden hatırlıyordu.</p>

  <p class="normal">"Ahh," dedi, aklında kararsızca dönen resim selinden tek bir yüzü yakalayarak. "Beni öldürmeye çalışan küçük delikanlı. Evet, hatırlıyorum." Gözlerini yeniden kapattı. Ateşin etkisiyle bir duygu diğer duyguya karışıyor gibi geliyordu. John William Grey'in kolunu kırmıştı; elinin altındaki çocuğun sağlam kemiklerini hatırlaması, taşlara doğru onu sürüklerken Claire'in kolunun kemiklerini aklına getirmişti. Serin puslu esinti Claire'in parmaklarıyla yüzüne vuruyordu.</p>

  <p class="normal">"Uyan, baş belası!" Melton sabırsızca onu sallarken, başı boynuna vuruyordu. "Beni dinle!"</p>

  <p class="normal">Jamie zayıf bir şekilde gözlerini açtı. "Evet?"</p>

  <p class="normal">"John William Grey benim kardeşim," dedi Melton. "Bana seninle karşılaştığını söyledi. Sen onun hayatını bağışlamışsın ve sana bir söz vermiş. Bu doğru mu?"</p>

  <p class="normal">Büyük bir çabayla aklını toplamaya çalıştı. Ayaklanmanın ilk savaşından iki gün önce onunla karşılaşmıştı; Prestonpan'daki İskoçlar'ın zaferinden iki gün önce. O zamanla şimdi arasında geçen altı ay büyük bir uçurum gibi görünüyordu, bu aradaki zamanda ne kadar çok şey olmuştu.</p>

  <p class="normal">"Evet, hatırlıyorum. Beni öldürmek için söz vermişti. Onun için bunu yaparsan kusura bakmam." Göz kapakları yeniden düştü. Vurulmak için illa uyanık olması şart mıydı ki?</p>

  <p class="normal">"Sana bir şeref borcu olduğunu söyledi ve var da." Melton ayağa kalkıp pantolonunun dizlerindeki tozu silkeledi ve büyük bir şaşkınlıkla soran gözlerle bakan üsteğmenine döndü.</p>

  <p class="normal">"İki arada bir derede kaldım, Wallace. Bu... bu II. James yanlısı herif oldukça ünlü biri. Sen Kızıl Jamie'yi duymuş muydun? İlanların bir tanesinde var mıydı?" Üsteğmen başını 'evet' anlamında salladı, ayaklarının ucunda yerde yatan pis bedene şüpheli bir şekilde bakıyordu. Melton acı bir şekilde gülümsedi.</p>

  <p class="normal">"Şimdi o kadar da tehlikeli görünmüyor, değil mi? Ancak o hâlâ Kızıl Jamie Fraser ve Ekselansları böyle şanlı bir esirin olduğunu duyunca mutlu olacaktır. Charles Stuart'ı daha bulmadılar ama iyi bilinen birkaç II. James yanlısı da Tower Hill'deki kalabalığı hoşnut eder."</p>

  <p class="normal">"Ekselanslarına haber yollayayım mı?" Üsteğmen posta kutusuna uzandı.</p>

  <p class="normal">"Hayır!" Melton tutuklusuna bakmak için döndü. "Bu sıkıntı yaratır! Önemli bir yem olmasının ötesinde bu pis zavallı, Preston yakınlarında benim küçük kardeşimi esir alan ve yumurcağı vurmak yerine – ki bu onun istediği şeydi – onun hayatını bağışlayıp arkadaşlarına geri yollayan adam. Bu yüzden," sözlerini dişlerinin arasından söylüyordu, "ailemin üstünde büyük bir şeref borcu var!"</p>

  <p class="normal">"Olur şey değil," dedi üsteğmen. "Yani ekselanslarına da teslim edemiyorsunuz."</p>

  <p class="normal">"Hayır, lanet olsun! Erkek kardeşimin yeminine leke sürmemek için bu piç kurusunu vuramam bile!"</p>

  <p class="normal">Tutuklu bir gözünü açtı. "Eğer vurursan kimseye söylemem," diye önerdi ve yeniden gözünü hemen kapadı.</p>

  <p class="normal">"Kapa çeneni!" Tamamen kontrolünü kaybeden Melton, inleyen ama bir şey söyleyemeyen tutuklusunu tekmeledi.</p>

  <p class="normal">Üsteğmen, "Belki başka bir isimle onu vurabiliriz," diye yardımsever bir şekilde teklifte bulundu.</p>

  <p class="normal">Lord Melton şaşkınlık içinde yardımcısına döndü, sonra zamanı hesaplamak için pencereden dışarıya baktı.</p>

  <p class="normal">"Üç saat içinde hava kararacak. İnfaz edilen diğer tutukluların gömme işlerini denetleyeceğim. Küçük bir araba bul ve içini samanla doldur. Bir de şoför ama ağzı sıkı olsun. Wallace, bu rüşvet demek ve karanlık basar basmaz burada olsun."</p>

  <p class="normal">"Tamam, efendim. Şey, efendim? Tutukluya ne olacak?" Üsteğmen çekingen bir halde yerde yatan bedeni işaret etmişti.</p>

  <p class="normal">"Ona ne mi olacak?" dedi Melton kabaca. "Sürünmek için çok güçsüz, tek başına yürüyemez. Hiçbir yere gitmeyecek – en azından araba buraya gelene kadar."</p>

  <p class="normal">"Araba mı?" Tutuklu yaşam belirtilerini göstermeye başlıyordu. Üzüntünün uyarıcı etkisiyle kalkmak için tek kolunun üstüne dayandı. Keçeleşmiş kızıl saçlarının altındaki kan çanağı mavi gözleri korkudan parlıyordu. "Beni nereye gönderiyorsun?" Kapıdan dönen Melton tiksinti dolu bir bakışla ona baktı.</p>

  <p class="normal">"Sen Broch Tuarach Beyi'sin, değil mi? Seni gönderdiğim yer işte orası."</p>

  <p class="normal">"Ben eve gitmek istemiyorum! Ben vurulmak istiyorum!"</p>

  <p class="normal">İngilizler birbirlerine baktılar.</p>

  <p class="normal">"Delirmiş," dedi üsteğmen anlamlı bir şekilde ve Melton da 'evet' dercesine başını salladı.</p>

  <p class="normal">"Seyahat boyunca yaşayacağından şüpheliyim ama en azından ölümü ellerimden olmayacak."</p>

  <p class="normal">Kapı İngilizler'in arkasından yavaşça kapandı, Jamie Fraser tek başına kalmıştı – ve hâlâ hayattaydı.</p>
</body>
</html>
