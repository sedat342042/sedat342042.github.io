<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>yolcu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h1baslik1" id="calibre_toc_35"><br class="chapter" />
  <span class="ideitalik">25<br class="chapter" />
  <br class="chapter" />
  Keyif Evi</span></h2>

  <p class="normal"> </p>

  <p class="normal">"Bay Willoughby kim?" diye sordum, çakıllı sokağa bakmak için Carfax Geçidi'nin kemerinin altında duruyorduk.</p>

  <p class="normal">"Ee... o benim bir ortağım," Jamie temkinli bir şekilde bana bakarak cevap verdi. "Başlığını taksan iyi olur, çok yağmur yağıyor."</p>

  <p class="normal">Gerçekten de yağmur çok sert yağıyordu; yağmur suları üstteki kemerden akıyor ve çağıldayarak oluklara gidiyordu, caddeleri atıklardan ve çöplerden temizliyordu. Nemli, temiz havayı içime çektim. Akşamın vahşiliğinden, uzun boylu ve güçlü olan Jamie'nin yakınlığından dolayı kendimi neşeli ve canlı hissediyordum. Onu bulmuştum. Onu bulmuştum ve hayat karşımıza ne çıkarırsa çıkarsın artık önemli görünmüyordu. Kendimi umursamaz ve güçlü hissediyordum.</p>

  <p class="normal">Elini tuttum ve sıktım; o da aşağıya baktı ve elimi sıkarak bana gülümsedi.</p>

  <p class="normal">"Nereye gidiyoruz?"</p>

  <p class="normal">"Dünyanın Sonu'na." Yağmurun gürültüsü sohbet etmeyi zorlaştırıyordu. Daha fazla konuşmadan, Jamie çakılların diğer tarafına geçmeme yardım etmek için kolumdan tuttu ve hızlı adımlarla Royal Mile'a doğru yürümeye başladık.</p>

  <p class="normal">Şansa Dünyanın Sonu denen taverna yüz metre ilerdeydi. Yağmur çok yağdığından, alçak eşiğe girip dar bekleme salonuna geldiğimizde, pelerinimin omuzları çok ıslanmıştı.</p>

  <p class="normal">Ana salon kalabalık, sıcak ve dumanlıydı. Burası dışarıdaki fırtınadan korunmak için gizli bir barınaktı. Duvar boyunca uzanan sıralara oturan birkaç kadın vardı ama müşterilerin çoğu erkekti. Orada burada tek tük tüccar olduklarını belli eden iyi giyimli baylar vardı ama evlerinde olması gereken çoğu erkek de bu saatte buradaydı. Taverna askerlere, işçilere, çıraklara ve sağa sola dağılmış değişik sarhoşlara ev sahipliği yapıyordu.</p>

  <p class="normal">İçeri girmemizle başların bize doğru dönmesi bir oldu. Selamlamalar ve uzun masalardan birini düzenlemek için ileri atılmalar, itiş kakışlar da meydana geldi. Jamie'nin Dünyanın Sonu'nda tanındığı belliydi. Birkaç şüpheli bakış da bana doğru atılmıştı ama kimse bir şey demiyordu. Pelerinime iyice sarındım ve tavernanın karışıklığında ilerleyen Jamie'yi takip ettim.</p>

  <p class="normal">"Hayır bayan, kalmayacağız," dedi Jamie, bir gülümsemeyle bize doğru koşuşturan genç garson kıza. "Sadece onun için geldim."</p>

  <p class="normal">Kız gözlerini devirdi. "Ahh, evet ama vakitsiz oldu! Annem onu merdivenin aşağısına yolladı."</p>

  <p class="normal">"Evet, geciktim," dedi Jamie özür dilercesine. "Beni... tutan bir işim vardı da..."</p>

  <p class="normal">Kız şüpheli bir şekilde bana baktı ama sonra omuz silkti ve Jamie'ye gamzesini gösterdi.</p>

  <p class="normal">"Ahh, sorun değil sör. Harry ona bir tas kanyak götürdü ve ondan beri de pek sesini duymadık."</p>

  <p class="normal">"Kanyak?" Jamie razı olmuşçasına konuştu. "Hâlâ ayık mı?" Ceketinin cebine uzandı ve küçük deri kesesini çıkardı, içinden birkaç bozuk para alarak kızın uzatılan eline bıraktı.</p>

  <p class="normal">"Öyle umuyorum," dedi, neşeli bir halde parayı cebine yerleştirirken. "Bir müddet önce onun şarkı söylediğini duydum. Teşekkürler, sör!"</p>

  <p class="normal">Başıyla selam veren Jamie salonun gerisindeki eşiğin altından geçti, onu takip etmemi işaret ediyordu. Küçük kemerli mutfak tavanı içki odasının arkasında bulunuyordu. Ocaktaki büyük tencerede istiridye güvecine benzer bir şey kaynayıp duruyordu. Kokusu çok güzeldi ve bu yoğun kokuyla ağzımın sulandığını hissedebiliyordum. Umarım yemekten önce Bay Willoughby ile işimizi halletmiş oluruz.</p>

  <p class="normal">Kirli korsajlı ve etekli şişman bir kadın ocağın yanına diz çökmüştü, odun takozlarını ateşe atıyordu. Jamie'ye baktı ve başıyla selam verdi ama ayağa kalkmak için harekete geçmedi.</p>

  <p class="normal">Karşılık olarak o da elini kaldırdı ve köşedeki küçük tahta kapının yanında durdu. Sürgüyü kaldırdı ve kapıyı iterek açmasıyla karanlık bir merdiven ortaya çıktı. Aşağıda bir yerlerden ışık geliyordu, sanki cinler tavernanın altından elmas çıkarıyorlardı.</p>

  <p class="normal">Jamie'nin omuzları dar merdiven boşluğunu kapladığından benim görüş açımı – artık aşağıda her ne varsa – engelliyordu. Aşağıdaki boşluğa adımını attığında ağır meşe kalasları ve dizili büyük fıçıları görebildim; taş duvara yaslanan çitin üzerine uzun bir tahta konmuştu ve onlar da onun üzerinde duruyordu.</p>

  <p class="normal">Merdivenlerin aşağısında sadece bir tane meşale yanıyordu. Kiler karanlıktı ve mağara boşluğu gibi olan derinlikleri ıssız görünüyordu. Etrafı dinledim ama yukarıdaki tavernanın boğuk seslerinden başka bir şey duyamıyordum. Kesinlikle şarkı söylenmiyordu.</p>

  <p class="normal">"Onun burada olduğundan emin misin?" Dizili fıçıların altına bakmak için eğildim, belki içki düşkünü Bay Willoughby kanyağın etkisinden kurtulmak için uyuyabileceği tenha bir yerde uyuyakalmıştı.</p>

  <p class="normal">"Ahh, evet," diye homurdandı Jamie sertçe. "Sanırım küçük pislik saklanıyor. Meyhanelerde içmesinden hoşlanmadığımı biliyor."</p>

  <p class="normal">Buna kaşlarımı kaldırdım ama o sadece gölgelere daldı, usulca bir şeyler mırıldanıyordu. Kiler ileriye doğru uzanıyordu, Jamie'yi bir müddet göremesem bile karanlıkta onun ayak seslerini duyabiliyordum. Merdivenlerin yanında duran meşalenin aydınlattığı yerden çıkıp etrafa bakmaya başladım.</p>

  <p class="normal">Dizili fıçıların yanı sıra odanın ortasının yan tarafına istiflenen tahta kasalar da vardı. Yerden beş ayak yüksekliğinde, arka tarafa uzanan tuhaf duvar yığınına karşı duruyorlardı.</p>

  <p class="normal">Yirmi sene önce, Majesteleri Prens Charles ile birlikte Edinburgh'da kaldığımızda tavernanın bu özelliğini duymuştum. Öyle ya da böyle nasıl bir şey olduğunu biliyordum ama daha önceden hiç görmemiştim. Bu, 1513 yılında meydana gelen korkunç Flodden Savaşı'nın ardından Edinburgh'un kent yöneticileri tarafından inşa edilen duvarın kalıntılarıydı. Güneyde İngilizlerle bağlantılı olmaları muhtemelen pekiyi olmamıştı, bundan dolayı hem şehrin sınırlarını hem de İskoçya'nın medeni dünyasının sınırını tanımlayan bir duvar inşa etmişlerdi. Bu yüzden 'Dünyanın Sonu' deniyordu, muhtemelen İskoçlar'ın kuruntuları üzerine inşa edilen çeşitli tavernalar da bu adı kullanıyordu.</p>

  <p class="normal">"Lanet olası küçük pislik." Jamie gölgelerin arasından ortaya çıktı, saçına bir örümcek ağı yapışmıştı ve kaşları da çatıktı. "Duvarın arka tarafında olmalı." Döndü, ellerini ağzına götürdü ve bağırmaya başladı. Söyledikleri anlaşılmıyordu – Gaelce'ye de benzemiyordu. Şüpheyle bir parmağımla kulağımı tıkadım, taşlardan geçmemin kulağıma zarar verip vermediğini merak etmiştim.</p>

  <p class="normal">Gözüme ona bakmama sebep olan ani bir hareket ilişti, o sırada parlak mavi bir top eski duvarın tepesinden uçtu ve Jamie'nin kürek kemiğinin arasına vurdu.</p>

  <p class="normal">Jamie korkunç bir güm sesiyle yere düştü, hemen onun yanına gittim.</p>

  <p class="normal">"Jamie! İyi misin?"</p>

  <p class="normal">Yüzükoyun yatarken Gaelce küfrederek yavaşça oturdu, taş zemine çarptığı alnını ovarak yukarıya doğru bir göz attı. Bu sırada mavi top çok küçük bir Çinli adama dönüşüverdi. Adam kafayı oynatmışçasına kıkırdıyordu, keyiften ve kanyaktan sararmış yuvarlak yüzü parlıyordu.</p>

  <p class="normal">"Sanırım Bay Willoughby bu?" dedim, diğer numaralarına karşı dikkatli olmaya çalışıyordum.</p>

  <p class="normal">İsminin söylendiğini anlamış olacak ki sırıttı ve deli gibi bana başını salladı, kısık olan gözleri parlıyordu. Kendini işaret ederek Çince bir şeyler söyledi ve sonra havaya zıpladı, hızlı bir şekilde ardı ardına geriye doğru birkaç takla attı ve sonunda ayaklarının üzerine indi; yüzü zaferden parlıyordu.</p>

  <p class="normal">"Lanet olası pire." Jamie ayağa kalktı, ellerinin soyulmuş avcuyla ceketini dikkatlice silkeledi. Hızla Çinli'nin yakasından tuttuğu gibi yukarıya kaldırdı.</p>

  <p class="normal">"Hadi yürü," dedi, küçük adamı merdivene koydu ve sertçe arkasından itti. "Gitmemiz lazım, hemen şimdi." Cevap olarak, mavi renkte giyinmiş küçük adam hemen sendeleyerek yere çöktü; merdivende duran çamaşır sepetine benziyordu.</p>

  <p class="normal">Jamie, "Ayık olduğunda iyidir," diyerek bana özür dilercesine açıklama yaparken bir yandan da Çinliyi bir omzuna koyuyordu. "Ancak kanyak içmemeli. Korkunç bir ayyaş."</p>

  <p class="normal">"Görüyorum. Onu nereden buldun?" Büyülenmiştim, merdivenlerden yukarıya çıkan Jamie'yi takip ediyordum, bir yandan da Jamie'nin keçelenmiş gri yünlü ceketinde metronom gibi bir ileri bir geri sallanan Bay Willoughby'nin ince örgülü saçına bakıyordum.</p>

  <p class="normal">"İskeleden." Ama daha fazla açıklama yapmadan önce yukarıdaki kapı açıldı ve yeniden tavernanın mutfağındaydık. Şişman mal sahibi ortaya çıktığımızı gördü ve yanımıza doğru geldi, tombul yanakları kınarcasına şişip iniyordu.</p>

  <p class="normal">"Evet, Bay Malcolm," diye başladı sözlerine, kaşlarını çatmıştı, "burada hoş karşılandığınızı çok iyi biliyorsunuz ve benim huysuz bir kadın olmadığımı da çok iyi biliyorsunuz. Tabii meyhanede uygun davranışlar sergilendiği sürece. Ama size daha önceden de söylemiştim, şuradaki küçük sarı adam–"</p>

  <p class="normal">"Evet, söylemiştiniz, Bayan Patterson," diye araya girdi Jamie. Cebine atıldı ve bir bozukluk çıkarıp başıyla selam veren şişman taverna sahibine verdi. "Sizin hoşgörünüz takdire değer. Bir daha tekrarlanmayacak. Umarım," diye sessizce söyledi. Şapkasını taktı ve Bayan Patterson'ı yeniden selamlayarak, ana salona ulaşan alçak eşiğin altına daldı.</p>

  <p class="normal">Yeniden içeriye girişimiz bakışların bize dönmesine sebep oldu ama bu sefer pek olumlu değildi. İnsanlar sessizdi ya da duyulur şekilde fısıldamaya başlamışlardı. Bay Willoughby'nin bu mekânda popüler bir müşteri olmadığını anlamıştım.</p>

  <p class="normal">Jamie gönülsüzce izin veren kalabalık arasında yavaş yavaş ilerliyordu. Kimsenin gözlerine bakmamaya ve nefes almamaya çalışarak en iyi şekilde onu takip ediyordum. On sekizinci yüzyılın pis havasına alışık olmadığım için, bu küçük yerdeki yıkanmayan vücutların pis kokusu neredeyse kahredici geliyordu.</p>

  <p class="normal">Ama kapıya yaklaşmışken bir sorunla karşılaştık, mal sahibinin ve kızının ölçülü kıyafetine göre üzerinde dar bir elbise olan balıketli genç bir kız yolumuzu kesti. Elbisenin yakası da açıktı ve ben kızın asıl mesleğinin ne olduğunu anlamada zorluk çekmemiştim. Mutfaktan içeriye girdiğimizde iki delikanlı ile sohbete dalmıştı, biz geçerken baktı ve deli gibi bağırarak ayağa fırladı, sonra da bir bardak birayı fırlattı.</p>

  <p class="normal">"Bu o!" diye ciyakladı, Jamie'yi göstererek. "Seni pis şeytan!" Gözlerinde odaklanma sorunu var diye düşündüm; etrafa saçtığı biranın akşamleyin içtiği tek bira olmadığını anlamıştım, öncesi de vardı.</p>

  <p class="normal">Arkadaşları ilgiyle Jamie'ye baktı, dahası genç bayan ilerledikçe, bir koronun lideriymiş gibi parmağını havaya kaldırıyordu. "O! Küçük ahlaksız, bana iğrenç şeyleri yapanın bu olduğunu sana söylemiştim!"</p>

  <p class="normal">Jamie'ye ilgiyle bakan kalabalığa ben de katıldım ama onların da fark ettiği gibi çabucak şunu fark etmiştim, genç bayan ona konuşmuyordu, omzundaki yüke konuşuyordu.</p>

  <p class="normal">"Seni <span class="ideitalik">neffit qurd</span>!" diye bağırdı kız, Bay Willoughby'nin mavi ipek pantolonunun kıçını göstererek. "<span class="ideitalik">Hiddie–pyke</span>! Sümüklü böcek!"</p>

  <p class="normal">Genç kızın bu üzgün hali arkadaşlarının da harekete geçmesini sağladı. Uzun boylu, kuvvetli bir delikanlı ayağa kalktı, yumruklarını sıktı ve masanın üzerinden eğildi. Gözleri biradan ve kızgınlıktan parlıyordu.</p>

  <p class="normal">"O, öyle mi? Senin için onu deşebilir miyim, Maggie?"</p>

  <p class="normal">"Deneme, delikanlı," diye Jamie ona bir tavsiyede bulundu, ağırlığını güvene almak için yer değiştirdi. "İçkini iç, biz gidiyoruz."</p>

  <p class="normal">"Ahh, öyle mi? Sen bu küçük sineğin pezevengi misin?" Delikanlı uygunsuzca alay etti, bana doğru baktığından yüzü öfkeden kızarmıştı. "En azından senin diğer fahişen sarı değil. Bir ona bakalım." Bir pençesiyle atıldı ve pelerinimin kenarını yakaladı, bu hareketle Jessica Gutenberg elbisenin düşük korsajı ortaya çıkmıştı.</p>

  <p class="normal">"Bana yeterince pembe gibi göründü," dedi arkadaşı. "Acaba bütün vücudu da öyle mi?" Ben hareket etmeden önce korsajı tuttu, dantelin kenarından yakalamıştı. On sekizinci yüzyıldaki hayatın kabalığına göre tasarlanmadığı için ince kumaş yan taraftan aşağıya doğru yırtıldı, böylece birçok pembelik ortaya çıkmış oldu.</p>

  <p class="normal">"Çek elini, seni orospu çocuğu!" Jamie öne atıldı, gözlerinden ateş saçarken tehdit edercesine diğer boş olan yumruğunu sıkıyordu.</p>

  <p class="normal">"Sen kime diyorsun, sıska bacak?" Masanın arkasından hareket edemeyen ilk genç onun üzerine sıçradı ve kendini Jamie'nin üzerine attı. Jamie harika bir şekilde yana çekilerek, delikanlının duvara çarpmasını sağladı.</p>

  <p class="normal">Jamie masaya doğru büyük bir adım attı ve diğer çırağın kafasına bir yumruk indirdi. Delikanlının çenesi çarpıldı, sonra benim elimden tuttu ve kapıya doğru ilerledi.</p>

  <p class="normal">"Hadi!" dedi, Çinlinin kaygan bedenini sıkıca tutmak için homurdanıyordu. "Her an peşimizden gelebilirler!"</p>

  <p class="normal">Geldiler; arkamızda kalan tavernadan çıkan gürültüyü duyabiliyordum. Jamie, Royal Mile'a çıkan ilk çıkışa daldı, burası dar, karanlık bir sokaktı. Çamurların ve anlaşılmaz atıkların içinden geçiyorduk. Bir kemer altı yoluna daldık, sonra da Edinburgh'un bağırsaklarına gidiyormuş gibi görünen dar bir geçitten aşağıya doğru koşmaya başladık. Karanlık duvarları ve parçalanmış kapıları geçtik, sonra bir köşeyi döndük, nefes almak için küçük bir avluda durduk.</p>

  <p class="normal">"O... ne... yapmıştı?" Nefes nefese kalmıştım. Bu küçük Çinli'nin Maggie gibi güçlü, genç bir fahişeye ne yapabileceğini hayal bile edemiyordum. Görüntüsüne bakıldığında kız onu bir sinek gibi ezerdi.</p>

  <p class="normal">"Şey, ayaklar işte," diye açıklama yaptı Jamie, kabullenmiş bir öfkeyle Bay Willoughby'ye bir göz atmıştı.</p>

  <p class="normal">"Ayaklar mı?" İstemsizce Çinli'nin ayaklarına baktım, keçeli siyah saten ayakkabılı ayakları minyatür gibiydi.</p>

  <p class="normal">"Onunkiler değil," dedi Jamie, bakışlarımı görmüştü. "Kadınlarınki."</p>

  <p class="normal">"Hangi kadınların?" diye sordum.</p>

  <p class="normal">"Şey, bu zamana kadar sadece fahişelerle olmuştu," dedi ve kovalanıp kovalanmadığımızı anlamak için dar geçide doğru bir göz attı, "ama eminim ne yapmaya çalıştığını anlamışsındır. Yargılamak bana düşmez," diye kısaca açıklama yaptı. "O bir kâfir neticede."</p>

  <p class="normal">"Anlıyorum," dedim ama anlamamıştım. "Ne–"</p>

  <p class="normal">"İşte, oradalar!" Geçidin sonundan gelen bir bağırış sorumu yarıda kesti.</p>

  <p class="normal">"Lanet olsun, onların vazgeçtiğini düşünmüştüm. Hadi, bu yoldan!"</p>

  <p class="normal">Bir kez daha yollara düştük. Geçidin aşağısına daha sonra Royal Mile'a, birkaç adım yukarıya çıktık ve bir geçide girdik. Ana caddeden arkamızdan gelen bağrışları ve çığlıkları duyabiliyordum. Jamie kolumdan tuttu ve açık olan bir kapıdan içeriye dalıp arkasından da beni çekti. Avlu fıçılarla, paketlerle ve kasalarla doluydu. Telaşlı bir şekilde arkasına baktı, sonra Bay Willoughby'yi çöplerle dolu olan büyük bir fıçıya koydu. Çinli'nin başını bir parça keten beziyle örttü, sonra beni kasalarla yüklü olan bir arabanın arkasına bindirdi ve yanına oturmam için beni aşağıya çekti.</p>

  <p class="normal">Alışık olmadığım bu itiş kakıştan dolayı nefes nefese kalmıştım ve kalbim korkudan hızla atıyordu. Jamie'nin yüzü soğuktan ve koşmadan kızarmıştı, saçları da dağılmıştı ama neredeyse zor nefes alıyordu.</p>

  <p class="normal">"Bu şeyi her zaman yapıyor musun?" diye sordum, kalbimi rahatlatmak için beyhude bir şekilde elimi göğsüme bastırarak.</p>

  <p class="normal">"Kesinlikle hayır," dedi, takip edilip edilmediğimizi görmek için arabanın tepesinden dikkatlice arkaya bakıyordu.</p>

  <p class="normal">Ayak sesleri duyuldu, sonra yok oldu ve her şey sessizliğe büründü. Geriye sadece üstümüzdeki kutulara çarpan yağmur tıkırtıları kaldı.</p>

  <p class="normal">"Geçtiler. Fakat emin olmak için biraz daha burada kalsak iyi olur." Oturmam için bir kasa indirdi, sonra da kendine bir tane aldı ve iç çekerek oturdu. Bir eliyle yüzüne düşen saçları geriye doğru itti.</p>

  <p class="normal">Bana bakarak çarpık bir şekilde gülümsedi. "Üzgünüm, Sassenach. Ben bunun bu kadar–"</p>

  <p class="normal">"Olaylı olacağını düşünmemiştin?" diye onun yerine cümlesini bitirdim. Ben de gülümsedim ve burnumun ucundan akan damlayı silmek için bir mendil çıkardım. "Sorun değil." Bay Willoughby'nin kendine geldiğini belli eden seslerinin geldiği büyük fıçıya bir göz attım. "Şey... ayakları nereden biliyorsun?"</p>

  <p class="normal">"O bana söyledi. İçki düşkünü, biliyorsun," diye açıklama yapmaya başladı, gizlenen arkadaşının olduğu fıçıya bir göz atarak. "Ve çok fazla içtiği zaman, kadınların ayaklarından ve onlarla yapmak istediği korkunç şeylerden bahsetmeye başlıyor."</p>

  <p class="normal">"Bir ayakla ne kadar korkunç şey yapılabilir ki?" Şaşırmıştım. "Kesinlikle ihtimaller kısıtlı."</p>

  <p class="normal">"Hayır, değil," dedi Jamie suratsızca. "Ancak sokağın ortasında anlatabileceğim bir şey değil."</p>

  <p class="normal">Arkamızdaki fıçının derinliklerinden belli belirsiz bir şarkı sesi geliyordu. Ne dediğini anlamak oldukça zordu ama Willoughby'nin bir çeşit soru sorduğunu düşündüm.</p>

  <p class="normal">"Kapa çeneni, seni küçük suratsız solucan," dedi Jamie kabaca. "Başka deyişle, lanet olası yüzünde ben yürürüm; o zaman nasıl olduğunu görürsün." Yüksek sesle bir kıkırdama geldi, sonra fıçı sessizliğe büründü.</p>

  <p class="normal">"Yüzünde birisinin yürümesini mi istiyor?" diye sordum.</p>

  <p class="normal">"Evet. Senin," dedi Jamie açıkça. Özür dilercesine omuz silkti ve yanakları biraz daha kızardı. "Ona senin kim olduğunu söylemeye fırsatım olmadı."</p>

  <p class="normal">"İngilizce konuşabiliyor mu?"</p>

  <p class="normal">"Ahh, bir bakıma ama konuştuğunda çoğu kişi anlamıyor. Çoğunlukla onunla Çince konuşuyorum."</p>

  <p class="normal">Ona bakakaldım. "Sen Çince konuşabiliyor musun?"</p>

  <p class="normal">Omuz silkti, belirsiz bir gülümsemeyle başını yana doğru eğdi "Evet, Bay Willoughby'nin İngilizce konuştuğu gibi ben de Çince konuşabiliyorum ama onunla konuşacak fazla kimsesi olmadığından bana katlanıyor."</p>

  <p class="normal">Kalbim normale döndüğünün işaretini veriyordu. Arkama yaslandım, başlığımı çiselemeye karşı biraz daha öne çektim.</p>

  <p class="normal">"Willoughby ismini nereden almış?" diye sordum. Çinliyi merak ederken, saygın bir Edinburgh yayıncısının böyle biriyle ne yaptığını daha çok merak ediyordum ama Jamie'nin hayatına burnumu sokmakta kendimi kararsız hissediyordum. Daha ölümden yeni dönmüşken – ya da buna eşdeğer bir şeyden – bu noktada onun hayatının detaylarını öğrenmeyi pek isteyemezdim.</p>

  <p class="normal">Jamie bir eliyle burnunu ovaladı. "Evet, öyle. Onun gerçek adı Yi Tien Cho. O anlamının, 'Cennete yaslanmak' olduğunu söylüyor."</p>

  <p class="normal">"Yerel İskoçya halkının söylemesi için oldukça zor, değil mi?" İskoçya'nın yapısını bildiğim için yabancı dillere gönülsüz olmalarına da şaşırmamıştım. Dile yeteneği olan Jamie için genetik bir aykırılıktı.</p>

  <p class="normal">Gülümsedi; karanlığın çökmesiyle dişleri bembeyazdı. "Aslında adını az da olsa biraz tuhaf söylese, Gaelce çok terbiyesiz bir lafa denk geliyor. Bu yüzden Willoughby'nin daha iyi olacağını düşündüm."</p>

  <p class="normal">"Anlıyorum." Bu şartlar altında Gaelce'deki uygunsuz kelimenin ne olduğunu sormamaya karar verdim. Omzumun üstünden arkaya baktım ama etraf temiz görünüyordu.</p>

  <p class="normal">Jamie bunu gördü ve ayağa kalkıp başıyla işaret etti. "Evet, artık gidebiliriz. Delikanlılar şimdiye kadar tavernaya dönmüş olmalılar."</p>

  <p class="normal">"Matbaaya gitmek için Dünyanın Sonu'ndan geçmemize gerek yok mu?" diye sordum şüpheyle. "Ya da arka taraftan bir yol mu var?" Şimdi hava iyice kararmıştı ve Edinburgh'un arka sokaklarından, atıkların ve çamurların içinden tökezleyerek gitme düşüncesi hiç hoş değildi.</p>

  <p class="normal">"Ahh... hayır. Matbaaya gitmeyeceğiz." Yüzünü göremiyordum ama tavrında bir çekinme vardı. Belki şehrin bir yerlerinde başka bir evi vardı? Bu ihtimalle midemde bir boşluk hissettim. Basımevinin üst katındaki oda tamamen bir papaz hücresi gibiydi ama belki başka bir yerde bir evi vardı – belki de ailesi? Başka bir şey için zaman olmamıştı fakat basımevindeki düşüncem hemen değişmişti. Geçen yirmi senede onun ne yaptığını ya da şimdi ne yaptığını öğrenmenin bir yolu yoktu.</p>

  <p class="normal">Ama beni gördüğüne – en azından bu söylenebilir – çok memnun olmuştu ve kaşlarını çatarak düşünmesi, benden daha çok sarhoş arkadaşını düşündüğünü gösteriyordu.</p>

  <p class="normal">Fıçıya eğilip İskoç dilinde – Çin şiveli – bir şeyler söyledi. Bu duyduğum çok daha tuhaftı; daha çok akort edilen gayda gibi diye düşündüm, bu performans çok hoşuma gitmişti.</p>

  <p class="normal">Jamie ona ne söylediyse, Bay Willoughby akıcı bir şekilde cevap verdi. Kıkırdamalarla ve homurtularla sözleri yarım kaldı. Sonunda küçük Çinli fıçıdan tırmandı, küçük bedeni geçitteki fenerin ışığıyla siluet gibi görünüyordu. Çevik bir şekilde aşağıya zıpladı ve kendini benim önüme attı.</p>

  <p class="normal">Jamie'nin bana söylediği ayaklarla ilgili şeyler aklımda olduğundan bir adım geriledim ama Jamie rahatlatırcasına bir elini koluma koydu.</p>

  <p class="normal">"Hayır, her şey yolunda, Sassenach," dedi. "Sadece sana karşı daha önceden yaptığı terbiyesizlik için özür diliyor."</p>

  <p class="normal">"Ahh, iyi," Bir şeyler mırıldanan Bay Willoughby'ye şüpheyle baktım. Bu uygun davranışa şaşırarak aşağıya çömeldim ve başını okşadım. Bu her şeyin yolunda olduğunu anlatmaya yetmiş olacak ki hemen ayağa fırladı ve Jamie ona durmasını söyleyene kadar birkaç kez başıyla beni selamladı, sonra yeniden Royal Mile'a gitmek için yola koyulduk.</p>

  <p class="normal">Jamie'nin bize önderlik ettiği bina, Canongate Kilisesi'nin hemen üstündeki küçük geçidin aşağısına gizlenmişti. Belki Holyrood Sarayı'nın çeyrek mil yukarısında kalıyordu. Aşağıdaki sarayın kapısına asılmış fenerleri gördüm ve bu manzara karşısında ürperdim. Bir zamanlar, beş hafta boyunca Charles Stuart ile birlikte bu sarayda kalmıştık, kısa kariyerinin zaferli sözleri orada söylenmişti. Jamie'nin dayısı, Colum MacKenzie orada ölmüştü.</p>

  <p class="normal">Jamie'nin darbesiyle kapı açıldı ve bütün geçmişin düşünceleri kaybolup gitti. Elinde mumla bize bakakalan kadın zarif, siyah saçlı ve şık bir bayandı. Jamie'yi görünce sevinçten çığlık attı ve onu selamlamak için yanağını öptü. İçimde bir şey yumruk gibi kenetlenmişti ama Jamie'nin onu "Madam Jeanne," diye selamlamasını duyunca rahatlamıştım. Ne bir eşe ne de bir metrese söylenecek bir söz, diye düşündüm.</p>

  <p class="normal">Ancak kadında beni huzursuz eden bir şey vardı. Fransız olduğu kesindi ama İngilizce'yi de çok güzel konuşuyordu; Edinburgh bir liman şehriydi ve kozmopolit bir şehir olduğu da açıktı. Uygun biçimde giyinmişti ama yoğun, ağır ipeği gösterişli bir biçimde kesilmişti ama İskoç kadınlarının kullandığından fazla ruj ve pudrası vardı. Beni rahatsız eden şey ise bana olan bakışlarıydı – beğenmediğini gösteren bir ifadeyle kaşlarını çatıyordu.</p>

  <p class="normal">"Mösyö Fraser," dedi ve hoşlanmadığım, onu sahiplenen bir havayla Jamie'nin omzuna dokundu, "sizinle özel bir şey konuşabilir miyiz?"</p>

  <p class="normal">Pelerini almaya gelen hizmetçiye pelerinini veren Jamie, bana hemen bakmasıyla bakışımı anladı ve durumu kavrayabildi.</p>

  <p class="normal">"Elbette, Madam Jeanne," dedi nazikçe ve beni öne çekmek için elini uzattı. "Ama ilk önce sizi eşim, Madam Fraser ile tanıştırmak için bana izin verin."</p>

  <p class="normal">Kalbim bir anlığına durdu ama sonra atmaya devam etti, biraz zorlasalar küçük bekleme salonundaki herkes kalp atışlarımı duyabilirdi. Jamie'nin gözleri bana baktı ve gülümsedi, kolumdaki tutuşu sertleşmişti.</p>

  <p class="normal">"Sizin... eşiniz?" Madam Jeanne'nin yüzündeki ifadenin şaşkınlıktan mı yoksa korkudan mı olduğunu anlayamıyordum. "Ama Mösyö Fraser... siz onu buraya mı getirdiniz? Bir kadının... iyi olduğunu... düşünüyorum ama genç kızlarımızı aşağılamak hiç iyi değil... ve bir de... bir eş." Uygunsuz bir biçimde ağzı açık kalmıştı; çürümüş birkaç dişini gözler önüne seriyordu. Sonra şaşırmış tavrından kurtulmak için başını iki yana salladı ve kibar olmaya çalışarak beni başıyla selamladı. "Bonsuar... Madam."</p>

  <p class="normal">"Kesinlikle," dedim nazikçe.</p>

  <p class="normal">"Odam hazır mı, madam?" dedi Jamie. Bir cevap beklemeden merdivene doğru yürüdü, beni de yanında tutuyordu. "Geceyi burada geçireceğiz."</p>

  <p class="normal">Bizimle birlikte gelen Bay Willoughby'ye bir göz attı. Hemen yere çökmüştü, yağmur damlalarını yere damlatıyordu ve küçük soluk yüzünde dalgın bir ifade vardı.</p>

  <p class="normal">"Eee... ?" Jamie Bay Willoughby'ye sorgularcasına bir hareket yaptı, Madam Jeanne'e bakarak kaşlarını kaldırdı. Madam küçük Çinli'ye bir anlığına baka kaldı, sanki onun nereden geldiğini merak ediyordu ama sonra kendini topladı ve hizmetçiyi çağırmak için çabucak ellerini çırptı.</p>

  <p class="normal">"Lütfen Matmazel Josie'nin boşta olup olmadığına bir bakar mısın, Pauine," dedi. "Sonra da Mösyö Fraser ve... eşi için sıcak su ile temiz havlu götür." Hayretle konuşuyordu, sanki hâlâ bu duruma inanmıyor gibiydi.</p>

  <p class="normal">"Ahh, eğer zahmet olmazsa, bir şey daha var, Madam?" Jamie korkuluktan aşağıya eğildi ve kadına gülümsedi. "Eşimin yeni bir elbiseye ihtiyacı var; gardırobunda talihsiz bir kaza oldu da. Sabahleyin uygun bir kıyafet bulabilir misiniz? Teşekkürler, Madam Jeanne. Bonsuar!"</p>

  <p class="normal">Evin en üst katına çıkmak için Jamie'nin arkasından dört kat döner merdiveni çıkarken hiç konuşmadım. Düşünmekle meşguldüm, aklım bir girdap gibi dönüyordu. 'Pezevenk' demişti tavernadaki delikanlı ona. Fakat bu kesinlikle sadece bir hakaretti – böyle bir şey kesinlikle imkânsızdı. Bildiğim Jamie Fraser için imkânsız diye kendimi düzelttim, koyu gri yünlü ceketin altındaki geniş omuzlara doğru bakıyordum. Peki bu adam için?</p>

  <p class="normal">Ne umduğumu hiç bilmiyordum ama oda oldukça sade, küçük ve temizdi – ama çok da olağanüstüydü – odada bir sandalye, basit bir yatak, şifonyer, onun üstünde de bir tas, bir ibrik ve içinde mum olan kilden bir mumluk vardı ki şimdi Jamie yanında taşıdığı fitil ile onu yakmıştı.</p>

  <p class="normal">Islak ceketini çıkardı ve dikkatsizce sandalyenin üzerine attı, sonra ıslak ayakkabılarını çıkarmak için yatağa oturdu.</p>

  <p class="normal">"Tanrım," dedi, "Açlıktan ölüyorum. Umarım aşçı daha yatmamıştır."</p>

  <p class="normal">"Jamie," dedim.</p>

  <p class="normal">"Pelerini çıkar, Sassenach," dedi, hâlâ kapının orada durduğumu fark ederek. "Sırılsıklam oldun."</p>

  <p class="normal">"Evet. Şey... evet." Yutkundum, sonra konuşmaya devam ettim. "Sadece... şey... Jamie, neden genelevde düzenli bir odan var?" diye sordum birden.</p>

  <p class="normal">Çenesini ovaladı, hafiften utanmış görünüyordu. "Üzgünüm, Sassenach," dedi. "Seni buraya getirmenin doğru olmadığını biliyorum ama sıcak yemeğin ötesinde, elbiseni kısa sürede tamir ettirebileceğimiz tek yer burasıydı. Sonra Bay Willoughby'yi de başını daha fazla derde sokmayacağı bir yere getirmek zorundaydım, bu yüzden buraya gelmek zorunda kaldık. Şey..." – yatağa bir göz attı – "burası dükkândaki divandan çok daha rahat. Ama kötü bir düşünceydi sanırım. İstersen hemen ayrılabiliriz eğer buranın–"</p>

  <p class="normal">"Bu umrumda bile değil," diye sözünü kestim. "Sorum şu; neden bir genelevde odan var? Sen buranın iyi bir müşterisi misin ki–"</p>

  <p class="normal">"Müşteri mi?" Kaşlarını yukarıya kaldırarak gözünü bana dikti. "Buranın mı? Tanrım, Sassenach, sen beni ne sanıyorsun?"</p>

  <p class="normal">"Lanet olsun, bir bilsem," dedim. "Bu yüzden soruyorum ya. Benim soruma cevap verecek misin?"</p>

  <p class="normal">Bir anlığına çoraplı ayaklarına baktı, yerde ayak parmaklarını oynatıyordu. Sonunda bana döndü ve sakince cevap verdi, "Öyle umuyorum. Ben Jeanne'nin müşterisi değilim ama o benim müşterim – hem de çok iyi bir müşteri. Benim için bir oda ayırıyor, çünkü çoğunlukla işim geç saatte bitiyor. Benim de saat kaç olursa olsun sıcak yemek ve yatak bulabileceğim bir yere gitmeye ihtiyacım var, ha bir de yalnız olabileceğim. Oda anlaşmamızın bir parçası."</p>

  <p class="normal">Nefesimi tutuyordum. Şimdi bir kısmını bırakmıştım. "Tamam," dedim. "O zaman diğer soru da şu olacak sanırım; bir genelev sahibinin bir matbaacıyla ne tür bir işi olabilir?" Belki Jamie, Madam Jeanne için reklam sirküleri basıyor diye tuhaf bir fikir zihnimde canlanmıştı ama hemen yok oluverdi.</p>

  <p class="normal">"Evet," dedi yavaşça. "Hayır. Sorunun bu olduğunu sanmıyorum."</p>

  <p class="normal">"Değil mi?"</p>

  <p class="normal">"Hayır." Ani bir hareketle yataktan kalktı ve önümde durdu, yüzüne bakmam için oldukça yakınımda duruyordu. İçimde arkaya doğru gitmek gibi bir his oluşmuştu ama gidemiyordum, çünkü oda bu kadardı.</p>

  <p class="normal">"Soru şu, Sassenach, neden geri geldin?" dedi yumuşak bir biçimde.</p>

  <p class="normal">"Bana sorduğun şu soruya bak!" Avuçlarım kapının sert tahtasının üzerine yaslanıyordu. "Lanet olasıca, sen neden geldiğimi sanıyorsun?"</p>

  <p class="normal">"Bilmiyorum." Yumuşak İskoç aksanı soğukkanlı bir halde duyuluyordu ama bu loş ışıkta bile gömleğinin yakasının açık olan kısmından nabzının hızla attığını görebiliyordum.</p>

  <p class="normal">"Yeniden karım olmak için mi geldin? Yoksa sadece kızımın dünyaya geldiğini söylemek için mi?" Sanki yakınlığının beni rahatsız ettiğini anlamışçasına birden arkasını döndü ve rüzgârda inleyen panjurlu cama gitti.</p>

  <p class="normal">"Sen benim çocuğumun annesisin, bu yüzden sana ruhumu borçluyum." Bana bakmak için döndü, mavi gözleri istekliydi.</p>

  <p class="normal">"Ancak Sassenach, bir zamanlar sen ve ben bir olmuştuk. Orada senin bir hayatın var ve burada da benim bir hayatım var. Ne yaptığımı ya da nasıl biri olduğumu bilmiyorsun. Bugün buraya istediğin için mi, yoksa zorunda olduğun için mi geldin?"</p>

  <p class="normal">Boğazıma bir yumru oturmuştu ama gözlerine bakabiliyordum.</p>

  <p class="normal">"Bugün geldim, çünkü daha önceden senin öldüğünü düşünüyordum. Senin Culloden'da öldüğünü sanmıştım."</p>

  <p class="normal">Gözleri pencere eşiğindeydi, bir kıymık koparmıştı.</p>

  <p class="normal">"Evet, anlıyorum," dedi yumuşak bir sesle. "Evet, benim de niyetim ölmekti." Neşesiz bir halde gülümsedi. "Bunu çok denedim." Yeniden bana bakıyordu.</p>

  <p class="normal">"Ölmediğimi veya nerede olduğumu nasıl bulabildin?"</p>

  <p class="normal">"Yardım aldım. Roger Wakefield adında genç bir tarihçi kayıtları buldu; Edinburgh'a kadar senin izini buldu. Ve ben de 'A. Malcolm' adını görünce, senin olabileceğini... anladım... yani tahmin ettim," bir şekilde konuşmamı bitirmiştim. Detayları daha sonra anlatmak için yeterli vakit vardı.</p>

  <p class="normal">"Evet, anlıyorum. Ve geldin. Ama hâlâ... neden?"</p>

  <p class="normal">Bir an konuşmadan ona dik dik baktım. Sanki havaya ihtiyacı varmış ya da bir şey yapması gerekiyormuş gibi panjurların mandalını aradı ve yarıya kadar onları açtı, hışırtılı su sesi ve serin, taze yağmur kokusu odaya doldu.</p>

  <p class="normal">"Kalmamı istemediğini söylemeye mi çalışıyorsun?" dedim sonunda. "Çünkü eğer öyleyse... yani, şimdi artık bir hayatın olduğunu biliyorum... belki senin... başka bağların da vardır..." Tuhaf, keskin bir duyguyla aşağıdaki evin hareketliliğinden oluşan küçük sesleri, hatta yukarıdaki fırtınanın hışırtısını ve güm güm atan kalbimi duyabiliyordum. Avuçlarım terlemişti, gizlice onları eteğime sildim.</p>

  <p class="normal">Bana bakmak için pencereye arkasını döndü.</p>

  <p class="normal">"Yüce İsa!" dedi. "Seni istememek mi?" Şimdi yüzü solgundu ve gözleri olağanüstü bir halde parlaktı.</p>

  <p class="normal">"Yirmi yıldır senin için yanıp tutuşuyorum, Sassenach," dedi yumuşak bir sesle. "Bunu anlamadın mı? Tanrım!" Rüzgâr yüzünün etrafındaki saçları havalandırdı ve o da sabırsızca saçlarını geriye doğru itti.</p>

  <p class="normal">"Ama ben senin tanıdığın adam değilim, yirmi sene geçti. Nasıl olabilirim?" Öfkeli bir hareketle arkasını döndü. "Şimdi birbirimizi evlendiğimiz zamankinden bile daha az tanıyoruz."</p>

  <p class="normal">"Gitmemi istiyor musun?" Kalbim kulaklarımda atıyordu.</p>

  <p class="normal">"Hayır!" Hızlıca bana doğru geldi ve sıkıca omuzlarımdan tuttu. Bu hareketi istem dışı biçimde zıplamama neden oldu. "Hayır," dedi, biraz daha sessiz. "Gitmeni istemiyorum. Sana söyledim ve bunda ciddiyim. Ama... bilmek zorundayım." Başını bana doğru eğdi, yüzü zorlu sorular yüzünden heyecanlıydı.</p>

  <p class="normal">"Beni istiyor musun?" diye fısıldadı. "Sassenach, beni kabul edecek misin ve tanıdığın adam uğruna şuan ki halimi göze alacak mısın?"</p>

  <p class="normal">Korkuyla karışık bir rahatlama dalgasını da hissediyordum. Onun elinden omuzlarıma ve ayak parmaklarıma doğru akıyor, eklemleri güçsüzleştiriyordu.</p>

  <p class="normal">"Bu soruyu sormak için artık her şey çok geç," dedim ve sert sakallarının çıkmaya başladığı yanağına uzandım. Parmaklarımın altında yumuşacıktı, tıpkı peluş oyuncak gibiydi. "Çünkü ben sahip olduğum her şeyi zaten riske attım. Fakat artık sen her kimsen, Jamie Fraser, evet, seni istiyorum."</p>

  <p class="normal">Mumun alevi gözlerindeki maviliği aydınlatıyordu, bana kollarını açtı ve ben de bir şey demeden onun kucağına adım attım. Yüzümü göğsüne yasladım, kollarımın arasında onu hissetmek beni şaşırtmıştı; çok iriydi, güçlüydü ve sıcaktı. Yıllarca özlemini çektikten sonra çok gerçekti.</p>

  <p class="normal">Bir müddet sonra kollarımın arasından kurtuldu, bana baktı ve çok nazik bir şekilde yanağıma dokundu. Hafiften gülümsüyordu.</p>

  <p class="normal">"Sende deli cesareti var, değil mi? Ama sen zaten hep böyleydin."</p>

  <p class="normal">Ona gülümsemeye çalışıyordum ama dudaklarım titriyordu.</p>

  <p class="normal">"Peki ya sen? Benim nasıl biri olduğumu nereden biliyorsun? Geçen yirmi yılda sen de benim ne yaptığımı bilmiyorsun. Belki senin tanıdığın kişi korkunç biri olmuştur!"</p>

  <p class="normal">Dudaklarındaki gülümseme gözlerine doğru hareket etti, keyiften parlıyorlardı. "Sanırım, öylesin. Ama biliyor musun, Sassenach... umursayacağımı sanmıyorum."</p>

  <p class="normal">Bir müddet ona baktım, sonra derin bir nefes aldım ki bu elbisemdeki birkaç dikişin daha patlamasına sebep oldu.</p>

  <p class="normal">"Ben de."</p>

  <p class="normal">Onun yanında utanmam belki tuhaftı ama utanıyordum. Akşamki macera ve onun bana söylediği sözler aramızdaki uçurumu göstermişti –paylaşılmamış yirmi sene ve önümüzdeki bilinmeyen gelecek. Şimdi, birbirimizi yeniden tanımaya başlayabileceğimiz ve bir zamanlar tek vücut olan aynı iki kişi olup olmadığımızı ve yeniden bir olup olamayacağımızı keşfedebileceğimiz bir yere gelmiştik.</p>

  <p class="normal">Kapının vurulması gerilimi kırmıştı. Gelen, elinde yemek tepsisi olan küçük hizmetçi kızdı. Çekimser bir halde beni selamladı ve Jamie'ye gülümsedi, iki akşam yemeğini de hazırladı – söğüş, sıcak et suyu çorbası ve tereyağlı sıcak yulaf ekmeği – hızlı ve pratik şekilde ateşi yaktı, sonra "İyi geceler," diye mırıldanarak odadan çıktı.</p>

  <p class="normal">Yemeğimizi yavaşça yedik, dikkatli bir tavırla havadan sudan şeylerden konuşuyorduk; Craigh na Dun'dan nasıl Inverness'a geldiğimi anlattım. Sonra o bana, yarı aç ve sarhoş halde Edinburgh'un yakınındaki sevkiyat limanlarından biri olan Burntisland'daki iskelede, kasaların üstünde yatan küçük Çinli'yi nasıl bulduğunu anlattı.</p>

  <p class="normal">Hiç kendimizden bahsetmedik ama yemek yerken ben onun bedenine iyice alıştım, şarap koyarken, eti keserken güzel, uzun ellerini izledim, gömleğinin altındaki güçlü bedeninin kıvrıldığını, düşen bir peçeteyi almak için çömelirken boynunun ve omzunun zarif çizgilerini görebiliyordum. Aynı şekilde – tereddütlü bir istekle – bir ya da iki kez ben de onun bakışlarının üzerimde olduğunu gördüğümü sanıyorum ama her seferinde bakışlarını kaçırdı, bu yüzden onun ne gördüğünü ya da ne hissettiğini söyleyemiyorum.</p>

  <p class="normal">Yemek bittiğinde aynı düşünce ikimizin de aklındaydı. Birbirimizi bulduğumuz bu yeri düşününce başka bir şeyin akla gelmesi imkânsızdı. Korku ve beklentiyle karışık bir sarsıntı beni yakalamıştı.</p>

  <p class="normal">Sonunda şarabını bitirdi ve yerine koydu, doğruca gözlerime baktı.</p>

  <p class="normal">"Sen..." Sustu, yüzü iyice kızarmıştı ama gözleri hâlâ bana odaklıydı, bir kez daha yutkundu ve konuşmaya devam etti. "Benimle yatağa gelir misin? Yani demek istiyorum ki," acele ediyordu, "hava soğuk ve ikimizde ıslağız ve–"</p>

  <p class="normal">"Ve başka sandalye de yok," diye onun cümlesini bitirdim. "Tamam." Elimi onun elinden çektim ve yatağa doğru döndüm. İçimde nefesimi kesen, heyecan ve tereddütle karışık bir his vardı.</p>

  <p class="normal">Çabucak pantolonunu ve çoraplarını çıkardı, sonra bana bir göz attı.</p>

  <p class="normal">"Üzgünüm, Sassenach. İplerini çözmek için yardıma ihtiyacın olduğunu düşünmeliydim."</p>

  <p class="normal">Kendimi durdurmadan önce çoğunlukla bir bayanın kıyafetini çıkarmamış, diye düşündüm ve bu düşünceyle, dudaklarımda bir gülümseme belirdi.</p>

  <p class="normal">"Şey, ipler yok," diye mırıldandım, "ama sırtım için yardımcı olursan..." pelerinimi kenara koydum ve sırtımı ona döndüm, elbisenin yakasını göstermek için saçlarımı yukarıya kaldırdım.</p>

  <p class="normal">Şaşırmış gibi sessizliğe büründü. Sonra bir parmağın sırtımın oyuğunda aşağıya doğru kaydığını hissettim.</p>

  <p class="normal">"Bu nedir?" dedi, sesinden şaşkın olduğu belliydi.</p>

  <p class="normal">"Buna fermuar deniyor," dedim, gülümsüyordum ama o beni göremiyordu. "Tepedeki küçük çıkıntıyı görüyor musun? Oradan tut ve aşağıya doğru çek."</p>

  <p class="normal">Fermuarın dişleri boydan boya kesen boğuk bir sesle ikiye ayrıldı ve Jessica Gutenberg'in kalıntıları da özgürce yavaş yavaş düşmeye başladı. Kollarımı elbisenin kollarından çıkardım ve elbisenin ayaklarıma düşmesine izin verdim, paniğe kapılmadan önce Jamie'ye bakmak için ona doğru döndüm.</p>

  <p class="normal">Birden geri çekildi, kozanın aniden çıkmasıyla şaşırmıştı. Sonra gözlerini kırptı ve dik dik bana baktı.</p>

  <p class="normal">Onun önünde duruyordum, üzerimde sadece ayakkabılarım ve jartiyerli gül pembesi ipek çorap varlardı. İçimde elbiseyi üzerime geri almak gibi tuhaf bir his oluştu ama bu fikri aklımdan uzaklaştırdım. Sırtımı dikleştirdim, çenemi kaldırdım ve beklemeye başladım.</p>

  <p class="normal">Jamie tek kelime bile etmiyordu. Başını yavaşça hareket ettirdiğinde gözleri mum ışığında parladı ama hâlâ bütün düşüncesini gizemli maskesinin arkasında saklamayı becerebiliyordu.</p>

  <p class="normal">"Bir şey söylemeyecek misin?" Sonunda sinirli bir şekilde sordum, sesim hafiften titremişti.</p>

  <p class="normal">Ağzını açtı ama tek kelime çıkmadı. Başını yavaşça sağa sola salladı.</p>

  <p class="normal">"Yüce İsa," diye fısıldadı sonunda. "Claire... sen benim gördüğüm en güzel kadınsın."</p>

  <p class="normal">"Sen," dedim büyük bir inançla, "görme duyunu kaybediyorsun. Muhtemelen glokom, çünkü katarak için daha çok gençsin."</p>

  <p class="normal">Buna kahkaha attı, gülerken bile gözleri yaştan parlıyordu. Sert bir şekilde gözlerini açıp kapadı ve elini uzattı.</p>

  <p class="normal">"Benim," dedi aynı inançla, "şahin gibi gözlerim var ve her zaman da öyle oldu. Bana gel."</p>

  <p class="normal">Biraz gönülsüzce elini tuttum ve elbisemin kalıntılarını geride bıraktım.</p>

  <p class="normal">Yatağa otururken nazikçe beni kendine doğru çekti, dizlerinin arasında duruyordum. Yumuşak bir şekilde beni öptü, sonra her bir göğsü öptü ve başını göğüslerimin arasına koydu, çıplak tenimdeki nefesi sıcacıktı.</p>

  <p class="normal">"Göğsün fildişi gibi," dedi yumuşak bir sesle. Bir eli dokunmak için yukarıya kalktı, açık pembeliğime karşı parmakları bronzdu.</p>

  <p class="normal">"Böyle dolgun ve yuvarlak olduklarını görmek. Tanrım, sonsuza kadar başımı buraya yaslayabilirim. Fakat sana dokunmak, benim Sassenach'ım... tenin beyaz kadife gibi ve bedeninin uzun çizgileri çok tatlı..."</p>

  <p class="normal">Sustu ve yutkunurken boğaz kaslarının hareket ettiğini hissedebiliyordum. Eli belimin çukurluğundan aşağıya, kalçalarımın ve kasıklarımın şişkinliğine doğru yavaşça hareket ediyordu.</p>

  <p class="normal">"Sevgili Tanrım," dedi, sesi hâlâ yumuşaktı. "Sana bakamıyorum. Sassenach, ellerimi senden alamıyorum. Ne seni yanımda tutabilirim ne de seni isteyebilirim." Sonra başını yukarı kaldırdı ve kalbimin üzerine bir öpücük kondurdu. Elini karnımın kıvrımına koydu, Brianna'nın doğumundan kalan küçük izlere hafifçe dokunuyordu.</p>

  <p class="normal">"Senin... için gerçekten önemli değil mi?" dedim tereddütle, parmaklarımla karnıma dokunuyordum.</p>

  <p class="normal">Yarı hüzünlü ifadeyle bana gülümsedi. Bir anlığına duraksadı, sonra gömleğinin eteğini yukarıya kaldırdı.</p>

  <p class="normal">"Ya senin için?" diye sordu.</p>

  <p class="normal">Yara izi bacağından kasıklarına kadar ilerliyordu; yirmi santim uzunluğundaki yara kıvrımlı ve beyazımsıydı. Bu manzara karşısında nefesim kesilmedi ve onun yanına diz çökerek oturdum.</p>

  <p class="normal">Kasığına yanağımı yasladım, bacağını sıkıca tutuyordum, sanki son defa sarılıyordum ona. Parmaklarımın altındaki uyluk kemiğinin oradaki damardan akan kanın yavaş, derin nabzını hissedebiliyordum – kıvrımlı yaranın korkunç kanalının uzağından geçiyordu.</p>

  <p class="normal">"Seni korkutmuyor mu ya da mideni bulandırmıyor mu, Sassenach?" diye sordu, bir eli saçımdayken. Başımı kaldırdım ve ona baktım.</p>

  <p class="normal">"Elbette hayır!"</p>

  <p class="normal">"Evet, güzel." Karnıma dokunmak için uzandı, gözleri hâlâ gözlerimdeydi. "Kendi savaşlarında oluşan yaralara sen katlanıyorsan, Sassenach," dedi yumuşak bir sesle, "benim için de bir sorun yok."</p>

  <p class="normal">Onunla yatağa gelmem için beni kaldırdı ve öpmek için eğildi. Ayakkabılarımı tekmeleyerek çıkardım ve bacaklarımı kıvırdım, gömleğinden gelen sıcaklığı hissediyordum. Ellerim boğazındaki düğmeyi bulmuştu ve açmak için çabalıyordu.</p>

  <p class="normal">"Seni görmek istiyorum."</p>

  <p class="normal">"Ee, pek görünecek bir şey yok, Sassenach," dedi, belirsiz bir kahkaha vardı sesinde. "Ama eğer istiyorsan, ne varsa senindir."</p>

  <p class="normal">Gömleğini başından çıkardı ve yere attı, sonra ellerini başının altına koyarak geriye doğru yaslandı; vücudunu sergiliyordu.</p>

  <p class="normal">Ne beklediğimi bilmiyordum. Aslında, çıplak vücudunun görüntüsü nefesimi kesiyordu. Elbette hâlâ uzun boylu ve yapılıydı. Uzun kemiklerinin üstü düzgünce kaslarla kaplanmıştı. Mum ışığında parlıyordu, sanki ışık ondan geliyordu.</p>

  <p class="normal">Elbette değişmişti ama değişiklikler göze çarpmıyordu. Hem kasları hem teni biraz çekilmiş görünüyordu, sanki kemiğe biraz daha yaklaşmışlardı ve bu yüzden biraz daha sıkılaşmıştı. Hiç hantal görünmüyordu ama çocuksu hafifliği de kaybolmuştu.</p>

  <p class="normal">Teni hafiften kararmıştı, açık altın rengindeydi. Yüzü ve boğazı bronzdu, bedeninin aşağısına doğru rengi açılıyordu. Kasıklarında mavi damarları iyice belli oluyordu. Kasık kılları koyu kestane rengindeydi ve kimseyle yatmadığı çok belli oluyordu; beni istiyordu hem de çok.</p>

  <p class="normal">Gözlerim onun gözleriyle buluştu ve birden dudakları seğirdi.</p>

  <p class="normal">"Sana karşı dürüst olmam gerektiğini söyledim, Sassenach."</p>

  <p class="normal">Güldüm, gözlerimin dolduğunu da hissediyordum; karmaşık duygular beni sarmıştı.</p>

  <p class="normal">"Ben de." Ona uzandım, tereddütlüydüm ve o elimi tuttu. Güçlü ve sıcak olması şaşırtıcıydı ve hafiften çekildim. Sonra sıkıca tuttum, yüzüme bakmak için ayağa kalktı.</p>

  <p class="normal">Öylece duruyorduk, acemiceydi tavrımız. Birbirimizin farkındaydık – nasıl olamazdık? Burası çok küçük bir odaydı ve içerisi statik elektriğin saldırısına uğramış gibiydi. Aramızdaki çekim neredeyse gözle görülebilir haldeydi. Lunaparktaki hızlı trenin tepesindeymişsiniz gibi boş bir korkuya kapılmıştım.</p>

  <p class="normal">"Benim gibi sen de korkuyor musun?" dedim sonunda, sesim kulağıma kısık gelmişti.</p>

  <p class="normal">Yukarıdan dikkatlice bana baktı ve tek kaşını kaldırdı.</p>

  <p class="normal">"Korktuğumu sanmıyorum," dedi. "Tüylerin diken diken olmuş, Sassenach. Korkuyor musun yoksa üşüyor musun, Sassenach?"</p>

  <p class="normal">"İkisi de," dedim ve o bir kahkaha attı.</p>

  <p class="normal">"İçeriye girelim o zaman," dedi. Elimi bıraktı ve yorganı açmak için eğildi.</p>

  <p class="normal">Yorganın altına yanıma geldiği zaman titremeden duramıyordum ama onun vücudunun sıcaklığı beni fiziksel bir şoka uğratmıştı.</p>

  <p class="normal">"Tanrım, hiç soğuk değilsin!" dedim birden. Ona doğru döndüm ve onun sıcaklığı tepeden tırnağa beni titretti. İçgüdüsel olarak çekildim, ona daha bir sokuldum; titriyordum. Onun göğsüne değen meme uçlarım sertleşmişti.</p>

  <p class="normal">Belli belirsiz gülümsedi. "Hayır değilim. Sanırım korkmam lazım, öyle mi?" Nazikçe beni kollarının arasına aldı ve ben de onun göğsüne dokundum. Kızıl kıvırcık tüylerin arasındaki parmaklarımın altında, yüzlerce küçük tüyün diken diken olduğunu hissedebiliyordum.</p>

  <p class="normal">"Daha önce birbirimizden korktuğumuzda," diye fısıldadım, "düğün gecemizde yani, sen benim ellerimi tutmuştun. Eğer birbirimize dokunursak bunun kolay olacağını söylemiştin." İşaret parmağım onun göğüs ucunu bulduğunda küçük bir ses çıkardı.</p>

  <p class="normal">"Evet, söylemiştim," dedi, sesi kesik kesik geliyordu. "Tanrım, bana yeniden öyle dokun." Elleri birden güç kazandı ve beni kendine doğru çekti.</p>

  <p class="normal">"Dokun bana," dedi yumuşak bir sesle, "ve benim de sana dokunmama izin ver, Sassenach'ım." Beni kavradı, okşuyor ve bana dokunuyordu, avcunun içindeki göğsüm gergin ve ağırdı. Titremem devam ediyordu ama bu sefer onun yaptıklarından kaynaklanıyordu.</p>

  <p class="normal">"Evlendiğimiz zaman," diye fısıldadı, yanağıma vuran nefes sıcacıktı, "ve seni orada gördüğümde, beyaz elbisenin içinde öyle güzeldin ki. Yalnız kaldığımızda senin iplerini çözüp, seni yatağımda benim yanımda çıplak olarak düşünmekten başka bir şey yapmamıştım."</p>

  <p class="normal">"Beni şimdi de istiyor musun?" diye fısıldadım ve köprücük kemiğinin üstündeki bronz eti öptüm. Tenin tadı belli belirsiz tuzlu gibiydi ve saçı keskin erkek kokusunu barındırıyordu.</p>

  <p class="normal">Cevap vermedi ama aniden hareket etti, böylece onun erkekliğini hissedebildim; karnımda kaskatıydı.</p>

  <p class="normal">Korku olduğu kadar arzu da beni ona yakınlaştırıyordu. Onu istiyordum, evet; göğüslerim sızlıyor ve karnım onu hissederek karıncalanıyordu. Alışık olmadığım uyarılmanın verdiği kayganlıkla bacaklarım kendiliğinden onun için açılıyordu. Fakat şehvet kadar arzu da beni almasını, onun bana hâkim olmasını, aniden yapılacak sert hareketle bütün endişelerimi bastırmasını, kendimi unutacak kadar beni sert ve hızlıca almasını sağlıyordu.</p>

  <p class="normal">Kendini durdururken kalçalarımı tutan ellerin bunu yaparken titrediğini hissedebiliyordum, istemsizce kalçalarını geri çekiyor ve yavaş hareket etmeye çalışıyordu.</p>

  <p class="normal">Tanrı aşkına, bunu hemen yap ve nazik olma!</p>

  <p class="normal">Tabii bunu söyleyemedim. Onun da buna ihtiyacı olduğunu yüzünde gördüm ama o da söyleyemedi; bu sözler için hem çok erken hem de çok geçti.</p>

  <p class="normal">Ama biz başka bir dille anlaşıyorduk, bedenim hâlâ onu istiyordu. Kalçalarımı sertçe ona doğru bastırdım ve onunkileri tuttum, ellerimin altındaki kalçaları sertçe kasılmıştı. Onu öpmek için yüzümü ona doğru çevirdim fakat o da beni öpmek için birden eğildi.</p>

  <p class="normal">Burnum korkunç bir sesle alnına çarptı. Gözlerim öyle yaşardı ki ondan uzaklaşarak diğer tarafa yuvarlandım.</p>

  <p class="normal">"Ahhh!"</p>

  <p class="normal">"Tanrım, canını acıttım mı, Claire?" Yaşlardan kurtulabilmek için gözlerimi kırpıştırdım, yüzünü görebiliyordum, endişeli bir halde üzerime eğilmişti.</p>

  <p class="normal">"Hayır," dedim, yalan söylüyordum. "Ama burnum kırıldı sanırım."</p>

  <p class="normal">"Hayır, kırılmadı," dedi nazikçe burun kemiğimi tutarak. "Burnun kırıldığı zaman, korkunç bir çatırdama sesi çıkıyor ve bir domuzunki gibi kan akıyor. Burnun da sorun yok."</p>

  <p class="normal">Dikkatle burun deliklerimi kontrol ettim ama o haklıydı; burnum kanamıyordu. Acı da çabucak geçmişti. Bunu fark ettiğimde, onun da benim üzerimde olduğunu fark ettim.</p>

  <p class="normal">İkimiz de hareket etmiyorduk, sadece nefes alıp veriyorduk. Sonra derin nefes alırken göğsü şişti, uzandı ve bileklerimi bir eliyle tuttu. Onları yukarıya, başımın gerisine kaldırdı ve beni öylece tuttu. Bedenim altında kavis çiziyordu ve çaresizdi.</p>

  <p class="normal">"Bana dudaklarını ver, Sassenach," dedi, yumuşak bir şekilde ve üzerime eğildi. Başı mum ışığını engelliyordu, bu yüzden loş ışıktan ve dudaklarının karartısından başka bir şey göremiyordum. Sonunda ağzı benim ağzımı bulmuştu. Kibarca öpüyordu. Bastırdı, ben de biraz soluyarak ağzımı ona açtım; dili benim dilimi arıyordu.</p>

  <p class="normal">Dudağını ısırdım, bu yüzden biraz kendini geri çekti; şaşkındı.</p>

  <p class="normal">"Jamie," dudaklarına karşı söylüyordum sözlerimi, aramızda dolanan nefesim sıcacıktı. "Jamie!" Söyleyebildiğim tek şey buydu ama kalçalarım birden ona doğru çekildi ve yeniden çekildi, gittikçe şiddetleniyordu. Başımı çevirdim ve dişlerimi omzuna iyice batırdım.</p>

  <p class="normal">Genzinden derin bir ses çıkardı ve sertçe içime girdi. Bir bakire kadar sıkıydım ve bağırdım; altında kıvranıyordum.</p>

  <p class="normal">"Durma!" dedim. "Tanrı aşkına, durma!"</p>

  <p class="normal">Bedeni beni duydu ve aynı dilden bana cevap verdi. İçime sertçe daldığında bileklerimdeki tutuşunu da sertleştirdi, her vuruşta biraz daha derinlerime giriyordu.</p>

  <p class="normal">Sonra bileklerimi bıraktı ve hafifçe üzerimden kaydı. Ağırlığı beni yatağa hapsediyordu, kalçalarımı sertçe tuttu; beni hareketsiz bırakmıştı.</p>

  <p class="normal">Ona karşı sızlanıyor ve kıvranıyordum, boynumu ısırıyordu.</p>

  <p class="normal">"Öylece kal," diye fısıldadı kulağıma. Duruyordum, çünkü hareket edemiyordum. Birbirimize yapışık halde öylece kaldık, titriyorduk. Kaburgalarıma karşı atan kalp atışlarını hissedebiliyordum ama atan benim kalbim miydi yoksa onunki mi bilmiyordum.</p>

  <p class="normal">Sonra çok yavaşça içime girmeye başladı, sanki etimi sorguluyordu. Bu yeterliydi; cevap olarak kıvrandım. Altında çaresizce duruyordum ve rahatlamamın verdiği kasılmanın onu etkilediğini hissediyordum. Onu etkiliyor, ele geçiriyor ve onu rahatlatıyordu. Onun bana katılmasını sağlıyordu.</p>

  <p class="normal">Sonra iki elinin üzerine yükselip sırtını kamburlaştırdı ve başını geriye doğru attı; gözleri kapalıydı ve sertçe nefes alıyordu. Sonra yavaşça başını öne doğru eğdi ve gözlerini açtı. İfade edilemez bir şefkatle bana bakıyordu ve mum ışığı yanağındaki ıslaklıkta parlıyordu; belki ter ya da gözyaşıydı.</p>

  <p class="normal">"Ahh, Claire," diye fısıldadı. "Ahh Tanrım, Claire."</p>

  <p class="normal">Ve rahatlamaya başladı, içimde derinliklerdeydi, hareket etmiyordu. Bedeni öyle titriyordu ki kolları da bundan etkileniyordu. Kızıl saçları loş ışıkta ürperdi ve sonra bir hıçkırık gibi bir sesle başı aşağıya düştü. Kendini rahatlatırken saçları yüzünü saklıyordu, bacaklarımın arasındaki etinin her hareketi içimde bir yankılanmayla yükseliyordu.</p>

  <p class="normal">Bittiği zaman üzerimde öylece durdu, uzun bir müddet taş kesildi. Sonra çok nazik bir şekilde, başını benimkine yasladı ve ölü gibi yattı.</p>

  <p class="ortayazi">***</p>

  <p class="normal">Sonunda derin ve hoş sersemlikten kendime gelebildim. Hemen göğüs kemiğinin orada yavaş ve güçlü atan nabzının üstüne elimi koyarak kalktım.</p>

  <p class="normal">"Bisiklet kullanmak gibi bir şey sanırım," dedim. Başım huzurlu bir şekilde omzunun kıvrımındaydı, elim göğsünün üstünde bolca çıkan kırmızı-altın sarısı kıvırcık tüylerle tembel tembel oynuyordu. "Göğsünde eskisinden daha fazla tüy olduğunu biliyor musun?"</p>

  <p class="normal">"Hayır," dedi, uykuluydu. "Çoğunlukla onları saymıyorum. Bisikletinin de çok kılı var mı?"</p>

  <p class="normal">Bu beni şaşırttı ve kahkahayı bastım.</p>

  <p class="normal">"Hayır," dedim. "Ben sadece yapmamız gereken şeyi hatırladığımızı sanıyorum demek istedim."</p>

  <p class="normal">Jamie tek gözünü açtı ve düşünceli bir halde bana baktı. "Bunu unutmak gerçek bir aptallık olur, Sassenach," dedi. "Pratikte eksiklerim olabilir ama erkeklik becerilerimi daha kaybetmedim."</p>

  <p class="normal">Uzun bir süre öylece kaldık, birbirimizin nefes alış verişinin farkındaydık, her küçük kıvrımın ve yer değiştirmenin. Birbirimize tamamen uyuyorduk. Başım omzunun çukurunda duruyordu. Elimin altındaki bedeni sıcacıktı, hem yabancı hem de tanıdıktı ve yeniden keşfedilmeyi bekliyordu.</p>

  <p class="normal">Bina sağlam bir binaydı ve dışarıdaki fırtına sesi içerideki gürültülerin arasında boğulup gidiyordu ama ara sıra aşağıdaki ayak ve konuşma seslerini az da olsa duyabiliyorduk. Kısık sesli bir erkek kahkahası ya da bir kadının gülme sesi, profesyonel bir flörtleşmeyi ortaya seriyordu.</p>

  <p class="normal">Bunu duyan Jamie huzursuzca kımıldandı.</p>

  <p class="normal">"Seni bir tavernaya götürmeliydim," dedi. "Sadece–"</p>

  <p class="normal">"Sorun değil," diye onu rahatlatmaya çalıştım. "Fakat şunu söylemeliyim ki seninle yeniden olduğumu hayal ettiğim yerlerin arasında bir genelev hiç olmadı." Kararsızdım, burnumu sokmak istemiyordum ama en iyi sahip olduğum şey meraktı. "Sen... şey buranın sahibi değilsin, değil mi Jamie?"</p>

  <p class="normal">Biraz geriye doğru çekildi ve dik dik bana baktı.</p>

  <p class="normal">"Ben mi? Yüce Tanrım, Sassenach, benim nasıl biri olduğumu sanıyorsun?"</p>

  <p class="normal">"Şey, bilmiyorum, değil mi?" Biraz sert bir şekilde konuya dikkat çektim, "Seni bulduğum zaman ilk yaptığın şey bayılmak oldu ve sonra ayağa kalkar kalkmaz, beni bir meyhaneye götürdün. Sonra sapkın bir Çinli eşliğinde Edinburgh'da kovalandık ve bu kovalamaca da bir genelevde bitti. Buradaki madam da korkunç derecede seninle samimiydi, bunu da ekliyim." Kulaklarının ucu pembeleşmişti. Kahkaha atmak ve kızmak arasında gidip geldiği belli oluyordu.</p>

  <p class="normal">"Sonra kıyafetlerini çıkardın, ahlaksız bir geçmişe sahip olan korkunç bir adam olduğunu söyledin ve beni yatağa götürdün. Ne düşünmemi bekliyorsun?" Kazanan kahkaha oldu.</p>

  <p class="normal">"Şey, ben bir aziz değilim Sassenach," dedi. "Ama bir pezevenk de değilim."</p>

  <p class="normal">"Bunu duyduğuma sevindim," dedim. Bir anlığına sustuk, sonra ben yine konuşmaya başladım, "Bana nasıl biri olduğunu söyleme gibi bir niyetin var mı, yoksa ben yaklaşana kadar en ahlaksız olasılıkları saymaya devam edeyim mi?"</p>

  <p class="normal">"Ahh, öyle mi?" dedi, bu öneri hoşuna gitmişti. "En iyi tahminin nedir, bakalım?"</p>

  <p class="normal">Yukarıya doğru dikkatlice ona baktım. Kırışmış çarşafların arasında rahatça yatıyordu, tek kolu başının altında bana sırıtıyordu.</p>

  <p class="normal">"Şey, senin bir matbaacı olmadığına bahse girerim," dedim.</p>

  <p class="normal">Sırıtma genişledi.</p>

  <p class="normal">"Neden olmasın?"</p>

  <p class="normal">Sertçe kaburgalarından dürttüm. "Çok formundasın. Kırklı yaşlarında çoğu erkeğin hafiften göbekleri çıkmaya başlıyor ama sen de bir gram bile yağ yok."</p>

  <p class="normal">"Bunun sebebi benim için yemek yapacak biri olmaması," dedi üzgünce. "Sen de her zaman tavernada yersen, sen de kilo almazsın. Çok şükür sen düzenli yemek yemişsin gibi görünüyor." Samimi bir halde popoma vurdu ve ben eline vururken kahkaha atarak başını eğdi ve hemen kaldırdı.</p>

  <p class="normal">"Dikkatimi dağıtmaya çalışma," dedim ağırbaşlılığımı sürdürerek. "Her ne olursa olsun, baskı makinesinde köle gibi çalışarak böyle kaslı olamazsın."</p>

  <p class="normal">"Hiç çalışmayı denedin mi, Sassenach?" Alay edercesine bir kaşını kaldırdı.</p>

  <p class="normal">"Hayır." Bu düşünceyle kaşlarımı çattım. "Soygunculuğa başladığını sanmıyorum?"</p>

  <p class="normal">"Hayır," dedi, sırıtması iyice büyümüştü. "Yeniden tahmin et."</p>

  <p class="normal">"Şey, fidye karşılığı adam kaçırma da değil," dedim ve parmaklarımla diğer ihtimalleri saymaya başladım. "Küçük eşya hırsızlığı? Hayır. Korsanlık? Hayır, deniz tutma hastalığını yenmezsen muhtemelen olmaz. Tefecilik? Zor." Elimi bıraktım ve ona baktım.</p>

  <p class="normal">"Seni en son bıraktığımda bir vatan hainiydin ama bu geçinmek için bir yol değil."</p>

  <p class="normal">"Ahh, hâlâ bir vatan hainiyim," diye bana güvence verdi. "Sadece son zamanlarda yargılanmadım."</p>

  <p class="normal">"Son zamanlarda mı?"</p>

  <p class="normal">"Birkaç yıl vatan hainliğinden hapiste yattım, Sassenach," dedi, biraz üzgündü. "Ayaklanma yüzünden. Tabii bu biraz geçmişte kaldı."</p>

  <p class="normal">"Evet, bunu biliyorum."</p>

  <p class="normal">Gözleri büyümüştü. "Bunu biliyor musun?"</p>

  <p class="normal">"Bunu ve biraz daha fazlasını," dedim. "Sana sonra anlatırım. Genel olarak hepsini bir kenara bırakalım ve şu ana dönelim, geçinmek için bu günlerde ne yapıyorsun?"</p>

  <p class="normal">"Bir matbaacıyım," dedi, hâlâ gülüyordu.</p>

  <p class="normal">"Ve bir vatan haini?"</p>

  <p class="normal">"Bir vatan haini," diye onayladı, başını 'evet' anlamında sallayarak. "Son iki yılda birkaç kez isyan yüzünden gözaltına alındım ve iki kez arazime el konuldu ama hiçbir şey kanıtlayamadılar."</p>

  <p class="normal">"Kanıtlarlarsa ne olur?"</p>

  <p class="normal">"Oo," dedi uçarıca, bir elini havada sallıyordu, "Boyunduruk. Kulak çivileme. Kırbaçlama. Hapis. Sürgün. Bu tarz şeyler. Fakat asmak yok."</p>

  <p class="normal">"İçim rahatladı," dedim sertçe. İçimde bir boşluk oluşmuştu. Onu bulduğumda hayatının nasıl olduğunu hayal etmeyi denememiştim bile. Şimdi ise görüyordum ve biraz geri adım atıyordum.</p>

  <p class="normal">"Seni uyardım," dedi. Artık şakalaşma yoktu, koyu mavi gözleri ciddi ve dikkatliydi.</p>

  <p class="normal">"Uyardın," dedim ve derin bir nefes aldım.</p>

  <p class="normal">"Şimdi ayrılmak istiyor musun?" Soğukkanlı konuşuyordu ama ben yorganın üstündeki parmaklarının kasıldığını görebiliyordum, öyle ki eklemleri bronzlaşmış teninde bembeyaz olmuşlardı.</p>

  <p class="normal">"Hayır," dedim. Yapabildiğimin en iyisini yaparak ona gülümsedim. "Seninle bir kez daha sevişmek için geri gelmedim. Seninle olmaya geldim – eğer hâlâ beni istiyorsan," diye biraz tereddütle cümlemi bitirdim.</p>

  <p class="normal">"Eğer seni istiyorsam mı!" Tuttuğu nefesi bıraktı ve yüz yüze olmak için dik oturup yatağın üstünde bağdaş kurdu. "Bugün sana dokunduğum ve senin gerçek olduğunu anladığım zaman ne hissettiğimi anlatamam, Sassenach," dedi. Gözleri üzerimde geziniyordu ve ben onun sıcaklığını hissediyordum. Beni arzuluyordu ve benim ateşimle eriyordu. "Seni yeniden bulmak ve sonra yine seni kaybetmek..." Sustu, yutkunurken boğazı hareket etti. Yüzüne dokundum; elmacık kemiklerinin ve çenesinin güzel temiz hatlarını hissediyordum.</p>

  <p class="normal">"Beni kaybetmeyeceksin," dedim. "Bir daha asla." Gülümsedim, bir tutam karışmış kızıl saçı kulağının arkasına koyarak düzelttim. "İki eşlilikten ya da içki kaçakçılığından suçlandığını görsem bile bir daha asla."</p>

  <p class="normal">Bunu duyunca birden geri çekildi ve elim yere düştü, şaşırmıştım. "Ne oldu?"</p>

  <p class="normal">"Şey–" dedi ve sustu. Dudaklarını birleştirdi ve hemen bana bir göz attı. "Sadece–"</p>

  <p class="normal">"Sadece ne? Bana söylemediğin başka bir şey mi var?"</p>

  <p class="normal">"Ee, ayaklanma broşürlerini basmak pek yeterli olmuyor," dedi açıklama yaparcasına.</p>

  <p class="normal">"Ben de öyle sanıyorum," dedim, gelecek açıklamaları düşündükçe kalbim yeniden hızlı hızlı atmaya başlamıştı. "Başka ne yapıyorsun?"</p>

  <p class="normal">"Evet, sadece kaçakçılık gibi bir şey yapıyorum," dedi özür dilercesine. "İkinci bir iş olarak."</p>

  <p class="normal">"Bir kaçakçı mı?" Şaşırmıştım. "Ne kaçakçılığı?"</p>

  <p class="normal">"Evet, çoğunlukla viski ama arada sırada da rom, biraz Fransız şarabı ve bir de kumaş."</p>

  <p class="normal">"Bu yüzden yani!" dedim. Bulmacanın parçaları yerine oturmaya başlamıştı. Bay Willoughby, Edinburgh iskeleleri ve etrafımızda olan bu esrar perdesi. "Bu yerle bağlantın bu yüzden, Madam Jeanne'nin müşteri olduğunu söylemekle bunu mu ima ettin?"</p>

  <p class="normal">"Evet, buydu." Başını 'evet' anlamında salladı. "Çok iyi gidiyor; içkiler Fransa'dan geldiği zaman aşağıdaki kilerlerden birine depoluyoruz. Bazılarını doğruca Jeanne'ye satıyoruz, bazılarını da gemiye yükleyene kadar o bizim için saklıyor."</p>

  <p class="normal">"Anlaşmanın bir parçası," dedim kibarca, "sen, şey..."</p>

  <p class="normal">Mavi gözlerini kısmış bana bakıyordu.</p>

  <p class="normal">"Düşündüğün şeyin cevabı, Sassenach, hayır," dedi, çok kararlıydı.</p>

  <p class="normal">"Ahh, öyle mi?" dedim, memnun olduğumu hissediyordum. "Akıl okuyabiliyor musun sen? Peki ne düşünüyorum?"</p>

  <p class="normal">"Bu işte bazen para koyup koymadığımı merak ediyorsun, değil mi?" Tek kaşını kaldırdı.</p>

  <p class="normal">"Evet, ediyorum," diye kabul ettim. "Fakat bu üstüme vazife değil."</p>

  <p class="normal">"Oo, değil mi?" Kızıl kaşlarının ikisini de kaldırdı ve omuzlarımdan tutup bana yaslandı. "Öyle mi?" dedi bir müddet sonra. Nefesi kesilmiş gibi bir ses çıkardı.</p>

  <p class="normal">"Evet," dedim, ben de aynı şekilde nefesim kesilmiş gibi konuşmuştum.</p>

  <p class="normal">"Gel buraya."</p>

  <p class="normal">Kollarıyla beni sardı ve beni kendine doğru çekti. Vücut hafızası zihinden farklı çalışıyor. Düşündüğüm, merak ettiğim ve endişelendiğim zaman beceriksiz ve sakar oluyorum; kendi yolumu bulmaya çalışıyorum. Ancak bilincin düşünme engeli olmadığı zaman bedenim onu tanıyordu. Derhal ona karşılık verebiliyordu, sanki onun dokunuşları senelerce değil sadece dakikalardır yoktu.</p>

  <p class="normal">"Bu sefer düğün gecemizden daha çok korktum," diye mırıldandım, gözlerim boğazında yavaş ve güçlü atan nabzına odaklanmıştı.</p>

  <p class="normal">"Korktun mu?" Kolları yer değiştirdi ve beni iyice sardı. "Seni korkuttum mu, Sassenach?"</p>

  <p class="normal">"Hayır." Parmaklarımı küçük nabzın üzerine koydum, zorlanmasından oluşan derin misk kokusunu içime çekiyordum. "Sadece... ilk zamanlar... sonsuza kadar süreceğini düşünmemiştim. O zaman gitmeye niyetliydim."</p>

  <p class="normal">Belli belirsiz homurdandı, göğsünün ortasındaki küçük çukurlukta teri parlıyordu.</p>

  <p class="normal">"Gittin ve yeniden geldin," dedi. "Buradasın, bundan daha önemli başka bir şey yok."</p>

  <p class="normal">Ona bakmak için hafiften başımı kaldırdım. Gözleri kapalıydı. Kirpiklerinin çarpıcı renklerini çok iyi hatırlıyordum, çünkü onları birçok kez görmüştüm; uçları koyu kestaneydi, köklere yaklaştıkça kırmızıya neredeyse sarıya çalarak rengi açılıyordu.</p>

  <p class="normal">"İlk birlikte olduğumuzda ne hissettin?" diye sordum. Koyu mavi gözlerini yavaşça açtı ve bana baktı.</p>

  <p class="normal">"Benim için sonsuza kadar sürecek gibi geldi, Sassenach," dedi hemen.</p>

  <p class="normal">Bir müddet sonra uykuya daldık. Etrafımızı saçaklara düşen yağmurun yumuşak sesi ve aşağıdaki et alışverişinin boğuk sesleri sarmıştı.</p>

  <p class="ortayazi">***</p>

  <p class="normal">Huzursuz bir geceydi. Uzun süre uyanık kalmak için çok yorgundum, uykuya dalmak için de çok mutlu. Belki uyuduğum zaman onun kaybolacağından korkuyordum. Belki o da aynısını hissediyordu. Birlikte yan yana yatıyorduk, uyanık değildik ama derin uykudayken bile birbirimizin farkındaydık. Kaslarının en küçük hareketini, nefes verişini bile hissedebiliyordum.</p>

  <p class="normal">Yarı sersem bir halde dönüyor ve uykulu, yavaş hareketlerle birbirimize dokunuyor, sessizce bedenlerimizin dilini öğreniyorduk. Gecenin ilerleyen saatlerinde tek kelime etmeden bana doğru döndü ve ben de ona. Sonunda bizi öylece yatmaya zorlayan sessiz sevecenlikle birbirimizi sevip okşadık; birbirimizin sırlarına sahip oluyorduk.</p>

  <p class="normal">Karanlıkta uçan bir kelebek gibi yumuşak bir hareketle elim bacağını sıyırıp geçti ve yaranın ince çıkıntısını buldu. Parmaklarım iz boyunca ilerledi. "Nasıl oldu?"</p>

  <p class="normal">Bir iç çekişle nefes verişi değişti ve eli elime uzandı. "Culloden," dedi, fısıldadığı kelimeyle trajediyi hatırlamıştı. Ölüm. Yararsızlık. Ve beni ondan alan korkunç ayrılık.</p>

  <p class="normal">"Seni hiç bırakmayacağım," diye fısıldadım. "Asla."</p>

  <p class="normal">Başını yastıkta çevirdi, yüz hatları karanlıkta kayboldu ve dudakları, bir böceğin kanadının dokunuşu gibi yumuşacık biçimde dudaklarıma dokundu. Sırt üstü dönüp beni yanına çekti, eli bel kıvrımında duruyor ve beni kendine yakın tutuyordu.</p>

  <p class="normal">Bir müddet sonra, onun yeniden yer değiştirdiğini ve yatak örtülerini biraz geriye doğru ittiğini hissettim. Soğuk hava yüzünden kolumdaki tüylerim diken diken olmuştu ve sonra onun sıcak dokunuşuyla yatıştılar. Gözlerimi açtım, yana doğru dönmüş ve elimi kendine doğru çekmişti.</p>

  <p class="normal">"Onu benim için çiz," diye fısıldadı, onun karanlık dokunuşunun altında uzun ve hayalet gibi olan parmaklarımın şeklini kibarca takip ederken başını eğmişti.</p>

  <p class="normal">"Senden ne almış benden ne almış? Bana anlatır mısın? Elleri senin gibi mi Claire yoksa benim gibi mi? Onu benim için çiz, onu görmemi sağla." Kendi elini benim elimin yanına koydu. Eli güzeldi, parmakları düz ve eklemleri belirgin değildi. Tırnakları kısa, kare şeklindeydi ve temizdi.</p>

  <p class="normal">"Benimki gibi," dedim. Yeni uyandığım için sesim kısık ve çatallıydı, dışarıdaki yağmurun gürültüsüne karşı oldukça sesliydi. Ev sessizdi. Göstermek için hareketsiz elimin parmaklarını kaldırdım.</p>

  <p class="normal">"Uzun, ince elleri var, benim gibi ama benimkinden büyük, arkası geniş ve dışa doğru derin kıvrımlı. Bileğin yan tarafı böyle. Seninki gibi; hemen orada nabzı var." Ön kol kemiğinin kıvrımından geçen bir damarın olduğu yere dokunuyordum, tam bileğin elle birleştiği yere. Jamie hareketsiz yatıyordu ki işaret parmağımın altındaki kalp atışını hissedebiliyordum.</p>

  <p class="normal">"Tırnakları benimki gibi oval değil kare. Ama sağ elindeki küçük parmağı benimki gibi eğri," dedim, parmağı kaldırarak. "Annemde de varmış; Lamb Amca söylemişti." Ben beş yaşındayken annem ölmüştü. Onu tam olarak hatırlamıyordum ama ne zaman kendi elime baksam onu düşünürdüm, şimdiki gibi zarif bir anı hatırlıyordum. Eğri parmaklı elimi onun elinin üzerine koydum, sonra yüzüne doğru kaldırdım.</p>

  <p class="normal">"Bu çizgisi var," dedim yumuşak bir halde, şakaktan yanağına kadar cesurca yayılan çizgiye dokunuyordum. "Gözlerin ve bu kirpikler, kaşlar. Bir Fraser burnu. Ağzı daha çok benim gibi, alt dudağı kalın ama seninki gibi büyük. Sivri bir çenesi var, benimki gibi ama belirgin. İri bir kız, neredeyse bir seksen boyunda." Şaşkınlığını hissedebiliyordum ve onu kibarca dürttüm, diz dizeydik. "Seninki gibi uzun bacakları var ama çok kadınsı."</p>

  <p class="normal">"Ve hemen şurada küçük mavi bir damarı var mı?" Eli yüzüme dokunuyordu, şakağımdaki çukura nazikçe vuruyordu. "Kulakları küçük mü, Sassenach?"</p>

  <p class="normal">"Her zaman kulaklarından şikâyetçi oldu, devamlı dışarı çıkık diyip durur," dedim, birden aramızda Brianna canlandığında gözlerim yanmıştı. "Kulakları delik. Senin için bir sakınca yok, değil mi?" dedim, gözyaşlarımı bastırmak için hızlı hızlı konuşuyordum. "Frank yaptı. Şık görünmüyor, dedi ve o da yapılmasını istedi. Ben de ona izin verdim, o on altı yaşındaydı o zamanlar. Benim gibi; ben yapmışken ona yapma demek doğru olmazdı ve bütün arkadaşları da kulaklarını deldirmişti ama ben istemedim–"</p>

  <p class="normal">"Haklısın," dedi, yarı histerik sözlerime engel olmuştu. "İyi yapmışsın," diye tekrarladı, sesi yumuşak ama kararlıydı, beni yakınında tutuyordu. "Sen harika bir annesin, bunu biliyorum."</p>

  <p class="normal">Yeniden ağlıyordum, ona yaslanırken sessizce ağlıyor ve titriyordum. Bana kibarca sarıldı, sırtımı okşuyor ve mırıldanıyordu. "Sen en iyisini yapmışsın. Sen doğru olanı yaptın." Bir müddet sonra ağlamayı kestim.</p>

  <p class="normal">"Bana bir çocuk verdin, <span class="ideitalik">mo nigbean donn</span>," dedi saçlarımın arasına yumuşak bir sesle. "Her zaman için birlikteyiz. O güvende ve artık sonsuza kadar birlikte yaşayacağız. Sen ve ben." Çok yavaş bir şekilde beni öptü ve başını yanıma, yastığın üzerine koydu. "Brianna," diye fısıldadı, tuhaf Kuzey İskoçya dilinde onun adını kendi adıymış gibi söylemişti. Derin bir iç çekti ve hemen uykuya daldı. Daha sonra ben de uykuya daldım, en son gördüğüm şey, onun geniş tatlı ağzının uyurken yarı gülümser bir halde olduğuydu.</p>
</body>
</html>
