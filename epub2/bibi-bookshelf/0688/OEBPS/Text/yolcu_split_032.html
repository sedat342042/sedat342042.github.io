<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>yolcu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h1baslik1" id="calibre_toc_33"><br class="chapter" />
  <span class="ideitalik">23<br class="chapter" />
  <br class="chapter" />
  Craigh na Dun</span></h2>

  <p class="normal"> </p>

  <p class="normal">Sabahın erken saatlerinde hava, soğuk ve sisliydi. Pelerin olduğu için çok memnundum. Böyle bir pelerin giymeyeli yirmi sene olmuştu ama bu tarz şeyleri, insanlar günümüzde de giyiyordu. Yine de benim için pelerini yapan Inverness'taki terzi, bugüne kadar başlıklı yün bir pelerin siparişi hiç almamıştı. Gözüm yoldaydı. Araba beni yolun aşağısında bıraktığında, sisten dolayı tepenin sırtı henüz görünmüyordu.</p>

  <p class="normal">"Burası mı?" demişti şoför, penceresinden şüpheli bir şekilde solmuş kıra bakarak. "Emin misiniz, bayan?"</p>

  <p class="normal">"Evet," demiştim, korkudan ellerim buz kesmişti. "Yer burası."</p>

  <p class="normal">"Öyle mi?" Ona verdiğim büyük kâğıda rağmen şüpheyle bakıyordu. "Beklememi ister misiniz, madam? Yoksa sizi geri götürmek için sonra mı geleyim?"</p>

  <p class="normal">Evet demek için kendimle mücadele ettim. Sonunda aklımı kaçırabilir miydim? "Hayır," dedim yutkunarak. "Hayır, gerek kalmayacak." Eğer bunu başaramazsam, Inverness'a yürümek zorunda kalacaktım. Ya da belki Roger ve Brianna gelirdi; bu daha kötü olurdu, yeniden geri dönmek aşağılayıcı olurdu. Belki de içim rahat olurdu, olmaz mıydı?</p>

  <p class="normal">Küçük granit taşlar ayağımın altında kayıyordu. Muhtemelen bunu yapamam diye düşünüyordum. Cebimde olan paralar uyluğuma çarpıyordu. Altın ve gümüş paralar gerçekten çok ağırdı. Bunu yapacaktım. Yapamazdım. Bree'nin düşüncesi beni ele geçirmişti, dün gece onu en son gördüğümde yatağında huzurlu bir şekilde uyuyordu. En büyük korkuma doğru gidiyordum. Taşlara yaklaştığımı hissedebiliyordum. Çığlıklar, kaos, parçalara ayrılma hissi. Yapamayacaktım.</p>

  <p class="normal">Yapamayacaktım ama tepeye tırmanmaya da devam ediyordum. Avuçlarım terlemişti, ayaklarım sanki benim kontrolümde değillermişçesine hareket ediyorlardı.</p>

  <p class="normal">Tepenin zirvesine ulaştığımda şafak tamamen sökmüştü. Sis aşağıdaydı ve taşlar kristal gökyüzüne karşı berrak ve karanlık bir halde duruyorlardı. Onların görüntüsü endişeyle avuçlarımın daha da terlemesine yol açmıştı ama öne doğru yürüdüm ve taş halkanın içine girdim.</p>

  <p class="normal">Çatlak taşın önünde çimenin üstünde yüz yüze duruyorlardı. Brianna benim ayak seslerimi duyduğunda bana bakmak için arkasını döndü.</p>

  <p class="normal">Ona bakıyordum, şaşkınlıktan konuşamıyordum. Jessica Gutenberg'in bir elbisesini giymişti, benimkine çok benziyordu, sadece onunki limon yeşiliydi ve göğüs kısımlarına plastik mücevherler dikilmişti.</p>

  <p class="normal">"Bu renk sana hiç yakışmamış," dedim.</p>

  <p class="normal">"Bedenime göre anca bu oldu," diye cevap verdi soğuk bir şekilde.</p>

  <p class="normal">"Tanrı aşkına siz burada ne yapıyorsunuz?" dedim, en sonunda aklım biraz çalışmaya başlamıştı.</p>

  <p class="normal">"Gittiğini görmek istedik," dedi ve dudaklarında hafiften bir gülümseme belirdi. Roger'a baktım, omuz silkti ve çarpık bir şekilde gülümsedi.</p>

  <p class="normal">"Ahh, evet. İyi," dedim. Taş Brianna'nın arkasında duruyordu, bir adamın iki katı boyundaydı. Geniş çatlağa doğru ilerledim, taş halkanın dışında çimenlerin üstünde hafifçe parlayan güneş ışığını görebiliyordum.</p>

  <p class="normal">"Gidiyorsun," dedi kararlı bir şekilde, "yoksa ben giderim."</p>

  <p class="normal">"Sen! Aklını mı kaçırdın?"</p>

  <p class="normal">"Hayır." Çatlak taşa baktı ve yutkundu. Yüzünü tebeşir beyazına çeviren limon yeşili elbisesi olmalıydı. "Bunu yapabilirim, içinden geçmeyi diyorum. Yapabileceğimi biliyorum. Geilie Duncan taşlardan geçtiği zaman onları duydum. Roger da duydu." Ona baktı, sanki doğrulanmak istiyordu ama sonra bakışları yeniden bana odaklandı.</p>

  <p class="normal">"Jamie Fraser'ı bulup bulamayacağımı bilmiyorum, belki sadece bunu sen yapabilirsin. Fakat sen denemezsen o zaman ben denerim."</p>

  <p class="normal">Ağzım açık kalmıştı ama söyleyecek söz bulamıyordum.</p>

  <p class="normal">"Anlamıyor musun, anne? O bunu bilmek zorunda – başardığını bilmek zorunda. Bizim için yaptı." Dudakları titriyordu ve bir anlığına ağzını sımsıkı kapadı.</p>

  <p class="normal">"Bunu ona borçluyuz, anne," dedi yumuşak bir sesle. "Biri onu bulmak zorunda, biri ona söylemek zorunda." Eli yüzüme dokundu. "Ona doğduğumu söyle."</p>

  <p class="normal">"Ahh, Bree," dedim, sesim öyle boğuk çıkıyordu ki konuşamıyordum bile. "Ahh, Bree!"</p>

  <p class="normal">Ellerimi ellerinin arasında sımsıkı tutuyordu.</p>

  <p class="normal">"O, seni bana verdi," dedi öyle kısık söylemişti ki zor duymuştum. "Şimdi ben de seni ona geri vermek zorundayım, anne."</p>

  <p class="normal">Jamie'nin gözleriyle aynı olan gözler bana bakıyordu, gözyaşlarıyla dolmuştu. "Eğer onu bulursan," diye fısıldadı, "babamı bulduğun zaman bunu ona ver." Eğildi ve beni şiddetli ve nazik bir şekilde öptü, sonra doğruldu ve beni taşlara doğru döndürdü.</p>

  <p class="normal">"Git, anne," dedi, nefesi kesilmişti. "Seni seviyorum. Git!"</p>

  <p class="normal">Gözümün ucuyla Roger'ın ona doğru hareket ettiğini gördüm. Bir adım attım ve sonra bir tane daha. Bir ses duydum, belli belirsiz bir gürleme sesi. Son adımı da attım ve dünya kayboldu.</p>
</body>
</html>
