<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>yolcu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h1baslik1" id="calibre_toc_19"><br class="chapter" />
  <span class="ideitalik">9<br class="chapter" />
  <br class="chapter" />
  Gezgin</span></h2>

  <p class="normal"> </p>

  <p class="normal">Grey'in Fraser ile ilgili verdiği kararın üzerinden iki hafta geçmişti. Sonra her şeyi değiştiren haberleri getiren elçi Ardsmuir köyünden geldi.</p>

  <p class="normal">"Hâlâ yaşıyor mu?" diye sordu sertçe adama. Hapishane için çalışan, Ardsmuir köyü sakinlerinden biri olan elçi başını 'evet' anlamında salladı.</p>

  <p class="normal">"Onu içeriye getirdiklerini gözlerimle gördüm efendim. Şimdi tedavi için Ihlamur Ağacı'nda ama bana sorarsanız, yeterince bakım göreceğini sanmıyorum." Tek kaşını manalı bir şekilde kaldırdı.</p>

  <p class="normal">"Anladım," diye cevap verdi Grey. "Teşekkürler, Bay–"</p>

  <p class="normal">"Allison, efendim, Rufus Allison. Hizmetinizdeyim, efendim." Adam ona sunulan şilini kabul edip kolunun altındaki şapkaya reverans yaptı ve ordan ayrıldı.</p>

  <p class="normal">Grey çalışma masasına oturdu, donuk gökyüzüne bakıyordu. Güneş, geldiğinden beri bir kez yüzünü göstermişti. Kalemin ucunu masaya vuruyordu, vurduğu sivri uç yüzeye zarar veriyordu.</p>

  <p class="normal">Altın söylentileri bir kişinin kulaklarının dikilmesine yeterdi ama özellikle de onunkilerin.</p>

  <p class="normal">Adam bu sabah bulunmuştu, köyün yanındaki kırda sislerin içinde dolaşıyordu. Adamın elbiseleri sadece terden değil aynı zamanda, deniz suyundan da ıslanmıştı ve ateşi yüksek olduğundan kendinde değildi.</p>

  <p class="normal">Bulunduğundan beri durmaksızın konuşuyordu, çoğunlukla saçmalıyordu; onu kurtaranlar sayıklamalarından bir şey anlayamamıştı. Adam İskoçyalı gibi görünüyordu ama uyumsuz bir şekilde Fransızca ve Gaelce ile karışık bir dilde konuşuyordu, arada bir tuhaf bir şekilde İngilizce kelime de söylüyordu. Ve bu kelimelerden bir tanesi 'altın'dı.</p>

  <p class="normal">İskoçya, altın ve Fransız dili karışımı, ülkenin bu bölgesini işaret ediyordu, II. James ayaklanmasının son zamanlarında bulunan herkesin aklına tek bir şeyi getiriyordu: Fransız altını. Dedikodulara göre, Fransalı Louis kuzeni Charles Stuart'a yardım etmek için gizlice servet değerinde külçe altın göndermişti. Ancak bunun için çok geç kalmıştı.</p>

  <p class="normal">Bazı hikâyelerde, Fransız altınının son Culloden felaketinden hemen önce kuzeye geri çekilme esnasında, Kuzey İskoçya ordusu tarafından saklandığı anlatılıyordu. Kimileriyse, altının Charles Stuart'a hiç ulaşmadığını ama kuzey batı sahiline yakın bir yerde, bir mağarada saklandığını söylüyorlardı.</p>

  <p class="normal">Bazıları saklanılan yerin kaybolduğunu, bekçisinin Culloden'da öldüğünü anlatıyordu. Ayrıca saklanılan yerin hâlâ bilindiği ama kimseye söylenmediği, sadece Kuzey İskoçyalı bir ailenin üyeleri tarafından bilindiği söylentisi de vardı. Gerçek her ne olursa olsun altın bulunamamıştı. Henüz.</p>

  <p class="normal">Fransızca ve Gaelce. Grey çok iyi Fransızca konuşuyordu, yıllarca yurt dışında savaşmanın sonucuydu ama ne o ne de onun komutanları, bu iğrenç Gaelce'yi konuşabiliyordu, tabii çocukken İskoçyalı dadısından birkaç kelime öğrenen Çavuş Grissom hariç.</p>

  <p class="normal">Köyden bir adama güvenemezdi; bu hikâyelerde gerçeklik payının olmasıyla ilgili değildi. Fransız altını! Hazine olarak maddi değerinin ötesinde – ki her durumda bu altın krallığa aitti – John William Grey için çok önemli ve kişisel bir değeri vardı. Bu yarı efsane define sayesinde Ardsmuir'den kurtulabilir, Londra'ya ve medeniyete geri dönebilirdi. Bu iç karartıcı rezalet yer altınların büyüsüyle geçmişte kalabilirdi.</p>

  <p class="normal">Kör tüy kalemin ucunu ısırdı, dişlerinin arasındaki silindir tahtanın çatırdadığını hissediyordu.</p>

  <p class="normal">Lanet olsun. Hayır, bir köylü olamazdı, komutanlarından biri de olamazdı. Ama bir tutuklu olabilirdi. Evet, riske girmeden bir tutukluyu kullanabilirdi, çünkü bir tutuklu bu bilgileri kullanamazdı.</p>

  <p class="normal">Tekrar lanet olsun. Tutukluların hepsi Gaelce konuşuyordu, birçoğu İngilizce de biliyordu ama sadece biri bunların yanında Fransızca konuşuyordu. <span class="ideitalik">O eğitimli bir adam</span>, Quarry'nin sesi kulaklarında çınladı.</p>

  <p class="normal">"Lanet olsun, lanet olsun, lanet olsun!" diye söylendi Grey. Bu işe yaramazdı. Allison gezginin çok hasta olduğunu söylemişti, seçenekleri değerlendirmek için ayıracak zaman yoktu. Kalemden kopardığı kıymığı tükürdü.</p>

  <p class="normal">"Brame!" diye bağırdı. Şaşkın onbaşı başını uzattı.</p>

  <p class="normal">"Evet, efendim?"</p>

  <p class="normal">"Bana James Fraser adındaki mahkûmu getir. Hemen."</p>

  <p class="ortayazi">***</p>

  <p class="normal">Müdür çalışma masasının arkasında masaya yaslanmıştı, sanki büyük meşe masa bir siperdi. Düzgün tahtanın üzerindeki elleri nemliydi ve boynunun etrafını saran üniformasının fularının onu sıktığını hissediyordu.</p>

  <p class="normal">Kapı açıldığında kalbi yerinden çıkacak gibi çarpıyordu. İskoçyalı içeri girdi, zincirleri hafiften şangırdıyordu ve masanın önünde durdu. Mumların hepsi yanıyordu, dışarısı tamamen karanlık olmasına rağmen ofis bir o kadar aydınlıktı.</p>

  <p class="normal">Fraser'ı diğer tutuklularla birlikte avluda duruyorken birkaç kez görmüştü, kırmızı saçlı başı ve omuzları diğerlerinden çok yukarıdaydı ama onunla hiç yüz yüze gelmemişti.</p>

  <p class="normal">Farklı görünüyordu. Bu hem şaşırtıcı hem de rahatlatıcıydı; uzun süredir hayalinde tıraşlı yüzünü görüyordu, yüzü hiddetle kararıyor ve alayla kahkaha atarken aydınlanıyordu. Bu adamın yüzündeyse kısa sakallar vardı, yüzü sakin ve temkinliydi. Koyu mavi gözler aynıyken, onu tanıdığına dair bir belirti yoktu. Adam sessizce masanın önünde bekliyordu.</p>

  <p class="normal">Grey boğazını temizledi. Kalbi hâlâ hızlı çarpıyordu, en azından sakin bir şekilde konuşabiliyordu.</p>

  <p class="normal">"Bay Fraser, geldiğiniz için teşekkür ederim."</p>

  <p class="normal">İskoçyalı nazikçe başını eğdi ama hiç cevap vermedi, gerçi bu durumda başka bir seçeneği yoktu; gözleri böyle söylüyordu.</p>

  <p class="normal">"Şüphesiz sizi neden görmek istediğimi merak etmişsinizdir," dedi Grey. Kulaklarında duyduğu ses çekilmez derecede kendini beğenmiş geliyordu ama bunun bir çaresi yoktu. "Yardımınıza ihtiyaç duyduğum bir durum söz konusu."</p>

  <p class="normal">"Nedir, binbaşı?" Ses aynı derinliği ve güveni barındırıyordu. Kuzey İskoçya'ya özgü 'R' harfini bastırarak söylemesiyle süslenmişti.</p>

  <p class="normal">Derin bir nefes aldı ve masadan destek alarak kalktı. Bu özel adamın yardımını istemekten başka çaresi yoktu. Fraser tek şansıydı.</p>

  <p class="normal">"Sahilin yanında, kırda dolaşan bir adam bulundu," dedi dikkatle. "Ciddi bir şekilde hasta görünüyor ve konuşması da karışık. Bununla birlikte bahsettiği bazı... durumlar... kraliyeti oldukça ilgilendiriyor gibi görünüyor. Sizden onunla konuşmanızı, onun kişiliğini ve bahsettiği konunun ne olduğunu öğrenmenizi rica ediyorum."</p>

  <p class="normal">Konuşmasını yarıda kesti ama Fraser sadece orada durmuş, bekliyordu.</p>

  <p class="normal">"Maalesef," dedi Grey, başka bir nefes daha alarak, "söz konusu adamın Gaelce ve Fransızca karışık bir dille konuştuğu duyulmuş, İngilizce bir ya da birkaç kelime etmiş."</p>

  <p class="normal">Adamın kızıl kaşlarından bir tanesi hareket etti. Yüzü fark edilir bir şekilde değişmemişti ama durumdaki imayı anladığı açıktı.</p>

  <p class="normal">"Anladım, binbaşı." İskoçyalı mahkûmun yumuşak sesi tamamen alaycıydı. "Siz de adamın ne söylediğini tercüme etmek için benim yardımıma ihtiyaç duydunuz."</p>

  <p class="normal">Grey sadece başını 'evet' anlamında salladı.</p>

  <p class="normal">"Korkarım bu teklifinizi geri çevirmek zorundayım, binbaşı." Fraser saygılı bir şekilde konuşuyordu, gözlerinde de saygıdan başka bir şey yoktu. Grey'in eli kayıt defterinin üstündeki pirinç mektup açacağına sıkıca sarılmıştı.</p>

  <p class="normal">"Geri mi çeviriyorsunuz?" dedi. Sesine hâkim olmak için mektup açacağındaki tutuşu sertleşmişti. "Nedenini sorabilir miyim, Bay Fraser?"</p>

  <p class="normal">"Ben bir mahkûmum, binbaşı," dedi İskoçyalı nazikçe. "Bir tercüman değil."</p>

  <p class="normal">"Yardımınız çok makbule geçecek," dedi Grey, açıkça bir rüşvet önermeden kelimenin anlamından ötesine geçmeye çalışıyordu. "Diğer taraftan," sesi sertleşmişti, "yasal yardımda bir hata–"</p>

  <p class="normal">"Beni size hizmet ettirmeniz ya da beni tehdit etmeniz yasal değil, binbaşı." Fraser'ın sesi Grey'inkinden daha sert çıkmıştı.</p>

  <p class="normal">"Ben sizi tehdit etmiyorum!" Mektup açacağının kenarı elinin içini kesiyordu; elinden bırakmak zorunda kalmıştı.</p>

  <p class="normal">"Etmiyor musunuz? İyi, bunu duyduğuma sevindim." Fraser kapıya doğru döndü. "O halde size iyi akşamlar, binbaşı."</p>

  <p class="normal">Grey basit bir şekilde onun gitmesine izin verebilirdi. Maalesef ki görev onu bekliyordu.</p>

  <p class="normal">"Bay Fraser!" İskoçyalı durdu, kapıdan birkaç metre uzaklıktaydı ama arkasına dönmedi.</p>

  <p class="normal">Grey derin bir nefes alarak kendini güçlendirmeye çalışıyordu.</p>

  <p class="normal">"Eğer istediğim şeyi yaparsanız, zincirlerinizden kurtulursunuz," dedi.</p>

  <p class="normal">Fraser hâlâ sessizce duruyordu. Grey genç ve tecrübesiz olabilirdi ama dikkatsiz bir adam değildi. Grey tutuklunun başını kaldırışını, omuzlarında artan gerilimi izliyor ve gezgincinin gelişi ile ilgili haberlerden beri ona yapışıp kalan kaygının küçük de olsa azaldığını hissediyordu.</p>

  <p class="normal">"Bay Fraser?" dedi.</p>

  <p class="normal">İskoçyalı çok yavaş bir şekilde arkasına döndü. Yüzü tamamen ifadesizdi.</p>

  <p class="normal">"Bir anlaşmanız var, binbaşı."</p>

  <p class="ortayazi">***</p>

  <p class="normal">Ardsmuir köyüne vardıklarında saat gece yarısını geçiyordu. Geçtikleri evlerin hiçbirinde ışık yanmıyordu ve Grey, gecenin bu saatinde nal ve silahların şangırdama seslerinin köy sakinlerine ne düşündürdüğünü merak ediyordu.</p>

  <p class="normal">Gezgin Ihlamur Ağacı'na götürülmüştü, uzun yıllardır bu adı taşıyan bir handı, çünkü avlusunda bir ıhlamur ağacı vardı; otuz mil boyunca görülen tek ağaçtı. Artık büyük kökünden başka – diğerlerine olduğu gibi ağaç Culloden'dan sonra yok olmuştu, Cumberland'in askerleri tarafından odun için yakılmıştı – sadece adı kalmıştı.</p>

  <p class="normal">Grey kapıda durdu ve Fraser'a döndü.</p>

  <p class="normal">"Anlaşma yaptığımız zamanı hatırlıyor musunuz?"</p>

  <p class="normal">"Hatırlıyorum," diye cevap verdi Fraser kısaca ve onun yanından içeriye girdi.</p>

  <p class="normal">Zincirlerin çıkarılması karşılığında Grey üç şey istemişti. Birincisi, Fraser köye giderken ya da köyden dönerken kaçma girişiminde bulunmayacaktı. İkincisi, Fraser gezginin söylediklerinin hepsini tam ve doğru şekilde açıklayacaktı. Ve üçüncüsü, Fraser bir centilmen gibi öğrendiklerini Grey'den başka kimseye anlatmayacağına dair söz verecekti.</p>

  <p class="normal">İçeride Gaelce mırıldanmalar vardı; hancı Fraser'ı gördüğünde şaşkınlık ve arkasından gelen kırmızı ceketliyi görünce de saygı dolu mırıltılar çıkardı. Han sahibi kadın merdivende duruyordu, elindeki zeytinyağı etrafında dans eden gölgeler oluşturuyordu.</p>

  <p class="normal">Grey bir elini hancının koluna koydu, şaşkındı.</p>

  <p class="normal">"Bu kim?" Merdivenlerde başka biri daha vardı, siyahlara bürünmüş tuhaf biriydi.</p>

  <p class="normal">"Bu papaz," dedi Fraser sessizce, onun yanında duruyordu. "Adam yakın zamanda ölecek."</p>

  <p class="normal">Grey derin bir nefes aldı, daha sonra olacaklar için kendini hazırlamaya çalışıyordu.</p>

  <p class="normal">"O zaman kaybedecek pek fazla zamanımız yok," dedi kararlılıkla. "Hadi başlayalım."</p>

  <p class="ortayazi">***</p>

  <p class="normal">Adam şafaktan önce öldü. Fraser bir elini tutuyordu, papaz da diğerini. Papaz yatağın üzerine eğilip, Gaelce ve Latince bir şeyler mırıldanıp bedenin üzerine Katolik işaretini yaparken, Fraser sandalyesine yaslandı ve gözlerini kapattı, hâlâ elinin içindeki küçük zayıf eli tutuyordu.</p>

  <p class="normal">İri İskoçyalı bütün gece adamın yanında oturmuş, dinlemiş, cesaret vermiş ve adamı sakinleştirmişti. Grey kapının yanında beklemişti, üniformasının görüntüsüyle adamı korkutmak istememişti. Hem şaşkın hem de Fraser'ın centilmenliğinden tuhaf bir şekilde etkilenmişti.</p>

  <p class="normal">Fraser zayıf yıpranmış eli, hareketsiz göğsün üzerine nazikçe bıraktı ve papazın yaptığı işaretin aynısını yaptı; alnına, kalbine ve sırasıyla iki omzuna dokundu. Gözlerini açtı ve ayağa kalktı, kafası neredeyse alçak çatı kirişine değiyordu. Grey başıyla bir işaret yaptı ve dar merdivenlerden inerken onun önünde ilerledi.</p>

  <p class="normal">"Buraya." Grey bu saatte boş olan meyhanenin kapısını işaret etti. Gözlerinden uyku akan bir hizmetçi onlar için ateşi yaktı ve ekmekle bira getirdi, sonra onları yalnız bırakarak çıktı.</p>

  <p class="normal">Grey soru sormadan önce Fraser'ın kendine gelmesi için bekledi. "Evet, Bay Fraser?"</p>

  <p class="normal">İskoçyalı kalaydan yapılan kupasını masaya koydu ve bir eliyle ağzını sildi. Düzgünce örülmüş uzun saçları ve uzun zaman önce sakallarıyla perişan görünmüyordu ama gözlerinin altında yorgunluktan oluşan karartılar vardı.</p>

  <p class="normal">"Tamam," dedi. "Ancak öyle mantıklı bir şey değil, binbaşı," diye ekledi uyarırcasına, "ama bütün söylediği şey şu." Ve dikkatlice konuşmaya başladı, sözleri hatırlamak için arada bir duruyor, bazı Gaelce kaynakları açıklamak için yine susuyordu. Grey derin bir hayal kırıklığıyla dinleyerek oturmuştu: Fraser haklıydı, kesinlikle mantıklı değildi.</p>

  <p class="normal">Grey, "Beyaz cadı mı?" diye lafı kesti. "Beyaz cadıdan mı bahsetti? Ve fok balıklarından," Hikâyenin geri kalanından daha çok, burası neredeyse inanılması zor kısımdı ve inanmamışçasına konuşuyordu.</p>

  <p class="normal">"Evet, bunu anlattı."</p>

  <p class="normal">"Bana yeniden anlat," diye emir verdi Grey. "En düzgün biçimde hatırlamaya çalış. Lütfen," diye ekledi.</p>

  <p class="normal">Şaşkınlık hissiyle birlikte, bu adamın yanında kendini tuhaf bir şekilde rahat hissettiğini fark etti. Bunun yarısı tabii ki yorgunluktan ileri geliyordu; uzun süren gece ve ötesinde, bir adamın ölümünü izlemesinin verdiği gerilimle, her zamanki olağan tepkileri ve hisleri yoğunlaşmıştı.</p>

  <p class="normal">Bu gece Grey'e gerçekmiş gibi gelmiyordu, özellikle de bu tuhaf sonuç; bir köy kasabasının tavernasının loş ışığında oturuyor ve Kızıl Jamie Fraser ile bir bira sürahisini paylaşıyordu.</p>

  <p class="normal">Fraser emrine uydu ve yavaşça konuşmaya başladı, hatırlamak için arada bir duruyordu. Arada bir yapılan küçük kelime değişikliğine rağmen, ilk anlatımın aynısıydı ve Grey buna bakarak, kendine anlatılanın tamamen doğru olduğunu anladı.</p>

  <p class="normal">Başını iki yana salladı, morali bozulmuştu. Saçmalık. Adamın zırvaladıkları tamamen bir saçmalıktı.</p>

  <p class="normal">"Adamın bütün söylediğinin bu olduğuna eminsiniz değil mi?" Grey, Fraser'ın kayıp altına ipucu olacak küçük bir sözü, bir ifadeyi unutmuş olabileceği umudunu az da olsa içinde barındırıyordu.</p>

  <p class="normal">Fraser kupasını yukarıya kaldırırken gömlek kolu geriye doğru sıyrılmıştı; Grey, bileğinin etrafındaki derisi soyulmuş etin oluşturduğu koyu şeridi görebiliyordu. Fraser onun bakışını gördü ve kupasını yerine koydu. Zayıf arkadaşlık yanılsaması o anda bozuldu.</p>

  <p class="normal">"Ben sözümü tuttum, binbaşı," dedi Fraser soğuk bir sesle. Ayağa kalktı. "Şimdi geri dönebilir miyiz?"</p>

  <p class="normal">Bir müddet sessizce atlarına bindiler. Fraser kendi düşünceleri içinde kaybolmuştu, Grey yorgunluğun ve hayal kırıklığının içinde boğulmuştu. Güneş kuzey tarafında küçük tepelerin üstündeyken, kendilerine gelmek için küçük bir pınarın yanında durmuşlardı.</p>

  <p class="normal">Grey soğuk sudan içti ve yüzünü yıkadı, anlık canlanmanın şokunu hissediyordu. Yirmi dört saati aşkın bir süredir uyanıktı, hantallaşmış ve sersemlemiş hissediyordu.</p>

  <p class="normal">Fraser da yirmi dört saati aşkındır uyanıktı ama bir sıkıntısı varmış gibi görünmüyordu. Elleri ve dizleri üzerinde pınarın yanındaydı, sudan bir çeşit yabani ot topladığı aşikârdı.</p>

  <p class="normal">"Ne yapıyorsunuz, Bay Fraser?" diye sordu Grey şaşkınlıkla. Fraser yukarı doğru ona baktı, o da hafiften şaşırmıştı ama birazcık bile olsa utanmamıştı.</p>

  <p class="normal">"Su teresi topluyorum, binbaşı."</p>

  <p class="normal">"Bunu görüyorum," dedi Grey aksice. "Ne için?"</p>

  <p class="normal">"Yemek için, binbaşı," diye cevap verdi Fraser açıkça. Kuşağından lekelenmiş bez çantasını aldı ve suları damlayan bitkileri içine koydu.</p>

  <p class="normal">"Aslında iyi beslenmiyorsunuz değil mi?" diye sordu Grey, düşünceliydi. "İnsanların su teresi yediğini hiç duymamıştım."</p>

  <p class="normal">"Yeşillik, binbaşı."</p>

  <p class="normal">Yorgun olduğundan dolayı durumundan yararlanıldığını düşünmeye başlamıştı komutan.</p>

  <p class="normal">"Bu lanet olası otlar başka hangi renkte oluyor ki?" diye diretti. Fraser'ın dudakları hafiften seğiriyor ve kendiyle tartışıyor gibi görünüyordu. Sonunda yavaşça omuz silkti ve ıslak ellerini pantolonunun her iki yanına sildi.</p>

  <p class="normal">"Demek istediğim tek şey binbaşı; yeşil bitkiler iskorbütü ve dişlerin dökülmesini önlüyor. Adamlar topladığım böyle bitkileri yiyor ve terenin tadı kırda topladığım diğer şeylerden daha iyi."</p>

  <p class="normal">Grey kaşlarının birleştiğini hissediyordu.</p>

  <p class="normal">"Yeşil bitkiler iskorbütü mü önlüyor?" diye ağzından kaçırdı. "Bu fikri nereden edindiniz?"</p>

  <p class="normal">"Eşimden!" diye Fraser birden söyleyiverdi. Hemen arkasını döndü ve durdu, sert ve çabuk hareketlerle torbasının ağzını bağladı.</p>

  <p class="normal">Grey soru sormaktan kendini alamadı.</p>

  <p class="normal">"Eşiniz... o nerede?"</p>

  <p class="normal">Sorusunun cevabı omurgasını bile titreten, sert ve koyu mavi bir bakıştı; şaşkınlığı iyice artmıştı.</p>

  <p class="normal"><span class="ideitalik">Ancak belki de sen, nefreti ve umutsuzluğu yakından görmek için çok gençsin</span>. Quarry'nin sesi Grey'in kulaklarında çınlıyordu. Değildi; bunu Fraser'ın gözlerinin derinliklerinde görmüştü. Bir anlığına da olsa, sonra adamın her zamanki soğukkanlı nezaket maskesi geri geldi.</p>

  <p class="normal">"Eşim gitti," dedi Fraser ve yeniden döndü, öyle ani yapmıştı ki bu hareket terbiyesizlik olarak yorumlanabilirdi.</p>

  <p class="normal">Grey beklenmedik bir hisle titrediğini hissediyordu. Bir yarısı rahatlamıştı. Aşağılanmasının sebebi ve bunda rolü olan kadın ölmüştü. Yine de bir yarısı üzgündü.</p>

  <p class="normal">İkisi de Ardsmuir'e yapılan yolculukta bir daha konuşmamıştı.</p>

  <p class="ortayazi">***</p>

  <p class="normal">Üç gün sonra Jamie Fraser kaçtı. Tutukluların Ardsmuir'den kaçması zor değildi; hiç kimse kaçmazdı, çünkü bir adamın gidecek bir yeri olmazdı. Hapishanenin üç mil ötesinde, İskoçya sahili okyanusa ve ufalanmış granit taşlara dönüşüyordu. Diğer üç tarafında ise hiçbir şey yoktu, sadece uçsuz bucaksız kır vardı.</p>

  <p class="normal">Bir adam destek ve koruma için klanına ve akrabalarına güvenerek dağda yaşayabilirdi. Ama klanlar kırılmış ve akrabalar da ölmüştü, üstelik İskoçyalı mahkûmlar kendi klan topraklarından çok uzaktaydılar. Soğuk kırda açlıkla boğuşmak hapishane hücresi için küçük bir gelişmeydi. Kaçmak buna değmezdi herkes böyle düşünüyordu. Jamie Fraser hariç herkes, çünkü onun bir sebebi olduğu açıktı.</p>

  <p class="ortayazi">***</p>

  <p class="normal">İngiliz askerleri atlarıyla yolu tutuyordu. Etrafı saran kır, kadife bir örtü gibi düzgün görünürken, erguvan rengindeki süpürge otları ince bir tabaka oluşturuyor ve etrafa yayılıyordu. Alageyikler bile rastgele çamurlu yığınların içinde yürümüyordu, Grey bu hayvanların dördünü seçebiliyordu. Sağlam bedenleriyle bir mil ötedeydiler, süpürge otlarına doğru giden ayak izleri kolayca ayırt edilebiliyordu.</p>

  <p class="normal">Fraser'ın atı yoktu. Bu demek oluyordu ki kaçak tutuklu kırın herhangi bir yerinde olabilirdi, alageyiklerin yolunu takip etmede özgürdü.</p>

  <p class="normal">Mahkûmun peşine düşmek ve onu yeniden yakalamak John Grey'in göreviydi. Bu, araştırma için asker yerleştirmek görevinden çok daha fazlaydı. Bu, onun göreviydi ve Fransız altınını bulup üstlerinin onayını almayı çok istiyordu ve tabii ki tek başına olduğu bu İskoç sürgününden kurtulmayı da. Ancak kızgındı çünkü aldatıldığı hissine kapılıyordu.</p>

  <p class="normal">Grey, Fraser'ın sözünü tutmadığı için ona kızgın olup olmadığından ya da bir Kuzey İskoçyalı'ya – centilmen olsun ya da olmasın – inanıp, onu kendi gibi şerefli biri olarak görecek kadar aptal olduğu için kendisine kızgın olup olmadığından emin değildi. Fakat kızgındı ve James Fraser'ı yere sermek için gerekirse kırdaki bütün patika yollarını araştırmaya kararlıydı.</p>

  <p class="normal">Kırı araştırdıkları yorucu uzun bir günün akşamında kıyıyı araştırıyorlardı. Sis kayalıkların üstünde incelmiş, meltem rüzgârıyla yok olmuştu. Deniz önlerinde boylu boyunca uzanıp, kayalıklarla kucaklaşırken, küçük ve çorak adalar etraflarındaydı.</p>

  <p class="normal">John Grey atının yanında bir kayanın tepesinde duruyor ve aşağıdaki büyük kararmış denize bakıyordu. Tanrı'ya şükür ki sahilde güzel bir gece vardı ve ay gökyüzündeydi; ışığı ıslak kayaları boyuyordu, siyah kadife gölgelere karşı gümüş bir kütük gibi sağlam durmalarını ve parıldamalarını sağlıyordu.</p>

  <p class="normal">Damarlarında akan kanı donduracak kadar korkunç bir güzelliği olmasına rağmen, gördüğü en ıssız yerdi. James Fraser'dan da bir işaret yoktu. Gerçi yaşam belirtisi namına da bir işaret yoktu.</p>

  <p class="normal">Onunla birlikte olan askerlerinden biri şaşkınlık içinde bir çığlık attı ve silahını çekti.</p>

  <p class="normal">"Orada!" dedi. "Kayaların üstünde!"</p>

  <p class="normal">"Sakın ateş etme, aptal!" dedi diğer askerlerden biri arkadaşının kolunu tutarak. Onu küçümsediğini gizlemek gibi bir niyeti yoktu. "Sen hiç fok balığı görmedin mi?"</p>

  <p class="normal">"Ah... hayır," dedi öteki, biraz mahcuptu. Silahını indirdi, aşağıdaki kayaların üstünde duran küçük siyah bedene bakıyordu.</p>

  <p class="normal">Grey de hiç fok balığı görmemişti ve onları büyülenmişçesine izliyordu.</p>

  <p class="normal">Uzaktan siyah sümüklü böceğe benziyorlardı, başlarını huzursuzca kaldırıp, yuvarlanır gibi görünürken ve garip bir şekilde ilerleyip düzensizce zikzak yaparlarken, ay ışığı kürklerinde parıldıyordu.</p>

  <p class="normal">O küçük bir çocukken, annesi fok balığı derisinden ona bir pelerin yapmıştı. Bir kereliğine dokunmasına izin verilmişti. Deriyi hissetmek onu şaşırtmıştı, aysız yaz akşamları gibi karanlık ve sıcaktı. Böyle kalın ve yumuşak bir kürkün, bu kaygan ve ıslak yaratıklardan gelmesi şaşırtıcıydı.</p>

  <p class="normal">"İskoçlar onlara ipekli derler," dedi onları fark eden asker ve başıyla fok balıklarını gösterdi.</p>

  <p class="normal">"İpekli," Grey'in ilgisini çekmişti; merakla adama bakıyordu.</p>

  <p class="normal">"Onlar hakkında başka ne biliyorsun, Sykes?"</p>

  <p class="normal">Asker omuz silkti, ilgi odağı olduğu için bunun zevkini çıkarıyordu. "Fazla bir şey bilmiyorum, efendim. Ancak bu civardaki halk onlar hakkında hikâyeler anlatır; bu fok balıklarından birinin kıyıya gelip derisini bıraktığını ve içinde güzel bir kadının beklediğini söylerler. Eğer bir adam bu deriyi bulur ve saklarsa, o kadın geri gidemez. Bu yüzden kalıp, onun eşi olmak zorundadır. İyi eşlik yapıyorlarmış, efendim ya da bana böyle söylendi."</p>

  <p class="normal">"En azından her zaman ıslak olurlar," diye mırıldandı ilk asker. Askerler öyle çok güldü ki sesleri kayalıklarda yankılandı.</p>

  <p class="normal">"Bu kadar yeter!" Grey kahkaha tufanını ve kaba şakaları bastırmak için sesini yükseltti. "Dağılın!" diye emir verdi. "Her iki yönden kayalıkların araştırılmasını istiyorum. Ve aşağıdaki sandallara da göz atın; Tanrı bilir şu adaların arkasında, küçük bir yelkenlinin saklanacağı kadar bir yer vardır."</p>

  <p class="normal">Utanmış olan askerler yorum yapmadan gittiler. Bir saat sonra, çiselemeden ıslanmış ve tırmanmaktan perişan olmuş bir halde geri döndüler ama Jamie Fraser'dan bir iz yoktu ne de Fransız altınından.</p>

  <p class="normal">Şafak söktüğünde, ışık kaygan kayalıkları kırmızı ve altın renginde aydınlatıyordu. Askerlerden oluşan küçük bir grup, her iki yöndeki kayalıkları araştırmaya gitmişti. Askerler dikkatli bir şekilde kayalıklardan aşağıya doğru ilerliyorlardı.</p>

  <p class="normal">Hiçbir şey bulunamamıştı. Grey kayalıkların tepesinde bir ateşin yanında duruyordu, bir gözü aramalardaydı. Acıtan rüzgâra karşı kalın paltosuna sarılmıştı ve belirli aralıklarla hizmetkârı tarafından sunulan sıcak kahveyle güçleniyordu.</p>

  <p class="normal">Ihlamur Ağacı'ndaki adam denizden gelmişti, kıyafetleri deniz suyuyla ıslanmıştı. Fraser adamdan öğrendiği bir şeyi ona söylesin ya da söylemesin, Grey onun denize girdiğini biliyordu. Fakat böyle olduğu halde Jamie Fraser'dan bir işaret yoktu, bu kıyının hiçbir yerinde yoktu. Daha da kötüsü altınlardan da bir iz yoktu.</p>

  <p class="normal">"Eğer bu kıyılarda bir yere gittiyse, izini buluruz diye düşünüyorum." Konuşan Çavuş Grissom'dı, onun yanında durup aşağıdaki sivri kayalıklara çarpan ve deli gibi köpüren suya bakıyordu.</p>

  <p class="normal">"İskoçyalılar bu noktaya Şeytan Kazanı diyorlar, çünkü burası hep bu halde. Bu kıyıda boğulan balıkçılar genelde pek bulunmaz, bunun nedeni de tehlikeli akıntıların olması ama halk şeytanın onları zorla aldığını ve aşağıya doğru çektiğini söyler."</p>

  <p class="normal">"Öyle mi?" Grey soğuk bir şekilde sordu. Metrelerce aşağıda köpüren denize bir göz attı. "Bundan şüphem yok, Sergeant."</p>

  <p class="normal">Kamp ateşinin olduğu yere döndü.</p>

  <p class="normal">"Karanlık çökünceye kadar araştırmaların devam edeceğini söyle, çavuş. Eğer bir şey bulunmazsa, yarın sabah yeniden başlarız."</p>

  <p class="ortayazi">***</p>

  <p class="normal">Grey atının ensesinden bakışlarını yukarıya kaldırdı, sabahın erken saatlerindeki loş ışığa gözlerini kısmış bakıyordu. Gözleri tezek dumanından ve uykusuzluktan şişmişti, birkaç gecedir ıslak yerde yattığından bütün kemikleri ağrıyordu.</p>

  <p class="normal">Ardsmuir'e geri dönmek bir günden fazla sürmezdi. Rahat yatak ve sıcak yemek düşüncesi çok hoştu ama sonra, Londra'ya resmi bir gönderi yazmak zorunda kalacaktı; Fraser'ın kaçtığını itiraf edecekti – ve bunun nedenini de – tabii adamı geri yakalamada sergilediği utanç verici başarısızlığını da.</p>

  <p class="normal">Bu ihtimal karşısında oluşan umutsuzluk hissi, binbaşının karnına ağrılar girmesine neden oldu. Bir elini kaldırıp mola için işaret verdi ve yorgun bir şekilde yere indi.</p>

  <p class="normal">"Burada bekleyin," dedi adamlarına. Otuz-kırk metre ilerde küçük bir tepecik vardı; ihtiyacı olan rahatlama için ona etkili bir gizleme yeri olabilirdi. İskoç kahvaltısına ve yulaflı keke alışkın olmayan bağırsakları isyan etmişti.</p>

  <p class="normal">Süpürge otlarının içindeki kuşlar şarkı söylüyordu. Toynak ve koşum takımı seslerinden uzakta, tek duyabildiği uyanan kırın küçük sesleriydi. Rüzgâr şafakla birlikte yönünü değiştirmişti ve şimdi deniz kokusu içeriye doğru geliyordu. Bazı küçük hayvanlar karaçalının diğer tarafında hışırtılı sesler yapıyordu. Hepsi de huzur doluydu.</p>

  <p class="normal">Duruşunun pek uygun olmadığını çok geç fark edip doğrulan Grey, başını yukarıya kaldırdı ve direk James Fraser'ın yüzüne baktı.</p>

  <p class="normal">Aralarında bir metre ya vardı ya yoktu. Adam alageyiklerden biri gibi öylece duruyordu, kır rüzgârı üzerinde esiyor, yükselen güneşle saçlarını karıştırıyordu. Öylece donakalmışlar ve birbirlerine bakıyorlardı. Deniz kokusu rüzgârla belli belirsiz geliyordu. Denizden esen rüzgârın ve arada öten çayırkuşunun sesinden başka bir ses yoktu. Grey dikleşti ve boğazındaki kalbini aşağıya itmek için yutkundu.</p>

  <p class="normal">"Korkarım beni kötü yakaladınız, Bay Fraser," dedi soğuk bir şekilde, elinden geldiği kadar soğukkanlılıkla pantolonunu bağlamaya çalışıyordu.</p>

  <p class="normal">İskoçyalı'nın hareket eden tek kısmı gözleriydi, Grey'in aşağısına bakmış hemen sonra bakışlarını yukarıya kaldırmıştı. Altı silahlı askerin tüfeklerini doğrulttuğunu görmek için omzunun üstünden baktı. Koyu mavi gözleri doğruca Grey'e bakıyordu. Sonunda Fraser'ın dudaklarının kenarı seğirdi ve konuşmaya başladı.</p>

  <p class="normal">"Sanırım siz de beni kötü yakaladınız, binbaşı."</p>
</body>
</html>
