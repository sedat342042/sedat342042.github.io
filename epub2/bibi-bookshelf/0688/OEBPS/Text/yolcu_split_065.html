<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>yolcu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h1baslik1" id="calibre_toc_63"><br class="chapter" />
  <span class="ideitalik">53<br class="chapter" />
  <br class="chapter" />
  Yarasa Guanosu</span></h2>

  <p class="normal"> </p>

  <p class="normal">Yarasa guanosu<sup class="calibre3"><a href="../Text/yolcu_split_079.html#footnote-100-4" id="footnote-100-4-backlink">4</a></sup> yaşken siyah-yeşil renkte, kuruyken oldukça açık kahverengiydi. Her iki şekilde de göz yakan misk, amonyak ve çürük kokuyordu.</p>

  <p class="normal">Yüzümün yarısını örttüğüm bezin içinden, "Bundan ne kadar alacağız demiştin?" diye sordum.</p>

  <p class="normal">"On ton," diye cevap verdi Jamie, onun da kelimeleri aynı şekilde boğuk çıkıyordu. Köleler kötü kokulu yığınla dolu el arabalarını güverte iskelesinden aşağıya ve oradan yukarıdaki kıç ambarının ağzına götürürken, üst güvertede durmuş onları izliyorduk.</p>

  <p class="normal">Kurumuş guano tanecikleri el arabalarından savruluyor, aldatıcı güzel sarı bulutlar halinde etrafımızda uçuşuyor ve öğle güneşinde parlıyorlardı. Erkeklerin bedenleri de bununla kaplanmıştı; küçük ter dereleri çıplak bedenlerindeki tozlarla birleşip siyah yağ gibi görünüyordu, bu yüzden siyah altın çizgileri olan egzotik zebralara benziyorlardı.</p>

  <p class="normal">Rüzgâr hafiften bize doğru estiğinde Jamie sulanan gözlerini ovalıyordu. "Birisi fena halde azarlanacak, Sassenach."</p>

  <p class="normal">"Aklındaki isim Fergus ise, seninleyim. Jamaika ne kadar uzaklıkta?" Bridgetown'un pazar yerinde araştırma yapıp <span class="ideitalik">Artemis</span>'e ticaret ve nakliye gemisi olarak ilk görevini kazandıran Fergus idi; çiftçi Bay Grey'in şeker tarlasına kullanılacak gübre için on tonluk yarasa guanoları Barbados'tan Jamaika'ya kadar götürülecekti.</p>

  <p class="normal">Kurumuş büyük guano balyalarının yüklenmesiyle Fergus bizzat kendisi ilgileniyordu, gübre paketleri arabalardan alınıyor ve tek tek ambara taşınıyordu. Onun yanından hiç ayrılmayan Marsali, bu durumdan olabildiğince uzakta ön güvertede Fergus'un ona aldığı güzel şalıyla yüzünü örterek portakal dolu kasanın üzerinde oturuyordu.</p>

  <p class="normal">"Ticaret gemisi olarak görevlendirildik, değil mi?" diye tartışmıştı Fergus. "Doldurulması gereken boş bir ambarımız var. Ayrıca," diye mantıklı olarak konuşmaya devam ederek, "Mösyö Grey bize gerektiğinden fazla ödeme yapacak."</p>

  <p class="normal">"Ne kadar uzaklıkta acaba?" Jamie gözlerini kısarak ufuk çizgisine bakıyordu, sanki kabaran dalgalardan karayı görmeye çalışıyordu. Bay Willoughby'nin sihirli iğneleri onun deniz tutma hastalığını azaltıyordu ama Jamie bu işleme istemeyerek devam ediyordu. "Warren üç ya da dört gün sürer diyor," diye bir iç çekti, "o da hava açık olursa."</p>

  <p class="normal">"Belki koku açık denizde hafifler," dedim.</p>

  <p class="normal">"Ahh, evet leydim," dedi Fergus geçerken başını uzatarak. "Malın sahibi, kurumuş gübre konulduğu yerden kaldırıldığında kokunun dağılacağını söyledi." Halatlara zıpladı ve kancasına rağmen bir maymun gibi yukarıya tırmandı. En üstteki halata ulaştığında Fergus, kıyıdaki kölelerin gemiye binmesini işaret eden kırmızı bezi astı.</p>

  <p class="normal">"Fergus bu nakliyeyle oldukça ilgili gibi görünüyor," diye yorum yaptım.</p>

  <p class="normal">"Evet, öyle. O da hissedar," dedi Jamie. "Eğer bakman gereken bir karın varsa, bunu nasıl yapacağını da düşünmen gerek dedim. Yeniden basım işine dönmek için bayağı bir zamanımız olduğundan önündeki teklifi değerlendirmek zorunda kaldı. Bu nakliyede, söz verdiğim çeyize karşılık, Marsali'nin ve onun yarı hissesi var," diye ekledi alayla ve ben de kahkaha attım.</p>

  <p class="normal">"Marsali'nin annesine yollayacağı mektubu gerçekten çok merak ediyorum."</p>

  <p class="normal">"Laoghaire o mektubu okuduğunda İskoçya'ya bir daha adım atamam," dedi Jamie ama yine de gülümsüyordu. "Yeni kazancınla ne yapacağını düşündün mü?"</p>

  <p class="normal">"Hatırlatma," dedim zalimce. "Bu arada o nerede?"</p>

  <p class="normal">"Aşağılarda bir yerde," dedi Jamie, dikkatini iskeleden aşağıya bize doğru gelen bir adama vermişti. "Murphy ona yemek verdi ve Innes da onun için yer bakacaktı. Affedersin, Sassenach, sanırım bu beni arayan kişi." Küpeşteden atladı ve iskele tahtasından aşağıya inerken guano yüklü bir el arabasıyla gelen kölenin yanından zorlukla geçebildi.</p>

  <p class="normal">Adamı karşıladığında onu izliyordum, adam düzgün kıyafetli ve uzun boylu bir sömürgeciydi. Yıpranmış, kırmızı bir yüzü vardı ve adada uzun yıllar yaşadığını gösteren bir dille konuşuyordu. Bir elini resmi bir karşılamayla sıkan Jamie'ye uzattı. Jamie bir şeyler söyledi ve adam da cevapladı, yüzündeki ciddi ifade içtenliğe dönüşüyordu.</p>

  <p class="normal">Bu, Jamie'nin Bridgetown'daki mason evine yaptığı ziyaretin sonucu olmalıydı. Jared'ın önerisiyle bir gün önce karaya indiğimizde hemen oraya gitmişti. Kendini kardeşliğin bir üyesi olarak tanıtmış ve evin üstadına Genç Ian'ı tarif edip, çocukla ya da <span class="ideitalik">Bruja</span> adlı gemi ile ilgili bir şey bilip bilmediklerini sormuştu. Üstat, köle pazarı ve nakliye güvertelerine haber yollayacağına dair söz vermişti. Bu buluşma verdiği sözün meyvesiydi.</p>

  <p class="normal">Çiftçi elini ceketinin cebine soktu ve bir kâğıt çıkardı, kâğıdı açıp Jamie'ye gösterirken dikkatlice onları izliyordum, adamın bir açıklama yaptığı açıktı. Jamie'nin yüzü istekliydi, kızıl kaşları düşünürken birleşmiş ama ifadesinde ne sevinç ne de hayal kırıklığı vardı. Belki Ian ile ilgili bir haber değildi. Bir gün önce köle pazarına gidişimizden sonra, umudun olmayışına inanır bir haldeydim.</p>

  <p class="ortayazi">***</p>

  <p class="normal">Jamie mason evine gittiğinde, Lawrence, Fergus, Marsali ve ben huysuz Murphy'nin gözetimi altında köle pazarına gitmiştik. Köle pazarı iskeleye çok yakındı. Meyve, kahve, kurumuş balık, hindistancevizi ve yerelması satılan tozlu yolun aşağısındaydı.</p>

  <p class="normal">Emir verme aşkıyla dolu Murphy, Marsali'ye ve bana güneş şemsiyesi konusunda ısrar etmiş ve Fergus'u yol kenarındaki satıcıdan iki tane almaya zorlamıştı.</p>

  <p class="normal">Sertçe şemsiyelerden bir tanesini elime tutuşturmaya çalışırken, "Bridgetown'daki bütün beyaz kadınlar güneş şemsiyesi taşırlar," dedi.</p>

  <p class="normal">"Şemsiyeye ihtiyacım yok," dedim, sonunda Ian'ı bulmaya yaklaşmışken tenim gibi önemsiz bir konudan konuşmaya dayanamıyordum. "Güneş o kadar yakmıyor. Bırak!"</p>

  <p class="normal">Murphy ters ters bana baktı, öfkelenmişti.</p>

  <p class="normal">"Tenine yeterince iyi bakmadığın için insanların seni itibarsız olarak düşünmesini istemezsin!"</p>

  <p class="normal">"Buradan bir ev almayı planlamıyorum," dedim sertçe. "Onların ne düşündüğü umurumda değil." Tartışmayı kesmeden yolun aşağısına doğru yürümeye başlamıştım, gelen seslerden köle pazarının orada olabileceğini düşünüyordum.</p>

  <p class="normal">"Yüzün... kızaracak!" dedi Murphy, yanımda öfkeyle söylenip topallayarak yürürken şemsiyeyi açmaya çalışıyordu.</p>

  <p class="normal">"Ahh, benim yazgım ölümden de betermiş!" dedim. Neyle karşılaşacağımızı düşündükçe sinirlerim gerilmişti. "Tamam, tamam, ver şu lanet olasıca şeyi!" Şemsiyeyi elinden kaptığım gibi açtım ve sinirli bir halde omzuma dayadım.</p>

  <p class="normal">Birkaç dakika içinde Murphy'nin inatçılığına minnettardım. Yol uzun palmiye ağaçlarıyla gölgelenirken, köle pazarı bir gölgelik olmadan taş döşeli büyük bir yerde kuruluydu. Sadece üstü teneke saclarla ve palmiye ağaçlarıyla örtülü yıkık dökük kulübeler gölgedeydi, onlar da köle satıcılarının ve mezatçıların güneşten korunması içindi. Köleler halka açık bir şekilde meydanın kenarındaki büyük çitlerin içinde tutuluyorlardı.</p>

  <p class="normal">Güneş açıklıkta yakıcıydı ve açık renkli taşlardan yansıyan ışık göz kamaştırıcıydı. Gözlerimi kırpıştırdım, sulanmışlardı ve hemen şemsiyemi ayarladım. Dizili insan sırasını hayretle izliyordum, ya çırılçıplaklardı ya da ona yakınlardı, renkleri sütlü kahveden koyu mavi-siyaha göre ayrılmışlardı. Çiftçi sahiplerinin ve hizmetlilerinin mallara bakmak için toplandığı açık arttırma tezgâhının önündeki rengârenk açmış çiçek buketleri, siyah ve beyazların ortasında capcanlı duruyorlardı.</p>

  <p class="normal">Edinburgh'un iğrenç kokusuna ve <span class="ideitalik">Porpoise</span>'ın ara güvertesinin kötü kokusuna alışkın olsam da bu yerin kokusu sersemleticiydi. Terli insanların dışkı yığınları köle ağıllarının köşesinde duruyor, üzerinde sinekler uçuşuyordu ve havada iğrenç, yoğun bir koku vardı ama asıl tamamlayıcı koku ise güneşte kavrulmuş çıplak insan etinin kötü kokusuydu.</p>

  <p class="normal">Fergus, "Tanrım," diye yanımda mırıldandı. Siyah gözleri bir sağa bir sola şok içinde bakıyordu. "Burası Montmarte'deki kenar mahallelerden bile daha kötü." Marsali tek kelime bile etmedi ama onun yanına yanaştı, burnunun üstü kırışmıştı.</p>

  <p class="normal">Lawrence daha soğukkanlıydı; sanırım ada keşifleri sırasında birçok kez köle pazarı görmüş olmalıydı.</p>

  <p class="normal">Meydanın uzağını göstererek "Beyazlar pazarın sonunda," dedi. "Gelin, son zamanlarda satılan genç çocukları soracağız." Sırtımın ortasına kare şeklindeki büyük elini koydu ve beni kalabalığa doğru nazikçe itti.</p>

  <p class="normal">Pazarın sonuna yakın bir yerde yaşlı, zenci bir kadın yere çömelmiş, küçük mangalı kömürle dolduruyordu. Biz ona yaklaşırken küçük bir grup yanına geldi; bir çiftçi ve pamuklu kaba gömlek ve pantolon giymiş iki zenci de ona eşlik ediyordu, onun hizmetçileri oldukları belliydi. Onlardan bir tanesi yeni satın alınmış köle kızın kolunu tutuyordu; diğer iki kız da küçük kumaş parçalarıyla belli bölgelerinin sarılması haricinde çıplaklardı ve boyunlarına bir ip geçirilmişti.</p>

  <p class="normal">Çiftçi eğildi ve yaşlı kadına bir bozukluk verdi. Kadın arkasını döndü ve yerden birkaç tane kısa pirinç çubuk aldı, adam bunları incelesin diye ona doğru tutuyordu. Çiftçi bir müddet çubukları inceledi, ikisini de aldı ve doğrulttu. Dağlama demirlerini hizmetçilerinden birine verdi ve o da demirlerin uçlarını yaşlı kadının mangalına batırdı.</p>

  <p class="normal">Diğer hizmetçi, kızın arkasında durdu ve kollarını bağladı. İlk adam demirleri ateşten alıp ikisini birden kızın sağ göğsünün üzerine yapıştırdı. Kız yakınlardaki birkaç kişinin dönüp bakmasını sağlayacak kadar yüksek sesle çığlık attı. Demirler çekildiğinde, ham pembe ette <span class="ideitalik">HB</span> harfleri vardı.</p>

  <p class="normal">Bu manzara karşısında kalakalmıştım. Bizimkilerle birlikte olmadığımı fark edene kadar onlar çoktan gitmişti. Lawrence'ın ya da Fergus'un izine rastlamak için etrafıma bakındım. Kalabalıkta Jamie'yi bulmak zor değildi, onun parlak başı herkesin üzerinden görülürdü. Ama Fergus kısa boylu bir adamdı, Murphy de uzun boylu değildi ve Lawrence da orta boyluydu, Marsali'nin sarı şemsiyesi bile meydandaki kalabalıkta yok olmuştu.</p>

  <p class="normal">Titreyerek mangalın yanından uzaklaştım, arkamdan bağırma ve ağlama seslerini duyuyordum ama bakmak için dönmedim. Birkaç tane açık arttırma tezgâhını hızlıca geçtim, gözlerim tetikteydi ama sonra yavaşladım ve önümde yoğunlaşan kalabalık yüzünden durdum.</p>

  <p class="normal">Yolumu kesen erkekler ve kadınlar mezatçıyı dinliyordu. Adam, incelenmesi için tezgâhın üzerinde çıplak duran tek kollu kölenin erdemlerini anlatarak müşteri toplamaya çalışıyordu. Köle kısa boylu, sağlam bacaklı, güçlü göğüslü ve iri yapılı bir adamdı. Olmayan kolu dirseğin üzerinden kabaca kesilmişti, dirseğin ucundan ter damlıyordu.</p>

  <p class="normal">"Tarla işi için uygun değil, bu doğru," diye itiraf etti mezatçı. "Ama üreme için sağlam bir yatırım. Şu bacaklara bir bakın!" Elinde uzun bir sopası vardı, bununla kölenin baldırlarına vurdu ve kalabalığa arsızca sırıttı.</p>

  <p class="normal">"İktidarı için garanti verir misin?" diye bağırdı arkamda duran adam eleştirir bir sesle. Kalabalık buna kıkırdadı ve mezatçı buna gücenmiş gibi yaptı.</p>

  <p class="normal">"Garanti mi?" dedi. Bir eliyle çenesini abartılı bir şekilde sildi, avcunda yağlı terini topluyordu. "O zaman kendi gözlerinizle görün, şüpheci beyefendi!" Hafiften eğilerek kölenin penisini yakaladı ve kuvvetlice ona masaj yapmaya başladı.</p>

  <p class="normal">Adam şaşkınlıkla inledi ve geri çekilmek için çabaladı ama mezatçının yardımcısı tarafından engellendi, adam onu tek kolundan sıkıca tutuyordu. Kalabalıktan büyük bir kahkaha patlaması geldi ve yumuşak kara et sertleşip şişmeye başlayınca birkaç övgü iniltisi yükseldi.</p>

  <p class="normal">Bu pazardan, çıplaklıktan, kaba sözlerden ve bu rezaletten tiksinip burada olduğum için kendime öfkelenerek ne yapacağımı düşünemiyordum ama bir şey yapmaya karar verdim. Kendimi her şeyden azade hissediyordum, sanki olaylara dışarıdan bakıyor ve izliyor gibiydim.</p>

  <p class="normal">"Kes şunu!" dedim yüksek sesle, neredeyse kendi sesimi tanıyamamıştım. Mezatçı baktı, şaşkındı ve sevimli şekilde bana gülümsedi. Tanıdık pis bir sırıtmayla direk gözlerimin içine baktı.</p>

  <p class="normal">"Sağlam bir üreme malı, madam," dedi. "Gördüğünüz gibi garantili."</p>

  <p class="normal">Şemsiyemi katlayıp aşağıya indirdim ve elimden geldiğince sert bir şekilde adamın karnına sapladım. Adam birden geri çekildi, gözleri şaşkınlık içinde dışarıya fırladı. Şemsiyeyi geri kaldırdım ve onunla başına vurdum sonra şemsiyeyi yere attım ve adamı sertçe tekmeledim.</p>

  <p class="normal">İçimde bir yerlerde bunun bir şeyi değiştirmeyeceğini, işe yaramayacağını, zarardan başka bir şeye sebep olmayacağını biliyordum. Ama yine de kendime hâkim olamamıştım, sessiz kalmaya dayanamamıştım. Bu, dağlanan kızlar ve tezgâhtaki adam için değildi, bunu hiçbiri için yapmıyordum. Bunu kendim için yapıyordum.</p>

  <p class="normal">Etrafımdaki gürültü artmıştı ve işçiler beni yakalayıp mezatçıdan uzaklaştırmışlardı. Adam ilk şokundan hemen kurtulup aynı yapış yapış sırıtmasıyla bana bakarak hedefini belirledi ve kölenin yüzüne sertçe bir tokat indirdi.</p>

  <p class="normal">Destek için etrafıma bakındım ve Fergus'u gördüm. Yüzü öfke saçıyordu, kalabalığı yarıp mezatçıya doğru atıldı. Onun tarafında bir bağrış koptu ve birkaç adam o tarafa yöneldi. İnsanlar birbirini itmeye ve dürtmeye başlamıştı. Biri bana çelme taktı ve sertçe yere oturdum.</p>

  <p class="normal">Toz bulutunun arasında yaklaşık iki metre öteden Murphy'yi gördüm. Kırmızı yüzündeki boyun eğmiş ifadeye rağmen eğilip tahta bacağını çıkardı, doğruldu ve dikkatli bir şekilde hoplayarak öne doğru geldi ve mezatçının başına bununla sertçe vurdu. Kalabalık yoldan çekilmeye çalışıp gerilerken adam sendeledi ve yere düştü.</p>

  <p class="normal">Avına şaşkınlıkla bakan Fergus, düşen adamın yanında durmak için yana kaydı ve etrafa yırtıcı bir şekilde bakındı. Esmer, zalim ifadeli iri Lawrence, eli belindeki geniş ağızlı bıçağında diğer taraftan kalabalığı yararak geliyordu.</p>

  <p class="normal">Yerde oturuyor, titriyordum. Artık kendimi yabancılaşmış hissetmiyordum. Ne kadar aptalca hareket ettiğimi fark ederek midemin bulandığını ve korktuğumu hissediyordum. Daha kötü bir şey olmasa bile muhtemelen Fergus, Lawrence ve Murphy benim yüzümden dayak yiyeceklerdi.</p>

  <p class="normal">Ve sonra Jamie ortaya çıktı.</p>

  <p class="normal">"Ayağa kalk, Sassenach," dedi sessizce, elini bana uzatmıştı. Ayağa kalkmaya çalıştım, dizlerim titriyordu. Bir yanda uzun bıyıkları seğiren Raeburn'u ve arkasında MacLeod'u gördüm. İskoçlar'ın onun yanında olduğunu fark ettim. Sonra dizlerim boşaldı ama Jamie beni kollarının arasına almıştı.</p>

  <p class="normal">"Bir şey yap," dedim, göğsünde boğuk çıkan sesimle. "Lütfen, bir şey yap."</p>

  <p class="ortayazi">***</p>

  <p class="normal">Yapmıştı. Her zamanki akıllı davranışlarıyla isyanı bastıracak ve zararı önleyecek tek şeyi yapmıştı. Tek kollu adamı satın almıştı. Ve duygularımla hareket etmemin ironik bir sonucu olarak, tek kollu ama sağlıklı ve iktidarı garantili Gineli, zeki bir erkek kölenin sahibi olarak dehşete düşmüştüm.</p>

  <p class="normal">Adamı düşünmemeye çalışarak iç çektim, muhtemelen şu anda ambarda bir yerdeydi, karnı toktu ve – öyle umuyordum – giyinikti. Dokunmayı bile ret ettiğim mülkiyet evraklarında Doğu Guyana zencisi olduğu, Barbuda'da bir Fransız çiftçisi tarafından satıldığı, tek kollu olduğu ve sol omzunda Fransız zambak çiçeği ile süslü 'A' harfli bir mühürle dağlandığı ve adının Temeraire olduğu yazılıydı. Bunun anlamı cesurdu. Tabii bu evraklar bana onunla ne yapacağım hakkında hiçbir fikir vermiyordu.</p>

  <p class="normal">Jamie, mason arkadaşının getirdiği evrakları incelemeyi bitirmişti – geminin küpeştesinden görebildiğim kadarıyla Temeraire için kabul ettiğim evraklarla aynıydı. Jamie teşekkür ederek evrakları ona verdi, hafiften kaşlarını çatmıştı. Adamlar birkaç kelime daha edip el sallayarak ayrılmışlardı.</p>

  <p class="normal">İskeleye adımını atarken "Herkes gemide mi?" diye sordu Jamie. Hafif bir rüzgâr vardı; atkuyruğu saçlarındaki mavi kurdele uçuşuyordu.</p>

  <p class="normal">"Evet, sör," dedi Warren ve ani bir şekilde başını eğdi. "Yelkenleri açalım mı?"</p>

  <p class="normal">"Lütfen. Teşekkürler Bay Warren." Kısa bir selamlamayla Jamie onu geçti ve benim yanıma geldi.</p>

  <p class="normal">"Yok," dedi sessizce. Yüzü sakindi ama ondaki hayal kırıklığını hissedebiliyordum. İki gün önce köle pazarında beyaz işçilerle ilgilenen iki kişiyle olan görüşmesinde yararlı bir bilgi elde edememişti – mason çiftçi son umuduydu.</p>

  <p class="normal">Onu rahatlatmak için söylenecek bir şey yoktu. Bir elimi küpeştenin üzerine koyduğu elinin üzerine koydum ve hafifçe sıktım. Jamie bana baktı ve gülümsedi. Derin bir nefes aldı ve omuzlarını dikleştirdi.</p>

  <p class="normal">"Evet. En azından bir şey öğrenebildim. O Bay Villiers idi, burada büyük bir şeker tarlası var. Üç gün önce <span class="ideitalik">Bruja</span> gemisinin kaptanından altı tane köle satın almış ama hiç biri Ian değil."</p>

  <p class="normal">"Üç gün mü?" Şaşırmıştım. "Ama... <span class="ideitalik">Bruja</span> Hispanyola'dan yaklaşık üç hafta önce ayrıldı!"</p>

  <p class="normal">Yanaklarını ovalayarak başını salladı. Halk soruşturmasına başlamadan önce tıraş olmuştu ve kar beyazı fularının üzerindeki teni kıpkırmızı parlıyordu.</p>

  <p class="normal">"Evet. Ve buraya çarşamba günü gelmiş, beş gün önce."</p>

  <p class="normal">"O zaman Barbados'a gelmeden önce başka bir yere gitmiş! Nereye gittiğini biliyor muyuz?"</p>

  <p class="normal">Başını iki yana salladı.</p>

  <p class="normal">"Villiers bilmiyor. <span class="ideitalik">Bruja</span>'nın kaptanı ile konuştuğunu ve adamın nerede olduğu ya da ne yaptığı konusunda pek sır vermeyen bir tip gibi göründüğünü söyledi. Villiers, <span class="ideitalik">Bruja</span>'nın sahtekâr bir gemi olarak ün saldığını bildiği ve kaptanın da köleleri iyi bir fiyata satmaya gönüllü olduğunu gördüğü için bunu düşünmenin pek de yararlı olacağını sanmıyor."</p>

  <p class="normal">"Ama," – hafiften yüzü aydınlandı – "Villiers bana aldığı kölelerin evraklarını gösterdi. Senin kölende de bunları görmüşsündür?"</p>

  <p class="normal">"Ona böyle demeni istemiyorum," dedim. "Ama evet. Senin gördüklerinle aynı mı?"</p>

  <p class="normal">"Tam olarak değil. Evrakların üçünde önceki sahibin adı yok ama Villiers onların Afrikalı olmadığını söylüyor. Hepsi birkaç kelime İngilizce biliyormuş. Bir listede önceki sahibin adı vardı ama isim de karalanmıştı, bu yüzden okuyamadım. Diğer ikisinde önceki sahip olarak Jamaika'dan Rose Hall'lı Bayan Abernathy yazılmış."</p>

  <p class="normal">"Jamaika mı? Ne kadar uza–"</p>

  <p class="normal">"Bilmiyorum," diye sözümü kesti. "Ama Bay Warren bilir. Her şey yoluna girecek. Her durumda ilk başta Jamaika'ya gitmek zorundayız, en azından bu iğrenç kokudan ölmeden önce nakliyeyi boşaltmak için." Titizlikle uzun burnu kırıştı ve ben de bir kahkaha attım.</p>

  <p class="normal">"Böyle yaptığın zaman karıncayiyene benziyorsun," dedim.</p>

  <p class="normal">Dikkatini dağıtma girişimim başarıyla sonuçlanmıştı, geniş ağzının kenarları yukarıya doğru kıvrıldı.</p>

  <p class="normal">"Ahh, öyle mi? Karıncaları yiyen bir hayvan da mı var?" Barbados iskelesine sırtını dönerek şakaya en iyi şekilde cevap verdi. Küpeşteye yaslandı ve bana gülümsedi. "Doyurucu olduklarını sanmıyorum."</p>

  <p class="normal">"Sanırım bir sürü karınca yiyordur. Ne de olsa yahniden daha kötü olamazlar." Devam etmeden önce derin bir nefes aldım ama öksürerek çabucak nefesi geri verdim. "Tanrım, bu ne?"</p>

  <p class="normal"><span class="ideitalik">Artemis</span> yük iskelesinden ayrılmış limandan çıkmaya başlamıştı. Rüzgâra çıktığımız zaman, yoğun, keskin bir koku gemiyi doldurdu. Rıhtım yanı, ölü kaya midyesi, ıslak odun, çürümüş su yosunu ve tropikal bitki kokuyordu.</p>

  <p class="normal">Mendilimle ağzımı ve burnumu sıkıca kapadım. "Bu ne böyle?"</p>

  <p class="normal">Sorumu duyan Maitland, "Köle pazarının çıkışında bulunan yakma alanından geçiriyoruz, madam," diye açıklama yaptı. Kıyıyı işaret ediyordu, mum ağacının arkasından yoğun beyaz bir duman yükseliyordu. "Afrika'yı geçerken hayatını kaybeden köleleri yakıyorlar," diye açıkladı. "İlk başta yükü boşaltıyorlar sonra gemiyi temizliyorlar, bedenleri ayırıp kasabaya hastalık yaymasın diye şuradaki odun yığınlarına atıp yakıyorlar."</p>

  <p class="normal">Jamie'ye baktım ve korku dolu ifadeyi yüzünde gördüm.</p>

  <p class="normal">"Bedenleri ne zaman yakıyorlar?" diye sordum. "Her gün mü?"</p>

  <p class="normal">"Bilmiyorum, madam ama sanmıyorum. Belki haftada bir kez." Maitland omuz silkti ve görevinin başının döndü.</p>

  <p class="normal">"Bakmak zorundayız," dedim. Sesim kulaklarıma tuhaf gelmişti, sakin ve netti. Hiçbir şey hissedemiyordum.</p>

  <p class="normal">Jamie'nin rengi attı. Yeniden arkasını döndü ve gözlerini dumanın yükseldiği yere odakladı, duman palmiye ağaçlarının arkasında oldukça yoğun ve beyazdı.</p>

  <p class="normal">Dudaklarını bastırdı ve çenesini dikleştirdi.</p>

  <p class="normal">"Evet," tek dediği buydu ve geminin yönünü değiştirmek için Bay Warren'a talimat vermeye gitti.</p>

  <p class="ortayazi">***</p>

  <p class="normal">Ateşe bakan kişi (fark edilemeyen bir rengi ve şivesi vardı, yüzü oldukça kırışıktı) bir leydinin yakma yerine girme fikrine şaşkınlıkla itiraz etti ama Jamie kabaca onu kenara itti. Jamie onun peşinden gelmemi engellemeye çalışmadı ya da peşinden gelip gelmediğime bakmadı; onu yalnız bırakmayacağımı biliyordu.</p>

  <p class="normal">Ağaçların arkasına kurulan küçük bir çukurdu, nehre uzanan küçük iskeleye uyumluydu. Karamış zift varilleri ve kuru odun yığınları, parlak yeşilliklerin ve cennet ağaçlarının ortasında yapışkan bir yığın halinde duruyorlardı. Sağ tarafta üzerinde tahta bir platformla büyük bir odun yığını vardı, onun üzerine de kölelerin bedenleri atılmıştı ve etraflarından zift akıyordu.</p>

  <p class="normal">Ateş kısa süre önce yakılmıştı. Bedenleri yoğun duman kaplıyordu, uzuvların korkunç görüntüsünü engelleyen kalın bir örtü gibi bedenleri örtmüştü.</p>

  <p class="normal">Jamie yığınlara bakmayı bıraktı. Dumanı ve kavrulmayı önemsemeden platforma atladı ve bedenleri kenara çekip beden kalıntılarını eşelemeye başladı.</p>

  <p class="normal">Gri küllerden küçük bir yığın ve mat beyaz, çürümüş bir kemiğin kırık parçaları kenarda duruyordu. Kafatasının arka kıvrımı yığınların en üstündeydi, bir yumurta kabuğu gibi kırılgan ve kusursuzdu.</p>

  <p class="normal">"İyi hasat," dedi ateşi besleyen yanımdaki is kaplı küçük yaratık, mükâfat beklediğini belirten bir açıklamaydı bu.</p>

  <p class="normal">Duman bir anlığına Jamie'nin bedenini örtmüştü ve onun yığınların üzerine düşüp yandığı gibi korkunç bir hisse kapıldım. Kızarmış etin korkunç kokusu havayı dolduruyordu. Kusacağımı düşünmeye başlamıştım.</p>

  <p class="normal">Jamie!" diye seslendim. "Jamie!"</p>

  <p class="normal">Cevap vermedi ama ateşin ortasından derin ve acı dolu bir öksürük sesi duydum. Birkaç dakika sonra da duman perdesi ikiye ayrıldı ve öksürerek Jamie ortaya çıktı.</p>

  <p class="normal">Platformdan aşağıya indi ve iki büklüm durdu, ciğerleri dışarı çıkacak gibi öksürüyordu. Olduğu gibi isle kaplanmıştı, elleri ve kıyafetleri zift içindeydi. Dumandan kör olmuştu, gözyaşları yanaklarından akıyordu.</p>

  <p class="normal">Ateşin başında duran adama birkaç kuruş verdim ve gözlerini açamayıp öksüren Jamie'yi kolundan tutarak ölüm vadisinden dışarıya çıkardım.</p>

  <p class="normal">Ona yardım etmeye çalıştığımda, "Dokunma bana," diye soluyarak konuştu Jamie. Tekrar tekrar öğürdü ama sonunda durdu, sallanıyordu. Sonra yavaşça doğruldu.</p>

  <p class="normal">"Dokunma bana," dedi yeniden. Dumandan ve kusmaktan kalınlaşan sesi bir yabancıya ait gibiydi.</p>

  <p class="normal">Rıhtımın kenarına gitti, ceketini ve ayakkabılarını çıkardı, tamamen giyinik bir halde suya daldı. Bir müddet bekledim sonra eğildim ve uzağımda tutmaya dikkat ederek ceketi ile ayakkabılarını aldım. Ceketinin cebinde Brianna'nın resimlerinin bulunduğu dikdörtgen şekli belli belirsiz görebiliyordum.</p>

  <p class="normal">Jamie sudan çıkıp, etrafa suları damlatarak geri gelene kadar bekledim. Zift lekeleri hâlâ duruyordu ama isin çoğu ve ateş kokusu gitmişti. İskeleye oturdu, başını dizlerine dayadı, zorla nefes alıyordu. Meraklı yüzler <span class="ideitalik">Artemis</span>'in küpeştesine sıralanmış bize bakıyordu.</p>

  <p class="normal">Ne yapacağımı bilemeden eğildim ve elimi omzuna koydum. Jamie başını kaldırmadan elini uzattı ve elimi sıktı.</p>

  <p class="normal">"Orada değildi," dedi boğuk bir sesle.</p>

  <p class="normal">Rüzgâr rahatlatıcıydı; omuzlarına dökülen ıslak saçlarının uçlarını hareket ettiriyordu. Küçük vadiden yükselen beyaz dumanın siyaha dönüştüğünü görerek arkama baktım. Duman yassılaşmış ve denize doğru gelmeye başlamıştı, ölü kölelerin külleri rüzgârda uçuşup Afrika'ya geri dönüyordu.</p>
</body>
</html>
