<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>yolcu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h1baslik1" id="calibre_toc_71"><br class="chapter" />
  <span class="ideitalik">61<br class="chapter" />
  <br class="chapter" />
  Timsah Ateşi</span></h2>

  <p class="normal"> </p>

  <p class="normal">O gece nehir trafiği şaşılacak derecede yoğundu. Bize eşlik etmede ısrar eden Lawrence Stern, bana tepelerdeki çiftçilerin çoğunun Kingston'a ve limana gitmek için nehri kullandıklarını söyledi. Yollar, yeni mevsim yağmurları yüzünden neredeyse yok olmuştu.</p>

  <p class="normal">Ben ise nehrin ıssız olacağını sanmıştım ama bizim yelkenli küçük teknemizle tırmanırken, iki küçük gemi ve bir mavna nehrin aşağısına yol alıyorlardı. Fıçılar ve balyalarla yüklü kara mavna adeta bir buzdağı gibi yanımızdan geçti; büyük, hörgüçlü ve ürkütücüydü. İçindeki kölelerin kısık sesli konuşmaları yankılanıyor, farklı bir dil konuştuklarını belli ediyordu.</p>

  <p class="normal">"Bizimle gelmen çok kibar bir davranış, Lawrence," dedi Jamie. Tek direkli küçük teknede benimle birlikte Jamie, altı İskoç kaçakçı ve Stern vardı. Kalabalık olmamıza rağmen Stern'in bizimle gelmesinden oldukça memnundum; güçlü ve soğukkanlı görüntüsü bu şartlar altında oldukça rahatlatıcıydı.</p>

  <p class="normal">"Evet, ben bir şey itiraf etmek istiyorum," dedi Stern terli bedenini serinletmek için gömleğinin önünü açarken. Karanlıkta onu beyaz bir leke gibi görüyordum. "Ben o leydiyle daha önceden tanıştım."</p>

  <p class="normal">"Bayan Abernathy ile mi?" Sustum ve sonra nazikçe konuşmaya devam ettim. "Eee... onun hakkında ne düşünüyorsun?"</p>

  <p class="normal">"Ahh... o çok hoş bir hanımefendi. Aslında harika biri."</p>

  <p class="normal">Karanlık olduğundan onun yüzünü göremiyordum fakat sesinde bir tuhaflık vardı, yarı mutlu yarı utançtı duyduğum. Öyle görünüyordu ki Stern, dul Abernathy'yi oldukça çekici buluyordu. Benim bundan çıkardığım sonuç ise Geillis doğa filozofundan bir şey istemişti; kendi çıkarları haricinde, onun hiçbir erkeğe iyi davranmayacağını çok iyi biliyordum.</p>

  <p class="normal">"Onunla nerede tanıştın? Kendi evinde mi?" Valinin balosundaki katılımcılara göre Bayan Abernathy çiftliğinden pek çıkmıyordu.</p>

  <p class="normal">"Evet, Rose Hall'da. Bir çeşit böcek toplamak için ondan izin istemiştim. Burunlu böceklerden onun çiftliğinde bolca vardı da. O da beni içeriye davet etti ve... oldukça iyi karşıladı." Bu sefer sesinde tam bir memnuniyet vardı. Yanımda tekneyi kullanan Jamie bunu duydu ve homurdandı.</p>

  <p class="normal">"Senden ne istedi?" diye sordu Jamie, Geilie'nin hareketlerinden ve davranışlarından o da aynı sonuca varmıştı.</p>

  <p class="normal">"Ahh, adada bulduğum bitki ve hayvan türleriyle oldukça ilgilendi. Bana çeşitli bitkilerin yerlerini ve özelliklerini sordu. Eee, bir de benim başka hangi yerleri gezdiğimi. Tabii Hispanyola hikâyelerime ayrı bir ilgisi vardı." Biraz üzülerek iç çekti. "Böyle hoş bir bayanın senin anlattığın gibi kötü davranışlarda bulunmasına gerçekten inanamıyorum, James."</p>

  <p class="normal">"Hoş mu?" Jamie keyifle konuşmaya başlamıştı. "Yoksa sen ona vuruldun mu, Lawrence?"</p>

  <p class="normal">Lawrence'ın sesi Jamie'nin gülüşüne uyum sağlıyordu. "İncelediğim bir etçil sinek türü vardı, dostum James. Kur yapacağı dişiyi seçen erkek sinek, dişiye bir parça et ya da başka bir av getirmeye ve bunu, ipek örümcek ağına sarılı bir şekilde sunmaya özen gösterir. Dişi yiyeceğini açmakla uğraşırken, erkek de onun üzerine çıkıp çiftleşme görevlerini yerine getirerek hemen uzaklaşır. Eğer dişi yemeğini erkeğin işinden önce bitirir ya da erkek ona uygun yiyecek getirmezse dişi erkeği yer." Karanlıkta yumuşak bir kahkaha yankılandı. "Hayır, bu ilginç bir tecrübeydi ama sanırım bir daha Bayan Abernathy'den bahsetmemem gerek."</p>

  <p class="normal">"Şanslıysak, hayır," diye onay verdi Jamie.</p>

  <p class="ortayazi">***</p>

  <p class="normal">Erkekler tekneye bakmam için beni kıyıda bırakıp karanlığa karıştılar ama tabii Jamie olduğum yerde kalmam konusunda bana talimat verip öyle gitti. Yanımda dolu bir tabanca vardı fakat tabanca ayağıma sıkmamam şartıyla verilmişti. Silahın ağırlığı rahatlatıcıydı ama karanlık sessizlikte dakikalar ilerledikçe, etrafı bunaltıcı bulmaya başlamıştım.</p>

  <p class="normal">Durduğum yerden evi görebiliyordum; üç uzun pencerede ışık vardı ve sanırım bu salonunkiydi. Köleler ortalarda görünmüyordu ve nedenini merak etmeye başlamıştım. Evi izlerken aydınlık pencerenin önünden birinin geçtiğini gördüğümde yüreğim ağzıma geldi. Bu Geilie'nin gölgesi değildi; uzun, zayıf ve hantal yapılı biriydi.</p>

  <p class="normal">Seslenmek için etrafa bakınmaya başladım ama her şey için çok geçti. Adamlar çoktan şeker fabrikasına doğru gitmişlerdi. Bir an duraksadım fakat yapacak başka bir şeyim yoktu. Eteklerimi topladım ve karanlığa daldım.</p>

  <p class="normal">Verandaya adım attığım anda terden sırılsıklam oldum, kalbim diğer sesleri boğacak kadar sesli atıyordu. Görünmeden içeriye bakma umuduyla sessizce en yakın pencerenin yanına geldim.</p>

  <p class="normal">Her şey sessiz ve düzenli görünüyordu. Şöminede küçük bir ateş vardı ve cilalı zeminde ateş parlıyordu. Geilie'nin gül ağacından yapılan küçük yazı masası katlıydı ve çalışma masası el yazması kâğıtlarla doluydu, bir çeşit kitap gibi görünüyorlardı. İçeride kimseyi göremiyordum, gerçi odanın tamamını da inceleyemiyordum.</p>

  <p class="normal">Ölü bakışlı Herkül'ün karanlıkta arkamdan gelip ağzımı kapatmasını hayal ederken tüylerim diken diken oldu. Her adımda arkama bakarak verandada biraz daha ilerledim.</p>

  <p class="normal">Bu akşam bu yer terk edilmiş gibi görünüyordu. Daha önceki ziyaretimde olduğu gibi işlerini yapan kölelerin birbirleriyle fısıldaşma sesleri yoktu. Bu bana pek anlamlı gelmiyordu. Kölelerin çoğu akşam olunca işlerini bitirip odalarına çekilebilirlerdi. Ancak yine de evde mutfaktan bir şeyler getiren hizmetçilerin olması gerekmez miydi?</p>

  <p class="normal">Ön kapı açıktı. Sarı gül ağacının dökülmüş yaprakları kapı eşiğinde duruyor, girişten yansıyan ışıkla altın gibi parlıyorlardı.</p>

  <p class="normal">Dinlemek için olduğum yerde durdum. İçerideki salondan belli belirsiz bir ses duyduğumu sandım, sanki biri bir kitabın sayfalarını çeviriyordu ama emin değildim. Cesaretimi toplayarak eşikten içeriye girdim.</p>

  <p class="normal">Terk edilmiş hissi burada daha fazlaydı. Birinin görünme ihtimali yok gibi bir şeydi; sandığın parlak yüzeyinde solmuş çiçeklerin bulunduğu bir vazo, yanındaki masada bir fincan çay ve tabağı vardı, fincanın dibinde ise kurumuş tortuların kahverengi lekesi. Herkes neredeydi?</p>

  <p class="normal">Girişten salona geçtim ve yeniden etrafı dinlemeye başladım. Ateşin çıtırtısını ve bir kez daha sayfa çevirme seslerini duydum. Başımı pervazın kenarından uzattım ve yazı masasının önünde birinin oturduğunu gördüm. Bu uzun boylu, dar omuzlu, siyah saçlı bir erkekti.</p>

  <p class="normal">"Ian!" diye fısıldadım. "Ian!"</p>

  <p class="normal">Figür şaşırarak oturduğu sandalyeyi geriye itip hemen ayağa fırladı ve gözlerini kırparak bakmaya başladı.</p>

  <p class="normal">"Yüce Tanrım!"</p>

  <p class="normal">"Bayan Malcolm!" dedi Papaz Efendi Archibald Campbell şaşırarak.</p>

  <p class="normal">Boğazımda atan kalbimi sakinleştirmeye çalışarak yutkundum. Papaz efendi de en az benim kadar şaşırmışa benziyordu ama bu sadece bir dakika sürdü. Sonra yüzü sertleşti ve kapıya doğru bir adım attı.</p>

  <p class="normal">"Burada ne yapıyorsunuz?" diye sordu.</p>

  <p class="normal">"Eşimin yeğenini arıyorum," dedim, yalan söylemek manasızdı belki o Ian'ın nerede olduğunu biliyordu. Hemen odaya bir göz attım ama papaz efendinin ve kullandığı küçük lambanın dışında oda boştu. "Bayan Abernathy nerede?"</p>

  <p class="normal">"Hiçbir fikrim yok," dedi kaşlarını çatarak. "Gitmişe benziyor. Eşinizin yeğeni demekle ne ima ediyorsunuz?"</p>

  <p class="normal">"Gitti mi?" Gözlerimi kırparak ona baktım. "Nereye gitti?"</p>

  <p class="normal">"Bilmiyorum." Kaşlarını ağzını sımsıkı kapadı. "Bu sabah kalktığımda evde yoktu ve bütün hizmetçileri de. Davet edilen bir misafiri ne de iyi ağırlıyorlar!"</p>

  <p class="normal">Endişelenmeme rağmen rahatlamıştım. En azından Geilie'den kaçmayacaktım. Papaz Efendi Campbell ile başa çıkabilirdim.</p>

  <p class="normal">"Ahh," dedim. "Evet, pek misafirperver bir davranış değil. Sanırım siz de on beş yaşlarında, uzun boylu, zayıf ve kahverengi saçlı bir çocuk görmediniz? Hayır, gördüğünüzü sanmıyorum. Bu durumda ben de gitsem iyi olac–"</p>

  <p class="normal">"Durun!" Beni kolumdan yakaladı ve ben de durdum, şaşkındım ve tutuşundan dolayı da rahatsızdım.</p>

  <p class="normal">"Eşinizin gerçek adı ne?" diye sordu.</p>

  <p class="normal">"Ee, Alexander Malcolm," dedim kolumu elinden kurtarmaya çalışarak. "Bunu biliyorsunuz."</p>

  <p class="normal">"Öyle mi? Peki ben Bayan Abernathy'ye sizden bahsettiğim zaman neden o bana sizin soyadınızın Fraser ve eşinizin de James Fraser olduğunu söyledi?"</p>

  <p class="normal">"Yaa." Mantıklı bir şey bulmaya çalışarak derin bir nefes aldım ama başarısız oldum. Ben anında yalan uyduracak bir kişi değildim.</p>

  <p class="normal">"Kocan nerede kadın?" diye sordu kibarlığı bırakarak.</p>

  <p class="normal">"Bakın," dedim kolumu elinden kurtarmaya çalışırken, "Jamie hakkında yanılıyorsunuz. Onun kız kardeşinizle bir alakası yok, o bana anlattı. O–"</p>

  <p class="normal">"Ona Margaret'tan mı bahsettin?" Kolumu iyice sıktı. Hafiften bağırdım ve kolumu birden çekmeye çalıştım.</p>

  <p class="normal">"Evet. O, bahsedilenin kendisi olmadığını ve kız kardeşinin Culloden'a görmek için gittiği adam olmadığını söyledi. O kişi arkadaşı Ewan Cameron'mış."</p>

  <p class="normal">"Yalan söylüyorsun," dedi. "Ya da o söylüyor. Bu bir şey değiştirmez. O nerede?" Beni hafiften sarstı ve onun tutuşundan kurtulmak için çabalıyordum.</p>

  <p class="normal">"Sana söyledim, kız kardeşinin başına gelenlerle onun hiçbir ilgisi yok!" Jamie'nin yerini söylemeden ondan nasıl kurtulacağımı merak ederek geri çekiliyordum. Kurtulmak için gürültü yapmak pek yararlı olmazdı. Sekiz adam Herkül ikizleriyle başa çıkabilirdi ama yüzlerce köleyle değil.</p>

  <p class="normal">"Nerede?" Papaz efendi gözlerime bakarak bana doğru ilerledi.</p>

  <p class="normal">"Kingston'da!" dedim. Yan tarafıma bir göz attım. Verandaya açılan Fransız kapının yanında duruyordum. Beni yakalamadan kaçabileceğimi düşünüyordum ama sonra ne olacaktı? Beni kovalaması burada onunla konuşmaktan daha kötüydü.</p>

  <p class="normal">Onu görmüştüm. Verandanın tırabzanında büyük kocaman beyaz bir pelikan vardı. Gagasını arkaya çevirmiş tüylerini kabartıyordu. <span class="ideitalik">Ping An</span>'ın tüyleri girişten yansıyan ışıkla gecenin karanlığında parıldıyordu.</p>

  <p class="normal">"O ne?" diye sordu Papaz Efendi Campbell. "Kim var orada? Dışarıdaki kim?"</p>

  <p class="normal">"Sadece bir kuş," dedim ona arkamı dönerek. Kalbim hızlı hızlı atıyordu. Bay Willoughby yakınlarda bir yerlerdeydi. Pelikanlar nehir ağızlarında ve sahil kıyılarında yaygındı ama buralarda onlara hiç rastlamamıştım. Ya Bay Willoughby yakınlarda bir yerde gizleniyorsa, o zaman ne yapacaktım?</p>

  <p class="normal">"Kocanın Kingston'da olduğuna pek inanmıyorum," dedi papaz efendi, gözlerini kısmış şüpheyle bana bakıyordu. "Öyleyse bile seni almak için buraya gelecektir."</p>

  <p class="normal">"Ahh, hayır!" dedim.</p>

  <p class="normal">Elimden geldiğince inandırıcı olmaya çalışarak, "Hayır," diye tekrarladım. "Jamie buraya gelmeyecek. Geillis'i, yani Bayan Abernathy'yi ziyaret etmeye ben tek geldim."</p>

  <p class="normal">Bana inanmamıştı ama yapacak bir şeyi de yoktu. Ağzı küçük bir rozet gibi büzüldü. "Burada mı kalıyorsunuz?" diye sordu kibarlığı yeniden ele alarak.</p>

  <p class="normal">"Evet," dedim, misafir sanılacak kadar evin yapısını bildiğime memnundum. Eğer hizmetçiler de gittiyse burada kalmadığımı söyleyecek kimse de yoktu.</p>

  <p class="normal">Uzun bir süre beni inceledi. Sonra çenesi kasıldı ve gönülsüzce başını 'tamam' anlamında salladı.</p>

  <p class="normal">"Öyle olsun. O zaman ev sahibimizin nereye gittiği ve ne zaman döneceği hakkında bir fikriniz vardır?"</p>

  <p class="normal">Onun ne zaman döneceği şöyle dursun, nereye gittiği hakkında ufacık bir fikrim yoktu. Geillis Abernathy gitmişti fakat Papaz Efendi Campbell'e bunu söylemeyi uygun görmemişti.</p>

  <p class="normal">"Hayır, ne yazık ki bilmiyorum," dedim. "Ben... ahh, ben dün komşu çiftliği ziyaret etmeye gittim ve daha yeni geldim." Papaz efendi beni incelemeye koyuldu ama üzerimde binici kıyafetlerim vardı, çünkü mor balo kıyafeti ve iki muslin elbise haricinde en uygun kıyafetim buydu ve hikâyeme de gayet uygundu.</p>

  <p class="normal">"Anlıyorum," dedi. "Hımm. Tamam, o zaman." Papaz efendi bir türlü rahat duramıyordu, parmaklarını açıp kapatıyor, sanki onlarla ne yapacağını bilemiyor gibiydi.</p>

  <p class="normal">"Ben sizi rahatsız etmeyeyim," dedim gülümseyerek ve masayı gösterdim. "Eminim yapmanız gereken önemli işleriniz vardır."</p>

  <p class="normal">Dudaklarını kötü bir şekilde büzdü, bu sefer tombul bir fareye bakan baykuş gibiydi. "İşim bitti. Bayan Abernathy'nin istediği evrakın bir kopyasını hazırlıyordum."</p>

  <p class="normal">Birkaç dakikalık sohbetten sonra odama çekilmeyi bahane edip kaçmayı düşünerek, "Ne ilginç," dedim. Nasıl olsa birinci kattaki bütün odalar verandaya açılıyordu ve Jamie ile buluşmak için karanlıkta kaybolmak çok kolay olacaktı.</p>

  <p class="normal">"Belki siz de ev sahibimiz ve benim gibi İskoçya tarihi ve âlimleri ile ilgilisinizdir?" Bakışları sertleşti. Gözlerindeki araştırma tutkusunu görebilmiştim. Bunu çok iyi tanıyordum.</p>

  <p class="normal">"Evet, eminim çok ilginçtir," dedim kapıya yanaşarak, "ama şunu söylemeliyim ki ben pek faz..."</p>

  <p class="normal">Bu bir soyağacıydı. Frank ile yaşadığım süre zarfından bunlardan çok görmüştüm ama bu farklıydı. Bu Fraser ailesinin soyağacıydı – lanet olası belgenin başında 'Lovatlı Fraser' yazıyordu. Buradan görebildiğim kadarıyla 1400'lerde başlıyor ve bu zamana kadar devam ediyordu. Simon'ı (son II. James yanlısıydı ama ne yazık ki bazı bölgelerde yası tutulmamıştı, Charles Stuart Ayaklanması'nda yer aldığı için infaz edilmişti) ve oğullarını görebiliyordum. Ve bir köşede de, gayri meşru olduğu belirtilen Brian Fraser, yani Jamie'nin babası vardı. Ve hemen onun altında da siyah el yazısıyla <span class="ideitalik">James A. Fraser</span> yazıyordu.</p>

  <p class="normal">Buz kestiğimi hissedebiliyordum. Papaz efendi bu tepkimi fark etmişti ve keyifle beni izliyordu.</p>

  <p class="normal">"Evet, Fraser ailesiyle ilgili olması çok ilginç, değil mi?"</p>

  <p class="normal">"Bu... Fraserlar ile neyin ilgisi var?"</p>

  <p class="normal">"Elbette kehanetin," dedi biraz şaşkınlıkla bakarak. "Bunu bilmiyor musunuz? Ama belki eşinizin gayri meşru bir soydan olduğu..."</p>

  <p class="normal">"Bilmiyorum, hayır."</p>

  <p class="normal">"Ahh." Papaz efendi beni bilgilendirme fırsatını yakaladığı için oldukça mutlu görünüyordu. "Bayan Abernathy'nin size bundan bahsettiğini sanmıştım. Ben Edinburgh'dayken bana bu konuyla ilgili mektup yollamıştı." Kâğıt yığınlarını karıştırıp Gaelce yazıldığı belli olan bir sayfa gösterdi.</p>

  <p class="normal">"Bu kehanetin orijinal dili," dedi sayfayı gözüme sokarak. "Brahan Seer tarafından yazılmış. Brahan Seer'i duymuşsunuzdur?" Sesinde pek umut yoktu ama Brahan Seer'i duymuştum – İskoçyalı, Nostradamus'un çizgisini takip eden on altıncı yüzyılda yaşamış eski bir kâhindi.</p>

  <p class="normal">"Lovatlı Fraser, evet. Bayan Abernathy'ye de söylediğim gibi dili şairane ama ifadeler oldukça açık." Her ne kadar benle ilgili şüpheleri olsa da anlattıkça daha bir keyifleniyordu. "Kehanet, İskoçya'nın yeni hükümdarının Lovat soyundan geleceğini gösteriyor. Tabii bu Papacı Stuartlar ile alakalı olarak beyaz gül krallarının başarısızlıklarından sonra gelecek." Bunu derken halıdaki beyaz gülü göstermişti. "Ama kehanetteki kaynaklarda gizem söz konusu; bu zamanın ne zaman olacağı ya da kral mı yoksa kraliçe mi olacağı belli değil. Bunu açıklamak zor..."</p>

  <p class="normal">Papaz efendi konuşmaya devam ediyordu ancak ben dinlemiyordum. Geilie'nin nereye gittiği hakkında şüphelerim olsa bile, oldukça hızlı bir biçimde yok olmuştu. İskoçya'nın geleceğiyle ilgilendiğinden, en iyi on yılını Stuartlar için çalışarak geçirmişti. Bu girişimi Culloden'da başarısızlığa uğramıştı ve bundan dolayı bütün Stuartlar'ı küçümsemişti. Daha sonrasından ne olacağını bildiğiyle pek ilgilenmiyordum.</p>

  <p class="normal">Lakin nereye gidecekti? İskoçya'ya geri gidip kendini Lovat mirasına mı dâhil ettirecekti? Hayır, yeniden zamanda yolculuk yapmayı planlıyordu; benimle yaptığı konuşmada bunu belli etmişti. İhtiyaçlarını toplayıp, ipeklilerin hazinesini geri alarak kendini hazırlamış ve araştırmalarını da yapmıştı.</p>

  <p class="normal">Korkuyla kâğıda baka kalmıştım. Elbette soyağacında şimdiki kayıtlar vardı. Acaba Geilie Lovat'ın gelecekteki soyunun kim olduğunu biliyor muydu?</p>

  <p class="normal">Papaz Efendi Campbell'a soru sormak için baktım ama kelimeler dudaklarıma mühürlendi. Verandaya açılan kapıda Bay Willoughby duruyordu.</p>

  <p class="normal">Küçük Çinli sıkıntılı bir zaman geçirmişti; ipek pijaması yırtılmış ve kirlenmişti, yuvarlak yüzünde yorgunluk ve açlığın sebep olduğu çukurlar vardı. Gözleri ise parlıyordu; bütün dikkatini Papaz Efendi Campbell'e vermişti.</p>

  <p class="normal">"Kutsal arkadaş," dedi. Daha önce ondan hiç duymadığım bir konuşma tarzıyla konuşuyordu; resmen onunla alay ediyordu.</p>

  <p class="normal">Adam öyle çabuk arkasını döndü ki dirseği bir vazoya çarptı. Su ve sarı güller masaya dökülüp kâğıtları ıslattı. Papaz öfkeyle bağırdı ve kâğıtları kapıp mürekkebi akmadan çılgınca sayfaları silkelemeye başladı.</p>

  <p class="normal">"Ne yaptığına bir bak, seni iğrenç katil kâfir!"</p>

  <p class="normal">Bay Willoughby kahkaha attı. Her zamanki yüksek kıkırdaması değildi, kısık sesli bir gülmeydi. Sesi kulağa hiç hoş gelmiyordu.</p>

  <p class="normal">"Ben katil?" Başını yavaşça iki yana salladı, gözleri papazdaydı. "Ben değil, kutsal arkadaş. Katil sensin."</p>

  <p class="normal">"Defol, alçak herif," dedi Campbell yüksek sesle. "Sen ne yaptığını daha iyi bilirsin."</p>

  <p class="normal">"Ben seni biliyorum." Çinli'nin sesi alçak ve ciddiydi, gözleri hâlâ aynı yere odaklıydı. "Seni gördüm. Seni gülen kadınla kırmızı odada gördüm. İskoçya'da fahişelerle birlikte de görmüştüm." Çok yavaşça elini kaldırıp boğazına dayadı ve bıçakla kesiyormuş gibi yaptı. "Sanırım her zaman öldürüyorsun."</p>

  <p class="normal">Papazın rengi atmıştı. Öfkeden mi yoksa şoktan mı bunu bilemiyordum. Benim de rengim atmıştı – tabii korkudan. Kurumuş dudaklarımı yaladım ve zorla konuşmaya başladım.</p>

  <p class="normal">"Bay Willoughby–"</p>

  <p class="normal">"Willoughby değil." Bana bakmıyor, yine aynı tonda konuşuyordu. "Ben Yi Tien Cho."</p>

  <p class="normal">Şu durumdan kurtulmaya çalışırken, aklım Bay Yi'nin mi yoksa Bay Cho'nun mu uygun olduğunu düşünüyordu.</p>

  <p class="normal">"Hemen çık buradan!" Papaz Efendi Campbell'ın solgunluğu öfkesinden ileri geliyordu. Yumruğunu sıkarak küçük Çinli'nin üzerine yürümeye başladı. Bay Willoughby papazdan etkilenmemiş olacak ki hiç hareket etmedi.</p>

  <p class="normal">"İlk Eşi bıraksan iyi olur," dedi yavaşça. "Kutsal arkadaş kadınları penisiyle sevmiyor. Bıçak kullanıyor."</p>

  <p class="normal">Korse giymemiştim ama giymiş gibi hissediyordum. Konuşamayacak kadar nefesim kesilmişti.</p>

  <p class="normal">"Saçmalık!" dedi papaz sertçe. "Yeniden söylüyorum. Çık dışarı! Yoksa–"</p>

  <p class="normal">"Orada durun, Papaz Efendi Campbell," dedim. Ellerim titreyerek Jamie'nin verdiği tabancayı kıyafetimin cebinden çıkarıp ona doğrulttum. Papaz efendi öylece kalmış bana bakıyordu, sanki iki tane başım vardı.</p>

  <p class="normal">Daha önceden kimseyi silahla tehdit etmemiştim. Tabancanın namlusunun sallanmasına rağmen çok tuhaf bir histi. Ve aynı zamanda da ne yapacağımı bilmiyordum.</p>

  <p class="normal">"Bay–" Vazgeçtim ve tam ismini kullanarak konuşmaya başladım. "Yi Tien Cho. Valinin balosunda Papaz Efendi Campbell'ı Bayan Alcott ile birlikte mi gördün?"</p>

  <p class="normal">"Kadını öldürürken gördüm," dedi Yi Tien Cho açıkça. "En iyisi ateş et, İlk Eş."</p>

  <p class="normal">"Saçma! Sevgili Bayan Fraser, bu yabaninin sözlerine inanamazsınız. O–" Papaz Efendi Campbell şaşkınlıkla bana döndü. Saç diplerinin boncuk boncuk terlediği belli oluyordu.</p>

  <p class="normal">"Ama düşünüyorum," dedim. "Oradaydınız. Sizi gördüm. Ve Edinburgh'da fahişe öldürüldüğü zaman siz de oradaydınız. Nellie Cowden sizin iki yıldır Edinburgh'da yaşadığınızı söylemişti. İblis denen adam sizseniz bu süre oldukça yeterli." İşaret parmağımın altındaki tetik kayıyordu.</p>

  <p class="normal">"O da uzun süre orada yaşadı!" Papaz artık sabrını kaybettiği için yüzü kızarmıştı. Şimdi de Çinli adamı gösteriyordu.</p>

  <p class="normal">"Eşinize ihanet eden adamın sözüne mi inanacaksınız?"</p>

  <p class="normal">"Kim?"</p>

  <p class="normal">"O!" Papaz Efendi Campbell'ın öfkesi sesinden belli oluyordu. "Fraser'ı Sör Percival'a söyleyen bu iğrenç küçük yaratık. Sör Percival bana anlattı!"</p>

  <p class="normal">Neredeyse silahı düşürecektim. Bu kadarı gerçekten benim için çok fazlaydı. Jamie'nin ve adamlarının Ian'ı bulup nehre dönmelerini ve benim orada olmadığımı anlayınca hemen eve gelmelerini çok istiyordum.</p>

  <p class="normal">Papaz Efendi Campbell'ı çiçekli yoldan mutfağa gitmesini isteme niyetiyle silahı biraz daha kaldırdım. Onu kilere kilitlemek düşünebildiğim en iyi şeydi.</p>

  <p class="normal">"Düşünüyorum da siz–" diye başladım ama papaz efendi üzerime atıldı.</p>

  <p class="normal">Parmaklarım ani bir hareketle tetiği çekti, aynı anda yüksek sesle silah elimde patladı ve barut dumanı yüzüme ulaşıp gözlerimi yaşarttı.</p>

  <p class="normal">Onu vurmamıştım. Patlama onu şaşırtmıştı ama şimdi yüzünde memnun bir ifade vardı. Hiç konuşmadan ceketine uzandı ve on beş santimlik keskin bir bıçak çıkardı. Bıçağın sapı geyik boynuzundandı.</p>

  <p class="normal">Korkudan, adamın kınından çıkardığı bıçaktan, bana doğru gelirken ezdiği gül yapraklarının kokusuna kadar bütün ayrıntıları fark edebiliyordum.</p>

  <p class="normal">Kaçabileceğim hiçbir yer yoktu. Mücadelenin nafile olduğunu bilmeme rağmen doğruldum. Kolumdaki taze yara izi yanıyor, bana korkularımı yeniden hatırlatıyordu. Bu sırada gözümün ucuna mavi bir şey takıldı ve <span class="ideitalik">güüm</span>! diye bir ses çıkardı sanki birinin kafasına koca bir karpuz atılmıştı. Papaz Efendi Campbell yavaşça bir topuğunun üstünde döndü, gözleri kocaman olmuştu ve boş boş bakıyordu. O anda Margaret'a çok benziyordu. Sonra yere düştü.</p>

  <p class="normal">Kendini korumak için elini yere koyamadan öylece düştü. Hint ağacı masalarından bir tanesi uçarak gidip parlak zemine düştü. Papaz efendinin başı ayakucuma çarptı ve öylece kaldı. Gerileyerek duvara yaslandım.</p>

  <p class="normal">Şakağında çok kötü bir ezik vardı. Onu izlerken, yüzündeki rengi değişmeye başlamıştı, gözlerimin önünde rengi kırmızıdan beyaza doğru geçiş yapıyordu. Göğsü şişip iniyor, duruyor ve yeniden şişiyordu. Gözleri ve ağzı açıktı.</p>

  <p class="normal">"Tsei-mi burada mı, İlk Eş?" Çinli taşlarını koyduğu keseyi yeniden koluna yerleştiriyordu.</p>

  <p class="normal">"Evet burada, dışarıda." Verandayı gösterdim. "Sen gerçekten...?" Şok dalgasının beni ele geçirdiğini hissediyordum, bu yüzden gözlerimi kapatıp derin nefes almaya çalışarak bunu bastırdım.</p>

  <p class="normal">"Sen miydin?" dedim, hâlâ gözlerim kapalıydı. Eğer benim de kafamı böyle delecekse bunu izlemek istemiyordum. "Onun dedikleri doğru mu? Abroath'taki buluşma yerini Sör Percival'a söyleyen sen miydin? Ona Malcolm'dan ve basımevinden bahseden?"</p>

  <p class="normal">Ne cevap, ne de bir hareket vardı. Bir müddet sonra gözlerimi açtım. Çinli orada durmuş Papaz Efendi Campbell'ı izliyordu. Archibald Campbell ölü gibi yatıyordu ancak daha ölmemişti. Kara meleğin yaklaştığı belli oluyordu; teni, daha önce ölenlerde gördüğüm hafif yeşil rengini almıştı. Ne var ki ciğerleri hâlâ hareket ediyor, hırıltılı nefes alıyordu.</p>

  <p class="normal">"O zaman bir İngiliz değildi," dedim. Ellerim terlemişti ve ellerimi eteğime sildim. "Bir İngiliz adıydı. Willoughby."</p>

  <p class="normal">"Willoughby değil," dedi sertçe. "Ben Yi Tien Cho'yum!"</p>

  <p class="normal">"Neden?" dedim neredeyse bağırarak. "Lanet olasıca, bana bak! Neden?"</p>

  <p class="normal">O zaman bana baktı. Gözleri siyah ve mermer gibi yuvarlaktı ama parlaklıklarını kaybetmişti.</p>

  <p class="normal">"Çin'de," dedi, "hikâyeler... vardır. Kehanet. Hayaletlerin bir gün geleceğine dair. Herkes hayaletlerden korkar." Bir iki kez başını salladı, sonra bakışlarını yerde yatan figüre yöneltti.</p>

  <p class="normal">"Hayatımı kurtarmak için Çin'den ayrıldım. Uzun süre uyanık kaldığımda ben hayaletleri gördüm. Her tarafım hayaletlerle doluydu." Gözleri hâlâ Papaz Efendi Campbell'daydı. Şimdi bana bakıyorlardı, su gibi durgundular.</p>

  <p class="normal">"Ben haklıyım," dedi açıkça ve yeniden başını salladı. Son zamanlarda başını tıraşlamamıştı ama yine de pencereden gelen ışıkla başı parlıyordu.</p>

  <p class="normal">"O benim ruhumu yedi, Tsei-mi. Ben artık Yi Tien Cho değilim."</p>

  <p class="normal">"O senin hayatını kurtardı," dedim. Çinli bir kez daha başını onaylarcasına salladı.</p>

  <p class="normal">"Biliyorum. Ölmem daha iyi. Willoughby olmaktansa ölmek daha iyi. Willoughby! Pehh!" Başını yan tarafa çevirip tükürdü. Yüzü ani öfkeyle buruşmuştu.</p>

  <p class="normal">"Benim kelimelerimi konuşuyor, Tsei-mi! O benim ruhumu yedi!" Öfke nöbeti geldiği gibi geçmişti. Oda çok sıcak olmamasına rağmen terliyordu. Terini silmek için titreyen elini yüzüne götürdü.</p>

  <p class="normal">"Tavernada gördüğüm bir adam vardı. Mac Doo'yu soruyordu. Sarhoştum," dedi soğukkanlılıkla. "Kadın istiyordum. Hiçbiri benimle gelmiyor, hepsi bana gülüyordu. Sarı solucan diyorlardı." Pantolonunun önünü gösteriyordu. Başını iki yana sallarken kuyruğu ipek pijamasında hışırdıyordu.</p>

  <p class="normal">"<span class="ideitalik">Gwao-fei'</span>nin ne yaptığı önemli değil. Benim için hepsi aynıydı. Sarhoştum," dedi yeniden. "Hayalet adam Mac-Doo'yu istiyordu, benim bilip bilmediğimi sordu. Evet dedim, Mac-Doo'yu biliyorum." Omuz silkti. "Ne söylediğim önemli değildi."</p>

  <p class="normal">Yeniden papaza baktı. Dar siyah göğsün yavaşça inip kalktığını görebiliyordum, bir kez daha inip kalktı ve bir kez daha kabardı... öylece kaldı. Odada hiç ses yoktu, hırıltı kesilmişti.</p>

  <p class="normal">"Bu bir borç," dedi Yi Tien Cho. Duran bedene karşı başını aşağı yukarı salladı. "Ben şerefi lekenmiş bir adamım. Bir yabancıyım. Ancak ödedim. Senin hayatın benim hayatım, İlk Eş. Tsei-mi'ye söylersin."</p>

  <p class="normal">Bir kez daha başını salladı ve kapıya yöneldi. Karanlık verandada belirsiz bir kanat çırpma sesi vardı. Kapı eşiğindeyken arkasını döndü. "İskelede uyandığımda etrafımı hayaletlerin sardığını sandım," dedi Yi Tien Cho yavaşça. Gözleri siyahtı, düşünceli değillerdi. "Ama yanılmışım. Benmişim. Ben hayaletim."</p>

  <p class="normal">Fransız camlarda bir hareketlenme oldu ve o gitti. Verandadaki yumuşak hızlı adımlar kayboldu, onu kanat çırpma sesi ve yumuşak hüzünlü bir <span class="ideitalik">Guaa</span>! sesi takip etti. Çiftliğin gece gürültülerinde ikisi de yok oldu.</p>

  <p class="normal">Bacaklarım boşalmadan önce koltuğa oturabildim. Eğilip başımı dizlerime yasladım, bayılmamak için dua ediyordum. Kalbim kulaklarımda atıyordu. Hırıltılı bir ses duyduğumu sandım ve korkuyla birden başımı kaldırdım ancak Papaz Efendi Campbell öylece yatıyordu.</p>

  <p class="normal">Onunla aynı odada kalamazdım. Ayağa kalktım ve bedenin etrafında tur attım fakat veranda kapısına gitmeden fikrimi değiştirdim. Olan olaylar gözümün önünden gitmiyordu.</p>

  <p class="normal">Kendimi düşüncelerden sıyıramıyordum. Yi Tien Cho gelmeden önce papaz efendinin söylediklerini hatırlayabiliyordum. Eğer Geilis Abernathy'nin nereye gittiğine dair ipucu varsa o da üst katta olmalıydı. Masadan bir mum alıp yaktım ve arkama bakmadan karanlık evde merdivenlere yöneldim. Çok üşüyordum.</p>

  <p class="ortayazi">***</p>

  <p class="normal">Çalışma odası karanlıktı ama tezgâhın diğer tarafındaki ürkütücü mor parıltı belli oluyordu. Odada tuhaf bir yanık kokusu vardı, bana dokunmuş ve hapşırmıştım. Boğazımdaki belirsiz metal tat bana kimya dersini hatırlatmıştı.</p>

  <p class="normal">Cıva. Cıva yanmıştı. Buharı hem ürkütücü güzellikteydi, hem de zehirliydi. Mor parıltıya doğru giderken bir mendil çıkarıp ağzımı ve burnumu kapadım.</p>

  <p class="normal">Beş köşeli yıldızın yanık izi tezgâhta belli oluyordu. Eğer Geilie motif yapmak için taşları kullandıysa, onları da yanında götürmüştü ama arkasında bir şey bırakmıştı.</p>

  <p class="normal">Fotoğrafın kenarları hafiften yanmıştı ama ortası sağlamdı. Kalbim hızlı hızlı atmaya başlamıştı. Fotoğrafı alıp korkuyla karışık panikle Brianna'nın yüzünü göğsüme bastırdım.</p>

  <p class="normal">Bu saygısızlıkla Geilie ne yapmak istemişti? Bana ya da Jamie'ye karşı bir tavır olduğunu sanmıyordum, çünkü bu fotoğrafı bulacağımızı bile bilmiyordu.</p>

  <p class="normal">Bir büyü olmalıydı ya da Geilie'nin usulüyle bir sihir olmalıydı. Hemen odadaki konuşmalarımızı hatırlamaya çalıştım. Bana ne demişti? Benim taşlardan nasıl geçtiğimi merak etmişti. Ve ben de dikkatimi sadece bir kişiye yönelttiğimi söylemiştim. Evet, buydu. Dikkatimi gitmek istediğim zamandaki kişiye verdiğimi söylemiştim.</p>

  <p class="normal">Derin bir nefes aldım. Salondaki olanlardan ve de gittikçe artan endişeden titrediğimi fark ettim. Demek ki Geilie benim tekniğimi kullanmak istemişti, bu yüzden Brianna'nın fotoğrafını kullanmıştı. Ya da... birden aklıma Papaz Efendi Campbell'ın özenle yazdığı soyağacı geldi. Kendimi adeta bayılacakmış gibi hissediyordum.</p>

  <p class="normal">"Brahan Seer'in kehanetlerinden biri," demişti, "Lovatlı Fraserlarla ilgili. İskoçya'nın hükümdarı bu soydan gelecek." Ama Roger Wakefield'ın araştırmaları sayesinde, ben de Geilie'nin bildiği gibi – ki o İskoçya tarihine çok düşkündü – Lovat soyunun 1800'lerde bittiğini biliyordum. Bütün görünen ve bilinen amaç buydu. Ancak bu soydan gelen 1968 yılında yaşayan biri vardı – Brianna.</p>

  <p class="normal">İnlediğimi anlamam bir dakikamı almıştı ve sıktığım çenemi zorlukla açtım. Yanık fotoğrafı cebime koydum ve odaya hayaletler basmış gibi hemen arkamı dönüp koşmaya başladım. Jamie'yi bulmak zorundaydım – hem de hemen.</p>

  <p class="ortayazi">***</p>

  <p class="normal">Orada değillerdi. Tekne bıraktığımız gibi kıyıda öylece sallanıyordu, ne Jamie'den ne de diğerlerinden bir iz vardı.</p>

  <p class="normal">Sağ tarafımda şeker tarlalarından biri duruyordu. Tarladan yanmış şekerin karamel kokusu geliyordu. Sonra rüzgâr değişti ve nehirden gelen temiz yosun ve kaya kokusunu almaya başladım.</p>

  <p class="normal">Nehrin kıyısı burada dikleşiyor, şeker tarlasını sonlandıran tepeciğe kadar uzanıyordu. Tepeyi tırmanmaya başladım, ellerim yumuşak çamura batıyordu. İğrenmeyle ellerimi silkeledim ve eteğime sildim. Endişe bütün bedenimi kaplamaya başlamıştı. Lanet olası Jamie neredeydi? Uzun zaman önce gelmiş olması gerekirdi.</p>

  <p class="normal">Rose Hall'ın kapı önünde iki tane meşale yanıyordu, bu uzaklıktan küçük nokta gibi görünüyorlardı. Fakat yakından bir ışık geliyordu; şeker fabrikasının sol tarafında kalıyordu. Acaba Jamie ve adamlarının başı derde mi girmişti? O yönden gelen şarkı seslerini duyabiliyor ve geniş alanı gösteren büyük parıltıyı da görebiliyordum. Buradan bakıldığında huzurlu görünüyordu ama ben pek huzurlu değildim.</p>

  <p class="normal">Birden su teresinin ve yanık şekerin ötesinde farklı bir koku algıladım – güçlü berbat bir kokuydu, adeta çürümüş et gibi kokuyordu. Öne doğru dikkatlice bir adım attım ve ayağımın altı birden gevşedi.</p>

  <p class="normal">Sanki gecenin bir parçası diğerlerinden sıyrılmış ve dizime kadar zıplamıştı. Büyük nesne bana doğru harekete geçmişti. Titreyen bacaklarıma doğru bir esinti geliyordu.</p>

  <p class="normal">Korkunç yüksek sesli bir tıslama, istem dışı attığım çığlığıma uyum sağlamıştı. Büyük, canlı ve leş kokan bir şeyle karşı karşıya olduğuma dair hislerim böylece doğrulanmıştı. Onun ne olduğunu bilmiyordum ama bunun bir parçası olmayacaktım.</p>

  <p class="normal">Sertçe popomun üzerine oturdum. Ne olacağını görmeyi beklemeden hemen çamurda kendimi toparlayıp emeklemeye başladım. Arkadan geldiğini belirten tıslama ve eşeleme sesleri vardı. Bir esintiyle bir şey ayağıma vurdu ve hemen ayağa fırlayıp koşmaya başladım.</p>

  <p class="normal">O kadar korkuyordum ki önüme bir adam çıkana kadar karşıma neyin çıkacağının farkında değildim. Adama çarptım. Onun taşıdığı meşale yere düşüp yaprakların arasında tıslayarak söndü.</p>

  <p class="normal">Adamın elleri omuzlarımı sardı ve arkamda bağrışlar vardı. Yüzümü onun tüysüz göğsüne bastırmıştı, misk kokusu güçlüydü. Güçlükle nefes alarak kendimi topladım ve uzun boylu zenci kölenin yüzüne bakmak için geriledim. O da bana hayretle bakıyordu.</p>

  <p class="normal">"Hanımefendi, burada ne yapıyorsunuz?" dedi. Ben cevap vermeden önce dikkatini arkamda olan şeye vermişti. Omuzlarımdaki tutuşu gevşedi ve ben de bakmak için arkama döndüm.</p>

  <p class="normal">Hayvanın etrafında altı adam vardı. İki adam meşale taşıyor, ışık diğer dördünü aydınlatıyordu. Üzerlerinde sadece peştamal gibi bir şey vardı ve ellerinde de keskin kazıklar.</p>

  <p class="normal">Bacaklarım hâlâ karıncalanıyor ve titriyordu. Bana neyin vurduğunu görünce de neredeyse düşecektim. Nesnenin yaklaşık altı metre uzunluğu ve rom fıçısı gibi zırhlı bir bedeni vardı. Büyük kuyruğunu birden yana savurdu ve yanındaki adamlar korkuyla bağırarak sıçradı. Kertenkele başı onlara doğru döndü ve büyük çenesini yeniden tıslamak için açtı.</p>

  <p class="normal">Çenesini öyle sert kapadı ki köpek dişlerinin ne kadar sağlam olduğunu anladım. Sanki bize bir şaka yapıyor gibiydi.</p>

  <p class="normal">"Asla bir timsaha gülme," dedim safça.</p>

  <p class="normal">"Hayır, madam. Kesinlikle yapmam!" dedi köle, beni bıraktı ve olayın olduğu yere dikkatlice yürümeye başladı.</p>

  <p class="normal">Adamlar ellerinde tuttukları kazıklarla hayvanı dürtükleyip onu kızdırmaya çalışıyorlardı. Başarılı oldukları da görülüyordu. Hayvanın tombul kısa bacakları yer değiştirirken yere sertçe basıyordu. Hayvan birden hızla sıçradı. Önündeki adam bağırıp geriledi ve dengesini kaybederek çamura düştü.</p>

  <p class="normal">Benimle çarpışan adam timsahın beline atladı. Ellerinde meşale olan adamlar ise bir ileri bir geri dans ediyor, birbirlerini cesaretlendirmek için bağırıyorlardı. Diğerlerine göre daha geniş yapılı ve elinde kazık olan adamlardan biri öne doğru atıldı. Adam timsahın kafasına vurdu, o sırada düşen köle geriliyor ama ayakları çamurda kayıyordu.</p>

  <p class="normal">Timsahın sırtındaki adam bir koluyla hayvanın kalın boynunu tutuyor, bir eliyle de burnunu yakalamaya çalışıyordu. Sonunda ağzı kapalı vaziyette yakaladı ve arkadaşlarına bir şeyler demeye başladı.</p>

  <p class="normal">Daha önceden fark etmediğim bir figür birden şeker kamışlarının arasından çıkıverdi. Hemen çabalayan ikilinin önüne diz çöküp hiç tereddüt etmeden timsahın çenesinin etrafını halatla sardı. Yükselen zafer çığlıkları diz çöken figürün bir kelimesiyle kesiliverdi.</p>

  <p class="normal">Ayağa kalktı ve emirler vererek ellerini kollarını sallamaya başladı. İngilizce konuşmuyordu ancak endişesi belirgindi. Hayvanın büyük kuyruğu serbestti, onunla mücadele etmeye çalışan herkesi devirmek için kuyruğunu sağa sola sallıyordu. Darbesinin güçlü olduğunu görünce bacaklarımın ezilip kırılmadığına şaşırıp kaldım.</p>

  <p class="normal">Kazıklı adam liderlerinin emrine uyarak hemen öne atıldı. Beni esir alan şokun uyuşukluğunu hissedebiliyordum ve bu hayal gibi görünen olayda bile, liderlerinin Ishmael diye çağrılmasına nedense şaşırmadım.</p>

  <p class="normal">"Haa!" dedi niyetini anlatmak istercesine ellerini yukarıya doğru kaldırarak. Kazık tutan adamlardan ikisi kazıklarını timsahın karnına sapladı ve üçüncüsü de kazığı hayvanın göğsüne sapladı.</p>

  <p class="normal">"Haa!" dedi Ishmael yeniden ve üç adam da kazıklarını dibine kadar itti. Bir saplanma sesiyle sürüngen kendini havaya attı ve sırtüstü yattı; alt tarafı meşale ışığında beyaz beyaz parlıyordu. Meşale tutanlar yeniden haykırdı. Gürültü kulaklarımı neredeyse sağır edecekti.</p>

  <p class="normal">Sonra Ishmael bir sözüyle onları durdurdu ve avcunu uzattı. Kelimenin ne olduğunu söyleyemem ama hareketinden bir bıçak istediği belliydi.</p>

  <p class="normal">Meşalecilerden biri peştamalından denizci kamasını çıkarıp liderinin avcuna bıraktı. Ishmael hemen arkasını dönüp aynı hızla bıçağı timsahın çeneyle boğaz arasına sapladı.</p>

  <p class="normal">Kan meşale ışığında siyah görünüyordu. Herkes gerileyip güvenli bir yerde durdu ve büyük sürüngenin çırpınarak ölmesini keyifle izledi. Ishmael doğruldu, karanlık şeker kamışlarına karşı gömleği bembeyaz parlıyordu. Diğerlerine nazaran o tamamen giyinikti ve belinde de deriden yapılma bir sürü küçük kese vardı.</p>

  <p class="normal">Uyuşuk sinir sistemim sayesinde bu zamana kadar ayakta kalabilmiştim. Birden çamurlu yere çöktüm.</p>

  <p class="normal">Bu hareket Ishmael'in dikkatini çekti. Uzun kafasını bana doğru çevirdi ve gözleri kocaman oldu. Onu gören diğerleri de bana baktı ve inanamamışçasına farklı dillerde yorumlar yapmaya başladılar.</p>

  <p class="normal">Bunu önemsemiyordum. Timsah hâlâ hırıltılı da olsa nefes alıyordu. Ben de. Gözlerim hayvanın pullu başına odaklıydı, göz bebekleri yeşilimsi altın renginde ince ve dardı. Onun tuhaf gözleri de bana bakıyor gibiydi. Timsah tepetaklak olmuştu ama hâlâ ordaydı.</p>

  <p class="normal">Yanağımın altındaki çamur serin ve yumuşaktı, timsahın pullarının arasından yükselen buhar gibi siyahtı. Sorular ve yorumlar endişeye dönüşmüştü fakat ben artık dinlemiyordum.</p>

  <p class="ortayazi">***</p>

  <p class="normal">Tamamen bilincimi kaybetmemiştim; itip kakışan bedenlerin ve ışığın farkındaydım. Sonra birisi beni kaldırdı ve kucakladı. Heyecanla konuşuyorlardı ama ara sıra onların konuşmalarını duyuyordum. Onlara beni yatırmalarını ve üzerime bir şey örtmelerini söylemek istedim ama dilim dönmüyordu.</p>

  <p class="normal">Beni taşıyan yardımcım şeker kamışlarını kenara iterken yaprakları yüzüme değiyordu; koçanları olmayan mısır tarlasından geçiyor gibiydik, sadece saplar ve hışırdayan yapraklar vardı. Adamlar artık sohbet etmiyordu, ayak sesleri bile kesilmişti.</p>

  <p class="normal">Köle kulübelerinin olduğu yere geldiğimizde, görme ve düşünme yetilerimi tekrar kazanmıştım. Sıyrıkların ve eziklerin dışında canım yanmıyordu ama bir şey göremiyordum, çünkü gözlerimi sımsıkı kapamıştım. Kulübelerden birine getirildiğimde öylece kaldım, panikle savaşıyor ve ayağa kalkmadan önce mantıklı bir plan yapmaya çalışıyordum.</p>

  <p class="normal">Lanet olası Jamie ve diğerleri neredeydi? Eğer iyilerse ya da kötülerse... Buluşma yerimize gelip orada olmadığımı anlayınca ne yapacaklardı? İzlerimden mi beni takip edeceklerdi?</p>

  <p class="normal">Peki Ishmael? O burada ne halt ediyordu? Onun lanet bir aşçı olmadığını çok iyi biliyordum.</p>

  <p class="normal">Kulübenin açık kapısından dışarıda şenlik olduğu anlaşılıyordu. İçeriye içki kokusu geliyordu ama rom değildi, kötü kokulu havasız kulübeye haşlanmış patatesin güzel kokusu hakimdi. Tek gözümü araladım ve dışarıda yanan ateşi gördüm. Kapının önünden birileri gelip geçiyordu, bu yüzden her şeyi tam göremiyordum.</p>

  <p class="normal">Bir zafer haykırışı geldi ve herkes birden kayboldu, sanırım ateşin olduğu yere gitmişlerdi. Muhtemelen timsahı pişirmişlerdi, ben buraya getirildiğimde o da arkamda kazıklarla taşınıyordu.</p>

  <p class="normal">Yavaşça dizlerimin üzerine yuvarlandım. Onlar işleriyle uğraşırken buradan kaçabilir miydim? Eğer en yakın şeker kamışı tarlasına girersem beni bulamayacaklarından kesinlikle emindim ancak bu karanlıkta nehri bulacağımdan emin değildim.</p>

  <p class="normal">Jamie'ye ve arkadaşlarına gitme umuduyla ana eve mi dönmeliydim? Düşüncesiyle birden ürperdim. Gözlerimin önüne salondaki uzun boylu beden gelmişti. Ama hem evi hem de tekneyi bulamazsam, bu aysız gecede onları nasıl bulacaktım?</p>

  <p class="normal">Düşüncelerim birden kapıda beliren gölge yüzünden yarıda kesildi. Ona bir baktım ve hemen doğrularak bir çığlık attım. Figür hemen içeri girip yatağımın yanına diz çöktü.</p>

  <p class="normal">"Böyle bağırma, kadın," dedi Ishmael. "Benim."</p>

  <p class="normal">"Doğru," dedim. Sırtımdan soğuk terler boşalıyordu ve kalbimin de hızlı hızlı attığını hissedebiliyordum. "Sanki sen olduğunu anladım da."</p>

  <p class="normal">Timsahın başını kesmişler, dilini ve ağız kısmını çıkarmışlardı. Ishmael de bir şapka gibi büyük ve ölü şeyi kafasına takmıştı. Gözleri ise dişlerin altında bir parıltıdan ibaretti. Hayvanın boş alt çenesi açık kalmış Ishmael'in yarı yüzünü saklamıştı.</p>

  <p class="normal">"<span class="ideitalik">Egungun</span>, sana zarar vermedi, değil mi?" diye sordu.</p>

  <p class="normal">"Hayır," dedim. "Arkadaşların sayesinde. Eee... rica etsem şunu çıkarabilir misin?"</p>

  <p class="normal">Ricamı önemsemeyip yere oturdu ve beni incelemeye koyuldu. Onun yüzünü göremiyordum ama beden dilinden kararsız olduğu anlaşılıyordu.</p>

  <p class="normal">"Neden buradasın?" diye sordu en sonunda.</p>

  <p class="normal">Başka bir fikrim olmadığımdan ona olan biteni anlattım. Öğrendiklerinden dolayı benim kafama vurmaya çalışmadı, gerçi bunu şeker tarlasına çöktüğüm zaman yapabilirdi.</p>

  <p class="normal">"Ahh," dedi anlatmamı bitirdiğim zaman. Sürüngenin kafasıyla bana doğru yaklaştı. Kafanın burundan akan bir damla elimin üzerine düştü, irkilerek hemen onu eteğime sildim.</p>

  <p class="normal">"Bayan bu gece burada değil," dedi sonunda, sanki bu konu hakkında bana güvenip güvenmeyeceğinden emin değildi.</p>

  <p class="normal">"Evet, biliyorum," dedim. Ayağa kalkmak için ayaklarımı altıma doğru çekiyordum. "Sen ya da adamlarından biri beni nehrin yanındaki büyük ağaca götürebilir mi? Eşim beni arıyordur," diye ekledim dikkatle.</p>

  <p class="normal">"Muhtemelen çocuk da onunladır," diye devam etti Ishmael beni önemsemeyerek. Geilie'nin gittiğini doğruladığında kalbim hızlı hızlı atmıştı, şimdi ise yerinden fırlayacaktı.</p>

  <p class="normal">"Ian'ı mı aldı? Neden?"</p>

  <p class="normal">Onun yüzünü göremiyordum ama timsah maskesinin içindeki gözleri keyifle parlıyordu – ama sadece biraz.</p>

  <p class="normal">"Bayan delikanlıları seviyor," dedi kötü bir sesle.</p>

  <p class="normal">"Öyle mi?" dedim açıkça. "Onun ne zaman geleceğini biliyor musun?"</p>

  <p class="normal">Uzun burun birden yukarıya kalktı ama o bana cevap vermeden önce arkamda birinin durduğunu hissetmiştim. Hemen arkama döndüm.</p>

  <p class="normal">"Seni tanıyorum," dedi kadın, bana bakarken geniş düzgün alnı hafiften kırışmıştı. "Değil mi?"</p>

  <p class="normal">"Tanışmıştık," dedim şaşkınlıktan zorlukla yutkunarak. "Nasılsınız Bayan Campbell?"</p>

  <p class="normal">Temiz yün elbisesinin yerini birkaç yerinden yırtılmış pamuklu koyu mavi elbise almış olmasına rağmen, son gördüğüm halinden çok daha iyi görünüyordu. Yüzü ve bedeni biraz zayıflamıştı ama çökmüş bakışları yok olmuştu.</p>

  <p class="normal">"İyiyim, teşekkür ederim, madam," dedi nazikçe. Soluk mavi bakışlar hâlâ odaklanma sorunu yaşıyordu. Güneşten bronzlaşmış tenine rağmen Bayan Margaret Campbell hâlâ tam olarak burada sayılmazdı.</p>

  <p class="normal">Bu etki, onun Ishmael'in giydiği şeyi fark etmemesinden kaynaklanıyordu. Yoksa Ishmael'in kendisini de mi fark etmemişti? Hâlâ bana bakmaya devam ediyordu, yüzünde anlamsız bir ilgi vardı.</p>

  <p class="normal">"Beni görmeye gelmeniz çok kibar bir davranış, madam," dedi. "İçecek bir şeyler ister misiniz? Belki bir fincan çay? Kırmızı şarabımız yok, çünkü erkek kardeşim güçlü içkilerin nefsi günaha yönlendirdiğini düşünüyor."</p>

  <p class="normal">"Ben de öyle düşünüyorum," dedim aklıma gelen düşünceleri durdurmaya çalışarak.</p>

  <p class="normal">Ishmael ayağa kalktı ve Bayan Campbell'ı saygıyla selamladı, bunu yaparken taktığı büyük kafa hafifçe kaydı.</p>

  <p class="normal">"Hazır mısın, bebeğim?" diye sordu adam yumuşak bir sesle. "Ateş bizi bekliyor."</p>

  <p class="normal">"Ateş... Evet, elbette," dedi ve bana döndü. "Siz de bana eşlik etmez misiniz, Bayan Malcolm?" diye sordu kibarca. Ben ayağa kalkarken kollarımdan tutarak, "Çay da kısa sürede hazır olur. Ateşin içine bakmak çok hoşuma gidiyor," dedi. "Siz de bazen ateşin içine bakarken bir şeyler gördüğünüzü hayal etmez misiniz?"</p>

  <p class="normal">"Ara sıra," dedim. Kapı eşiğinde duran Ishmael'e bir göz attım. Kararsızlığı yüzünden okunuyordu ama Bayan Campbell beni de arkasından çekiştirerek ona doğru giderken, Ishmael hafiften omuz silkti ve kenara kaydı.</p>

  <p class="normal">Dışarıda alanın tam ortasında büyük bir ateş yanıyordu. Timsahın derisi çoktan yüzülmüştü; başı olmayan hayvanın derisi bir kulübenin yanındaki iskeleye gerilmişti. Birkaç tane keskin tahta çubuk ateşin etrafını çevreliyordu, her bir çubukta da et vardı, iştah kabartan kokular etrafı sarmıştı.</p>

  <p class="normal">Belki üç düzine erkek, kadın ve çocuk ateşin kenarına toplanmış, kahkaha atıp konuşuyorlardı. Bir adam hurdası çıkmış bir gitarla şarkı söylüyordu. Biz alana girdiğimizde adamlardan biri bizi gördü ve "Hoo!" diyerek herkesi susturdu. Konuşmalar ve kahkahalar anında kesildi ve kalabalığa saygıdeğer bir sessizlik hâkim oldu.</p>

  <p class="normal">Ishmael yavaşça onlara doğru yürürken timsahın başı parlıyordu. Ateş ışığı herkesin yüzünü erimiş karamel gibi gösteriyordu. Bütün siyah gözler bizim gelişimizi izliyordu.</p>

  <p class="normal">Ateşin yanında küçük bir bank vardı, tahtaların dizimiyle oluşan çardak gibi bir şeye yerleştirilmişti. Burası Bayan Campbell'ın şerefine hazırlanmış olmalıydı ki bayan doğruca oraya oturdu ve bana da yanına oturmam için işaret etti.</p>

  <p class="normal">Düşmanlığın meraka dönüştüğü bir ifadeyle gözlerin bana odaklandığını hissedebiliyordum ancak ilginin çoğu Bayan Campbell'a yönelikti. Etrafımızı saran yüzlere şöyle bir baktığımda bana tamamen yabancı olduklarını gördüm; Joe Abernathy'nin yüzü gibi değillerdi, onun atalarının soyu Avrupa kanına karıştıkça renkleri açılmıştı.</p>

  <p class="normal">Gitar çalan adam dizlerine yerleştirdiği küçük bir davulu yanına aldı. Davulun yan taraflarında hayvan resimleri vardı. Adam, davulu kalp atışı gibi ritimle yavaşça çalmaya başladı.</p>

  <p class="normal">Bayan Campbell'a bir baktım. Ellerini kucağına kavuşturmuş yanımda huzurlu bir şekilde oturuyordu. Dudaklarında küçük bir gülümsemeyle kıvılcımlar sıçrayan ateşe bakıyordu.</p>

  <p class="normal">Müziğin ritmine uyan kalabalık ikiye ayrıldı, büyük bir sepet taşıyan iki kız alana geldi. Sepetin sapı beyaz güllerle bezeliydi ve kapağı bir açılıp bir kapanıyordu, içinde bir şey olduğu belliydi.</p>

  <p class="normal">Kızlar sepeti Ishmael'in ayakucuna bırakırken onun tuhaf başlığına da korku dolu gözlerle baktılar. Ishmael kızların başını eliyle sıvazlayıp bir şeyler mırıldandı ve onların çekilmesine izin verdi. Ishmael'in yukarı kaldırdığı avuçlarında sarı-pembe bir parıltı belirdi, sanki kızların örülmüş saçlarında kelebekler uçuşuyordu.</p>

  <p class="normal">İzleyiciler bu zamana kadar sessizliklerini korumuşlardı. Bu sessizlik hâlâ devam ediyordu ama bir dahaki sefere ne olacağını merak ederek, olacakları görmek için boyunlarını uzatıp biraz daha yaklaşıyorlardı. Davul daha hızlı çalmaya başlamıştı fakat yumuşak ritimlerini sürdürüyordu. Kadınlardan biri taş bir şişe tutuyordu, öne doğru bir adım atıp onu Ishmael'e verdi ve yeniden kalabalığa karıştı.</p>

  <p class="normal">Ishmael likör şişesini alıp yerdeki sepetin etrafına döktü. Anlık da olsa sakinleşen sepet yapılan bu hareketten ve içkinin keskin kokusundan rahatsız olmuşçasına hareket etti.</p>

  <p class="normal">Bezle sarılı kazığı tutan biri öne çıktı ve kazığı üstündeki bezler tutuşup yanana kadar ateşte tuttu. Ishmael'in bir kelimesiyle de meşaleyi likörün döküldüğü yere uzattı. Alevler mavi renkli bir çember gibi yükselip sönerken izleyiciler hep bir ağızdan inledi. Sepetten ise "Üüürü-üü," diye bir ses yükseldi.</p>

  <p class="normal">Bayan Campbell kımıldadı ve şüpheyle sepete baktı.</p>

  <p class="normal">Sanki horozun sesi bir işaretmiş gibi bir flüt çalmaya ve kabalık uğuldamaya başladı.</p>

  <p class="normal">Ishmael ayağa kalkıp bizim oturduğumuz çardağa doğru geldi, elinde kırmızı bir örtü vardı. Bununla Margaret'ın bileğini sardı ve işini bitirdiğinde de bayanın elini kucağına bıraktı.</p>

  <p class="normal">"Ahh, bir mendilim var!" diye bağırdı Margaret ve biraz bilinçsizce bileğini kaldırıp burnunu sildi.</p>

  <p class="normal">Benim haricimde kimse bunu görmemiş gibiydi. Bütün ilgi, kalabalığın önünde durmuş benim anlayamadığım bir dilde konuşan Ishmael'deydi. Sepetteki horoz yeniden öttü ve sepetin sapındaki beyaz güller titredi.</p>

  <p class="normal">"Umarım bunu bir daha yapmaz," dedi Margaret Campbell biraz aksice. "Eğer bir daha yaparsa bu üçüncü olacak ve bu da kötü şans demektir, değil mi?"</p>

  <p class="normal">"Öyle mi?" Ishmael şimdi geri kalan likörü çardağın etrafına döküyordu. Alevlerin Margaret'ı şaşırtmamasını umuyordum.</p>

  <p class="normal">"Ahh, evet. Archie böyle söylüyor. 'Horoz üç kez ötmeden sen bana ihanet etmezsin.' Archie kadınların her zaman ihanet ettiğini söyler. Sence de böyle mi?"</p>

  <p class="normal">"O senin görüşüne bağlı bence," diye mırıldandım olanları izleyerek. Bayan Campbell bu salınan ve mırıldanan kölelere, müziğe, hareket eden sepete ve kalabalıktan ona verilen küçük eşyaları alan Ishmael'e alışkın gibi görünüyordu.</p>

  <p class="normal">"Acıktım," dedi. "Umarım çay birazdan hazır olur."</p>

  <p class="normal">Ishmael bunu duymuştu. Belinde asılı olan keselerden birine uzanıp sarılı küçük bir yığın çıkardı, kırılmış eski bir porselen fincan gibi görünüyordu, kenarlarındaki altın işleme görülebiliyordu. Ishmael bunu nazikçe Margaret'ın kucağına bıraktı.</p>

  <p class="normal">"Ahh, ne güzel," dedi Margaret mutlu bir şekilde ellerini çırparak. "Belki kurabiye de vardır."</p>

  <p class="normal">Ne var ki ben öyle düşünmüyordum. Ishmael kalabalığın ona verdiği eşyaları vermişti. İçlerinde birkaç tane küçük kemik, yasemin dalı, tahtadan yapılmış iki ya da üç tane küçük figür vardı, her biri küçük bir beze sarılıydı.</p>

  <p class="normal">Ishmael yeniden konuştu ve meşaleyi yere tutmasıyla çardağın etrafını alevler sardı. Ama alevler hemen söndü ve serin gecede havayı yanık kokusu aldı. Ishmael sepeti açıp horozu çıkardı.</p>

  <p class="normal">Büyük sağlıklı bir horozdu, meşalenin ışığında siyah tüyleri parlıyordu. Horoz çılgınca debeleniyor ve ciyaklıyordu ancak kaçmasını önlemek için ayakları sarılmıştı. Ishmael bir şeyler söyleyerek selam verdi ve horozu Margaret'a teslim etti.</p>

  <p class="normal">"Ahh, teşekkürler," dedi bayan kibarca.</p>

  <p class="normal">Horoz boynunu uzattı, ibiği kıpkırmızı parlıyordu. Yeniden ötmeye başladı ve Margaret onu salladı.</p>

  <p class="normal">"Yaramaz kuş!" dedi öfkeyle ve horozu ağzına yaklaştırıp kafasının arkasını ısırdı.</p>

  <p class="normal">Margaret bahtsız horozun başını burkarken ense kemiklerinin kırıldığını ve horozun iniltiye benzer sesler çıkardığını duyabiliyordum.</p>

  <p class="normal">Sonra canı çıkmış horozu göğsüne bastırdı. Elbisesi de olduğu gibi kan olmuştu. Hayvanın akan kanıyla fincan doldurulurken, "Tamam, canım her şey geçti," dedi Margaret.</p>

  <p class="normal">Kalabalık ilk başta çığlık atmıştı ama şimdi herkes sessizce olanları izliyordu. Flüt bile sessizleşmişti ama davul öncekinden daha sesli bir şekilde çalınıyordu.</p>

  <p class="normal">Margaret kanı süzülmüş bedeni kenara koydu ve kalabalıktan çıkan bir çocuk onu aldı. Margaret kana bulanmış eliyle çay fincanını alırken eteğindeki kanı silkeledi.</p>

  <p class="normal">"Önce misafirler," dedi nazikçe. "Bir yudum almaz mısınız, Bayan Malcolm?"</p>

  <p class="normal">Ishmael sayesinde buna cevap vermekten kurtulmuştum. Bana kaba bir boynuz kabı verip bunu içmemi söylemişti. Başka bir seçeneğim olmadığından içmeye başladım.</p>

  <p class="normal">Yeni damıtılmış bir romdu, boğazımı yakacak kadar keskin olduğundan öksürdüm ve hapşırdım. İçkinin içindeki bitkileri boğazımda ve burnumda hissedebiliyordum; likörle ıslatılmış bir bitkiydi. Pek acı değildi ama hoştu.</p>

  <p class="normal">Benimki gibi diğer kaplarda kalabalıkta elden ele dolaşıyordu. Ishmael biraz daha içmem için bana işaret etti. Ben de kabı bir kez daha dudaklarıma götürdüm ama pek fazla içmedim. Burada her ne olacaksa aklımın başımda olması gerektiğini düşünüyordum.</p>

  <p class="normal">Bayan Campbell ise zarif yudumlarla bütün fincanı içti. Kalabalık olacakları sabırsızlıkla bekliyordu. Yavaşça sallanmaya başladı ve bir kadın acılı şarkısı havayı doldurdu. Kısık sesi davulun ritimlerine uyuyordu.</p>

  <p class="normal">Ishmael'in maskesinin gölgesi yüzüme düşmüştü, bakmak için başımı yukarı kaldırdım. O da yavaşça bir ileri bir geri sallanıyordu. Giydiği beyaz gömleğin omuzlarında kan lekesi vardı ve göğsü ter içindeydi. Birden kafasındaki timsahın yaklaşık on beş kilo olduğunu düşündüm, çünkü Ismael'in ense ve omuz kasları ağırlıktan gerilmişti.</p>

  <p class="normal">Ellerini yukarıya kaldırdı ve o da şarkıya katıldı. Sırtımdan aşağıya bir ürpertinin indiğini hissedebiliyordum. Yüzü maskeli olabilirdi ama sesi aynı Joe'nun sesiydi; derinden, tatlı ve güçlü. Gözlerimi kapadığımda Joe'yu görebiliyordum, gülümsediği zaman arkadaki altın dişi ortaya çıkardı.</p>

  <p class="normal">Sonra gözlerimi açtım ve yarı sersemlemiş halde timsahın korkunç maskesi yerine, ateşin o soğuk acımasız gözlerde sarı yeşil renkte parıldadığını gördüm. Ağzım kurumuştu ve kulaklarım da söylenen bu tatlı, güçlü sözlerle uğuldamaya başlamıştı.</p>

  <p class="normal">Ishmael bütün ilgiyi kendi üzerine topluyordu; siyah gözler ona odaklanmış ve herkes şarkıya eşlik etmeye başlamıştı.</p>

  <p class="normal">Gözlerimi yeniden kapatıp başımı sertçe iki yana salladım. Tahta bankın kenarına tutundum, sanki onun gerçek olup olmadığını anlamaya çalışıyordum. Sarhoş olmadığımı biliyordum; romun içine hangi bitki karıştırıldıysa çok güçlüydü. Onun bir yılan gibi kanımda kıvrıldığını hissedebiliyordum. Bunun devam etmesine mani olmak için gözlerimi sıkıca kapalı tutuyordum.</p>

  <p class="normal">Kulaklarımı tıkamamıştım ama sesler alçalıp yükseliyordu. Böyle ne kadar zaman geçti bilmiyorum. Kendime geldiğim zaman davulun ve şarkının bittiğini fark ettim.</p>

  <p class="normal">Ateşin etrafı tamamen sessizdi. Ateşin çıtırtısını ve akşam rüzgârında şeker kamışı yapraklarının hışırtısını duyabiliyordum. Bir fare de benim arkamdaki kulübenin çatısına tırmanmıştı.</p>

  <p class="normal">İlaç hâlâ damarlarımda dolaşıyordu ancak etkisi azalıyordu; yeniden düşünmeye başlamıştım. Ama kalabalık öyle değildi. Hepsi gözlerini kırpmadan duruyordu. Birden aklıma benim zamanımdaki vudu efsanelerini, zombileri ve büyü yapan vudu rahiplerini hatırladım. Geilie ne demişti? <span class="ideitalik">Hepsinde bir gerçeklik payı vardır</span>.</p>

  <p class="normal">Ishmael yeniden konuşmaya başladı. Başındaki timsah maskesini çıkarıp ayakucuna koydu, gölgede gözleri simsiyah görünüyordu.</p>

  <p class="normal">"<span class="ideitalik">Ils sont arrivés</span>," dedi Ishmael sessizce. <span class="ideitalik">Geldiler</span>. Terlemiş yüzünü kaldırdı ve kalabalığa baktı.</p>

  <p class="normal">"Kim sormak ister?"</p>

  <p class="normal">Buna cevapmış gibi kalabalığın arasından genç bir kadın ortaya çıktı, sersemlemiş gibiydi ve çardağın önüne diz çöktü. Bir elini hamile bir kadın şeklindeki tahta figürlerden birine koydu.</p>

  <p class="normal">"<span class="ideitalik">Aya, gado</span>," dedi yanımdaki ses ama konuşan Margaret Campbell değildi. Ses yaşlı bir kadının sesiydi ve soruya olumlu bir cevap vermişti.</p>

  <p class="normal">Genç kadın sevinçten bağırıp yerlere kapandı. Ishmael ayağıyla onu hafifçe dürttü ve kadın çabucak ayağa kalkıp yeniden kalabalığa karıştı. Elindeki küçük figüre selam verip devamlı "<span class="ideitalik">Mana, mana</span>," diyordu.</p>

  <p class="normal">Bir sonraki genç bir delikanlıydı. Yüzünden bir önceki kadının erkek kardeşi olduğu belliydi. Az önceki kadın, kardeşi konuşmadan önce delikanlının başını okşamıştı.</p>

  <p class="normal">"<span class="ideitalik">Grandmêre</span>," dedi çocuk genizden Fransızca konuşarak.</p>

  <p class="normal">Delikanlı yere bakarak utangaç bir şekilde sorusunu sordu. "Sevdiğim kadın aşkıma cevap verecek mi?"</p>

  <p class="normal">Yanımdaki kadın kahkaha koyuverdi, yaşlı sesi alaylı ama nazikti. "<span class="ideitalik">Certainement,</span>" diye cevap verdi. "Verecek fakat onun peşinde dolanan üç kişi daha var. Sen başka birini bul; daha çirkin ama varlıklı."</p>

  <p class="normal">Genç delikanlı kederli bir halde geri çekildi ve yerini yaşlı bir adama bıraktı. Adam küçük figürlerden birine dokunurken acı dolu bir sesle Afrika dilini konuşmaya başladı. Hiçbir şey anlamıyordum.</p>

  <p class="normal">"<span class="ideitalik">Setato hoye</span>," dedi. Bu sefer yanımdaki ses değişti. Bu sefer erkek sesiydi ama çok yaşlı bir ses değildi ve öfkeyle aynı dili konuşuyordu.</p>

  <p class="normal">Göz ucuyla yanıma baktım ve ortalık sıcak olmasına rağmen tüylerim diken diken oldu. Artık yüz Margaret'ın yüzü değildi. Yüz hatları aynıydı ama gözleri parlamış, dikkatle soru sorana bakıyordu. Ağız kıvrımları sertleşmiş ve boğazı bir kurbağanınki gibi şişmeye başlamıştı.</p>

  <p class="normal">"Buradalar," demişti Ishmael. Gerçekten de 'onlar' buradaydılar. Ishmael yan tarafta duruyordu, sessizdi ama dikkatlice izliyordu. Margaret'a bakmadan önce gözlerinin bir an bana odaklandığını görebilmiştim.</p>

  <p class="normal">"Onlar." Tek tek insanlar geliyor, diz çöküp sorularını soruyorlardı. Bazıları İngilizce, bazıları Fransızca ya da kendi Afrika dillerini konuşuyordu. Bütün söylenenleri anlamıyordum ama sorular Fransızca ya da İngilizce olduğunda ilk başta saygı sözleriyle sorularına başlıyorlardı; 'Büyükbaba' ya da 'Büyükanne' ve bir kez de 'Teyze' demişlerdi.</p>

  <p class="normal">Yanımdaki kadının hem yüzü hem de sesi değişiyordu, 'onlar' sorulara cevap veriyordu; kadın ya da erkek, orta yaşlı ya da yaşlı, ateşin kıvılcımlarıyla Margaret'ın yüzü de değişiyordu.</p>

  <p class="normal"><span class="ideitalik">Siz de bazen ateşin içine bakarken bir şeyler gördüğünüzü hayal etmez misiniz?</span> Kendi sesi aklıma gelmişti, ince ve çocuksuydu.</p>

  <p class="normal">Onu dinlerken tüylerimin diken diken olduğunu hissettim. Ishmael'in yeniden yakalanmayı ve köle edilmeyi göze alıp, neden buraya geldiğini sonunda anlamıştım. Ne arkadaşına, ne aşkına, ne de köle arkadaşlarına sadık olduğu için gelmişti, tek sebebi güçtü.</p>

  <p class="normal">Geleceği söylemek için güç diye neyi kullanıyordu? Topluluğa baktığımda bunun cevabını alabiliyordum. Ishmael Margaret için geri gelmişti.</p>

  <p class="normal">Bir müddet bu böyle devam etti. İlacın etkisinin ne zaman geçeceğini bilmiyordum ama bazılarının sağa sola dağılıp uyukladıklarını görebiliyordum. Diğerleri ise sessizce kulübelerine çekiliyordu. Bir müddet sonra neredeyse tamamen yalnızdık. Ateşin etrafında sadece birkaç kişi kalmıştı, hepsi de erkekti.</p>

  <p class="normal">Hepsi de kendinden emin bir şekilde konuşuyordu, diğer kölelere göre en azından onlar böyle şeylere alışkın gibi görünüyorlardı. Olanları izleyerek grup halinde geri çekildiler ve içlerinden biri öne çıkıp konuşmaya başladı.</p>

  <p class="normal">Ateşin etrafındaki uyuyan kişileri göstererek, "Hepsi bitti, efendim," dedi Ishmael'e, "Sorma sırası sizde."</p>

  <p class="normal">Ishmael'in yüzünde gülümsemeden başka bir şey yoktu ama birden endişelenmişti. Belki yanındaki adamlar yüzündendi. Tehdit edici görünmüyorlardı fakat ilgilerini Margaret'tan ziyade Ishmael'e vermişlerdi.</p>

  <p class="normal">Sonunda Ishmael başıyla onayladı ve Margaret'a döndü. Bu süre zarfında kadının yüzü tamamen ifadesizdi, gözlerinin arkasında kimse yok gibiydi.</p>

  <p class="normal">"Boussa," dedi Ishmael. "Gel, Boussa."</p>

  <p class="normal">Ateşin içine düşmeden, mümkün olduğunca uzaklaşabildiğim kadar Margaret'tan uzaklaştım. Boussa her kimse hemen gelmişti.</p>

  <p class="normal">"Duyuyorum." Ishmael'inki kadar derin bir sesti ama daha hoş olabilirdi. Elbette değildi. Adamlardan biri istem dışı olarak geri çekildi. Ishmael yalnızdı; diğerleri uzak duruyor gibiydi, sanki Ishmael kötü bir şey yapıyordu.</p>

  <p class="normal">"Bana istediğimi söyle, Boussa," dedi Ishmael.</p>

  <p class="normal">Margaret başını yana eğdi, açık mavi gözleri keyiften parlıyordu. "Ne bilmek istiyorsun?" dedi derin ses alayla. "Ne için, efendim? Sana her şeyi söyleyebilirim, hiçbir şeyi de söylemeyebilirim."</p>

  <p class="normal">Ishmael'in yüzündeki gülümseme Boussa'nınkiyle aynıydı.</p>

  <p class="normal">"Doğru söylüyorsun," dedi yumuşak bir sesle. "Ama bunlar–" Gözlerini ondan ayırmadan etrafındaki insanları gösterdi. "Benimle gelecekler mi?"</p>

  <p class="normal">"Gelebilirler," dedi derin ses. Hoş olmayan bir şekilde kıkırdadı.</p>

  <p class="normal">"Anne Kurtçuk üç gün içinde ölecek. Burada onlara hiçbir şey olmayacak. Benden istediğin bu kadar mı?" Bir cevap beklemeden Boussa iyice esnedi ve Margaret'ın ağzından bir geğirme sesi yükseldi.</p>

  <p class="normal">Margaret ağzını kapadı ama gözleri öylece bakmaya devam ediyordu. Adamlar bu bakışların farkında değildi, heyecanlanmışa benziyorlardı fakat Ishmael bana bakarak onları susturdu. Birden sessizleştiler, giderken hâlâ bana bakıp mırıldanıyorlardı.</p>

  <p class="normal">Son adam da alandan gittiğinde Ishmael gözlerini kapadı ve omuzları çöktü. Birden içimin çekildiğini hissettim.</p>

  <p class="normal">"Ne–" diye başladım ama sonra sustum. Ateşin karşısındaki şeker kamışı tarlasından biri çıkmıştı. Şeker kamışı gibi uzun boylu olan Jamie'nin beyaz gömleği saçlarının kızıllığı gibi ateşte kıpkırmızı parlıyordu.</p>

  <p class="normal">Bir parmağını dudaklarına götürdü ve ben de başımı salladım. Bir elimle eteğimi tutarken ayaklarımı da topluyordum. Hemen ayağa kalkıp ateşin karşısına koşacaktım ve Ishmael beni yakalamadan Jamie ile birlikte buradan kaçacaktım. Peki Margaret ne olacaktı?</p>

  <p class="normal">Tereddütle ona baktım ve yüzünün bir kez daha canlandığını gördüm. Güzel hevesli dudakları aralandı ve parlayan gözlerini kıstı, öyle ki ateşin karşısına bakarken tamamen yana yatık görünüyorlardı.</p>

  <p class="normal">"Baba?" dedi Brianna'nın sesi.</p>

  <p class="ortayazi">***</p>

  <p class="normal">Tüylerim diken diken olmuştu. Bu Brianna'nın sesi, Brianna'nın yüzüydü. Gözleri koyu mavi ve yana yatıktı.</p>

  <p class="normal">"Bree?" diye fısıldadım ve yüz bana döndü.</p>

  <p class="normal">"Anne," dedi kızımın sesi derinden gelen bir sesle.</p>

  <p class="normal">"Brianna," dedi Jamie ve yüz ona döndü.</p>

  <p class="normal">"Baba," dedi büyük bir merakla. "Senin olduğunu biliyordum. Her zaman seni hayal ediyorum."</p>

  <p class="normal">Jamie'nin yüzü bembeyaz olmuştu. Sessizce dua ettiğini ve istavroz çıkardığını görebiliyordum.</p>

  <p class="normal">"Annemin yalnız gitmesine izin verme," dedi ses kararlılıkla. "Sen de onunla git. Sizi hep kollayacağım."</p>

  <p class="normal">Ateşin çıtırtısından başka bir ses duyulmuyordu. Ishmael yanımdaki kadına odaklanmıştı. Sonra kadın Brianna'nın yumuşak sesiyle yeniden konuştu.</p>

  <p class="normal">"Seni seviyorum, baba. Seni de anne." Bana doğru yaslandı ve taze kan kokusunu alabildim. Sonra dudakları benimkine dokundu ve ben çığlık attım.</p>

  <p class="normal">Ayağa kalkıp karşı tarafa geçtiğimi hatırlamıyorum. Tek bildiğim Jamie'ye sarıldığım ve yüzümü ceketine gömdüğümdü, titriyordum.</p>

  <p class="normal">Yanağımın altındaki kalbi hızlı hızlı atıyordu ve onun da titrediğini düşünüyordum. Elinin belimde olduğunu ve kolunun da sımsıkı omuzlarımı sardığını hissedebiliyordum.</p>

  <p class="normal">"Tamam," dedi, sesini ayarlamak için göğsünün inip kalktığını hissediyordum. "Gitti."</p>

  <p class="normal">Bakmak istemiyordum ancak ateşe doğru bakmak için kendimi zorladım. Huzurlu bir sahne vardı. Margaret Campbell bankta sessizce oturuyor, kendi kendine bir şeyler mırıldanıyor ve elindeki uzun siyah tüyü dizlerine sürtüyordu. Ishmael ise onun arkasında duruyor, eliyle onun saçlarını okşuyordu. Alçak ve yumuşak bir sesle ona bir şeyler mırıldanıyordu.</p>

  <p class="normal">Korku dolu yüze bakmak için arkasına dönerek, "Ahh, hiç yorgun değilim!" dedi kadın ona. "Ne kadar güzel bir partiydi, değil mi?"</p>

  <p class="normal">"Evet, bebeğim," dedi Ishmael kibarca. "Ama şimdi dinlenmen lazım." Döndü ve ıslık çaldı. Birden iki kadın karanlığın içinden çıkıverdi; çağrılmayı bekliyor olmalılardı. Ishmael onlara bir şey söyledi ve onlar da hemen Margaret'ı kaldırıp, Afrika dilinde ve Fransızca bir şeyler söyleyerek onu uzaklaştırdılar.</p>

  <p class="normal">Ishmael ateşin karşısında bize bakıyordu. Geilie'nin heykellerinden biri gibi görünüyordu.</p>

  <p class="normal">"Yalnız gelmedim," dedi Jamie. Sanki silahlı askerlerin olduğunu ima edercesine arkasındaki şeker tarlasını gösteriyordu.</p>

  <p class="normal">"Ahh, yalnız da gelebilirdiniz, efendim," dedi Ishmael hafif bir gülümsemeyle. "Önemli değil. <span class="ideitalik">Loa</span> sizinle konuştu. Benden korunacaksınız." Bir arkasına bir bize bakıyordu.</p>

  <p class="normal">"Bir <span class="ideitalik">loa</span>nın beyaz bir adamla konuştuğunu hiç duymamıştım." Bunu unutmak istercesine başını iki yana salladı. "Şimdi gidin," dedi sessizce emir vererek.</p>

  <p class="normal">"Daha değil." Jamie kolunu omzumdan çekti ve doğruldu. "Ian adındaki bir çocuk için geldim. Onsuz hiçbir yere gitmiyorum."</p>

  <p class="normal">Ishmael kaşlarını yukarıya kaldırdı.</p>

  <p class="normal">"Yaa," dedi yeniden. "O çocuğu unutun. Çoktan gitti."</p>

  <p class="normal">"Nereye gitti?" diye sordu Jamie sertçe.</p>

  <p class="normal">Ishmael ona bakarken başını yana eğdi.</p>

  <p class="normal">"Anne Kurtçuk ile gitti, efendim," dedi. "Ve onun gittiği yere siz gidemezsiniz. O çocuk gitti, efendim," dedi yeniden konuşmayı bitirircesine. "Siz de gidin, siz zeki bir adamsınız." Etrafı dinlemek için sustu. Uzaklardan bir yerden davul çalınıyordu.</p>

  <p class="normal">"Yakında diğerleri de gelecek," dedi. "Size benden zarar gelmez, efendim ama onları bilemem."</p>

  <p class="normal">"Diğerleri kim?" diye sordum. <span class="ideitalik">Loa</span> şokunu atlatabilmiştim ama yine de korkuyla konuşuyordum.</p>

  <p class="normal">"Sanırım Maronlar," dedi Jamie. Tek kaşını kaldırarak Ishmael'e baktı. "Yoksa sen de mi?"</p>

  <p class="normal">Rahip başını 'evet' anlamında salladı.</p>

  <p class="normal">"Bu doğru," dedi. "Boussa'nın ne dediğini duydunuz? <span class="ideitalik">Loa</span> bizi koruyor, biz gidiyoruz." Kulübeleri ve arkasındaki tepeleri gösterdi. "Davullar onlar tepelerden aşağıya insin diye çalınıyor, gitmek için çok güçlüyüz."</p>

  <p class="normal">Sohbeti bitirircesine gitmek için arkasını döndü.</p>

  <p class="normal">"Bekle!" diye seslendi Jamie. "Onun nereye gittiğini söyle. Bayan Abernathy ve çocuğun!"</p>

  <p class="normal">Ishmael arkasını döndü, omuzları timsah kanıyla kaplıydı.</p>

  <p class="normal">"Abandawe'e," dedi.</p>

  <p class="normal">"Peki orası nerede?" diye diretiyordu Jamie sabırsızca. Bir elimi koluna koydum.</p>

  <p class="normal">"Nerede olduğunu ben biliyorum," dedim ve Ishmael'in gözleri şaşkınlıktan büyüdü. "En azından Hispanyola'da olduğunu biliyorum. Lawrence bana anlatmıştı. Geilie'nin ondan istediği şey o yerin nerede olduğunu öğrenmekti."</p>

  <p class="normal">"O ne peki? Bir köy, bir kasaba?" Jamie'nin gerildiğini hissedebiliyordum, gitmek için sabırsızlanıyordu.</p>

  <p class="normal">"Bir mağara," dedim, sıcak hava ve ateşe rağmen üşüdüğümü hissediyordum. "Eski bir mağara."</p>

  <p class="normal">Ishmael, "Abandawe büyülü bir yerdir," diyerek lafa karıştı, sesi oldukça yumuşaktı sanki yüksek sesle konuşmaya korkar gibiydi. Sonra gözlerini bana dikti. "Clotilda, Anne Kurtçuk'un seni yukarıya götürdüğünü söyledi. Belki orada ne yaptığını sen biliyorsundur?"</p>

  <p class="normal">"Biraz." Dudaklarımın kuruduğunu hissediyordum. Geilie'nin kandan bahsederken, yumuşak tombul beyaz ellerinin mücevherlerde dolaştığını hatırlayabiliyordum.</p>

  <p class="normal">Sanki bu düşünceyi anlamış gibi Ishmael bana doğru yürüdü.</p>

  <p class="normal">"Sana sordum, kadın. Hâlâ âdet görüyor musun?"</p>

  <p class="normal">Jamie birden kolunu çekti ama ben sakin olması için onu tuttum.</p>

  <p class="normal">"Evet," dedim. "Neden? Bununla ne ilgisi var?"</p>

  <p class="normal">Vudu rahibinin huzursuz olduğu belliydi; bana ve kulübelere doğru baktı. Arkasındaki karanlıkta bir hareketlenme vardı. Arkasındakiler şeker kamışlarının fısıltısı gibi konuşup bir sağa bir sola koşuşturuyorlardı. Gitmek için hazırlanıyorlardı.</p>

  <p class="normal">"Âdet gören bir kadın büyüyü öldürür. Sen görüyorsun ve güçlüsün, büyü sana işlemez. Yaşlı kadınlar büyü yapar, kimileri buna cadı derler. Bizler <span class="ideitalik">loa</span> deriz, hem iyileştirir hem de hasta ederler." Uzun bir müddet bana baktı ama sonra başını iki yana salladı.</p>

  <p class="normal">"Ama Anne Kurtçuk'un yaptığı büyüyü sen yapamazsın. O büyü onu öldürecek ama seni de öldürecek." Boş bankı gösterdi. "Boussa'nın ne dediğini duydun. Anne Kurtçuk'un üç gün içinde öleceğini söyledi. Çocuğu da aldı, o da ölecek. Siz de onu takip edeceksiniz, efendim. Muhtemelen siz de öleceksiniz."</p>

  <p class="normal">Jamie'ye baktı ve bileklerini adeta bağlıymış gibi çapraz tutarak kollarını öne doğru uzattı. "Sana <span class="ideitalik">amiki</span> diyorum," dedi. Görünmez bağı kopartarak ellerini aşağıya indirdi. Birden arkasını döndü ve karanlıkta kayboldu. Ondan geriye adım ve eşya taşıma sesleri kaldı.</p>

  <p class="normal">"Tanrım sen bizi koru," diye mırıldandı Jamie. Bir elini saçlarına götürdü, sönmeye dönen ateşte saçları parlıyordu.</p>

  <p class="normal">"Sen bu yeri biliyor musun, Sassenach? Geilie'nin Ian ile gittiği yeri?"</p>

  <p class="normal">"Hayır, tek bildiğim Hisponyala tepelerinden birinde olduğu. Bir de içinden nehir geçiyormuş."</p>

  <p class="normal">"O zaman Stern'i almalıyız," dedi kararlı biçimde. "Hadi gel, diğerleri nehir kenarında."</p>

  <p class="normal">Onu takip etmek için atıldım fakat şeker tarlasının yanındayken arkama bakmak için döndüm.</p>

  <p class="normal">"Jamie! Bak!" Arkamızda ateş sönüyordu ama çok uzaklarda Rose Hall küçük bir leke gibi görünüyordu. Arkasındaki tepede gökyüzü kırmızı renkteydi.</p>

  <p class="normal">"Yanan Howe'un yeri olmalı," dedi. Tamamen duygusuzca konuşuyordu. Dağın sol tarafını işaret etti, küçük bir portakal kızarıklığı vardı. "Sanırım orası da On İki Ağaçlar."</p>

  <p class="normal">Davul sesi gecenin karanlığında nehrin yukarısından aşağısına doğru yankılanıyordu. Ishmael ne demişti? <span class="ideitalik">Davullar onlar tepelerden aşağıya insin diye çalınıyor, gitmek için çok güçlüyüz</span>.</p>

  <p class="normal">Küçük bir köle grubu kulübelerden çıkıyordu, kadınlar bebeklerini, bohçalarını ve tencerelerini taşıyorlardı. Bir genç kadın da nazikçe Margaret Campbell ile birlikte yürüyordu.</p>

  <p class="normal">"Bayan Campbell!" diye bağırdı Jamie. "Margaret!"</p>

  <p class="normal">Margaret ve arkadaşı durdu. Genç kadın Jamie ile kadının arasına girdi ama Jamie zarar vermeyeceğini anlatmak için iki elini yukarıya kaldırdı ve kadın da gönülsüzce çekildi.</p>

  <p class="normal">"Margaret," dedi. "Margaret, beni tanımadın mı?"</p>

  <p class="normal">Jamie'ye boş boş bakıyordu. Çok yavaşça Jamie kadının yüzünü ellerinin arasına aldı.</p>

  <p class="normal">"Margaret," dedi. "Margaret, duy beni! Beni tanıdın mı, Margaret?"</p>

  <p class="normal">Kadın gözlerini kırpıştırdı ve yumuşak yüzü yeniden hayata döndü. <span class="ideitalik">Loa</span>nın ona sahip olduğu gibi bir şey değildi. Bu korkunun utanmaya karıştığı bir ifadeydi.</p>

  <p class="normal">"Evet, seni tanıdım, Jamie," dedi sonunda. Sesi bir genç kızınki gibi canlı ve saftı. Gözleri bir kez daha canlandı, yüzü hâlâ Jamie'nin elleri arasındaydı. "Görüşmeyeli çok uzun zaman oldu, Jamie," dedi onun gözlerine bakarak. "Ewan'dan bir haber aldın mı? O iyi mi?"</p>

  <p class="normal">Jamie bir müddet öylece kaldı, yüzü hissettiği duyguları gizleyebiliyordu.</p>

  <p class="normal">"Çok iyi," diye fısıldadı sonunda. "Hem de çok iyi, Margaret. Seni görene kadar saklamam için bunu bana verdi." Başını eğdi ve kibarca kadını öptü.</p>

  <p class="normal">Birkaç kadın izlemek için sessizce durdu. Bunu görünce hareketlendiler ve birbirlerine bakarak mırıldanmaya başladılar. Jamie Margaret Campbell'ı bırakıp çekildiğinde, kadınlar onu korumak ister gibi hemen Margaret'ın etrafını sardı.</p>

  <p class="normal">Margaret kendindeydi, gözleri hâlâ Jamie'deydi ve dudaklarında bir gülümseme vardı.</p>

  <p class="normal">Yardımcısı onun kolundan tutup götürürken, "Teşekkürler, Jamie!" diye seslendi. "Ewan'a çok yakında onunla birlikte olacağımı söyle!" Diğer kadınlar hayaletler gibi şeker tarlalarının arasında kayboldu.</p>

  <p class="normal">Jamie o tarafa gitmek için hareket etti fakat ben onu durdurdum.</p>

  <p class="normal">Çiftlik evinin salonunda olanları hatırlayarak, "Bırak gitsin," diye fısıldadım. "Jamie, bırak gitsin. Onu durduramazsın. O onların yanında mutlu."</p>

  <p class="normal">Bir anlığına gözlerini kapadı sonra 'tamam' anlamında başını salladı.</p>

  <p class="normal">"Evet, haklısın." Arkasını döndü ancak birden durdu. Ben de onun baktığı yeri görmek için döndüm.</p>

  <p class="normal">Şimdi Rose Hall'da da ışık vardı. Fener ışıkları aşağıyı ve üst katları aydınlatıyordu. Biz izlerken, ikinci kattaki gizli çalışma odası da parlamaya başlamıştı.</p>

  <p class="normal">"Gitme vakti," dedi Jamie. Elimi tuttu ve karanlık şeker tarlalarının arasında koşmaya başladık. Havada yanık şeker kokusu vardı.</p>
</body>
</html>
