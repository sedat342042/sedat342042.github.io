<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>yolcu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h1baslik1" id="calibre_toc_55"><br class="chapter" />
  <span class="ideitalik">45<br class="chapter" />
  <br class="chapter" />
  Bay Willoughby'nin Hikâyesi</span></h2>

  <p class="normal"> </p>

  <p class="normal">Atlantik döngüsünün merkezini geçip güneye doğru ilerlerken, gündüzler ve geceler ısınmıştı ve işleri biten mürettebat akşam yemeğinden sonra bir süreliğine şarkı söyleyip Brodie Cooper'ın kemanıyla dans etmek ya da hikâyeler dinlemek için üst güverteye toplanmaya başlamışlardı. Ormanda kamp yapan çocukların hayalet hikâyeleri anlatmasını sağlayan aynı içgüdüye sahip olan adamlar, gemi enkazı ile ilgili korkunç hikâyelere ve deniz tehlikelerine düşkün gibi görünüyorlardı.</p>

  <p class="normal">Biraz daha güneyi geçip Kraken, deniz yılanı ve canavarlar diyarını da geçtiğimizde adamlar onların hikâyelerini dinlemeye başlamıştı.</p>

  <p class="normal">Bu hikâyelerden sonra bitkin olduğumuz bir günde miço Maitland, her zamanki gibi direğin ayağına çömelerek kupasını göğsünde tutan Bay Willoughby'ye döndü.</p>

  <p class="normal">"Senin Çin'den gelişin nasıl oldu, Willoughby?" diye sordu Maitland merakla. "Gördüğüm Çinli denizciler bir elimi geçmez ama insanlar Çin'de çok kişinin olduğunu söylüyor. Sakinlerinin ayrılmak istemediği güzel bir yer mi?"</p>

  <p class="normal">İlk başta karşı çıkan küçük Çinli, sorunun sorulmasına neden olan merak duygusundan ötürü gururlanmıştı. Biraz daha ısrarla vatanından neden ayrıldığını anlatmaya razı oldu – kendi İngilizcesi bu iş için yetersiz olduğundan Jamie'nin onun için tercümanlık yapmasına gerek duymuştu. Jamie bunu hemen kabul edip Bay Willoughby'nin yanına oturdu ve dinlemek için başını kaldırdı.</p>

  <p class="normal">"Ben bir Mandarin'im," diye konuşmaya başladı Bay Willoughby Jamie'nin sesiyle, "harflerin efendisi, yazıda hünerli biri. Birçok renkle işlenen ipek bir elbise giyerdim ve bunun üzerine de bilginlerin mavi ipeğini, sırtıma ve göğsüme işlenen resmi sembolde ise <span class="ideitalik">feng-huang</span> yani ateş kuşu figürü vardı."</p>

  <p class="normal">Jamie, bir kez daha konuşmaya başlayan Bay Willoughby'yi sabırla beklemek için dikkatini ona vermeden önce bir anlığına bana döndüğünde, "Sanırım Zümrüdüanka kuşu demek istiyor," diye ekledi.</p>

  <p class="normal">"Ben Pekin'de doğdum, Cennetin Oğlu'nun İmparatorluk Şehri'nde."</p>

  <p class="normal">"Bu hükümdarlarına söyledikleri ad," diye fısıldadı bana Fergus. "Tahminimce krallarını Yüce İsa ile bir tutuyorlar!"</p>

  <p class="normal">Öfkeli yüzlerini Fergus'a çevirerek, "Şişşt!" diye tısladı birkaç kişi. Fergus, Maxwell Gordon'a kaba bir hareket yaptı ama sonra sessizleşti, dikkatini yeniden direğe yaslanıp oturan küçük figüre vermişti.</p>

  <p class="normal">"Yazım konusunda hünerli olduğum keşfedildi. Fırça ve mürekkep kullanımında usta değilken, büyük bir gayretle sonunda zihnimde turna kuşları gibi dolaşan fikirlerime benzeyen resimler yapmayı öğrendim. Ve böylece Wu-Xien'in dikkatini çektim, kendisi İmparatorluk Evi'nde olan bir devlet görevlisiydi, beni yanına aldı ve eğitimime odaklandı.</p>

  <p class="normal">"Erdem ve saygınlık dünyasında hızlıca geliştim, böylece yirmi altıncı yaş günümden önce şapkamın üzerine kırmızı mercan bir küre kondu. Ve sonra korkunç bir rüzgâr geldi, talihsizlik tohumlarını bahçeme saçtı. Belki bir düşman ya da uygun bir şekilde fedakârlık yapmayı ihmal ettiğim kibirim tarafından lanetlenmiştim – elbette atalarıma saygıda kusur etmiyordum, her sene aile mezarlığını ziyaret etmeye ve her zaman Atalar'ın Salonu'nda tütsü yakmaya özen gösteriyordum–"</p>

  <p class="normal">"Eğer onun bütün yazıları bu kadar uzunsa, şüphesiz Cennet'in Oğlu sabrını kaybetmiş ve onu nehire atmıştır," diye eleştirdi Fergus.</p>

  <p class="normal">"–ama nasıl olduysa," diye devam ediyordu Jamie'nin sesi, "benim şiirim İmparator'un İkinci Eşi Wan-Mei'nin gözleri önüne serildi. İkinci Eş güçlü bir kadındı, en az dört erkek evlat vermişti ve benim kendi evinden biri olmamı istediğinde bu rica hemen kabul edilmeliydi."</p>

  <p class="normal">"İyi de bunun nesi yanlıştı?" diye sordu Gordon ilgiyle öne eğilerek. "Dünyanın merkezine gitmek için güzel bir şans?"</p>

  <p class="normal">Bay Willoughby'nin soruyu anladığı açıktı, çünkü Jamie hikâyeye devam ederken Gordon'a doğru başını 'evet' anlamında sallamıştı.</p>

  <p class="normal">"Ahh, gurur en kıymetli şeydir; sarayın duvarları içerisinde kendime ait büyük bir evim ve tahtırevanıma eşlik eden askerlerden bir düzine bulunabilirdi. Hatta şapkamda bir tavus kuşu tüyü bile olabilirdi. Adım altın harflerle Erdem'in Kitabı'na yazılabilirdi."</p>

  <p class="normal">Küçük Çinli durdu, kafasını kaşıyordu. Tıraş ettiği kısımdan saçları çıkmaya başlamıştı, bu tıpkı onun bir tenis topuna benzemesini sağlamıştı.</p>

  <p class="normal">"Ama yine de İmparatorluk Evi'nde hizmet etme şartı vardı; kraliyet eşlerinin bütün hizmetçileri hadım olmak zorundaydı."</p>

  <p class="normal">Bunu korku sesleri karşıladı ve peşini tedirgin yorumlar takip etti, "Lanet olası kâfirler!" ve "Sarı piç kuruları!" gibi kötü sözler daha rahat duyuluyordu.</p>

  <p class="normal">"Hadım olma ne demek?" diye sordu Marsali, şaşırmış görünüyordu.</p>

  <p class="normal">Bir kolunu kızın omuzlarına koyarak, "Senin endişeleneceğin bir konu değil, <span class="ideitalik">chêrie</span>," diye rahatlattı onu Fergus. "Bu yüzden mi kaçtın, <span class="ideitalik">mon ami</span>?" diye sordu Bay Willoughby'ye üzülerek. "Şüphesiz ben de aynı şeyi yapardım!"</p>

  <p class="normal">Samimi övgü mırıltıları bu fikri pekiştirmişti. Bay Willoughby her nasılsa bu onaylamayla cesaretlenmişe benziyordu.</p>

  <p class="normal">"İmparator'un hediyesini reddetmek benim için en büyük onursuzluktu. Ama yine de bu iğrenç bir zayıflıktı. Bir kadına âşık olmuştum."</p>

  <p class="normal">Bu söze candan iç çekişlerle cevap verildi, çoğu denizci romantik bir ruha sahipti ama Bay Willoughby susup Jamie'nin kolunu çekiştirdi ve ona bir şeyler söyledi.</p>

  <p class="normal">"Ahh, yanılmışım," diye düzeltti Jamie. "Onun dediği tek bir kadının olmadığı, bütün kadınlar ya da genel olarak kadın düşüncesini ima ediyor. Bu, değil mi?" diye sordu, Bay Willoughby'ye bakarak.</p>

  <p class="normal">Çinli başını 'evet' anlamında salladı, memnun olmuştu ve yeniden oturdu. Ay yükselmişti, dörtte üçü tamamlanmıştı ve konuşurken küçük Mandarin'in yüzünü gösterecek kadar parlaktı.</p>

  <p class="normal">"Evet," dedi Jamie vasıtasıyla, "kadınların çoğunu düşündüm; zarafetlerini ve güzelliklerini, nilüfer çiçeği gibi açılışlarını, rüzgârda ipek otu gibi süzülüşlerini. Onların sayısız seslerini, bazen pirinç kuşu ya da bülbül gibi şarkı söylüyorlardı, bazen de bir karga gibi ötüyorlardı," diye ekledi gözlerini kırıştıran bir gülümsemeyle ve dinleyicilerini kahkahaya boğdu, "ama yine de onları sevdim."</p>

  <p class="normal">"Bütün şiirlerimi kadınlar için yazıyordum – bazen bir leydiye bazen de diğerine ama çoğunluğu sadece kadınlaraydı. Kışın uyandığında bir kadının kayısı gibi göğüslerinin tadına bakmak, göbeğinin sıcak kokusunu içine çekmek, elini dolduran şeftali gibi olgun kadınlığının sıcaklığını hissetmek."</p>

  <p class="normal">Paniğe kapılan Fergus elleriyle Marsali'nin kulaklarını tıkadı ama diğer dinleyiciler yeniliklere oldukça açıktı.</p>

  <p class="normal">"Bu küçük arkadaşın saygın bir şair olduğuna şüphe yok," dedi Raeburn beğenerek. "Pek bir kâfir ama bunu sevdim."</p>

  <p class="normal">"Başındaki kırmıza topuza değer," diye fikre katıldı Maitland.</p>

  <p class="normal">"Neredeyse biraz Çince öğrenmeye de değer," diye araya girdi ustanın yardımcısı, yeni bir ilgiyle Bay Willoughby'yi inceliyordu. "Acaba onda bu şiirlerden çok var mı?"</p>

  <p class="normal">Jamie izleyicilerini bir işaretle susturdu – şimdiye kadar işleri biten denizcilerle ses artmıştı – ve konuşmaya başladı, "Devam et, Bay Willoughby."</p>

  <p class="normal">"Fener Gecesi'nde kaçtım," dedi Çinli. "Büyük bir festivaldi ve insanların sokaklara döküldüğü tek festivaldi; bekçiler tarafından fark edilse bile sorun olmazdı. Karanlık çöktükten sonra geçit töreni şehirde toplanınca, ben de bir seyahatçi kılığına büründüm–"</p>

  <p class="normal">Jamie, "Bu seyyah gibi bir şey," diye araya girdi, "insanlar uzaktaki atalarının mezarlıklarını ziyarete gider ve beyaz kıyafetlerini giyer. Yas tutmak için, anladınız mı?"</p>

  <p class="normal">"Ve evimden ayrıldım. Zorluk çekmeden kalabalığın arasında ilerledim. İsimsiz küçük bir fener taşıyordum. Bekçiler bambu davullarını çalıyorlardı, büyük evin hizmetçileri de gonkları. Sarayın çatısından bolca havai fişek atılmaya başlanmıştı." Bunu hatırlarken küçük yuvarlak yüzü eski anılarını yansıtıyordu.</p>

  <p class="normal">"Bir şair için oldukça uygun bir vedaydı," dedi. "Olağanüstü alkışlar eşliğinde isimsiz biri olarak kaçıyordum. Şehir kapısında garnizon birliklerini geçerken arkama baktım, sarayın çatılarının kırmızı sarı çiçeklerle süslendiğini gördüm. Büyülü bir bahçe gibi görünüyordu ama benim için yasaklıydı."</p>

  <p class="normal">Yi Tien Cho gece boyunca bir aksilik çıkmadan yoluna devam edebilmişti ama ertesi gün yakalanmıştı.</p>

  <p class="normal">"Tırnaklarımı unutmuştum," dedi. Bir elini uzattı, küçük ve kısa tırnaklıydı, tırnakları yenmişti. "Bir devlet adamının uzun tırnakları olur, elleriyle çalışmak zorunda olmadığını gösteren bir semboldür ve benim tırnaklarım da parmak eklemlerimin biri kadar uzundu."</p>

  <p class="normal">Ertesi gün dinlenmek için durduğu yerde evin bir hizmetçisi tırnakları görmüştü ve bekçiye koşmuştu. Yi Tien Cho da kaçmıştı ve en sonunda ıslak bir hendeğe atlayıp çalıların içine saklanarak peşindekileri atlatmayı başarmıştı.</p>

  <p class="normal">"Orada yatarken tırnaklarımı yedim," dedi. Sağ elinin serçe parmağını oynattı. "Bu tırnağı da yemek zorundaydım, çünkü içinde yerinden oynatamadığım altın bir <span class="ideitalik">da zi</span> vardı."</p>

  <p class="normal">Kuruması için asılan bir çalıdan bir köylünün kıyafetlerini çalmış, karşılık olarak da altın karakterli tırnağını bırakmıştı ve yavaşça sahile doğru kasabada ilerlemeye başlamıştı. İlk başta üzerinde bulunan az parayla yemek alabilmişti ama Lulong'un dışında bir grup çeteyle karşılaşmış ve onlar da bütün parasını alıp onu sağ bırakmışlardı.</p>

  <p class="normal">"Bundan sonra," dedi basitçe, "yiyecek çaldım ve yapamadığım zamanlarda da açlık çektim. Sonunda biraz da olsa talih rüzgârı bana vurdu ve sahilin kenarındaki hekimler festivaline giden bir grup seyahatçi aktara denk geldim. Kulübelerine çizdiğim bayrak ve onların erdemli ilaçlarını öven yazının karşılığı olarak beni yanlarına aldılar."</p>

  <p class="normal">Sahile ulaştığı zaman rıhtıma gitti ve orada bir denizci gibi yaşamaya çalıştı ama tamamen başarısız olmuştu; fırça ve mürekkeple hünerli olan parmakları düğüm ve halat konusunda hiçbir şey bilmiyorlardı. Limanda birkaç tane yabancı gemi vardı. Onu en uzağa götürebileceğini düşündüğü gemiyi seçmişti ve şansı yaver giderek, güverte bekçisini geçmiş ve Edinburgh'a giden <span class="ideitalik">Serafina</span> adlı gemiye binmişti.</p>

  <p class="normal">"Yani hep ülkeni terk etme niyetinde miydin?" diye sordu Fergus merakla. "Bu çok kötü bir seçimmiş gibi görünüyor."</p>

  <p class="normal">"İmparator'un eli çok uzundur," diye Bay Willoughby yavaşça İngilizce konuşmaya başlamış, çeviriyi beklememişti. "Ya sürgün olacaktım ya da ölecektim."</p>

  <p class="normal">Dinleyicileri dehşet içinde kana susamış gücü düşününce topluca bir nefes verdiler. Bir anlığına sessizlik çöktü, Bay Willoughby ihmal ettiği kupasını alıp içkisinin son damlasını içerken yukarıdaki halatların esneme sesi yankılanıyordu.</p>

  <p class="normal">Bardağını bırakıp dudaklarını yaladı ve bir kez daha elini Jamie'nin koluna koydu.</p>

  <p class="normal">"Bu çok tuhaf," dedi Bay Willoughby ve sesinin tonlaması mükemmel bir şekilde Jamie tarafından yansıtılıyordu, "ama kadınlar benim neşe kaynağımdı, İkinci Eş bunu görmüştü ve benim kelimelerimi sevmişti. Ama bana ve benim şiirlerime sahip olarak hayran olduğu şeyi sonsuza kadar yok edecekti."</p>

  <p class="normal">Bay Willoughby kıkırdadı, dalga geçtiği fark edilebilirdi. "Çelişkili hayatımın sonu bu olmadı. Çünkü erkekliğimden vazgeçmeye dayanamazdım, diğer bütün her şeyimi kaybetmiştim; şerefimi, geçim kaynaklarımı ve ülkemi. Bununla demek istediğim sadece Tartary'de yazlarımı geçirdiğim muhteşem köknar ağaçlı yokuşlarıyla, geniş ovalarla kaplı güneyiyle, balıklarla dolu olan nehirleriyle ülkemin kendisini değil. Ben bütün benliğimi de kaybetmiştim. Ailemin şerefi beş paralık oldu, atalarımın mezarları bozuldu ve artık onların resimleri önünde bir tütsü yanmıyor."</p>

  <p class="normal">"Bütün düzenim, bütün güzelliklerim yok oldu. Şiirlerimin altın harflerinin tavuk sesleriyle karıştırıldığı bir yere geldim. Ertesi günü geçirmemi sağlayacak azıcık bir para için yoldan geçenleri eğlendirdim ve en adi dilencilerden bile daha aşağı muamele gördüm."</p>

  <p class="normal">Bay Willoughby etrafındaki dinleyicilere baktı, açıkça konuşmaya devam etti.</p>

  <p class="normal">"Kadınların bir ayı gibi kaba ve iğrenç olduğu bir ülkeye geldim." Çinli'nin sesi şiddetle yükseldi ama Jamie ses tonunu aynı tutuyordu, sözleri söylüyordu ama içindeki hisleri yansıtmıyordu. "Onlar zarafetten yoksun, eğitimsiz, önemsiz, kötü kokulu, köpekler gibi her yerlerinden kıl fışkıran yaratıklar! Ve bana sarı solucan diyerek beni küçümsüyorlar, bu yüzden en aşağılık fahişeler bile benimle yatmıyor.</p>

  <p class="normal">"Kadını sevmeye gelince hiçbir kadının sevmeye değer olmadığı bir ülkeye geldim!" Bu noktada denizcilerin yüzlerindeki kara bakışları gören Jamie çeviri yapmayı bıraktı ve Çinli'yi sakinleştirmeye çalışmak yerine büyük elini mavi-ipek kaplı omuza koydu.</p>

  <p class="normal">"Anlıyorum adamım. Seçme şansı verilse buradaki hiçbir adamın da kendi ülkesini terk etmeyeceğine eminim. Öyle değil mi, delikanlılar?" diye sordu, manalı bir şekilde kalkan kaşlarıyla omzunun üzerinden bir bakış attı.</p>

  <p class="normal">Ahlâki baskısı, gönülsüzce onay veren mırıltıyı koparmada etkili olmuştu ama Bay Willoughby'nin son cümleleri ile kalabalığın ona olan sempatisinin dağılmasına sebep olmuştu. Uçarı, nankör kâfir hakkında sivri yorumlar yapıldı ve erkekler kıç güvertesine doğru giderken birçoğu bana ve Marsali'ye abartılı hayranlık sözleriyle iltifatlar yağdırdı.</p>

  <p class="normal">Fergus ve Marsali de gitti. Yolda giderken Fergus durdu ve Bay Willoughby'ye Avrupalı kadınlar hakkında daha fazla yorum yapmaya devam ederse saçındaki kuyruğu boynuna dolayıp onu boğarak öldüreceğini söyledi.</p>

  <p class="normal">Bay Willoughby yorumları ve tehditleri önemsemeyip doğruca önüne bakıyordu. Siyah gözleri anılarla ve içkiyle parlıyordu. Jamie de sonunda ayağa kalktı ve oturduğum fıçıdan aşağıya inmeme yardım etmek için bir elini uzattı. Gitmek için arkamızı döndüğümüzde Çinli bacaklarının arasına ellerini götürdü. Testislerini avuçladı öyle ki yuvarlak yığın ipeğinden belli oluyordu. Avcunun içinde yavaşça onları yuvarlarken derin bir düşünceyle şişliğe bakıyordu.</p>

  <p class="normal">"Bazen," dedi, sanki kendi kendine konuşuyordu, "buna değmediğini düşünüyorum."</p>
</body>
</html>
