<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>yolcu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h1baslik1" id="calibre_toc_32"><br class="chapter" />
  <span class="ideitalik">22<br class="chapter" />
  <br class="chapter" />
  Cadılar Bayramı</span></h2>

  <p class="normal"> </p>

  <p class="normal">"İki altın gine, altı tane eski İngiliz altını, yirmi üç tane şilin, on sekiz tane florin gümüşü, on yarım peni ve... yirmi tane çeyrek peni." Roger son bozuk parayı da tıngırdayan yığınların üzerine attı. Gömleğinin cebine uzandı, araştırırken zayıf yüzü içine çekilmişti. "İşte burada." Küçük plastik bir çanta çıkardı ve bir avuç dolusu küçük bakır para destesini, diğer paraların yanına dikkatlice koydu.</p>

  <p class="normal">"Kuruşlar," diye açıkladı. "O zaman İskoçya'nın kullandığı en küçük madeni para çeşidi. Bulabildiğim kadarıyla aldım, çünkü büyük olasılıkla en çok kullanacağın bunlar. At ya da başka bir şey almadan bu büyük paraları kullanamazsın."</p>

  <p class="normal">"Biliyorum." Bir çift eski İngiliz altınını aldım ve elimde sallamaya başladım, beraber tıngırdamasına izin veriyordum. Ağır altın paralardı, neredeyse bir inç kalınlığındaydılar. Bunlar, Roger ve Brianna'nın Londra'da dört gün geçirmesine sebep olmuştu; önümde parlayan bu küçük serveti toplamak için bir bozuk para tüccarından diğerine gitmişlerdi.</p>

  <p class="normal">"Bu çok komik; bu bozuk paralar o zamanki değerlerinden çok daha değerli," dedim, bir altın gineyi elime alarak, "ama satıldıkları zamanda şimdiki kadar değerliydiler. Bu küçük bir çiftçinin altı aylık geliriydi."</p>

  <p class="normal">"Unuttum ya," dedi Roger, "sen nelerin değerli olduğunu ve nasıl satıldıklarını biliyorsun."</p>

  <p class="normal">"Unutmak çok kolay," dedim, gözlerim hâlâ paralardaydı. Gözümün ucuyla Bree'nin birden Roger'a yaklaştığını ve onun elinin de direk olarak ona kaydığını gördüm.</p>

  <p class="normal">Derin bir nefes aldım ve altın, gümüş yığınlarından bakışlarımı çekip yukarıya kaldırdım. "Evet, işte böyle. Gidip akşam yemeğimizi yiyelim mi?"</p>

  <p class="ortayazi">***</p>

  <p class="normal">Akşam yemeği – River Sokağı'ndaki bir bardaydı – tamamen sessiz geçiyordu. Claire ve Brianna bankın üzerinde yan yana oturuyorlardı, Roger ise karşılarındaydı. Yemek yerlerken nadiren birbirlerine bakıyorlardı ama Roger'ın sık yaptığı küçük dokunuşlarını, omuzların birbirine değişini ve parmakların sürtünmelerini görebiliyordu.</p>

  <p class="normal">Nasıl üstesinden gelirdi, kendi kendine merak ediyordu. Eğer seçim yapmak zorunda kalsaydı ya da kendi anne babası olsaydı? Ayrılık her aile için kaçınılmazdı ama çoğunlukla araya giren, aile ve çocuk arasındaki bağları koparan ölüm olurdu. Buradaki ise seçim yapılmayı daha da zorlaştırıyordu – sıcak turtasından ağız dolusu bir lokma alırken, çok da kolay olmayacak, diye düşünüyordu.</p>

  <p class="normal">Yemekten sonra gitmek için ayağa kalktıklarında Roger, Claire'in kolunu tuttu.</p>

  <p class="normal">"Saçma olacak ama benim için bir şey dener misin?"</p>

  <p class="normal">"Denerim," dedi gülümseyerek. "Nedir?"</p>

  <p class="normal">Roger kapıyı işaret etti. "Gözlerini kapat ve kapıya doğru git. Dışarıya çıktığın zaman gözlerini aç. Sonra içeriye gel ve bana ilk gördüğün şeyi söyle."</p>

  <p class="normal">Claire'in dudakları keyiften seğirmişti. "Tamam. Dua edelim de ilk gördüğüm şey polis olmasın, yoksa sarhoşluktan ve uygunsuz hareketlerden dolayı beni nezarethaneden çıkarmak için kefalet ödemek zorunda kalırsınız."</p>

  <p class="normal">"Bir ördek olmasın da."</p>

  <p class="normal">Claire ona tuhaf tuhaf baktı ama uysalca barın kapısına doğru döndü ve gözlerini kapadı.</p>

  <p class="normal">Brianna annesinin kapıdan çıkmasını izliyordu, kendini sağlama almak için girişin tahta kaplamasına dayanmıştı. Brianna Roger'a döndü, kızıl kaşlarını yukarıya kaldırmıştı.</p>

  <p class="normal">"Ne yapmaya çalışıyorsun, Roger? Ördek de ne demek oluyor?"</p>

  <p class="normal">"Hiçbir şey," dedi, gözleri hâlâ boş giriş kapısındaydı. "Bu eski bir gelenek. Samhain – Cadılar Bayramı, hani? Geleceğini tahmin etmeye çalıştığın bayramlardan biridir. Tahminlerden biri şöyle olur; evin dışına kadar yürürsün ve sonra gözlerin kapalı bir halde dışarıya çıkarsın. Gözlerini açtığında ilk gördüğün şey yakın geleceğin bir işaretidir."</p>

  <p class="normal">"Ördekler kötüye işaret mi?"</p>

  <p class="normal">"Onların ne yaptıklarına bağlı," dedi dalgın bir şekilde, hâlâ girişi izliyordu. "Eğer başları kanatlarının altındaysa, bu ölüm demektir. Niye bu kadar oyalandı?"</p>

  <p class="normal">"Belki gidip baksak iyi olur," dedi Brianna, endişeliydi. "Inverness'ın şehir merkezinde çok fazla ördeğin uyuduğunu sanmıyorum ama göl çok yakın..."</p>

  <p class="normal">Kapıya geldiklerinde, lekeli cam karardı ve kapının açılmasıyla Claire göründü, biraz kızgın görünüyordu.</p>

  <p class="normal">"Gördüğüm ilk şeyin ne olduğuna inanamayacaksınız," dedi, onlara bakarken kahkaha atıyordu.</p>

  <p class="normal">"Başını kanatlarının altına sokmuş bir ördek değil, değil mi?" diye sordu merakla Brianna.</p>

  <p class="normal">"Hayır," dedi annesi, kızına şaşkınlık içinde bakarak. "Bir polis. Sağ tarafa döndüm ve onunla çarpıştım."</p>

  <p class="normal">"O zaman sana doğru geliyordu?" Roger açıklanmaz şekilde içinin rahatladığını hissediyordu.</p>

  <p class="normal">"Evet, ben ona çarpana kadar öyleydi," dedi. "Sonra birbirimize sarılarak asfaltın üstünde biraz vals yaptık." Kahkaha attı, barın kehribar rengi ışıkları altında parlayan kahverengi gözleriyle utanmış ve hoş görünüyordu.</p>

  <p class="normal">"Bu iyi şans," dedi Roger, gülerek. "Samhain zamanı sana doğru gelen birini görmek demek, aradığın şeyi bulacaksın demektir."</p>

  <p class="normal">"Öyle mi?" Gözleri onunkine takılmıştı, meraklıydılar sonra yüzü gülümsemeyle aydınlandı. "Harika! Hadi eve gidelim ve bunu kutlayalım, ne dersiniz?"</p>

  <p class="normal">Yemek boyunca onları esir alan baskı birden kaybolmuş, yerini aşırı heyecana bırakmıştı. Eve gelirken yaptıkları yolculukta keyifliydiler, evde geleceğe ve geçmişe kadeh kaldırmışlardı. Claire ve Roger, Loch Minneaig Scotch ve Brianna ise kola içiyordu. Ertesi gün için heyecanlı bir şekilde planlarından bahsederken saatler geçmişti.</p>

  <p class="normal">"Şimdi, paran var," dedi Roger, onuncu kez.</p>

  <p class="normal">"Ve pelerinin de," diye araya girdi Brianna.</p>

  <p class="normal">"Evet, evet, evet," dedi Claire sabırsızca. "İhtiyacım olan her şey ya da en azından üstesinden gelebileceğim her şey," diye kendini düzeltti. Durdu, sonra birdenbire uzanıp Bree ve Roger'ın ellerini tuttu.</p>

  <p class="normal">"İkinize de teşekkürler," dedi, ellerini sıkıyordu. Gözleri nemlenmişti ve birden sesi de boğulmuştu. "Teşekkürler. Ne hissettiğimi anlatamıyorum. Yapamıyorum. Ama... ahh, benim canlarım, sizleri çok özleyeceğim!"</p>

  <p class="normal">Sonra o ve Bree birbirlerine sarıldılar. Claire başını kızının boynunun yanına koymuştu, ikisi de sımsıkı sarılıyorlardı, sanki bir daha görüşemeyeceklerdi.</p>

  <p class="normal">Ayrıldıklarında gözleri nemliydi ve Claire bir elini kızının yanağına koydu. "Şimdi gitsem iyi olacak," diye fısıldadı. "Hâlâ yapılacak şeyler var. Sabahleyin görüşürüz, bebeğim." Kızının burnuna öpücük kondurmak için ayak parmaklarının üstünde yükseldi, sonra arkasını döndü ve odadan çıkmak için acele etti.</p>

  <p class="normal">Annesi gittikten sonra, Brianna elinde kola bardağıyla yeniden yerine oturdu ve derin bir iç çekti. Konuşmuyor sadece oturmuş ateşe bakıyordu. Ellerinin arasındaki bardağı yavaşça çevirip duruyordu.</p>

  <p class="normal">Roger de meşguldü, odayı geceye hazırlıyordu. Pencereleri kapatmış masayı topluyor, Claire'in yolculuğuna hazırlanmasında ona yardım etmek için kullandığı referans kitaplarını kaldırıyordu. Balkabağının yanında durdu ama gözleri ve sivri ağzından parıldayan mum ışığıyla öyle neşeli duruyordu ki söndürmeye kıyamadı.</p>

  <p class="normal">"Bunun yangın çıkaracağını pek sanmıyorum," diye konuşmaya başladı. "Böyle bırakalım mı?"</p>

  <p class="normal">Cevap yoktu. Brianna'ya baktığı zaman kızın taş gibi öylece oturduğunu, gözlerinin de şömineye dikilmiş olduğunu gördü. Onu duymuyordu. Roger onun yanına oturdu ve elini tuttu.</p>

  <p class="normal">"Belki geri gelebilir," dedi nazikçe. "Bunu bilemeyiz."</p>

  <p class="normal">Brianna başını yavaşça iki yana doğru salladı, gözlerini alevlerden alamıyordu.</p>

  <p class="normal">"Ben öyle düşünmüyorum," dedi yumuşak bir sesle. "Nasıl bir şey olduğunu sana anlattı. Belki bir daha geçmeye cesareti olmayacak." Uzun parmakları kot pantolonlu bacağını huzursuzca sıkıyordu.</p>

  <p class="normal">Roger, Claire'in yukarıda olduğundan emin olmak için kapıya bir göz attı, sonra Brianna'nın yanına iyice sokuldu.</p>

  <p class="normal">"Annen ona ait Bree," dedi. "Ondan bahsettiğinde bunu görmüyor musun?"</p>

  <p class="normal">"Görüyorum. Ona ihtiyacı olduğunu biliyorum." Dolgun alt dudağı hafiften titriyordu. "Ama... benim de ona ihtiyacım var!" Brianna'nın elleri birden dizlerini sıkıca kavradı ve kız öne eğildi, sanki aniden gelen acıyı bastırmak istiyordu.</p>

  <p class="normal">Roger onun saçlarını okşuyordu, parmaklarının arasından akan parlak saç tellerinin bu kadar yumuşak olması onu şaşırtmıştı. Roger onu kollarının arasına alıp güvende olduğunu ona hissettirmek istiyordu ama kız kaskatı ve tepkisizdi.</p>

  <p class="normal">"Sen büyüdün Bree," dedi tatlı bir sesle. "Kendi başına da yaşayabilirsin, değil mi? Onu sevebilirsin ama artık ona ihtiyacın yok. Onun da mutlu olmaya hakkı yok mu?"</p>

  <p class="normal">"Evet. Ama... Roger, anlamıyorsun!" diye bağırıverdi. Dudaklarını ısırdı ve zar zor yutkundu, sonra ona doğru döndü, gözleri üzüntüden kararmıştı.</p>

  <p class="normal">"O bana kalan tek şey, Roger! Beni gerçekten tanıyan tek kişi. O ve babam... Frank," – diye kendini düzeltti – "en baştan beri beni tanıyan onlardı, yürümeyi öğrendiğimi görenler ve okulda iyi bir şey yaptığımda benimle gurur duyanlar onlardı ve–" Sustu, gözyaşları akıyor ve ateşin ışığında izleri parıldıyordu.</p>

  <p class="normal">"Bu çok saçma geliyor," dedi birden. "Gerçekten, gerçekten saçma! Ama–" söyleyeceği kelimeleri bulmaya çalışıyordu, sonra ayağa fırladı ama ayakta duracak hali yoktu.</p>

  <p class="normal">"Bu şey gibi... benim bile bilmediğim bir sürü şey var!" dedi, çabuk ve öfkeli adımlarla bir sağa bir sola yürüyüp duruyordu. "Neye benzediğimi, yürümeyi nasıl öğrendiğimi ya da söylediğim ilk kelimenin ne olduğunu hatırladığımı mı sanıyorsun? Hayır ama annem hatırlıyor! Ve bütün bunlar çok aptalca, çünkü fark yaratan her şey, aslında hiçbir fark yaratmıyor ama bu önemli ve değerli, çünkü o böyle olduğunu düşünüyor ve... Roger, eğer o giderse, bu dünyada benim nasıl biri olduğumu önemseyen ya da sadece ben olduğum için benim özel olduğumu düşünen hiç kimse kalmayacak! Bu dünyada doğduğum için gerçekten ama gerçekten beni önemseyen tek kişi o ve o giderse..." Öylece kaldı. İki yanında duran ellerini sıkıyor ve dudakları kendini kontrol altına almak için büyük bir çabayla seğiriyordu. Gözyaşları yanaklarından usulca aktı. Sonra omuzları çöktü ve gerginliği bedeninden akıp gitti.</p>

  <p class="normal">"Ve bu gerçekten saçma ve bencilce," dedi mantıklı bir sesle tonuyla. "Sen bunu anlamıyorsun ve benim korkunç biri olduğumu düşünüyorsun."</p>

  <p class="normal">"Hayır," dedi Roger sessizce. Ayağa kalktı ve arkasına geçip kollarını kızın beline doladı, böylece ona doğru yaslanmasını sağladı. Kız ilk başta karşı koydu, Roger'ın kolları arasında kaskatıydı ama sonra fiziksel bir desteğe ve rahatlamaya ihtiyacı olduğu için kendini bıraktı. Roger'ın çenesi kızın omzundaydı, başını onun başına değdirmek için eğdi.</p>

  <p class="normal">"Hiç aklıma gelmemişti," dedi. "Garajdaki kutuları hatırlıyor musun?"</p>

  <p class="normal">"Hangisini?" dedi, gülümserken burnunu çekiyordu. "Yüzlerce kutu vardı."</p>

  <p class="normal">"Üzerlerinde 'Roger' yazanları." Onu hafiften sıktı ve kollarını yukarıya kaldırarak kızın göğsüne kavuşturdu, kızın sıcaklığını kendine doğru tutuyordu.</p>

  <p class="normal">"Anne ve babamın eski kıyafetleriyle doluydular," dedi. "Resimler, mektuplar, bebek kıyafetleri, kitaplar ve bir sürü eski ıvır zıvır. Papaz efendi onunla birlikte yaşamam için beni yanına aldığı zaman onları paketlemişti. Onlara sanki onun en değerli tarihi dokümanlarıymış gibi davranıyordu. İki kere kutuluyordu, güveye karşı dayanıklı olsun diye."</p>

  <p class="normal">Roger kızın omzunun üstünde ateşi izlerken, onunla birlikte yavaşça bir ileri bir geri sallanıyordu.</p>

  <p class="normal">"Bir keresinde, ona bunları tutmakla neden kendine dert açıyorsun, diye sordum. Ben onların hiçbirini istemiyorum ve önemsemiyorum dedim. Fakat o, bunları da aynı şekilde korumamız gerektiğini söyledi. O eşyaların benim tarihim olduğunu ve herkesin bir tarihe ihtiyacı olduğunu söyledi."</p>

  <p class="normal">Brianna iç çekti ve bedeni rahatlamış görünüyordu. Onun ritmik sallantısına uyuyordu, sallanmanın etkisiyle yarı bilinçsizleşmişti.</p>

  <p class="normal">"Hiç içlerine baktın mı?"</p>

  <p class="normal">Roger başını iki yana salladı. "İçinde ne olduğu önemli değil," dedi. "Sadece onların olması önemli."</p>

  <p class="normal">Sonra onu bıraktı ve kızın ona dönüp bakması için geriledi. Kızın yüzü kızarmıştı ve uzun, zarif burnu hafiften şişmişti.</p>

  <p class="normal">"Haksızsın, biliyorsun," dedi yumuşak bir ses tonuyla ve elini uzattı. "Seni tek önemseyen annen değil."</p>

  <p class="ortayazi">***</p>

  <p class="normal">Brianna uzun zaman önce yatağına gitmişti ama Roger çalışma odasında oturuyor, şöminede sönmek üzere olan ateşi izliyordu. Cadılar Bayramı, ona her zaman uyanan ruhlardan dolayı huzursuz, canlı bir gece gibi görünürdü. Sabahleyin ne olacağını bildiğinden, bu gece ise daha bir huzursuzdu. Masanın üstündeki balkabağı beklentiyle sırıtıyor, cana yakın taze pişmiş turta kokusu evi dolduruyordu.</p>

  <p class="normal">Merdivenden gelen ayak sesleri derin düşüncesinden onu uyandırdı. Brianna'nın uyuyamayıp geri geldiğini düşündü ama gelen Claire'di.</p>

  <p class="normal">"Senin uyanık olabileceğini düşündüm," dedi. Üzerinde geceliği vardı, karanlık koridorda beyaz saten parıldıyordu.</p>

  <p class="normal">Roger gülümsedi ve elini uzatarak onu içeriye davet etti. "Hayır. Cadılar Bayramı'nda ben hiç uyuyamam. Her zaman hayaletlerin penceremin dışında yaptıkları konuşmaları duyduğumu düşünürüm."</p>

  <p class="normal">Gülümsedi, ateşe doğru yanaştı. "Peki sana ne söylüyorlar?"</p>

  <p class="normal">"'Etsiz çeneli şu büyük gri kafayı görüyor musun?'" diye Roger alıntı yaptı. "Hikâyeyi biliyor musun? Geceyi perili bir kilisede geçirip aç bir hayaletle karşılayan küçük terziyi?"</p>

  <p class="normal">"Biliyorum. Penceremin dışında yapılan konuşmaları ben de duysam, bütün geceyi yorganların altında uyanık geçirirdim diye düşünüyorum."</p>

  <p class="normal">"Ahh, çoğunlukla öyle yaptım zaten," diye Roger ona güvence verdi. "Bir seferinde yedi yaşındaydım ya da o civarda, korkumu yenip yataktan kalktım ve pencere kenarına işedim. Papaz efendi bana bunu yapmamın hayaleti evin dışında tuttuğunu söylemişti."</p>

  <p class="normal">Claire memnuniyetle kahkaha attı, ateşin ışığı gözlerinin içinde dans ediyordu. "İşe yaradı mı?"</p>

  <p class="normal">"Şey, pencere açık olsaydı daha çok işe yarayabilirdi," dedi Roger, "ama hayaletler içeriye girmedi, hayır."</p>

  <p class="normal">Beraber güldüler ama sonra, akşamleyin oluşan istemsiz sessizlik bu sefer ikisinin arasına girdi. Claire onun yanında oturuyor ateşi izliyordu, elleri geceliğin katlarında huzursuzca hareket halindeydi. Ateşin kıvılcımlarında yüzükleri göz alıcı biçimde parıldıyordu.</p>

  <p class="normal">"Ben onunla ilgilenirim, biliyorsun," dedi Roger sonunda sessizce. "Bunu biliyorsun, değil mi?"</p>

  <p class="normal">Claire ona bakmadan başını 'evet' anlamında salladı.</p>

  <p class="normal">"Biliyorum," dedi yumuşak bir sesle. Roger gözyaşlarını görebiliyordu, kirpiklerinin kenarında titrek bir şekilde asılı kalmışlardı, ateş ışığında parıldıyorlardı. Geceliğinin cebini karıştırdı ve uzun beyaz bir zarf çıkardı.</p>

  <p class="normal">"Korkunç derecede ödlek olduğumu düşünebilirsin ve öyleyim de. Ancak ben... ben bunu yapabileceğimi sanmıyorum. Yani Bree'ye hoşça kal demeyi becerebileceğimi." Sustu, sesini düzeltmeye çalışıyordu ama sonra zarfı ona uzattı.</p>

  <p class="normal">"Ona her şeyi yazdım. Yani yazabileceğim her şeyi. Verir misin?"</p>

  <p class="normal">Roger zarfı aldı. Bedeninin sıcaklığı zarfa geçmişti. Zarf kızına ulaşmadan önce soğumaması gerek diye düşündü. Göğsündeki cebe koydu, zarf hışırtısını hissedebiliyordu.</p>

  <p class="normal">"Evet," dedi, sesinin kalınlaştığını fark etmişti. "O zaman gidiyorsun..."</p>

  <p class="normal">"Erkenden," dedi ve derin bir nefes aldı. "Şafaktan önce. Beni alması için bir taksi ayarladım." Elleri kucağında kavuşmuştu. "Eğer ben–" Dudaklarını ısırdı sonra yalvarırcasına Roger'a baktı. "Anlayacağını sanmıyorum," dedi. "Bunu yapıp yapamayacağımı bilmiyorum. Çok korkuyorum. Gitmeye korkuyorum. Gitmemeye de korkuyorum. Sadece korkuyorum."</p>

  <p class="normal">"Ben de korkardım." Elini uzattı ve Claire onu yakaladı. Roger uzun süre onun elini tuttu, bileğindeki nabzı hissediyordu; parmaklarına karşı hafif ve hızlıca atıyordu. En sonunda Claire onun elini kibarca sıktı ve bıraktı.</p>

  <p class="normal">"Teşekkürler, Roger," dedi. "Her şey için." Eğildi ve dudaklarına minik bir öpücük kondurdu. Sonra ayağa kalktı ve gitti, Cadılar Bayramı'nda beyaz hayalet olarak koridorda geldiği hızla yok oldu.</p>

  <p class="normal">Roger bir müddet daha oturdu. Onun dokunuşu teninde hâlâ sıcaktı. Balkabağı neredeyse sönmek üzereydi. Mum kokusu havayı güçlü bir şekilde kaplamıştı ve içinde ateşin olduğu oyuk gözler bakmaya devam ediyordu.</p>
</body>
</html>
