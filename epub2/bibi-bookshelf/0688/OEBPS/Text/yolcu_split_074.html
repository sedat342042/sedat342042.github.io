<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>yolcu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h1baslik1" id="calibre_toc_72"><br class="chapter" />
  <span class="ideitalik">62<br class="chapter" />
  <br class="chapter" />
  Abandawe</span></h2>

  <p class="normal"> </p>

  <p class="normal">"Vali filikasını alabilirsin. Küçüktür ama suya dayanıklıdır." Grey çalışma masasının çekmecelerini karıştırıyordu. "Onu sana vermesi için görevliye bir emir yazacağım."</p>

  <p class="normal">"Evet, bir tekneye ihtiyacımız var. <span class="ideitalik">Artemis</span>'i riske atamam. O Jared'ın. En iyisi bir tane tekne çalmak, John." Jamie kaşlarını çattı. "Ne olursa olsun bu işin içinde sen olmayacaksın. Zaten başında yeterince dert var."</p>

  <p class="normal">Grey üzgün bir halde gülümsedi. "Dert mi? Evet, dört çiftlik evinin yanmasını ve iki yüz kölenin kaçmasını dertten sayabilirsin. Tanrı bilir köleler nereye gitti! Ama kimsenin bu şartlar altında benim arkadaşlarımı önemseyeceğini sanmıyorum. Maronların ve Çinli'nin korkusuyla bütün ada panik içinde. Bunların arasında bir kaçakçı çok ama çok önemsiz."</p>

  <p class="normal">"Beni önemsiz olarak değerlendirmen çok rahatlatıcı," dedi Jamie soğuk bir sesle. "Fakat biz bir tekne çalacağız. Eğer yakalanırsak ne adımı duydun ne de beni gördün, tamam mı?"</p>

  <p class="normal">Grey öylece ona bakakaldı. Yüzünden içine düştüğü karmaşa belli oluyordu; neşe, korku ve öfke bir aradaydı.</p>

  <p class="normal">"Bu doğru mu?" dedi sonunda. "Senin tutuklanmana izin verip asılmanı izlemek ve benim şanım lekelenecek diye bunlara ses çıkarmamam mümkün mü? Jamie, sen beni ne sanıyorsun?"</p>

  <p class="normal">Jamie'nin dudakları hafiften seğirdi.</p>

  <p class="normal">"Arkadaşım John, eğer senin arkadaşlığını ve lanet olası tekneni alırsam, sen de benim sözümü dinleyip çeneni tutacaksın, tamam mı?"</p>

  <p class="normal">Vali bir müddet ona bakıp dudaklarını büzdü, sonra yenilgiyi kabul ederek omuzları çöktü.</p>

  <p class="normal">"Tamam. Yakalanmamaya çalışırsan çok ama çok memnun olurum."</p>

  <p class="normal">Jamie güldüğünü belli etmemek için dişlerini sıktı. "Denerim, John."</p>

  <p class="normal">Vali bitkin bir halde koltuğuna oturdu. Gözlerinin altında halkalar vardı ve kusursuz gömleğinin de rengi solmuştu; dünden beri kıyafetlerini değiştirmediği belli oluyordu.</p>

  <p class="normal">"Tamam. Nereye gittiğini bilmiyorum ve sanırım bilmemem benim için daha iyi. Lakin Antigua'nın seyir hattında olmamaya dikkat et. Kışlalardan toplayabildikleri kadar denizci toplamaları için bu sabah bir tekne yolladım. Kaçan Maronlar isyan çıkarabilir diye kasabayı ve limanı korumak için yarından sonra bu yol üzerinden gelecekler."</p>

  <p class="normal">Jamie'nin bakışını yakalamıştım, soru sorarcasına bir kaşını kaldırdı ama başını iki yana salladı. Yallahs Nehri'ndeki ayaklanmayı ve kölelerin kaçtığını anlatmıştık ki bunları zaten kendi kaynaklarından öğrenebilirdi. Ama o gece ne gördüğümüzü, küçük koyda yelkenlerin altında neler olduğunu anlatmamıştık.</p>

  <p class="normal">Nehir simsiyahtı ama geniş suyolunda belirsiz bir ışık vardı. Onların geldiğini duymuştuk ve gemi bizi görmeden önce saklanmak için neyse ki zamanımız olmuştu; <span class="ideitalik">Bruja</span> yanımızdan geçerken davul sesleri ve sevinç bağrışları nehirde yankılanıyordu. Hiç şüphesiz korsanların bedenleri suda bir yere çürümeye atılmıştı.</p>

  <p class="normal">Yallahs Nehri'ndeki kaçak köleler Jamaika'nın dağlarına değil, muhtemelen Hispanyola'daki Boussa'yı takip edenlere katılmaya denize gitmişlerdi. Kingston halkının kaçan kölelerden korkmasına gerek yoktu ama Kraliyet Donanması dikkatini bizim gitmek istediğimiz Hispanyola yerine buraya vermesi daha iyiydi.</p>

  <p class="normal">Jamie gitmek için ayağa kalktı ama Grey onu durdurdu.</p>

  <p class="normal">"Bekle. Bayan Fraser için güvenli bir yer aramayacak mısın?" Bana bakmıyordu bunu sadece Jamie'ye söylemişti. "Eğer bana güvenir, onu bana emanet edersen çok memnun olurum. Sen dönene kadar bu konakta kalabilir. Kimse ona bir şey yapamaz, hatta burada olduğunu bile bilmez."</p>

  <p class="normal">Jamie duraksadı ama bunu söylemenin daha nazik bir yolu yoktu.</p>

  <p class="normal">"O benimle gelmeli, John," dedi. "Başka bir seçeneğimiz yok. Gelmek zorunda."</p>

  <p class="normal">Grey'in bana bakmasıyla bakışlarını benden uzaklaştırması bir oldu ancak ben gözlerindeki kıskançlığı görebilmiştim. Onun için üzgündüm ama söyleyecek bir şeyim yoktu; ona gerçeği anlatmanın bir yolu yoktu.</p>

  <p class="normal">"Evet," dedi ve zorlukla yutkundu. "Elbette, anlıyorum."</p>

  <p class="normal">Jamie bir elini ona uzattı. Grey bir an duraksadı ama sonra tuttu.</p>

  <p class="normal">"İyi şanslar, Jamie," dedi alçak bir sesle. "Tanrı sizinle olsun."</p>

  <p class="ortayazi">***</p>

  <p class="normal">Fergus bizi oldukça zorlamıştı. Bizle gelmek için defalarca tartışmıştı. Kaçakçıların da bizimle birlikte geleceğini öğrenince bu tartışma katlanmıştı.</p>

  <p class="normal">"Onları alıyorsun ama beni götürmüyorsun?" Fergus'un yüzü öfkeden parlıyordu.</p>

  <p class="normal">"Evet," dedi Jamie açıkça. "Kaçakçılar ya dul ya da bekâr ama sen evli bir adamsın." Marsali'ye bir göz attı, kız sessizce durmuş tartışmayı izliyordu ne var ki yüzü endişe içindeydi. "Onun evlenmek için çok genç olduğunu düşünmüştüm ama yanılmışım. O dul olmak için çok genç. Sen burada kalıyorsun." Ve böylece konu kapandı.</p>

  <p class="ortayazi">***</p>

  <p class="normal">Arkamızda iki güverte görevlisini ağızları ve elleri bağlı halde kayıkhanede bırakıp valinin dokuz metre uzunluğunda, tek direkli filikasını aldığımızda hava oldukça karanlıktı. Küçük bir tekneydi ama Yallahs Nehri'nde kullandığımız balıkçı teknesinden de genişti. Neredeyse bir gemiydi.</p>

  <p class="normal">Ancak çok sağlam görünüyordu. Birazdan Kingston Limanı'nı arkamızda bırakmış ve Hispanyola'ya yönelmiş olacaktık.</p>

  <p class="normal">Kaçakçılar yelkenlerle uğraşıyordu. Jamie, Lawrence ve ben küpeştenin yanındaki bankta oturuyorduk. Bir müddet havadan sudan sohbet ettik ama sonra hepimiz sessizliğe bürünüp kendi düşüncelerimize daldık.</p>

  <p class="normal">Jamie sürekli esniyordu ve sonunda benim ısrarlarımla başını kucağıma koydu. Ben ise uyumayacak kadar gergindim.</p>

  <p class="normal">Lawrence da uyumamıştı, ellerinin başının arkasına koymuş gökyüzüne bakıyordu.</p>

  <p class="normal">"Bu gece havada nem var," dedi hilâl şeklindeki ayı göstererek. "Ay sislenmiş. Şafaktan önce yağmur yağabilir. Yılın bu mevsimi için biraz olağandışı."</p>

  <p class="normal">Havadan bahsetmek sinirlerime iyi gelebilirdi. Jamie'nin saçlarını okşuyordum, gür ve yumuşaklardı.</p>

  <p class="normal">"Öyle mi?" dedim. "Sen ve Jamie gökyüzüne bakarak hava hakkında yorumlar yapabiliyorsunuz. Benim bildiğim tek şey; eğer akşam gökyüzü kırmızıysa denizciler bayram ediyor, sabah gökyüzü kırmızıysa denizciler yas tutuyor. Fakat bu gece gökyüzünün ne renkte olduğunu ayırt edemiyorum, sen edebiliyor musun?"</p>

  <p class="normal">Lawrence bir kahkaha attı. "Açık mor gibi sanki," dedi. "Sabahleyin kırmızı olup olmayacağını söyleyemem ama böyle işaretlerin ne kadar güvenilir olduğu oldukça şaşırtıcı. Fakat elbette içinde bilimsel bir açıklama da var. Havadaki nemin ışık yansıması genelde aydan kaynaklanır."</p>

  <p class="normal">Başımı yukarıya kaldırdım, enseme vuran esintinin tadını çıkarıyordum.</p>

  <p class="normal">"Peki bu sıra dışı olaylara ne diyorsun? Yani doğaüstü olaylara?" diye sordum. "Bilimin kullanmadığı şeylere?" <span class="ideitalik">Ben bir bilim adamıyım</span>, aklından öyle dediğini duyuyor gibiydim, yüzündeki ifade soğukkanlılığını korumaya çalışıyor gibiydi. <span class="ideitalik">Ben hayaletlere inanmam</span>.</p>

  <p class="normal">"Ne gibi sıra dışı olaylar?"</p>

  <p class="normal">"Şey," Bir anlığına durdum sonra aklıma Geilie'nin verdiği örnekler geldi. "Örneğin, birden vücutta iz çıkıp bunun kanaması, zamanda yolculuk... olacakları görme gibi."</p>

  <p class="normal">Lawrence homurdandı ve banka iyice yerleşti.</p>

  <p class="normal">"Evet, sadece bilimin inceleyebileceği şeyler diyebilirim. Araştırılsa sebebi bulunabilir ama dünyada sebebi araştırılmayan o kadar çok şey var ki. Sebepleri olmadığından değil, sadece onlar hakkında çok az şey bildiğimizden. Bilim açıklama yapmada ısrar etmez, gözlemler ve açıklanabilecek savları ortaya çıkarır."</p>

  <p class="normal">"Bu bilimsel olabilir ama insanlar için yeterli değil," diye yorum yaptım. "İnsanlar açıklama ister."</p>

  <p class="normal">"Evet." Tartışmaya ilgi duymaya başlamıştı; arkasına yaslanıp ellerini göbeğinde kavuşturdu, adeta ders anlatır gibiydi. "Bilim bir gözlem sonucunda ortaya bir kuram atar ama kuramlar açıklamalarla karıştırılmamalıdır.</p>

  <p class="normal">"Ben sıra dışı diye kabul edilecek bir sürü şey gördüm. Örneğin gökten balık yağması; aynı türde aynı boyutta bir sürü balığın birden gökten yere düşmesi. Bunun mantıklı sebebi yokmuş gibi gözükebilir fakat bu olağandışı olayların da bir bilimsel açıklaması olamaz mı? Gökten yağan balık Tanrı'nın cezası kabul edilirken, bunun sebebi deniz hortumu, kasırga gibi meteorolojik olaylar olamaz mı? Bu bize pek mantıklı gelmeyebilir ama böyle. Ve," – sesi daha bir düşünceliydi – "neden ve nasılı sormalıyız! Deniz hortumu gibi sıra dışı bir olay sadece balıkları mı vurur?"</p>

  <p class="normal">"Daha önce böyle bir şey gördünüz mü?" diye sordum merakla ve o da kahkaha attı.</p>

  <p class="normal">"İşte bilimsel mantık konuşuyor!" dedi kıkırdayarak. "Bir bilim adamı öncelikle, 'Bunu nereden biliyorsun? Kim gördü? Ben bunu görebilir miyim?' gibi sorular sormalı. Evet, hem de üç kez ama balık yerine kurbağa yağıyordu."</p>

  <p class="normal">"Deniz mi yoksa göl kenarında mıydın?"</p>

  <p class="normal">"Kurbağa yağdığında bir seferinde deniz ve diğerinde ise göl kenarındaydım ama sonuncu seferinde iç kesimlerdeydim. Suyun yaklaşık yirmi mil ötesinde. Ancak balık yağdığında okyanustaydım. Ve hava da kötü değildi; ne bulut ne rüzgâr ne de denizden gökyüzüne doğru açılan bir musluk vardı. Ama yine de balıklar düştü. Asıl gerçek şu ki onları gördüm."</p>

  <p class="normal">"Eğer onları görmeseydin gerçek değil miydi yani?" diye sordum.</p>

  <p class="normal">Bu sefer yüksek sesle bir kahkaha attı ve Jamie mırıldanarak kımıldadı. Onun saçlarını okşadım ve o da yeniden uykuya daldı.</p>

  <p class="normal">"Belki öyle belki değil. Fakat bir bilim adamı bunu diyemez, değil mi? İncil ne diyordu; 'Görmeden inandıkların mübarektir!'</p>

  <p class="normal">"Evet, doğru."</p>

  <p class="normal">"Bazı şeyler kanıt olmadan gerçek diye kabul edilir," dedi, yeniden gülmüştü ama bu sefer neşeli değildi. "Yahudi bir bilim adamı olarak, ben aniden ortaya çıkan işkence izleri gibi sıra dışı olaylar için bir sürü farklı gözlemde bulunabilirim. Uygar bir dünyada yaşıyoruz ve ölümden sonra dirilmeye bir kanıt olmadan inanıyoruz, tabii bu ayrı bir tartışma konusu. Ama bu, benim bile araştırmaya cesaret edemediğim bir konu."</p>

  <p class="normal">"Ona bakarsak şüpheci Thomas da bir Yahudiydi," dedim gülümseyerek.</p>

  <p class="normal">"Evet, şüphe etmeyi bıraktığında bir Hıristiyan ve sonra da şehit oldu. Bence onu öldüren tek tartışma oydu." Sesinde alay vardı. "Bu sıra dışı olaylarda bile büyük farklılıklar var, bazıları inanç olarak kabul ediliyor bazıları mantıksal bir açıklaması olmasına rağmen kişiye bağlı kalıyor. Ve asıl farklılık ise; mantık çerçevesiyle açıklanabilen gerçek üstü olayları insanların küçümsemesi ki bu insanlar ölüm olayını bile yaşayıp görmedikleri halde savunuyorlar. İnanç bilim kadar güçlü bir etken," diye bitirdi kısık bir sesle, "ama çok da tehlikeli."</p>

  <p class="normal">Gökyüzünün rengine göre şekillenen suda teknenin bıraktığı izi takip ederek bir müddet sessizce oturduk. Hispanyola'nın karanlık adasına yakınlaşıyorduk.</p>

  <p class="normal">"Başsız balıkları nerede gördün?" diye sordum birden ve onun teknenin ön tarafını göstermesine şaşırmadım.</p>

  <p class="normal">"Orada," dedi. "Bu adalarda binlerce tuhaf şey gördüm. Burası gibi olan yerlerde var."</p>

  <p class="normal">Neyle karşılaşacağımızı düşünerek bir müddet konuşmadım. Ishmael'in Geillis'in Abandawe'e götürdüğü çocuğun Ian olduğuna dair söylediklerinin doğru olması için dua ediyordum. Birden aklıma bir şey geldi, yirmi dört saattir böyle bir ihtimali düşünmemiştim.</p>

  <p class="normal">"Lawrence, diğer İskoçyalı çocuklar. Ishmael bize Ian ile birlikte on iki çocuğun olduğunu söylemişti. Siz çiftliği araştırdığınızda... diğerlerinin izine rastladınız mı?"</p>

  <p class="normal">Derin bir nefes aldı ama hemen cevap vermedi. Söyleyip söylememe de kararsız olduğunu hissedebiliyordum ki zaten bedenim cevabın ne olduğunu anlayarak titremeye başlamıştı.</p>

  <p class="normal">Cevabı Lawrence yerine Jamie verdi. "Onları bulduk," dedi yumuşak bir sesle. Elini dizime koydu ve hafiften sıktı. "Ama daha fazlasını sorma Sassenach, çünkü sana anlatmayacağım."</p>

  <p class="normal">Anlamıştım. Ishmael haklı olmak zorundaydı. Geilie'nin yanında götürdüğü Ian olmalıydı, çünkü Jamie diğer ihtimallere dayanamazdı. Bir elimi başına koydum ve o da başını çevirdi, nefesi elimdeydi.</p>

  <p class="normal">"<span class="ideitalik">Görmeden inandıkların mübarektir</span>," diye fısıldadım içimden.</p>

  <p class="ortayazi">***</p>

  <p class="normal">Şafağa yakın, Hispanyola'nın kuzey sahilinde isimsiz küçük bir koya demir attık. Dağlara bakan dar bir kumsal vardı. Kayanın içinden geçen dar kumlu yol adanın içine doğru uzanıyordu.</p>

  <p class="normal">Jamie beni kıyıya taşıyıp yere bıraktı ve yemek kolilerinden birini kıyıya atan Innes'a döndü.</p>

  <p class="normal">"Teşekkürler, <span class="ideitalik">a charaid</span>," dedi. "Burada ayrılıyoruz. Tanrı'nın izniyle dört gün içinde burada buluşuruz."</p>

  <p class="normal">Innes'ın dar yüzünden hayal kırıklığına uğradığı belliydi ancak durumu kabul etti.</p>

  <p class="normal">"Tamam," dedi. "Ben de siz gelene kadar tekneye bakarım." Jamie de bu ifadeyi gördü ve gülerek başını iki yana salladı.</p>

  <p class="normal">"Herkes. Eğer güçlü bir adama ihtiyacım olsaydı, çağıracağım ilk kişi sen olurdun. Hayır, eşim ve Yahudi haricinde kimse benimle gelmiyor."</p>

  <p class="normal">Bu sefer yüzünde şaşkınlık vardı.</p>

  <p class="normal">"Burada kalmak mı? Hepimiz? Ama bize ihtiyacın olmayacak mı, Mac Dubh?" Çiçeklerle donatılmış kayalıklara gözlerini kısarak baktı. "Çok korkunç bir yer gibi görünüyor. Hiç arkadaş olmadan gidilmez."</p>

  <p class="normal">"Söylediğim gibi, eğer iyi arkadaşımsan burada kalırsın, Duncan," dedi Jamie ve ben Innes'ın asıl ismini öğrenince çok şaşırdım.</p>

  <p class="normal">Innes kayalıklara bir göz attı, oldukça sıkıntılıydı sonra razı olmuşçasına başını eğdi.</p>

  <p class="normal">"Tamam, senin dediğin gibi olsun, Mac Dubh. Ama hepimizin gelmek istediğini bilmelisin."</p>

  <p class="normal">Jamie başını 'evet' anlamında sallayıp yüzünü diğer tarafa çevirdi.</p>

  <p class="normal">"Evet, çok iyi biliyorum, Duncan," dedi yumuşak bir sesle. Sonra yüzünü çevirip kolunu uzattı ve Innes da onu kucakladı, tek kolu beceriksizce Jamie'nin sırtına vuruyordu.</p>

  <p class="normal">"Eğer bir gemi gelirse," dedi Jamie onu bırakırken, "kendinize dikkat etmenizi istiyorum. Kraliyet Donanması bu tekneyi arayabilir. Buraya geleceklerini pek sanmıyorum ama eğer olur da gelirlerse ya da sizi tehdit edecek bir durum olursa o zaman gidin. Hemen denize açılın."</p>

  <p class="normal">"Sizi burada mı bırakacağız? Hayır, benden birçok şeyi yapmamı istedin, Mac Dubh ve ben de yapacağımı söyledim ama bunu hayır."</p>

  <p class="normal">Jamie kaşlarını çatıp başını iki yana salladı; doğan güneş saçlarını ve kirli sakallarını parlatıyor, başı adeta ateş gibi görünüyordu.</p>

  <p class="normal">"Seni ölü bulmak ne eşime ne de bana yarar sağlar, Duncan. Dediğimi yap. Eğer bir gemi gelirse, gidin." Sonra yan tarafa dönüp diğer İskoçların yanına gitti.</p>

  <p class="normal">Innes derin bir nefes aldı, yüzünde hayal kırıklığı vardı fakat daha fazla itiraz etmedi.</p>

  <p class="ortayazi">***</p>

  <p class="normal">Ormanın içi sıcak ve nemliydi. Adada giderken üçümüz pek fazla konuşmuyorduk. Ne de olsa konuşacak bir şey yoktu; Jamie ve ben Lawrence'ın yanında Brianna'dan bahsedemezdik ve Abandawe'e ulaşıp orada neler olduğunu görene kadar bir plan da yapamazdık. O gece aralıklarla uyudum ve her kalktığımda Jamie'yi yanımdaki ağaca yaslanmış ateşe bakar halde buldum.</p>

  <p class="normal">İkinci günün öğle vaktinde oraya ulaştık. Önümüzde dik ve kireç taşından oluşan kayalıklar yükseliyordu, kayalıkların üzerinde çimenler vardı. Ve tepenin zirvesinde onları gördüm. Büyük taşların oluşturduğu bir halka vardı.</p>

  <p class="normal">"Burada bir taş halka olduğunu bize söylemedin," dedim. Bayılacağımı hissediyordum, bu ne sıcaktan ne de nemdendi.</p>

  <p class="normal">"İyi misiniz, Bayan Fraser?" Lawrence korkmuş halde bana bakıyordu, yüzü kızarmıştı.</p>

  <p class="normal">"Evet," dedim ama yüzüm kendini belli ediyordu. Jamie de bunu fark etmiş ve belimden tutmuştu.</p>

  <p class="normal">"Tanrı aşkına, dikkat et, Sassenach!" diye mırıldandı. "Bu şeylerin yanına gitme!"</p>

  <p class="normal">"Geilie'nin Ian ile birlikte burada olup olmadığını öğrenmek zorundayız," dedim. "Hadi." Kendimi zorlayıp dengede durmaya çalıştım. Jamie de benimle birlikte geliyor kısık sesle Gaelce bir şeyler mırıldanıyordu. Bunun bir dua olduğunu düşündüm.</p>

  <p class="normal">Zirveye gelip taş halkanın içine girerken, "Taşlar buraya çok uzun zaman önce konmuş," dedi Lawrence. "Köleler tarafından değil, adanın yerlileri tarafından."</p>

  <p class="normal">Halka boştu ve masum görünüyordu. İri taşlardan oluşan çapraz bir halkaydı ve üst üste dizilmişti, güneşin altında hareketsiz duruyorlardı. Jamie endişeyle bana bakıyordu.</p>

  <p class="normal">"Onları duyabiliyor musun, Claire?" dedi. Lawrence şaşırmış görünüyordu fakat ben en yakın taşa doğru giderken hiçbir şey söylemedi.</p>

  <p class="normal">"Bilmiyorum," dedim. "Uygun günlerden biri değil. Yani ne Güneş ne de Ateş Festivali. Belki kapılar şimdi açık değildir. Bilmiyorum."</p>

  <p class="normal">Jamie'nin elini sıkıca tutarak dinlemek için iyice öne eğildim. Havada belirsiz bir uğuldama vardı ama ormandaki böceklerden de geliyor olabilirdi. Çok yavaşça bir elimi en yakın taşa koydum.</p>

  <p class="normal">Jamie'nin bana seslendiğini neredeyse duymuyordum. Bir yerlerde aklım fiziksel gücümü kaybetmemek için çabalıyor, ciğerlerim şişip iniyor ve kalbimi sıkıştırıyordu. Kulaklarım derinden gelen bir uğuldamayla zonkluyor, kemiklerim ise sızlıyordu. Ve bu kaosun ortasında Geilie Duncan yeşil gözleriyle bana baktı ve gülümsedi.</p>

  <p class="normal">"Claire!"</p>

  <p class="normal">Yerde yatıyordum. Jamie ve Lawrence bana doğru eğilmişlerdi, gökyüzüne karşı yüzleri siyah ve endişeli görünüyordu. Yanaklarımda ıslaklık vardı ve boynumdan aşağıya bir su sızıyordu. Gözlerimi kırptım ve kollarımla bacaklarımı dikkatlice oynatmaya başladım, hâlâ onlara sahip olduğumdan emin olmak istiyordum.</p>

  <p class="normal">Jamie yüzümü sildiği mendilini bir kenara bırakıp oturmam için beni kaldırdı.</p>

  <p class="normal">"İyi misin, Sassenach?"</p>

  <p class="normal">"Evet," dedim ama kafam hâlâ karışıktı. "Jamie... o burada!"</p>

  <p class="normal">"Kim? Bayan Abernathy mi?" Lawrence kaşlarını kaldırdı ve hemen arkasına baktı, sanki kadının orada olmasını umuyordu.</p>

  <p class="normal">"Onu duydum, onu gördüm." Aklım başıma gelmeye başlamıştı. "O burada. Halkanın içinde değil ama buraya yakın."</p>

  <p class="normal">"Nerede olduğunu söyleyebilir misin?" Jamie etrafa bir göz atarken eli hançerindeydi.</p>

  <p class="normal">Başımı iki yana salladım ve o anı yeniden hatırlamaya çalışarak gözlerimi kapadım. Karanlık soğuk bir yerdi ve meşale yanıyordu.</p>

  <p class="normal">"Onun bir mağarada olduğunu düşünüyorum," dedim şaşkınlıkla. "Yakınlarda mı Lawrence?"</p>

  <p class="normal">"Evet," dedi merakla yüzüme bakarak. "Giriş buraya çok yakın."</p>

  <p class="normal">"Bizi oraya götür." Jamie bana yardım ederek kendisi de ayağa kalktı.</p>

  <p class="normal">"Jamie." Bir elimi onun koluna koyarak onu durdurdum.</p>

  <p class="normal">"Evet?"</p>

  <p class="normal">"Jamie. O da benim burada olduğumu biliyor."</p>

  <p class="normal">Jamie öylece kaldı. Onun zorlukla yutkunduğunu görebiliyordum. Sonra çenesi kasıldı ve başını salladı.</p>

  <p class="normal">"<span class="ideitalik">A Mhìcheal bheannaichte, dìon sinn bho dheamhainnean</span>," dedi yumuşak bir sesle ve tepeye doğru döndü. Kutsal Mikâil, sen bizi şeytanlardan koru.</p>

  <p class="ortayazi">***</p>

  <p class="normal">Ortalık tamamen karanlıktı. Elimi yüzüme götürdüm ve burnuma dokunduğumu hissettim ama hiçbir şey göremiyordum. Ne var ki bu boş bir karanlık değildi. Geçidin zemini girintili çıkıntılıydı ve keskin kaya parçaları vardı. Bazı yerlerde duvarlar kadar dardı ki Geilie'nin buradan nasıl geçtiğini merak ettim.</p>

  <p class="normal">Bu karanlık yerde başka biri daha var gibiydi. Sessiz duruyordu ama ben onun varlığını hissedebiliyordum, sanki elimi uzatsam ona dokunacaktım. Jamie'nin eli omzumdaydı ve varlığını arkamda hissedebiliyordum, mağaranın soğukluğunda sıcacıktı.</p>

  <p class="normal">Nefes almak için durduğumda, "Doğru yere mi gidiyoruz?" diye sordu. "Yan taraflarda da geçitler var. Geçerken onları hissettim. Doğru yere gittiğimizi nereden biliyorsun?"</p>

  <p class="normal">"Duyuyorum. Onları duyuyorum. Sen duymuyor musun?" Karışık düşüncelerimi toparlayıp konuşmak çok zordu. Buradaki sesler farklıydı; Craigh na Dun'daki gibi arı kovanı varmış gibi değildi ama havada çan sesi gibi bir uğuldama vardı. Onun kemiklerimde yankılandığını ve içimin titrediğini hissedebiliyordum.</p>

  <p class="normal">Jamie sıkıca kolumu tuttu.</p>

  <p class="normal">"Benimle kal!" dedi. "Sassenach, onun seni almasına izin verme, benimle kal!"</p>

  <p class="normal">Uzandım ve Jamie beni göğsüne bastırdı. Şakaklarımın altında atan kalbinin vuruşları uğuldamadan daha güçlüydü.</p>

  <p class="normal">"Jamie. Jamie, sarıl bana." Daha önce hiç böyle korkmamıştım. "Gitmeme izin verme. Eğer beni alırsa Jamie, bir daha geri gelemem. Her seferinde daha kötü oluyor. O beni öldürür, Jamie!"</p>

  <p class="normal">Kemiklerimin çatırdadığını duyup, nefessiz kalana kadar Jamie bana sıkıca sarıldı. Bir müddet sonra beni bırakıp önüme geçti, elini elimden ayırmıyordu.</p>

  <p class="normal">"Önden ben gideceğim," dedi. "Elini belime koy ve sakın bırakma."</p>

  <p class="normal">Birbirimize bağlanarak karanlıkta ilerlemeye devam ettik. Lawrence da bizimle gelmek istemişti ama Jamie ona izin vermedi. Onu beklemesi için mağara girişinde bırakmıştık. Eğer geri dönemezsek sahile dönüp Innes ve diğer İskoçlar ile buluşacaktı.</p>

  <p class="normal">Eğer geri dönemezsek...</p>

  <p class="normal">Jamie'yi sıkıca tutmuş olmalıydım ki durdu ve beni yanına çekti.</p>

  <p class="normal">"Claire," dedi yumuşak bir sesle. "Sana bir şey söylemek zorundayım."</p>

  <p class="normal">Zaten ne diyeceğini biliyordum, bu yüzden onu susturmak için ağzını kapatmaya çalıştım. Jamie bileğimi tuttu ve sıktı.</p>

  <p class="normal">"Eğer o kadınla ikimizden biri arasında bir seçim yapılması gerekirse, o kişi ben olacağım. Bunu biliyorsun, değil mi?"</p>

  <p class="normal">Biliyordum. Eğer Geilie oradaysa ve onu durdurmaya çalışırken birimizden biri ölecekse, bunu göze alacak kişi Jamie'ydi. Eğer Jamie ölürse ben sağ kalacaktım – ve Geilie'nin peşinden taş halkadan geçecektim.</p>

  <p class="normal">"Biliyorum," diye fısıldadım sonunda. Onun söyleyemediği ama bildiği şeyi de biliyordum; eğer Geilie çoktan gittiyse ben de gidecektim.</p>

  <p class="normal">"O zaman, öp beni Claire," diye fısıldadı. "Sen benim hayatımdan da üstünsün ve ben hiç pişman değilim."</p>

  <p class="normal">Cevap veremedim ama dediğini yaptım. Önce elini; eğri parmakları sıcak ve sertti. Sonra güçlü bileğini ve ağzını; vaat ve ızdırap birbirine karışmıştı, gözyaşlarının tadını alabiliyordum.</p>

  <p class="normal">Sonra onu bıraktım ve sola döndüm.</p>

  <p class="normal">"Bu taraftan," dedim.</p>

  <p class="normal">On adım sonra ışığı gördüm. Işık, geçitte belli belirsiz parlıyordu ama etrafı görmeye yeterdi. Birden ellerimi ve ayaklarımı görebildim. Korkunun iç rahatlamasına karışmasıyla iç çektim. Işığa ve uğultuya giderken, içimde hayaletin insana dönüşmesi gibi bir his oluştu. Şimdi ışık daha güçlüydü fakat sonra Jamie önüme geçtiğinde yeniden azaldı ve görüşümü engelledi. Ardından eğilip bir kemerden geçti ve ben de onu takip edip ışıkta durdum.</p>

  <p class="normal">Burası büyük bir odaydı, meşale ışığının uzağında kalan duvarlar hâlâ soğuk ve karanlıktı. Önümüzdeki duvar ise canlıydı. Yarığa yerleştirilmiş meşalenin ışığıyla parlıyordu.</p>

  <p class="normal">"Demek geldiniz?" Geillis dizlerinin üzerinde durmuş, gözleri beyaz bir tozla yere çizdiği şekle odaklıydı.</p>

  <p class="normal">Jamie'den hem korktuğunu hem de içinin rahatladığını belirten bir ses duydum, Ian'ı görmüştü. Çocuk beş köşeli yıldızın ortasında yatıyordu, elleri ve ağzı bağlıydı. Yanında da bir balta vardı. Obsidyen gibi siyah bir taştan yapılmıştı, keskindi. Sapı boncuklarla süslenmişti ve Afrika motifleri hâkimdi.</p>

  <p class="normal">"Daha fazla yakınlaşma, tilki." Geilie bu sefer oturdu ve Jamie'ye dişlerini gösterdi, gülmüyordu. Bir elinde tabanca vardı ve bir tane de belindeki deri kemerde asılıydı.</p>

  <p class="normal">Gözlerini Jamie'ye dikerek belindeki keseye uzandı ve bir avuç dolusu elmas tozu çıkardı. Alnındaki terleri görebiliyordum; zaman geçidinin uğuldaması beni etkilediği kadar onu da etkiliyor olmalıydı. Midemin bulandığını hissediyordum, elbisemin altından ter akıyordu.</p>

  <p class="normal">Çizdiği şekil neredeyse bitmişti. Geilie bir yandan tabancayı tutarken, bir yandan da yıldızını bitirmek için tozunu serpmeye devam ediyordu. Taşlar yıldızın içine çoktan yerleştirilmişti, cıvanın parıltısına uyum sağlayarak taşlar parlıyordu.</p>

  <p class="normal">"İşte oldu." Bir iç çekişle iyice yere kuruldu ve bir tutam saçını geriye doğru itti. "Elmas tozu bu gürültüyü engelleyecek. Korkunç değil mi?"</p>

  <p class="normal">Sonra Ian'ı okşamaya başladı. Gözleri korkudan kocaman açılmış çocuk onun önünde, yerde yatıyordu. "İşte, bitti, <span class="ideitalik">mo chridhe</span>. Sakın korkma, birazdan bitecek."</p>

  <p class="normal">"Çek ellerini onun üzerinden, seni ahlaksız kaltak!" Jamie eli hançerinde bir adım attı ama sonra durdu, Geilie tabancasını yukarıya kaldırmıştı.</p>

  <p class="normal">"Bana dayının baktığı gibi bakıyorsun, <span class="ideitalik">a sionnach</span>," dedi cilveli bir tavırla başını yana eğerek. "Onunla tanıştığım zaman senden daha büyüktü tabii sende onun bakışları var, değil mi? İstediğini al ve sana engel olanı yok et bakışı."</p>

  <p class="normal">Jamie yerde kıvranan Ian'a bir göz attı sonra da Geilie'ye.</p>

  <p class="normal">"Benim olanı alacağım," dedi Jamie yumuşak bir sesle.</p>

  <p class="normal">"Ama alamazsın," diye karşılık verdi Geilie tatlı bir sesle. "Bir adım daha atarsan, seni öldürürüm. Sana şimdi bir şey yapmıyorum, çünkü Claire sana çok düşkün." Gözleri bana odaklandı.</p>

  <p class="normal">"Cana can, tatlı Claire. Craigh na Dun'da sen beni kurtarmaya çalıştın. Ben de seni Cranesmuir'de cadılıktan. Artık eşitiz, değil mi?"</p>

  <p class="normal">Geilie bir şişe çıkarıp tıpasını açtı ve dikkatlice Ian'ın üzerine dökmeye başladı. Kanyak kokusu güçlü ve baş döndürücüydü. İçki kokusu meşaleye ulaştığında alevler daha bir canlandı. Ian debeleniyor ve tekmeliyor, itiraz eder gibi sesler çıkarıyordu. Geilie çocuğun karşı koyuşlarına karnına attığı bir tekmeyle cevap verdi.</p>

  <p class="normal">"Doğru dur!" dedi.</p>

  <p class="normal">Sözlerin işe yaramayacağını bilerek, "Bunu yapma, Geilie," dedim.</p>

  <p class="normal">"Yapmak zorundayım," dedi sakince. "Yapmalıyım. Üzgünüm, o kızı almalıyım ama sana erkeğini bırakıyorum."</p>

  <p class="normal">"Ne kızı?" Jamie yumruklarını sıkmıştı, meşale ışığında eklemleri bembeyazdı.</p>

  <p class="normal">"Brianna? Adı bu, değil mi?" Saçlarını yüzünden çekmek için başını salladı. "Lovat soyunun sonuncusu." Bana gülümsedi. "Beni ziyarete gelmeniz ne şanstı ama! Yoksa bunu öğrenemeyecektim. Ben o soyun 1900'lerden önce tükendiğini sanıyordum."</p>

  <p class="normal">Korkuyordum, hem de delicesine. Bu korkunun Jamie'yi de sardığını görebiliyordum, kasları gerilmişti.</p>

  <p class="normal">Bu onun yüzüne de yansımış olmalıydı. Çünkü Geilie bir çığlık atıp geriledi ve Jamie ona atıldığında tabancayı ateşledi. Jamie'nin kafası sarsıldı ve bedeni sallandı, elleri hâlâ kadının boğazındaydı. Sonra yere düştü, bedeni parlayan yıldızın kenarındaydı. Ian acı dolu bir sesle bağırmaya çalıştı.</p>

  <p class="normal">Boğazımda yükselen sesi duymaktan çok onu hissettim. Ne dediğimi bilmiyordum ama Geilie şaşkınlıkla bana bakıyordu.</p>

  <p class="normal">Brianna iki yaşındayken, bir araba benim arabama onun oturduğu arka taraftan çarpmıştı. Hemen durmuş ve ona bir şey olup olmadığına baktıktan sonra biraz ileride duran arabaya yönelmiştim. Diğer sürücü otuzlarında biraz yapılı ve kendinden emin bir adamdı. Camı açıp benim geldiğimi görünce hemen pencereyi kapamış ve koltuğuna yapışmıştı.</p>

  <p class="normal">Öfkelendiğimin hiç farkında değildim, sadece ne yapacağımı biliyordum; bir elimle arabanın camını kırdım ve adamı dışarıya çektim.</p>

  <p class="normal">Bundan daha fazlasını düşünemiyordum, düşünemezdim de; polisin gelmesiyle kendime gelmiş ve sonra titremeye başlamıştım. Ancak adamın bana olan bakışlarını hâlâ hatırlayabiliyordum.</p>

  <p class="normal">Ateş kuvvetli değildi ama Geilie'nin yüzündeki ifadeyi görmeye yeterdi; ona doğru neyin geldiğinin farkındaydı.</p>

  <p class="normal">Geilie belinden diğer tabancayı da alıp bana doğrulttu. Tabanca ağzını görebiliyordum ama umrumda değildi. Tabancanın ateşlenmesi mağarada yankılandı ve ortalığı toz kapladı bu sayede yerden baltayı alabildim.</p>

  <p class="normal">Baltanın boncuk kaplı deri sapını fark edebiliyordum. Derisi kırmızıydı, sarı zikzakları ve siyah noktaları vardı.</p>

  <p class="normal">Arkamdan bir ses duydum ama önemsemedim. Ateş onun göz bebeklerine yansıyordu. <span class="ideitalik">Kırmızılık</span>, demişti ona Jamie. <span class="ideitalik">Kendimi ona verdim.</span></p>

  <p class="normal">Benim kendimi ona vermeme gerek yoktu; o zaten beni almıştı.</p>

  <p class="normal">İçimde korku, öfke ya da şüphe yoktu. Sadece baltanın vuruşlarını hissediyordum.</p>

  <p class="normal">Şok geçtiğinde baltayı bıraktım, parmaklarım uyuşmuştu. Geilie sendeleyerek bana doğru gelmeye çalıştığında öylece kaldım, hareket bile edemiyordum.</p>

  <p class="normal">Ateşin ışığında kan kırmızı değil siyahtı.</p>

  <p class="normal">Geilie öne doğru bir adım attı ve yere yığıldı, bütün kasları gevşemişti, ayağa kalkmaya çalışmıyordu. Yüzünde gördüğüm tek şey gözleriydi. Koskocaman olmuş bir çift göz, mücevherler gibi güzel ve yeşildi. Ölüme bakıyorlardı.</p>

  <p class="normal">Birisi konuşuyordu ama sözler mantıklı değildi. Kayalıktaki aralık iyice uğuldamaya başlamıştı, kulaklarım zonkluyordu. Meşale titriyordu, hava akımıyla ateşin sarısı birden yükseldi; ölüm meleğinin kanat çırpınışları diye düşündüm.</p>

  <p class="normal">Ses yine arkamdan geldi.</p>

  <p class="normal">Döndüm ve Jamie'ye baktım. Ayağa kalkmış, sallanıyordu. Kan başından akıyordu, yüzünün bir yarısını siyaha boyamıştı. Diğer tarafı ise beyazdı.</p>

  <p class="normal"><span class="ideitalik">Kanı durdur</span>, diyordu aklımdan bir ses. Hemen bir mendil aramaya koyuldum. Ancak o Ian'ın olduğu yere gidip çocuğun bağlarını açmaya başladı, başından akan kanlar da çocuğun gömleğini lekeliyordu. Ian titreyerek ayağa kalkıp dayısının kalkması için de elini uzattı, yüzü solgundu.</p>

  <p class="normal">Sonra Jamie'nin elini kolumda hissettim. Ona doğru baktım ve mendili uzattım. O da mendili alıp yüzünü sildi sonra beni ayağa kaldırarak geçidin ağzına gitmeye başladık. Titriyordum ve neredeyse düşecektim fakat sonra kendimi toplayabildim.</p>

  <p class="normal">"Gel!" diyordu. "Rüzgârı duymuyor musun? Fırtına yaklaşıyor."</p>

  <p class="normal">Rüzgâr mı? Bir mağarada mı? Ama haklıydı, hava akımı benim hayal ürünüm değildi. Girişin yanındaki çatlakta belirsiz bir esinti vardı ancak bu esinti inleyen bir rüzgâr sesine dönüşmüştü, dar geçit uğulduyordu.</p>

  <p class="normal">Arkama bakmak için döndüm ama Jamie beni kolumdan tutup öne doğru itti. Mağarada en son gördüğüm şey kana bulanmış yerde yatan insan bedeniydi.</p>

  <p class="normal">"Tanrım!" Bu Genç Ian'ın korku dolu sesiydi. "Jamie Dayı!"</p>

  <p class="normal">"Buradayım." Jamie'nin sesi önümden geliyordu, şaşılacak derecede sakindi. "Buradayım, evlat. Bana gel, Ian. Sakın korkma. Sadece mağaranın sesi."</p>

  <p class="normal">Bu doğru değildi. Bunu söylediğinde tüylerimin diken diken olduğunu hissettim. Mağaranın canlı olduğunu, nefes aldığını düşünmek beni korkutmuştu.</p>

  <p class="normal">Bunun Ian'ı da korkuttuğu belliydi, çünkü kesik bir soluma sesi duydum ve benim kolumu tuttuğunu hissettim.</p>

  <p class="normal">Ben de onu bir elimle tutup karanlıkta ilerlemeye başladım, diğer elimle de Jamie'yi bulmaya çalışıyordum.</p>

  <p class="normal">"Ian bende," dedim. "Tanrı aşkına, hemen buradan çıkalım!"</p>

  <p class="normal">Buna cevaben hemen elimi tuttu ve birbirimize bağlı halde rüzgârlı geçitte yürümeye başladık. Hayalet rüzgâr arkamızdan geliyordu.</p>

  <p class="normal">Hiçbir şey göremiyordum ama eteklerimin ben yürürken ayaklarıma dolandığını hissedebiliyordum.</p>

  <p class="normal">Rüzgâr sesi bir yükseliyor bir alçalıyordu. Arkamızda bıraktığım şeyi, inleyen rüzgârın fısıldadıklarını aklımdan çıkarmaya çalışıyordum.</p>

  <p class="normal">"Onu duyabiliyorum," dedi Ian birden arkamdan. Sesi panik içindeydi. "Onu duyabiliyorum! Tanrım, geliyor!"</p>

  <p class="normal">Taş kesildim, çığlık boğazımda sıkışıp kalmıştı. Aklım sakince düşünmeye çalışıyordu – sadece rüzgâr ve Ian'ın korkusu – ama bu hiçbir işe yaramadı, korku bütün bedenimi sarmıştı. Ben de onun geldiğini biliyordum ve çığlık atmaya başladım.</p>

  <p class="normal">Sonra Jamie hem bana hem de Ian'a sarıldı, bizi sımsıkı tutuyor ve bir şeyler mırıldanıyordu. Duman, ter ve kanyak kokuyordu. Kokusuyla neredeyse sarhoş olmuştum.</p>

  <p class="normal">"Şişşt!" dedi sertçe. "İkiniz de susun! Bir daha onun size dokunmasına asla izin vermeyeceğim!" Bizi sıkıca kendine bastırdı; yanağımın altında atan kalp atışlarını ve Ian'ın cılız omzunu hissedebiliyordum, sonra bizi bıraktı.</p>

  <p class="normal">"Hadi gelin," dedi Jamie sessizce. "Sadece rüzgâr. Hava değişimi olduğunda mağaralar böyle olur. Ben daha önce de duydum. Dışarıda fırtına var, hepsi bu. Gelin, şimdi."</p>

  <p class="ortayazi">***</p>

  <p class="normal">Fırtına kısa sürmüştü. Biz aydınlıktan dolayı gözlerimizi kırparak dışarı çıktığımızda, yağmur durmuş ve dünya yine canlılığına kavuşmuştu bile.</p>

  <p class="normal">Lawrence mağara girişinin yanındaki bir palmiye ağacının altında duruyordu. Bizi gördüğü zaman hemen ayağa fırladı, içinin rahatladığı yüzünden okunuyordu.</p>

  <p class="normal">"Tamam mı?" dedi, bir bana bir kana bulanmış Jamie'ye bakarak. Jamie hafiften gülümseyerek başını 'evet' anlamında salladı.</p>

  <p class="normal">"Tamam," dedi Jamie. Döndü ve Ian'ı gösterdi. "Yeğenim Ian Murray'yi takdim edeyim. Ian, bu Dr. Stern. Seni bulmada bize çok yardımı dokundu."</p>

  <p class="normal">"Size minnettarım, doktor," dedi Ian ve başıyla selam verdi. Sonra bir koluyla yüzünü silip Jamie'ye baktı.</p>

  <p class="normal">"Geleceğini biliyordum, Jamie Dayı," dedi hafiften gülümseyerek, "ama biraz geç kalmadın mı?" Gülümseme genişledi ve yerini kahkahaya bıraktı ve çocuk titremeye başladı. Gözyaşlarını uzaklaştırmak için gözlerini kırptı.</p>

  <p class="normal">"Evet, özür dilerim, Ian. Buraya gel, <span class="ideitalik">a bhalaich</span>." Jamie uzanıp çocuğu kucakladı, sırtını okşarken Gaelce bir şeyler mırıldanıyordu.</p>

  <p class="normal">Lawrence'ın benimle konuştuğunu anlamadan önce bir müddet onları izledim.</p>

  <p class="normal">"Siz iyi misiniz, Bayan Fraser?" demişti. Bir cevap beklemeden kolumu tuttu.</p>

  <p class="normal">"Bilmiyorum." Kendimi tamamen boşlukta hissediyordum. Çocuk doğurmuş gibi bitkindim ama içimde sevinç yoktu. Hiçbir şey gerçek gibi görünmüyordu; Jamie, Ian, Lawrence.</p>

  <p class="normal">Çıktığımız mağara ağzına bir göz atarak, "Sanırım buradan gitsek iyi olur," dedi Lawrence. Hafiften huzursuz görünüyordu. Bayan Abernathy'yi hiç sormamıştı.</p>

  <p class="normal">"Sanırım haklısın." Mağaranın görüntüsü aklımda hâlâ tazeliğini koruyordu ama etrafımızı saran orman ve kayalıklar gibi o da gerçek gibi görünmüyordu. Onların gelmesini beklemeden hemen döndüm ve yürümeye başladım.</p>

  <p class="normal">Kendimi demirden yapılmış bir robot gibi hissediyordum. Nereye gittiğimizi bilmeden dalların ve gölgelerin arasından Jamie'nin geniş sırtını takip ediyordum. Ter alnımdan akıp gözlerime giriyordu ancak onları silmek umurumda bile değildi. Gün batımına doğru, çay kenarındaki küçük bir alanın yanında durup kamp yapmaya karar verdik.</p>

  <p class="normal">Lawrence'ın kamp konusunda en güvenilir kişi olduğunu anlamıştım. Yer bulup barınak kurmada Jamie kadar iyi, aynı zamanda yenilebilir bitki konusunda da becerikliydi. Yarım saat içinde yenilebilecek her türlü bitki ve meyveyi toplayıp getirmişti.</p>

  <p class="normal">Lawrence yiyecek bulurken, Ian da ateş için odun topluyordu. Ben ve Jamie de başındaki yaraya bakmak için suyun kenarına oturmuştuk. Yüzündeki ve saçlarındaki kanı yıkadım ve kurşunun benim düşündüğüm gibi sıyırıp geçmediğine çok şaşırdım. Kurşun saç bitiminden derinin altını delip geçmiş ve kafada bir yerde kaybolmuştu. Yaranın çıkış izi yoktu. Bu yüzden dikkatlice kafasını incelemeye başladım, kurşunun nerede olduğunu bulduğumda bir çığlık attım.</p>

  <p class="normal">Başının arkasında geniş bir tümsek vardı. Kurşun derinin altından bütün kafatası kıvrımını geçmiş ve arka tarafta kalmıştı.</p>

  <p class="normal">"Yüce İsa!" diye bağırdım. Gördüğüme inanamıyordum ama gerçekti. "Her zaman sağlam bir kafan olduğunu söylerdin. Lanet kadın sana kısa mesafeden ateş etti ama kurşun kafatasını geçememiş!"</p>

  <p class="normal">Jamie, onu incelerken başını iki eliyle tutuyordu, inleme gibi tuhaf bir ses çıkardı.</p>

  <p class="normal">"Evet, öyle," dedi boğuk bir sesle, "kalın kafalı olmadığımı söyleyemem ama eğer Bayan Abernathy bütün kurşunları kullansaydı o kadar da kalın olmazdı."</p>

  <p class="normal">"Çok acıyor mu?"</p>

  <p class="normal">"Yaradan değil, hayır ama acı var. Bir de başım çok ağrıyor."</p>

  <p class="normal">"Tahmin edebiliyorum. Biraz dayan, kurşunu çıkaracağım." Ian'ı ne durumda bulacağımızı bilmediğimden yanımda küçük bir ilaç çantası getirmiştim. İçinde alkol ve küçük bir neşter vardı. Jamie'nin şiş olan kısımdaki saçları kenara ittim ve bölgeyi alkolle sildim. Parmaklarım alkolden soğumuştu ama kafa derisi canlı olduğunu belirtecek kadar sıcaktı.</p>

  <p class="normal">"Üç kere derin nefes al ve tut," diye mırıldandım. "Kurşun yerini biraz keseceğim ama hızlı olacak."</p>

  <p class="normal">"Tamam." Rengi biraz soluk görünüyordu ama nabzı normaldi. Derin nefes alıp veriyordu. Sol elimin işaret ve üçüncü parmağıyla yeri gerginleştirdim. Üçüncü nefeste, "Tamam şimdi," dedim ve bıçağı deriye batırıp kestim. Jamie hafiften inledi ancak bağırmadı. Sağ başparmağımla kesiğe biraz baskı uyguladım ve kurşun bir üzüm gibi sol elime düştü.</p>

  <p class="normal">"Tamam," dedim, nefesimi tuttuğumu fark etmiştim. Kurşunu hemen yere attım. Kafatası birden düzleşmişti. Hafiften gülümsedim. "Hatıra," dedim kurşunu göstererek. Sonra küçük yaraya bir bez bastırıp başını da sardım ve ağlamaya başladım.</p>

  <p class="normal">Gözyaşlarımın yüzümden aktığını ve titrediğimi hissedebiliyordum fakat sanki bedenimin dışındaydım. Buna tamamen şaşırmıştım.</p>

  <p class="normal">"Sassenach? İyi misin?" Jamie bana bakıyordu, sargı bezinin altından bakan gözleri endişeliydi.</p>

  <p class="normal">"Evet," dedim, ağlamaktan kekeleyerek. "Ben n–neden a–ağladığımı b–bilmiyorum. B–bilmiyorum!"</p>

  <p class="normal">"Buraya gel." Elimi tutup beni dizine oturttu. Kollarını belime doladı ve çenesini başıma dayadı.</p>

  <p class="normal">"Her şey geçti," diye fısıldıyordu. "Her şey yolunda, <span class="ideitalik">mo chridhe</span>. Her şey yolunda." Beni hafiften sallarken saçımı ve ensemi okşuyor, kulağıma bir şeyler mırıldanıyordu. Yeniden bedenimi hissetmeye başladım, gözyaşlarım içimdeki demiri eritip yok ediyordu.</p>

  <p class="normal">Yavaşça ağlamayı kestim ve göğsüne yaslanıp öylece kaldım. Arada bir hıçkırıyordum ama huzurdan ve onun varlığından başka bir şey hissetmiyordum.</p>

  <p class="normal">Lawrence ve Ian'ın geri geldiğini neredeyse fark etmemiştim fakat bunu önemsemedim. Sadece Ian'ın korkuyla bir şeyler dediğini duydum, "Ensen olduğu gibi kan içinde, Jamie Dayı."</p>

  <p class="normal">"Belki sen de orayı sararsın, Ian," dedi Jamie, sesi yumuşak ve endişesizdi. "Şimdi yengene sarılmam gerek." Bir müddet sonra uykuya daldım, hâlâ onun kolları arasındaydım.</p>

  <p class="ortayazi">***</p>

  <p class="normal">Geç saatte uyandığımda Jamie'nin yanındaydım, üzerimde battaniye vardı. Jamie bir ağaca yaslanmış, eli de omzumun üzerindeydi. Uyandığımı hissetti ve hafiften omzumu sıktı. Hava kararmıştı, yakınlardan bir horlama sesi duyuyordum. Bu Lawrence olmalıydı, çünkü Jamie'nin diğer tarafında Ian'ın sesini duyuyordum.</p>

  <p class="normal">"Hayır," diyordu yavaşça, "gemi o kadar kötü değildi. Gemide hep beraber tutuluyorduk, bu yüzden diğer çocuklarla birlikteydik ve bize düzenli bir şekilde yemek verip belli bir süre güvertede dolaşmamıza izin veriyorlardı. Elbette, korkuyorduk, çünkü bizi nereye götürdükleri hakkında bir fikrimiz yoktu. Denizciler de bir şey söylemiyordu fakat bize kötü davranmadılar."</p>

  <p class="normal"><span class="ideitalik">Bruja</span>, Yallahs Nehri'ne gelmiş ve köleleri hemen Rose Hall'a bırakmıştı. Şaşkına dönen çocuklar Bayan Abernathy tarafından iyi karşılanmış ve hemen yeni bir hapishaneye tıkılmışlardı.</p>

  <p class="normal">Şeker fabrikasının altındaki bodrum kat yataklar ve lazımlıklarla oldukça rahattı. Daha doğrusu şeker fabrikasının çıkardığı gürültü haricinde. Yine de çocuklar akıllarına gelen olasılıkları tartışmalarına rağmen, neden orada tutulduklarını bilmiyorlardı.</p>

  <p class="normal">"Arada sırada Bayan Abernathy büyük zenci arkadaşlarıyla aşağıya geliyordu. Ona neden burada tutulduğumuzu soruyor ve bizi bırakması için yalvarıyorduk. Fakat o sadece gülümseyip bizi okşuyor ve zamanı geldiğinde öğreneceğimizi söylüyordu. Ancak bir süre sonra yine geldi, bir çocuğu seçti ve zenci arkadaşı çocuğun kolunu kelepçeleyip götürdü." Ian'ın sesi üzgün ve endişeliydi.</p>

  <p class="normal">Jamie, "Peki delikanlı sonradan geldi mi?" diye sordu. Eli beni yavaşça okşuyordu, ben de uzanıp elini sıktım.</p>

  <p class="normal">"Hayır. Bu da bizi çok korkuttu."</p>

  <p class="normal">Ian'ın sırası sekiz hafta sonra gelmişti. Bu zamana kadar üç delikanlı gitmiş ve dönmemişti. Bayan Abernathy'nin parlak yeşil gözleri ona odaklandığında Ian'ın gitmeye niyeti yoktu.</p>

  <p class="normal">"Zenci arkadaşına tekmeler attım ve hatta elini bile ısırdım," dedi Ian üzülerek, "tadı iğrençti, makine yağı gibiydi. Ama bir şey değişmedi. Adam başıma kulaklarımı uğuldatan bir tokat attı, sonra beni küçük bir çocukmuşum gibi kollarının arasında taşıdı."</p>

  <p class="normal">Ian mutfağa götürülmüştü. Orada onu yıkamışlar ve ona temiz gecelik giydirmişlerdi – ama hiçbir şey olmamıştı – sonra ana eve götürülmüştü. "Gece vaktiydi," dedi özlemle, "bütün ev ışıl ışıldı. Lallybroch'a çok benziyordu, tıpkı sen karanlıkta gelip annemin bütün lambaları yaktığı zamanlardaki gibi. Orayı öyle görmek kalbimi kırdı ve evi düşündürdü."</p>

  <p class="normal">Fakat evi düşünmeye pek fırsatı olmamıştı. Herkül – ya da Atlas – onu üst kattaki Bayan Abernathy'nin yatak odasına götürmüşlerdi. Bayan Abernathy onu bekliyordu, üzerinde kenarları kırmızı ve gümüş ipliklerle işlenmiş tuhaf motifli bol bir elbise vardı.</p>

  <p class="normal">Bayan Abernathy onu hoş karşılamış ve içki ikram etmişti. İçki tuhaf kokuyordu ama iğrenç değildi, Ian fazla seçeneği olmadığından onu içmişti.</p>

  <p class="normal">Odada iki rahat sandalye, yan tarafta uzun alçak bir masa ile krallara layık işlemeli büyük bir yatak vardı. Ian bir sandalyeye, Bayan Abernathy de diğer sandalyeye oturmuş ve sorularını sormaya başlamıştı.</p>

  <p class="normal">Ian'ın duraksadığını görünce, "Ne gibi sorular?" diye sordu Jamie.</p>

  <p class="normal">"Şey, evim ve ailem ile ilgili sorular. Kız ve erkek kardeşlerimin, teyzelerimin dayılarımın adlarını sordu," – demek ki Geilie bizi gördüğüne bu yüzden şaşırmamıştı! – "ve bu gibi sorular işte. Sonra o... o bana hiç bir kızla yatıp yatmadığımı sordu. Sanki kahvaltıda yulaf lapası yiyip yemediğimi soruyordu!" Ian şaşkınlıkla konuşuyordu.</p>

  <p class="normal">"Ona cevap vermek istemedim ama bunun bana bir yararı dokunmayacaktı. Kendimi ateşim varmış gibi hissediyordum, kalkıp dolaşamıyordum da. Bu yüzden sorularına cevap vermek zorunda kaldım. O sadece oturuyor hoş bir şekilde gülümseyip yeşil gözleriyle beni izliyordu."</p>

  <p class="normal">"Sen de gerçeği söyledin?"</p>

  <p class="normal">"Evet. Evet söyledim." Ian yaşadıklarını hatırlarken yavaşça konuşuyordu. "Ona Edinburgh'u, basımevini, denizciyi, genelevi, Mary'yi ve her şeyi anlattım."</p>

  <p class="normal">İlk başta Geilie bir cevaptan hoşlanmamış gibi görünmüştü. Yüzü gerilmiş ve gözleri kısılmıştı. Bir anlığına Ian çok korkmuştu. Fırsatı olsa kaçacaktı ama kolları ve bacakları uyuşmuştu ve kapıda da bir dev vardı.</p>

  <p class="normal">"Bayan Abernathy kalkıp ayağını sertçe yere vurdu. Bana benim bir bakir, saf olmadığımı ve kızlarla yatıp kendini günahın kolların atan biriyle işi olmayacağını söyledi."</p>

  <p class="normal">Sonra konuşmayı kesip kendine şarap koymuş ve içmişti. Sinirleri yatışmışa benziyordu.</p>

  <p class="normal">"Sonra kadın bir kahkaha atıp dikkatlice bana baktı ve bundan bir zarar gelmeyeceğini söyledi. Aklındakini gerçekleştiremese bile belki diğer istediklerini yapabilirmişim." Ian'ın sesi alçaktı, sanki yakası onu sıkıyordu. Jamie soru sorarcasına bir ses çıkardı ve Ian da konuşmaya devam etti.</p>

  <p class="normal">"Şey, o... o benim elimi tuttu ve beni ayağa kaldırdı. Sonra üzerimdekileri çıkarıp... şey bu söyleyeceklerim doğru dayı, yemin ederim! O önümde diz çöktü ve şeyimi ağzına aldı!"</p>

  <p class="normal">Jamie'nin omzumdaki kolu gerginleşmişti ama sesinde bir değişiklik yoktu.</p>

  <p class="normal">"Sana inanıyorum, Ian. Demek seninle aşk yaptı?"</p>

  <p class="normal">"Aşk mı?" dedi Ian şaşırarak. "Hayır, yani bilmiyorum. Kadın penisimi dikleştirdi ve sonra beni yatağa yatırıp bir sürü şey yaptı. Ancak hiç biri küçük Mary'nin yaptıkları gibi değildi!"</p>

  <p class="normal">"Hayır, olmadığına şaşırmadım," dedi Jamie soğuk bir sesle.</p>

  <p class="normal">"Tanrım, çok tuhaftı!" Sesinden Ian'ın titrediğini hissedebiliyordum. "O bunları yaparken, sağ tarafta zenci adam duruyordu ve elinde bir şamdan vardı. Bayan Abernathy ona şamdanı biraz daha kaldırmasını, böylece daha iyi görebileceğini söyledi." Sustu, içtiği içkinin sesini duyabiliyordum. Sonra derinden ve uzun bir soluk verdi.</p>

  <p class="normal">"Dayı. Sen hiç istemediğin halde bir kadınla yatmak zorunda kaldın mı?"</p>

  <p class="normal">Jamie bir müddet sustu, omzumdaki eli gergindi ama sonra usulca konuşmaya başladı. "Evet, Ian."</p>

  <p class="normal">"Ahh." Çocuk sessizleşmişti, başını kaşıdığını duyabiliyordum. "Nasıl olduğunu biliyor musun, dayı? Yani, bir insan istemediği, nefret ettiği halde bunu nasıl yapar ve bundan zevk alır?"</p>

  <p class="normal">Jamie küçük bir kahkaha attı.</p>

  <p class="normal">"Şey, Ian penisin vicdanı yoktur ama senin var." Yeğenine döndüğü zaman elini omzumdan çekti. "Dert etme, Ian," dedi. "Yapabileceğin bir şey yok ve muhtemelen bu senin hayatını kurtarmış. Diğer delikanlıların, yani kilere geri dönmeyenlerin bâkir olup olmadığını biliyor musun?"</p>

  <p class="normal">"Birkaçından kesinlikle eminim, çünkü çok konuşma fırsatımız oldu. Öyle ya da böyle her şeyden konuşuyorduk. Bazıları bir kızla yattığını böbürlenerek anlatıyordu fakat bilirsin işte, ben aslında onların yatmadıklarını konuşma tarzlarından anlayabiliyordum." Bir müddet konuşmadı, sanki sormak istediği bir şey vardı.</p>

  <p class="normal">"Dayı, onlara ne olduğunu biliyor musun? Yani diğer delikanlılara?"</p>

  <p class="normal">"Hayır, Ian," dedi Jamie açıkça. "Hiçbir fikrim yok." Derin bir iç çekerek ağaca yaslandı. "Uyumak istemiyor musun, küçük Ian? Uyusan iyi olur, çünkü yarın sahile inmek için yürümemiz gerekecek."</p>

  <p class="normal">"Ahh, uyuyabilirim, dayı," diye onayladı Ian onu. "Ama etrafı kollasam daha iyi değil mi? Olanlardan sonra senin dinlenmen gerekmez mi?" Duraksadı ve utanarak konuşmaya devam etti, "Sana teşekkür etmeyi unuttum, Jamie Dayı."</p>

  <p class="normal">Jamie güçlü bir kahkaha attı.</p>

  <p class="normal">"Ahh, hiç önemli değil Ian," dedi neşeyle. "Yat ve uyu delikanlı. Eğer ihtiyaç olursa ben seni uyandırırım."</p>

  <p class="normal">Ian söz dinleyerek yattı ve birkaç dakika içinde derin derin nefes almaya başladı. Jamie de bir iç çekip ağaca yaslandı.</p>

  <p class="normal">"Sen uyumayacak mısın, Jamie?" Oturmak için doğruldum. "Benim uykum yok, ben etrafı kollayabilirim."</p>

  <p class="normal">Gözleri kapalıydı, ateşin ışığı göz kapaklarında dans ediyordu. Gözlerini açmadan gülümsedi ve elimi tuttu.</p>

  <p class="normal">"Hayır. Bir müddet benimle otururken de etrafı kollayabilirsin. Gözlerimi kapayınca baş ağrısı azalıyor."</p>

  <p class="normal">Bir müddet hiç konuşmadan el ele oturduk. Karanlıkta ormandan bir yerden hayvan sesleri geliyordu ama tehdit edici bir durum değildi.</p>

  <p class="normal">"Jamaika'ya geri dönecek miyiz?" diye sordum sonunda. "Fergus ve Marsali için."</p>

  <p class="normal">Jamie başını iki yana sallamaya başladığında biraz inledi. "Hayır," dedi, "Eleuthera'ya gitmemizin daha iyi olacağını düşünüyorum. Orası Hollanda'ya ait, üstelik tarafsız bir ada. John'un teknesiyle birlikte Innes'ı yollarız ve o da Fergus'a bize katılmasını söyler. Olanları düşündüğüm zaman, Jamaika'ya bir daha ayak basmak istemiyorum."</p>

  <p class="normal">"Hayır, ben de istemiyorum." Bir müddet konuşmadım ama sonra dedim ki, "Bay Willoughby'nin yani Yi Tien Cho'nun nasıl başının çaresine bakacağını merak ediyorum. Eğer dağlarda kalırsa kimsenin onu bulacağını sanmıyorum ama–"</p>

  <p class="normal">Jamie, "Ahh, o başının çaresine bakabilir," diye lafa karıştı. "Ne de olsa ona balık tutması için eğittiği bir pelikanı var." Dudağının bir köşesi yukarıya doğru kıvrıldı. "Ve eğer dikkatli olursa Martinique'e de gitmenin bir yolunu bulabilir. Orada Çinli tüccarların oluşturduğu küçük bir koloni var. Ona bundan bahsetmiştim. Ona Jamaika'da işimiz bittiği zaman onu oraya götüreceğimi söylemiştim."</p>

  <p class="normal">"Ona kızgın değil misin?" Merakla ona baktım ama yüzü huzurluydu.</p>

  <p class="normal">Bu sefer kafasını hareket ettirmemeye dikkat ederek, omzunu silkti ama yine de yüzü ekşimişti.</p>

  <p class="normal">"Ahh, hayır." İç çekip rahatça uzanmaya çalıştı. "Ne yaptığını ya da bunun sonucunun nereye varacağını düşündüğünü sanmıyorum. Üstelik, sana sahip olamadığı şeyi veremediği için bir adamdan nefret etmek çok saçma olur." Hafiften gülümseyerek gözlerini açtı ve ben onun John Grey'i düşündüğünü anladım.</p>

  <p class="normal">Ian uykusunda yüksek sesle horlayıp kımıldadı ve sırtüstü yatarak kollarını iki yana açtı. Jamie yeğenine bakıp gülümsedi. "Tanrı'ya şükürler olsun," dedi. "İskoçya'ya giden ilk gemiyle annesine geri dönecek."</p>

  <p class="normal">"Bilmiyorum," dedim gülümseyerek. "Bu maceradan sonra Lallybroch'a dönmek istemeyebilir."</p>

  <p class="normal">"İsteyip istememesi umurumda değil," dedi Jamie açıkça. "Onu bir sandığa kilitlesem bile İskoçya'ya gidecek." Karanlıkta bir şeye baktığımı görünce, "Bir şey mi arıyorsun, Sassenach?" diye ekledi.</p>

  <p class="normal">Cebimden enjektör çantamı çıkarırken, "Buldum," dedim. Kapağını açıp gözlerimi kısarak içine baktım. "Ahh, güzel. İçinde bolca ilaç varmış."</p>

  <p class="normal">Jamie doğrularak oturdu.</p>

  <p class="normal">"Benim ateşim yok," dedi beni inceleyerek. "Ve bu iğrenç şeyi başıma saplamayı planlıyorsan, bunu bir daha düşün, Sassenach!"</p>

  <p class="normal">"Senin için değil," dedim. "Ian için. Tabii onu frengi ve belsoğukluğu gibi hastalıklarla Jenny'ye yollamak istemiyorsan."</p>

  <p class="normal">Jamie kaşlarını yukarıya kaldırdı ve sonucu düşününce irkildi.</p>

  <p class="normal">"Yaa. Öyle mi düşünüyorsun?"</p>

  <p class="normal">"Şaşırmamak gerek. Akli sorunlar, bu ilerlemiş hastalığın belirtisidir. Ona bu durumu anlatmak çok daha zor olur. O yüzden üzüleceğimize tedbirimizi şimdiden alalım, ne dersin?"</p>

  <p class="normal">Jamie keyifle homurdandı.</p>

  <p class="normal">"Evet, bu da oynaşmanın bedeli. Sen bir çalının arkasında delikanlının cezasını verirken, ben de Stern'i oyalarım. Lawrence bir Yahudi olarak çok iyi bir adam ama biraz meraklı. Yani uzun lafın kısası, Kingston'da senin yanmanı izlemek istemiyorum."</p>

  <p class="normal">"Bu vali için büyük bir ödül olur," dedim soğuk bir sesle. "Kendi adına buna çok sevinirdi."</p>

  <p class="normal">"Sevineceğini sanmıyorum, Sassenach." Soğuk sesi benimkine uyuyordu. "Ceketim yakınlarda mı?"</p>

  <p class="normal">"Evet." Yanımdaki ceketi alıp ona verdim. "Üşüdün mü?"</p>

  <p class="normal">"Hayır." Ceketi dizlerinin üzerine sererek geriye yaslandı. "Sadece ben uyurken bütün çocuklarımın yanımda olmalarını istiyorum." Bana gülümseyerek ellerini ceketinin ve resimlerin üzerine koyup yeniden gözlerini kapadı. "İyi geceler, Sassenach."</p>
</body>
</html>
