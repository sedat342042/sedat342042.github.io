<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>yolcu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h1baslik1" id="calibre_toc_46"><br class="chapter" />
  <span class="ideitalik">36<br class="chapter" />
  <br class="chapter" />
  Pratikte ve Uygulamada Cadılık</span></h2>

  <p class="normal"> </p>

  <p class="normal">Sonunda vardığımızda akşam karanlığı çoktan çökmüş, iliklerimize kadar sırılsıklamdık. Ev sessiz ve karanlıktı, sadece alt kattaki salonun iki penceresinde loş bir aydınlık vardı. Köpeklerden bir tanesinden uyarıcı bir havlama geldi ama Genç Ian hayvanı susturdu. Siyah-beyaz şekil üzengimi çabuk ve meraklı bir şekilde kokladıktan sonra avludaki karanlıkta kayboldu.</p>

  <p class="normal">Uyarı birisini harekete geçirmiş olmalıydı; Genç Ian koridora geçmem için bana önderlik ettiğinde salonun kapısı açıldı. Jenny başını uzattı, yüzü endişe içindeydi.</p>

  <p class="normal">Genç Ian'ı görünce koridora fırladı, yüzündeki ifade hemen mutlu bir iç rahatlamasına dönüştü ama hemen sonra da serseri oğluyla yüzleşmesi için anneliğin verdiği kızgınlık dürtüsü onu sardı.</p>

  <p class="normal">"Ian, seni küçük zavallı! Bunca zaman nerelerdeydin? Baban ve ben senin için çok endişelendik!" Kaygı dolu bir biçimde ona bakmak için oldukça uzun bir süre durdu. "İyi misin?"</p>

  <p class="normal">Genç Ian'ın başını sallamasıyla, dudaklarını yeniden sıktı. "Evet. Bunun için cezalandırılacaksın, delikanlı, sana şimdiden söylüyorum! Peki hangi cehennemdeydin sen?"</p>

  <p class="normal">Sırılsıklam olmuş Genç Ian suda boğulmuş bir korkuluktan başka bir şeye benzemiyordu ama annesinin bakışlarından beni saklayacak kadar uzundu. Jenny'nin azarlamasına cevap vermedi ama beceriksizce omuz silkip yana çekildi ve beni annesinin şaşkın bakışlarıyla karşı karşıya bıraktı.</p>

  <p class="normal">Eğer ölümden dirilmem onu telaşlandırdıysa, bu ikinci ortaya çıkış onu sersemletmişti. Normalde erkek kardeşi gibi yana yatık olan koyu mavi gözleri oldukça büyümüş ve yuvarlak bir şekle kavuşmuşlardı. Hiçbir şey söylemeden uzun bir süre bana baktı, sonra bakışlarını benden oğluna çevirdi.</p>

  <p class="normal">"Delirmişsin," dedi neredeyse sohbet edercesine. "Sen busun delikanlı. Tanrı bilir kimin oğlu olacaktın ama benim çocuğum olarak doğdun."</p>

  <p class="normal">Genç Ian öfkeden kızarmıştı, yanakları kırmızılıktan yanarken gözlerini yere dikmişti. Elinin tersiyle gözlerinin önüne gelen tüy gibi saçlarını geriye itti.</p>

  <p class="normal">"Ben... şey, ben sadece..." diye başladı konuşmaya, gözleri çizmelerindeydi. "Ben sadece istemedim..."</p>

  <p class="normal">"Ahh, artık önemli değil!" diye lafı yapıştırdı annesi. "Yukarıya yatağına git, baban yarın sabah seninle görüşecek."</p>

  <p class="normal">Ian çaresizce bir salonun kapısına göz attı sonra bana baktı. Bir kez daha omuz silkti, ellerinin arasındaki sırılsıklam olmuş şapkasına bakıyordu, sanki ne zamandan beri orada olduğunu merak ediyordu ve sonra ayaklarını sürüyerek koridorun aşağısına yavaşça gitti.</p>

  <p class="normal">Jenny sessizce duruyordu, koridorun sonundaki keçeyle kaplı kapı Genç Ian'ın arkasından yumuşak bir sesle kapanana kadar gözleri bana odaklı şekilde kaldı. Jenny'nin yüzünden gerildiği belli oluyordu ve uykusuzluktan gözlerinin altı şişmişti. Fakat hâlâ güçlü ve canlıydı, ilk defa yaşından fazla gösteriyordu.</p>

  <p class="normal">"Demek geri geldin," dedi açıkça.</p>

  <p class="normal">Buna cevap vermeyi uygun görmeyerek kısaca başımı salladım. Etrafımızı saran ev sessiz ve gölgelerle doluydu, koridor masanın üzerinde duran üç kollu şamdanla aydınlatılıyordu.</p>

  <p class="normal">"Bu önemli değil," dedim yumuşak bir biçimde evin uyuklamasını rahatsız etmek istemiyordum. Ne de olsa şu anda önemli olan tek bir şey vardı. "Jamie nerede?"</p>

  <p class="normal">Bir anlık duraksamadan sonra benim varlığımı kabul edip başını salladı. "İçeride," dedi salonun kapısını göstererek.</p>

  <p class="normal">Kapıya doğru gittim sonra durdum. Sormam gereken bir şey daha vardı.</p>

  <p class="normal">"Laoghaire nerede?" diye sordum.</p>

  <p class="normal">"Gitti," dedi. Gözleri mum ışığında düz ve koyuydu, ifadesi okunmuyordu.</p>

  <p class="normal">Karşılık olarak başımı salladım ve kapıdan içeriye girdim, arkamdan kibarca ama kararlı bir şekilde kapadım.</p>

  <p class="normal">Koltukta sığamayacak kadar uzun olan Jamie, ateşin önüne hazırlanmış bir yer yatağının üzerinde yatıyordu. Uykudan ya da bilinç kaybından görüntüsü parlayan kömürlerin ışığında koyu ve belirgindi, hareket etmiyordu.</p>

  <p class="normal">Ne olursa olsun o ölmemişti – en azından şimdilik. Gözlerim ateşin ışığına alıştı, geceliğinin ve yorganın altındaki göğsünün yavaşça inip kalktığını görebiliyordum. Yatağın yanındaki küçük masaya bir sürahi su ve bir şişe kanyak konmuştu. Ateşin yanındaki keçeyle kaplı sandalyenin başında bir şal vardı; Jenny burada oturuyor, kardeşiyle ilgileniyordu.</p>

  <p class="normal">Acele edecek bir şey yok gibi görünüyordu. Pelerinimin yakasındaki bağı çözdüm ve ıslanmış kıyafeti sandalyenin başına koyup şalı omuzlarıma aldım. Ellerim soğuktu; ellerimi koltuk altıma soktum, kendimi sarıyor ve ona dokunmadan önce normal sıcaklıklarına gelmesini sağlıyordum.</p>

  <p class="normal">Buzları erimiş elimi alnına koymaya cesaret ettiğim zaman titredim. Yeni ateşlenmiş bir tabanca gibi sıcaktı ve dokunuşumla kımıldanıp mırıldanmaya başladı. Aslında ateştendi. Bir anlığına ona bakakaldım, sonra dikkatlice yatağın yanına hareket ettim ve Jenny'nin sandalyesine oturdum. Böyle bir ateşle daha fazla uyuyacağını sanmıyordum ve sadece onu muayene etmek için gönülsüzce uyandırmak da ayıp olurdu.</p>

  <p class="normal">Arkamdaki pelerinden akan sular yavaş ve ritmik bir halde yere damlıyordu. Bu bana hiç hoş olmayan bir Kuzey İskoçyalı batıl inancını hatırlattı – 'ölüm damlaları'. Hikâyeye göre; bir ölüm meydana gelmeden önce, böyle şeylere dikkat edenler tarafından evde suyun damlama sesi duyulurdu.</p>

  <p class="normal">Tanrı'ya şükür ki ben onlardan değildim, böyle doğaüstü olaylara inanmıyordum. Hayır, diye düşündüm üzgünce, dikkatini dağıtman için sadece bir ara gerekiyor. Kısa bir anlığına da olsa bu düşünce beni gülümsetmişti ve ölüm damlası düşüncesinde hissettiğim ürpermeyi yok etmişti.</p>

  <p class="normal">Yağmurdan dolayı üşüdüğüm için kendimi huzursuz hissediyordum ve tabii belli nedenlerden dolayı da. Gecenin bir yarısı başka bir yer yatağının yanında duralı çok olmamıştı – izliyordum, ölümü ve boşa giden evliliği düşünüyordum. Ormanda beni saran düşünceler Lallybroch'a yapılan hızlı yolculukta bile durmamıştı ve benim isteğim dışında şimdi de devam ediyorlardı.</p>

  <p class="normal">Kararlarında Frank'e öncülük eden gurur olmuştu – beni eşi olarak tutmasında ve Brianna'yı kendi çocuğu gibi büyütmesinde. Gurur ve hissettiği sorumluluk duygusunun varlığı kendisine bağlıydı. Şu anda önümde ise başka bir gururlu adam yatıyordu.</p>

  <p class="normal">Laoghaire ve kızları, Jenny ve ailesi, İskoçyalı tutuklular, kaçakçılar, Bay Willoughby, Geordie ve Fergus, kiracılar – bizim ayrı olduğumuz yıllarda, Jamie omuzlarına daha ne kadar sorumluluk almıştı?</p>

  <p class="normal">Frank'in ölümü benim sorumluluklarından bir tanesini aklamıştı ve Brianna ise başlı başına bir sorumluluktu. İçindeki sonsuz bilgiyle hastane beni hayata bağlayan tek büyük bağı koparmıştı. Joe Abernathy'nin yardımıyla küçük sorumluklarla kendimi rahatlatmak, başka şeylere atamak, görevlendirmek, kendimi yoksun bırakmak ve çözmek için zamanım olmuştu.</p>

  <p class="normal">Jamie'nin hayatına yeniden girmem için o ne uyarılmış ne de böyle bir şansı olmuştu; karar vermek ya da anlaşmazlıkları çözmek için zamanı olmamıştı. Ve sevgi uğruna olsa bile vazgeçmesi gereken sorumlulukları bir tane değildi.</p>

  <p class="normal">Evet, o bana yalan söylemişti. Şartlarının gerektirdiği gibi, onun sorumluluklarını fark etmem, onun yanında kalmam ya da onu bırakmam için bana güvenmemişti. Korkmuştu. Ben de korkmuştum; yirmi yıl önceki aşkı ve şimdiki ailesi arasındaki zorlukla yüzleşip beni seçmeyeceği için korkmuştum. Bu yüzden kaçtım.</p>

  <p class="normal">"<span class="ideitalik">Sen kimle dans ediyorsun, LJ</span>?" Joe Abernathy'nin sesini duyuyordum, gülünç ve sevecendi. Süratle ve korkunun yaklaşan adımlarının zalimliğiyle Craigh na Dun'a kaçmıştım. Hiçbir şey benim seyahatimi yavaşlatamazdı.</p>

  <p class="normal">Gerçekler, vicdan azabı ve incinmiş gururum beni teşvik etmişti ama Genç Ian'ın 'O ölüyor' demesinin ardından bana bunlar ne kadar da önemsiz gelmişti.</p>

  <p class="normal">Jamie ile olan evliliğim benim için büyük bir anahtarın dönüşü gibi bir şeydi, her küçük dönüş içimdeki karışık dişlileri harekete geçiriyordu. Bree de bu anahtarı döndürmüştü, kendi kilitli kapılarımı açmaya yaklaşmıştı. Ama kilidin son dönüşü donmuştu – ta ki Edinburgh'daki basımevine adım atana kadar. Mekanizma nihai ve kararlı bir dönüşle özgürleşmişti. Kapı şimdi aralıktı, o aralıktan bilinmeyen geleceğin ışığı parıldıyordu. Lakin kapıyı iyice açmak için benim sahip olduğumdan çok daha fazla güç gerekiyordu.</p>

  <p class="normal">Nefes alıp verirken göğsünün iniş kalkışlarını, yüzündeki belirgin derin çizgilere vuran ışığın, gölgelerin oynayışını izledim ve ikimizin de hâlâ hayatta olduğu gerçeğinin dışında, aramızdaki hiçbir şeyin önemli olmadığını anladım. O yüzden buradaydım. Yeniden. Ve bu, ona ya da bana neye mal olursa olsun burada kalacaktım.</p>

  <p class="normal">O konuşana kadar gözlerini açtığının farkında değildim.</p>

  <p class="normal">"Demek geri geldin," dedi yumuşak bir sesle. "Geleceğini biliyordum,"</p>

  <p class="normal">Cevap vermek için ağzımı açtım ama o hâlâ konuşuyordu, gözleri yüzüme odaklıydı ve göz bebekleri siyah bir havuz gibi büyümüşlerdi.</p>

  <p class="normal">"Aşkım," dedi neredeyse fısıldayarak. "Tanrım, gözlerin böyle altın gibi büyük, yüzünün etrafındaki saçların öyle yumuşakken o kadar güzel görünüyorsun ki." Dilini kurumuş dudaklarına sürttü. "Bir kez anladığında beni affedeceğini biliyorum, Sassenach."</p>

  <p class="normal">Bir kez anladığımda mı? Kaşlarım yukarı kalktı ama konuşmadım, daha söyleyecek çok şeyi vardı.</p>

  <p class="normal">"Seni yeniden kaybettim diye çok korktum, <span class="ideitalik">mo cridhe</span>," diye mırıldandı. "Çok korktum. Ben senden başka hiç kimseyi sevmedim, Sassenach'ım, seni gördüğüm günden beri hiç kimseyi ama ben... ben dayanamadım..." Sesi anlaşılmaz mırıltılara dönüştü ve gözlerini yeniden kapadı, kirpikleri yanağının yüksek kıvrımına doğru uzanıyordu.</p>

  <p class="normal">Ne yapmam gerektiğini merak ederek öylece oturuyordum. Onu izlerken birden gözlerini yeniden açtı. Ateşten ağırlaşmış ve uykuluydu, yüzümü inceliyordu. "Uzun sürmeyecek, Sassenach," dedi, sanki beni rahatlatmak istiyordu. Dudağının bir köşesi gülmek istermiş gibi kıvrıldı. "Uzun sürmeyecek. Sana bir kez daha dokunabilsem. Sana dokunmayı öyle çok istiyorum ki."</p>

  <p class="normal">"Oo, Jamie," dedim. Şefkatle hareket edip uzandım ve elimi alev alev yanan yanağına koydum.</p>

  <p class="normal">Gözleri şokla açıldı ve irkilerek birden yatakta doğruldu. Bu ani hareket yaralı kolunu sarstığında korkunç bir çığlık attı.</p>

  <p class="normal">"Ahh, Tanrım, ahh Yüce İsa, ahh Ulu Tanrım!" dedi nefesi kesilerek ve sol koluna yapıştı. "Sen gerçeksin! Lanet olası, korkunç, ahlaksız domuz – cehenneme git! Ahh, Tanrım!"</p>

  <p class="normal">"Sen iyi misin?" dedim biraz şapşal biçimde. Üst kattan gelen şaşkınlık bağrışlarını, kalın tahta tabanda yankılanan boğuk sesleri ve Lallybroch sakinlerinin çıkan gürültüyü duymak için yataklarından fırlayıp tek tek geldikleri ayak seslerini duyabiliyordum.</p>

  <p class="normal">Her zamankinden daha da büyümüş gözleriyle Jenny, başını salonun kapısından içeriye uzattı. Jamie onu gördü ve acı dolu bir inlemeyle yeniden iki büklüm olmadan önce bir şekilde bağırmak için nefesini toplayabildi, "Çık dışarı!"</p>

  <p class="normal">"Tanrım," dedi kenetlenmiş dişlerinin arasından. "Tanrı aşkına sen burada ne yapıyorsun, Sassenach?"</p>

  <p class="normal">"Burada ne yaptığımı sorarak ne demek istiyorsun?" dedim. "Bana sen haber yolladın. Ve sen gerçeksin demekle de ne demek istiyorsun?"</p>

  <p class="normal">Çenesini sıkmayı bıraktı ve sol kolunu da hafiften tutmaya başladı. Meydana gelen hoşnutsuz durumla yeniden koluna yapışıp Fransızca çeşitli azizlerin ve hayvanların üreme organlarıyla ilgili bir sürü şey saydı.</p>

  <p class="normal">"Tanrı aşkına, yat!" dedim. Omuzlarından tuttum ve başını yastığa koymasını sağladım, kemiklerinin teninde nasıl belli olduklarını fark etmiştim.</p>

  <p class="normal">"Bana dokunana kadar ateşten dolayı rüya gördüğümü sandım," dedi soluyarak. "Birden yatağımın yanında belirip beni korkudan öldürmeye çalışmakla neyi amaçlıyorsun?" Acıdan yüzünü buruşturdu. "Tanrım, lanet olası kolum omzumdan kopacak gibi hissediyorum. Ahh, kahretsin!" diye bağırdığında, sağ elinin parmaklarını sol kolundan sertçe ayırıyordum.</p>

  <p class="normal">Geceliğinin kolunu yukarıya doğru sıyırırken, "Öleceğini söylemek için peşimden Genç Ian'ı sen göndermedin mi?" dedim. Kolu dirseğin üzerinden genişçe sarılmıştı ve ben de sargının sonunu tutuyordum.</p>

  <p class="normal">"Ben mi? Hayır! Ahh, bu acıtıyor!"</p>

  <p class="normal">"Seni terk etmeden önce daha kötü acıyacak," dedim dikkatlice sargıyı açarak. "Küçük veledin kendi başına mı benim peşimden geldiğini söylüyorsun? Sen geri gelmemi istemedin yani?"</p>

  <p class="normal">"Geri gelmeni istemek mi? Hayır! Tıpkı hendeğe düşen bir köpeğe gösterildiği gibi bana acıdığın için mi geri dönmeni isteyecektim? Lanet olsun! Hayır! Ben küçük fırlamaya senin peşinden gitmesini yasakladım!" Öfkeyle kaşlarını çatarak bana bakıyordu, kızıl kaşları birbirine yapışmıştı.</p>

  <p class="normal">"Ben bir doktorum," dedim soğukça, "bir veteriner değil. Eğer geri dönmemi istemediysen, benim gerçek olduğumu fark etmeden önce söylediğin şeyler neydi? Yorganı ya da bir şeyi ısır; son kısmı yapışmış, çıkması için çekeceğim."</p>

  <p class="normal">Onun yerine dudaklarını ısırdı ve hiç ses çıkarmadı, sadece burnundan hızlı hızlı soludu. Ateşin ışığıyla yüzünün rengini anlamak imkânsızdı ama gözlerini bir anlığına kapadı ve alnı boncuk boncuk terledi.</p>

  <p class="normal">Bir anlığına arkamı döndüm, fazladan mumların konulduğu Jenny'nin masasının çekmecesine baktım. Bir şey yapmadan önce daha fazla ışığa ihtiyacım vardı.</p>

  <p class="normal">"Sanırım buraya geri dönmem için Genç Ian bana senin öleceğini söyledi. Başka türlü geri gelmeyeceğimi düşünmüş olmalı." Mumlar oradaydı; güzel balmumlarıydı, Lallybroch'un arı kovanlarından yapılmıştı.</p>

  <p class="normal">"Artık ne yararı olur bilmiyorum ama ölüyorum." Nefesi kesilmesine rağmen arkamdan gelen sesi sert ve açıktı.</p>

  <p class="normal">Şaşkınlıkla ona doğru döndüm. Gözleri sakince benim yüzüme odaklanmıştı, şimdi kolunun acısı biraz geçmiş ama nefesi hâlâ düzensiz geliyordu. Gözleri ateşle ağırlaşmış ve çakmak çakmaktı. İlk başta cevap vermedim ama bulduğum mumları yaktım ve büyük davetler haricinde kullanılmayan, çoğunlukla yan masayı süsleyen süslü şamdana yerleştirdim. Eklenen beş mumun ışığı odayı aydınlatmıştı, sanki parti için hazırlık vardı. Yorum yapmadan yatağın üzerine eğildim.</p>

  <p class="normal">"Bakmama izin ver."</p>

  <p class="normal">Yara kötü, kara bir delikti, kenarları kabuk bağlamıştı ve hafiften mavi tonlarındaydı. Yaranın etrafındaki ete parmaklarımı bastırdım; kırmızı ve kötü görünüyordu, iltihap akıntısı vardı. Parmaklarımı sertçe kasın uzunluğunda dolaştırırken Jamie huzursuzca yerinde hareket ediyordu.</p>

  <p class="normal">"Şurada çok ince bir iltihap var, delikanlı," dedim. "Genç Ian kurşunun yan tarafından geçtiğini söyledi, kolundan içeriye mi girdi?"</p>

  <p class="normal">"Kolumdan içeriye girdi. Jenny yan tarafımdaki kurşunu çıkardı. Ama orası çok kötü değil. Çok az içeriye girmişti." Biraz tükürük saçarak konuşuyordu, cümlelerin arasında ister istemez dudaklarını sıkıyordu.</p>

  <p class="normal">"Nereden geçtiğine bakayım."</p>

  <p class="normal">Çok yavaş hareket etti, kolunu yan tarafından uzaklaştırarak elini dışa doğru çevirdi. Bu küçük hareketin ona çok acı verdiğini görebiliyordum. Yara dirsek ekleminin hemen altında, kolun üst iç kısmındaydı. Ama giriş yarasının hemen karşısında değildi; kurşun geçerken yön değiştirmişti.</p>

  <p class="normal">Bunun nasıl bir his olduğunu hayal etmemeye çalışarak, "Kemiğe çarpmış," dedim. "Kemiğin kırılıp kırılmadığını biliyor musun? Gereğinden fazla seni dürtmek istemiyorum."</p>

  <p class="normal">"Bu küçük merhamet için teşekkürler," dedi gülmeye çalışarak. Ancak yüz kasları gerildi ve zorlanmayla terledi. "Hayır, kırıldığını sanmıyorum," dedi. "Daha önceden köprücük kemiğim ile elim kırılmıştı ve biraz acısa da onlar gibi bir şey değildi."</p>

  <p class="normal">"Ben de öyle olduğunu düşünüyorum." Dikkatlice pazılarının şişkinliğine bakıp sertliklerini inceliyordum. "Acının şiddeti ne kadar?"</p>

  <p class="normal">Neredeyse sıradanmış gibi yaralı koluna bir göz attı. "Sanki kolumda bir kemik değil de sıcak demir varmış gibi hissediyorum. Ama şimdi canımı yakan kolum değil, yan tarafım tamamıyla kaskatı ve acıyor." Yutkundu ve dudaklarını yeniden yaladı. "Bana bir yudum kanyak verir misin?" diye sordu. "Kalbimin attığını hissetmek canımı yakıyor," diye ekledi özür dilercesine.</p>

  <p class="normal">Yorum yapmadan masadaki sürahiden bir bardak su koydum ve dudaklarına uzattım. Tek kaşını kaldırdı ama içi yanmışçasına içti, sonra başını yeniden yastığa koydu. Bir anlığına derin derin nefes aldı. Gözleri kapalıydı ama sonra onları açtı ve doğruca bana baktı.</p>

  <p class="normal">"Hayatım boyunca iki kez neredeyse ölecek kadar ateşlendim," dedi. "Sanırım bu da onlardan biri olacak. Sana haber yollamadım ama... burada olduğun için mutluyum." Bir kez daha yutkundu, sonra konuşmaya devam etti. "Ben... sana üzgün olduğumu söylemek ve uygun bir şekilde veda etmek istiyorum. Sonsuza kadar benimle kalmanı isteyemem ama... benimle... kısa bir süre kalır mısın?"</p>

  <p class="normal">Sağ eli yatağın üzerinde düz bir şekilde duruyor, ondan destek alıyordu. Birisinin onu reddedebileceği basit bir ricaymış gibi göstermek için sesinden ya da gözlerinden yalvardığı belli olmasın diye kendiyle savaştığını görebiliyordum.</p>

  <p class="normal">Onu sarsmamak için yatağın kenarına dikkatlice oturdum. Şöminenin ateşi yüzünün bir kısmını aydınlatıyordu. Kısa kırmızı-altın sarısı rengindeki sakalları ışıldıyordu, bazı yerlerde küçük gümüş renkli sakalı da vardı. Yüzünün diğer tarafı ise gölgede maskeliymiş gibiydi. Gözlerime baktı, kırpmıyordu. Yüzünden belli olan özlemin, bende de aynı şekilde aşikâr olmamasını umuyordum.</p>

  <p class="normal">Uzandım ve bir elimle yüzünün bir yanını nazikçe okşadım, kısa sakallarının oluşturduğu yumuşak kaşındırıcı hisse vakıf olmuştum.</p>

  <p class="normal">"Bir süre kalacağım," dedim. "Ama sen ölmeyeceksin."</p>

  <p class="normal">Bir kaşını kaldırdı. "Bir keresinde hâlâ büyü olarak düşündüğüm şeyi kullanarak kötü ateşimi düşürmüştün. Ve Jenny de ateşimi basit bir inatla düşürmüştü. Sanırım bu ikinizde de var, bununla da başa çıkabilirsin fakat ben bir daha böyle bir çileyi çekmek istediğimden hiç emin değilim. Eğer aynı olacaksa, hemen ölmeyi ve onunla başa çıkmayı tercih ederim."</p>

  <p class="normal">"Nankör," dedim. "Korkak." Öfke ve şefkat arasında kalarak yanağını okşadım ve eteğimin büyük cebini yoklayarak ayağa kalktım. Şahsi olarak her zaman yanımda taşıdığım bir ilaç vardı, gerçi seyahatlerde ona pek güvenmiyordum.</p>

  <p class="normal">Küçük, düz kutuyu masanın üzerine koydum ve kapağını açtım. "Her ne kadar bunu çok istesem de bu sefer de ölmene izin vermeyeceğim." Dikkatlice gri kumaşa sarılı ruloyu çıkardım ve yumuşak bir tıkırtı sesiyle masaya koydum. Bezi açtığımda ortaya parlayan şırınga dizisi çıktı ve kutuda penisilin tabletlerinin bulunduğu küçük şişeyi aradım.</p>

  <p class="normal">"Tanrı aşkına bunlar da ne?" diye sordu Jamie, ilgiyle şırıngalara bakarak. "Çok sivri görünüyorlar."</p>

  <p class="normal">Cevap vermedim, steril suyun bulunduğu şişede penisilini çözmekle meşguldüm. İğneye uygun olan bir şırınga seçtim ve şişenin ağzını kapatan plastik tabakaya iğneyi batırdım. Onu ışığa tutarak pompayı yavaşça geriye doğru çektim. Şırınganın yoğun beyaz sıvıyla dolmasını izliyor ve hava kabarcıklarını kontrol ediyordum. Sonra iğneyi çıkardım, sıvının bir damlası iğne ucundan çıkıp iğnenin uzunluğu kadar yavaşça aşağıya akana kadar pompayı yavaşça ittim.</p>

  <p class="normal">Jamie'ye dönerek, "Sağlam tarafına dön," dedim, "ve gömleğini yukarıya sıyır."</p>

  <p class="normal">Israrcı bir şüpheyle elimdeki iğneye baktı ama isteksizce dediğimi yaptı. Keyifle iğneyi vuracağım yeri inceliyordum.</p>

  <p class="normal">Kaslı kıvrımlara hayran kalarak, "Popon yirmi senede pek değişmemiş," diye yorum yaptım.</p>

  <p class="normal">"Senin ki de," diye cevap verdi nazikçe, "ama o şeyi batırmanda ısrarcı değilim."</p>

  <p class="normal">Bir bezi kanyakla ıslattım ve iğne yapacağım yeri sildim.</p>

  <p class="normal">"Kanyakla yapman çok hoş," dedi, omuzlarının üzerinden geriye doğru bakıyordu, "ama ben daha çok içmeye alışkınım."</p>

  <p class="normal">"Uygun olan en iyi alkol bu. Öyle kal ve gevşe." Hünerli bir şekilde iğneyi batırdım ve pompayı yavaşça ittim.</p>

  <p class="normal">"Aahh!" Jamie kızarak poposunu ovaladı.</p>

  <p class="normal">"Bir dakika içinde batma hissi yok olacak." Bir bardağa çok az kanyak koydum. "Şimdi çok az şundan iç ama çok az."</p>

  <p class="normal">Yorum yapmadan bardağı aldı, şırıngaları toplarken beni izliyordu. Sonunda konuşmaya başladı. "Birine büyü yaptığın zaman, iğneleri insanların kendilerine değil efsunlu kuklalara batırdığını sanıyordum."</p>

  <p class="normal">"Bu iğne değil, enjektör."</p>

  <p class="normal">"Bunlara ne ad verdiğin umurumda değil, lanet bir at tırnağı gibi. İğneleri kıçıma batırarak koluma nasıl yardımcı olacağınızı bana anlatmak ister misiniz, hanımefendi?"</p>

  <p class="normal">Derin bir nefes aldım. "Evet, bir keresinde sana bakterileri anlattığımı hatırlıyor musun?"</p>

  <p class="normal">İfadesizce baktı.</p>

  <p class="normal">"Görünemeyecek kadar çok küçük hayvanlar," diye ayrıntıya girdim. "Bakteriler vücuduna kötü yemekle, suyla ya da açık yaralarla girer ve girdiklerinde de senin hasta olmanı sağlarlar."</p>

  <p class="normal">İlgiyle koluna baktı. "Kolumda bakteri mi var?"</p>

  <p class="normal">"Hem de çok fazla." Bir parmağımla küçük düz kutuya vurdum. "Ama popona vurduğum ilaç bu bakterileri öldürecek. Yarına kadar her dört saatte bir böyle iğne olacaksın ve sonra senin buna nasıl cevap verdiğini göreceğiz."</p>

  <p class="normal">Durdum. Jamie bana dik dik bakıp başını iki yana salladı.</p>

  <p class="normal">"Anladın mı?" diye sordum. Yavaşça başını 'evet' anlamında salladı.</p>

  <p class="normal">"Evet, anladım. Yirmi sene önce seni yakmalarına izin vermeliydim."</p>
</body>
</html>
