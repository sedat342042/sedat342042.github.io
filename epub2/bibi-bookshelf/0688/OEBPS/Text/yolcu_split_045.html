<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>yolcu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h1baslik1" id="calibre_toc_45"><br class="chapter" />
  <span class="ideitalik">35<br class="chapter" />
  <br class="chapter" />
  Cennet Bahçesinden Kaçış</span></h2>

  <p class="normal"> </p>

  <p class="normal">Jenny yatağa oturmam için bana yardım ederken onaylamayan küçük sesler çıkarıyordu; şaşkınlıktan mı yoksa endişeden mi bunu söyleyemiyordum. Kapıda duran kişilerin farkındaydım – hizmetçiler diye düşündüm – ama buna dikkat etmeye istekli değildim.</p>

  <p class="normal">"Üzerine giymen için bir şeyler bakacağım," diye mırıldandı, bir yastığı kabarttı ve beni ona doğru itti. "Biraz da içecek getireceğim. İyi misin?"</p>

  <p class="normal">"Jamie nerede?"</p>

  <p class="normal">Bana hemen bir göz attı, merak ve sempatiyle gözleri parlıyordu. "Korkma; sana bir daha böyle davranmasına izin vermeyeceğim." Kararlı konuşuyordu, sonra dudaklarını iyice bastırdı. Yorganla etrafımı sararken kaşlarını çatmıştı "Böyle bir şeyi nasıl yapar!"</p>

  <p class="normal">"Bu onun suçu değil." Elimi karışmış saçlarına götürdüm. "Yani onun yaptığı kadar ben de yaptım. Bu ikimizin de suçu. O ve ben–" Elim yanıma düştü, açıklamayacak kadar çaresizdim. Hırpalanmış ve sarsılmıştım, dudaklarım şişmişti.</p>

  <p class="normal">"Anlıyorum," Jenny'nin tek dediği buydu ama bana uzun ve durumu değerlendiren bir bakış attı ve onun anlamasının gerçekten de mümkün olduğunu gördüm.</p>

  <p class="normal">Son olanlar hakkında konuşmak istemiyordum ve Jenny de bunu fark etmişe benziyordu, çünkü bir müddet sessiz kaldı. Sonra koridordaki birine yumuşak sesle emir verdi. Odada dolandı, mobilyaları düzeltti ve ortalığı topladı. Gardıroptaki delikleri gördüğünde bir anlığına duraksadığını gördüm, sonra parçalanmış sürahinin büyük parçasını almak için eğildi.</p>

  <p class="normal">Bir leğenin içine onları koyarken, evin aşağısından belirsiz bir güm sesi geldi; büyük ana kapının çarpma sesiydi. Cama bakmak için öne doğru geldi ve perdeleri yana çekti.</p>

  <p class="normal">"Jamie," dedi. Bana bir göz attı ve perdeyi bıraktı. "Tepeye gidecek. Eğer sıkıntısı varsa hep böyle yapar. Ya da Ian ile içki içer. Tepe daha iyidir."</p>

  <p class="normal">Biraz homurdandım.</p>

  <p class="normal">"Evet, umarım sıkıntılıdır."</p>

  <p class="normal">Koridordan yumuşak bir ayak sesi geliyordu ve genç Janet ortaya çıktı. Kurabiyenin, viskinin ve suyun olduğu tepsiyi dikkatlice taşıyordu. Yüzü solgun ve korkmuş görünüyordu.</p>

  <p class="normal">"Sen... iyi misin, yenge?" diye sordu tereddütle ve tepsiyi masaya bıraktı.</p>

  <p class="normal">"İyiyim," diye onu rahatlatıp ayağa kalkmaya çalıştım ve viski sürahisine uzandım.</p>

  <p class="normal">Jenny de aynı güvenceyi veren bir bakışla kızının kolunu okşadı ve kapıya döndü.</p>

  <p class="normal">"Yengenle kal," diye emretti. "Ben gidip, elbise bulacağım." Janet uysalca başını salladı ve yatağın yanındaki sandalyeye oturdu, ben yiyip içerken beni izliyordu.</p>

  <p class="normal">Yediğim az yemekle fiziksel olarak kendimi daha iyi hissetmeye başlamıştım. İçim ise hâlâ biraz uyuşuktu. İlk başta son olaylar bir rüya gibi görünüyordu ama artık zihnim açılmaya başlamıştı. Küçük detayları hatırlayabiliyordum; Laoghaire'in kızının elbisesinin üzerinde mavi basma fiyonklar vardı, Laoghaire'in yanaklarında küçük damarlar belirmişti ve Jamie'nin dördüncü parmağında sert bir tırnak izi mevcuttu.</p>

  <p class="normal">"Laoghaire'in nerede olduğunu biliyor musun?" diye sordum Janet'e. Genç kızın başı eğikti, ellerini incelediği açıktı. Benim sorumla birden başını kaldırdı ve gözlerini kırpıştırdı.</p>

  <p class="normal">"Ahh!" dedi. "Ha. Evet, o, Marsali ve Joan yaşadıkları yere, Balriggan'a gittiler. Jamie Dayı gitmelerini istedi."</p>

  <p class="normal">"Yaptı mı?" dedim açıkça.</p>

  <p class="normal">Janet dudağını ısırdı, ellerini önlüğünün içinde kıvırıp duruyordu. Birden bana baktı.</p>

  <p class="normal">"Yenge, ben çok üzgünüm!" Gözleri tatlı bir kahverengiydi tıpkı babasının gözleri gibi ama şimdi gözyaşlarına teslim olmuşlardı.</p>

  <p class="normal">"Tamam," dedim, ne demek istediği hakkında hiçbir fikrim yoktu ama yatıştırmaya çalışıyordum.</p>

  <p class="normal">"Ama benim yüzümden!" diye bağırdı. Oldukça perişan görünüyordu fakat itiraf etmekte kararlıydı. "Ben... ben Laoghaire'e senin burada olduğunu söyledim. Bu yüzden buraya geldi."</p>

  <p class="normal">"Ahh." İşte bu her şeyi açıklıyordu, sanırım. Viskiyi bitirdim ve bardağı dikkatlice tepsiye koydum.</p>

  <p class="normal">"Ben düşünemedim... Yani, karışıklığa sebep olacağını tahmin etmemiştim, gerçekten. Ben bilmiyordum, senin ve onun–"</p>

  <p class="normal">"Tamam," dedim yeniden. "Birimizden biri er ya da geç bunu öğrenecekti." Bu bir şeyi değiştirmezdi ancak merakla ona baktım. "İyi ama neden ona söyledin?"</p>

  <p class="normal">Aşağıdan ayak seslerini duyan genç kız dikkatlice arkasına göz atıp bana yanaştı.</p>

  <p class="normal">"Annem yapmamı söyledi," diye fısıldadı. Ve bunu dedikten sonra ayağa kalktı ve aceleyle odadan çıktı, kapı girişindeki annesinin yanından geçmişti.</p>

  <p class="normal">Bir şey sormadım. Jenny benim için bir elbise bulmuştu – büyük kızlarından bir tanesinin elbisesiydi – ve giymem için bana yardım ederken gerektiğinden fazla konuşmadık.</p>

  <p class="normal">Elbisemi ve ayakkabımı giyip, saçlarımı tarayıp düzelttiğim zaman, ona döndüm.</p>

  <p class="normal">"Gitmek istiyorum," dedim. "Şimdi."</p>

  <p class="normal">Benimle tartışmadı, sadece yeterince güçlü olduğumu görmek için bana baktı. Sonra başını salladı, erkek kardeşi gibi yana yatık mavi gözleri koyu kirpiklerle çevriliydi.</p>

  <p class="normal">"Bunun en iyisi olduğunu düşünüyorum," dedi sessizce.</p>

  <p class="normal">Son kez olduğunu düşündüğüm Lallybroch'tan ayrıldığımda saat sabahı geçiyordu. Korunmak için belimde bir hançer vardı ama buna pek ihtiyacım olmayacaktı. Atımın eyer çantasında yiyecek ve birkaç şişe de bira vardı; beni taş halkaya götürmeye yeterdi. Jamie'nin ceketinden Brianna'nın fotoğraflarını almayı düşündüm ama bir müddet duraksadıktan sonra onları ona bıraktım. Ben ona ait olmasam bile Brianna sonsuza kadar ona aitti.</p>

  <p class="normal">Soğuk bir sonbahar günüydü, sabahın gri umudu şimdi matemli yağmura dönüşmüştü. Jenny atı eyerleyip, üzerine çıkmam için atın yularını tuttuğunda evin yakınlarında kimsecikler yoktu.</p>

  <p class="normal">Pelerinimin başlığını iyice öne çektim ve onu başımla selamladım. Son kez iki kız kardeş gibi gözyaşlarıyla ve kucaklaşmalarla ayrıldık. Ben atı yola döndürürken dizginleri bıraktı ve arkada durdu.</p>

  <p class="normal">"Yolun açık olsun!" Arkamdan böyle seslendiğini duydum. Ne cevap verdim ne de arkama baktım.</p>

  <p class="ortayazi">***</p>

  <p class="normal">Gerçekten nereye gittiğimi fark etmeden günün çoğunu at sırtında geçirdim. Sadece yöne dikkat ediyordum ve kısırlaştırılmış atın geçide doğru gitmesine izin veriyordum.</p>

  <p class="normal">Hava kararmaya başladığında durdum. Bağladığım at otlarken, pelerinime sarılarak yere uzandım ve hemen uykuya daldım. Düşünürüm ve hatırlarım korkusuyla hiç uyanmak istemiyordum. Uyuşukluk tek sığınağımdı. Ama onun da geçeceğini biliyordum, yapabildiğim sürece o gri rahatlığına sarıldım.</p>

  <p class="normal">Ertesi gün beni isteksizce hayata döndüren şey açlık oldu. Bir gün önce yemek için hiç durmamıştım lakin öğlen olduğunda midem buna yüksek sesle itiraz etmeye başlamıştı. Parlayan bir çayın yanındaki küçük bir vadide durup Jenny'nin eyer çantasına koyduğu yiyecekleri açmaya başladım.</p>

  <p class="normal">Yulaflı kek, bira, ortası yarılmış ve koyun sütünden yapılma peynir ve ev yapımı turşu ile doldurulmuş birkaç küçük somun ekmek vardı. Çobanların ve savaşçıların en güzel yemeği Kuzey İskoçya sandviçleriydi, Boston'ın fıstık ezmeli sandviçi gibi Lallybroch'un da kendine özgü sandviçleri vardı. Maceramın bunlardan bir tanesiyle bitmesi çok uyumlu olmuştu.</p>

  <p class="normal">Bir sandviçi yedim ve taş şişede bulunan biralardan bir tanesini içip geri kalanını çantaya koydum. Atın başını bir kez daha kuzeydoğuya çevirdim. Ne yazık ki yemek fiziki gücümü geri getirmiş, hislerimi yeniden hayata döndürmüştü. Gittikçe yükseğe, bulutlara tırmandıkça canlılığım ise azalıyordu – ve düşüncelerle boğuşmak için hiçbir yer yeterince yüksek değildi.</p>

  <p class="normal">At yeterince istekliydi ama ben değildim. İkindi vaktine yakın artık devam edemeyeceğimi hissettim. Atımı yoldan görünmeyecek küçük bir ağaçlığın olduğu uzak bir yerine yönlendirdim, gevşek bir şekilde ayağını bağladım ve ağaçların altında yürümeye başladım ta ki düşen bir kavak ağacının yeşil yosunlarla kaplı gövdesinin yanına gelene kadar.</p>

  <p class="normal">Onun üzerine çöktüm, dirseklerim dizlerimdeydi ve başım da ellerimin üzerindeydi. Bütün eklemlerim ağrıyordu. Ne bir gün önceki olaylardan ne de ata binmenin verdiği kasılmadan; tamamen ızdıraptan.</p>

  <p class="normal">Baskı ve yargı hayatımın büyük çoğunluğunu oluşturuyordu. İyileştirme sanatında bazı acıları da öğrenmiştim; vermeyi ve önemsemeyi ama her zaman tehlikeli noktalarda bir anlığına durmak beni etkileme de daha çok başarılı olmuştur. Ayrılığı ve kendi sahillerime çekilmeyi öğrenmiştim.</p>

  <p class="normal">Frank ile de kibarlık sanatını dengelemeyi öğrenmiştim; tutkudaki görünmeyen sınırlardan geçmeyen kibarlığı ve saygıyı. Peki Brianna? Bir çocuğa olan sevgi özgür olamazdı; rahimdeki ilk hareketlenmenin verdiği işaretten itibaren doğum sürecindeki gibi akılsız ve karşı konulamaz bir güçle bağlılık oluşuyordu. Ama güçlü olduğu kadar her zaman kontrol edilmesi gereken bir sevgiydi; biri bunda sorumluydu, koruyucuydu, bekçiydi, gardiyandı – içinde büyük bir tutku vardı, kesindi ama bu bağ asla kopmuyordu.</p>

  <p class="normal">Her zaman ama her zaman akılla şefkati, yargıyla sevgiyi ve acımasızlıkla merhameti dengede tutmak zorunda kalmıştım.</p>

  <p class="normal">Sadece Jamie ile sahip olduğum her şeyi vermiş, bütün her şeyi riske atmıştım. Zor kazanılan kariyerin verdiği rahatlık ve baskıyla beraber ihtiyatı, yargıyı ve aklı başındalığı fırlatıp uzağa atmıştım. Ona kendimden başka hiçbir şey getirmemiştim, onunla kendimden başka bir şey olmamıştım, bedenim gibi ruhumu da ona vermiştim, beni çıplak görmesine izin vermiş, beni bütünüyle kendi halimde gördüğü için ve bütün zayıflıklarıma tanık olduğu için ona güvenmiştim – çünkü bir kez buna tamamıyla sahip olmuştu.</p>

  <p class="normal">Bir daha yapamadığı için korkmuştu. Ya da yapamayacağı için. Ve sonra bu birkaç günlük harika sevinci bilseydim, bir kez doğru olan şeyin bir kez daha doğru olabileceğini düşünürdüm; sahip olduğum her şeyle, kendimle onu sevmeye özgürdüm ve aynı şekilde uyuşan dürüstlükle sevilmeye de.</p>

  <p class="normal">Parmaklarımın arasına akan gözyaşlarım sıcak ve ıslaktı. Jamie için ve onunla olduğum kişi için yas tutuyordum.</p>

  <p class="normal"><span class="ideitalik">Biliyor musun</span>, diyordu sesi fısıltıyla, <span class="ideitalik">Sana yeniden 'Seni seviyorum' demenin ne demek olduğunu ve ne ifade ettiğini?</span></p>

  <p class="normal">Biliyordum. Ve çam ağaçlarının altında, başım ellerimin arasında bir daha söyleyemeyeceğimi de biliyordum.</p>

  <p class="ortayazi">***</p>

  <p class="normal">Berbat düşüncelere daldığım için neredeyse yanıma gelene kadar ayak seslerini duymamıştım. Yakınımdaki dalın çatırdamasıyla şaşırarak uçan bir sülün gibi devrilmiş ağaçtan hızla kalktım ve saldırganla yüzleşmek için arkamı döndüm. Yüreğim ağzımda atarken, hançerim de elimdeydi.</p>

  <p class="normal">"Tanrım!" Avcım silahımdan dolayı geriledi, benim kadar onun da şaşkın olduğu belliydi.</p>

  <p class="normal">"Sen burada ne yapıyorsun?" diye sordum diğer elimi göğsüme bastırarak. Kalbim bir davul gibi çarpıyordu ve yüzümün de onun yüzü kadar beyaz olduğundan emindim.</p>

  <p class="normal">"Yüce İsa, Claire Yenge! Böyle bıçak çekmeyi sen nereden öğrendin? Beni çok korkuttun." Genç Ian bir eliyle alnını sildi, yutkunurken gırtlak çıkıntısı inip kalkıyordu.</p>

  <p class="normal">"Hislerimiz karşılıklı," diye yanıt verdim ona. Hançeri kınına sokmaya çalışıyordum ama ellerim bununla başa çıkamayacak kadar çok titriyordu. Dizlerim titreyerek yeniden kavak ağacının gövdesine yaslandım ve hançeri kınına soktum.</p>

  <p class="normal">"Tekrarlıyorum," dedim, üstünlüğümü yeniden kazanmaya çalışarak, "burada ne yapıyorsun?" Burada ne yaptığı hakkında çok iyi bir fikrim vardı ve benim ne yaptığım hakkında hiçbir fikrim yoktu. Diğer yandan ayağa kalkmadan önce korkumun geçmesi için zamana da ihtiyacım vardı.</p>

  <p class="normal">Genç Ian dudağını ısırdı ve iznimi alarak benim yanıma, ağaç gövdesine beceriksizce oturdu.</p>

  <p class="normal">"Beni Jamie Dayı gönderdi–" diye başladı. Daha fazlasını duymak için durmadım hemen ayağa kalktım, dizlerim tutsun ya da tutmasın arkamı dönerken hançeri belime yerleştirdim.</p>

  <p class="normal">"Bekle, yenge! Lütfen!" Kolumdan tuttu ama kendimi kurtarmak için birden kolumu çekip ondan uzaklaştım.</p>

  <p class="normal">"İlgilenmiyorum," dedim, eğreltiotunun yapraklarını kenara iterek. "Eve git, küçük Ian. Gidecek yerim var." En azından öyle olmasını umuyordum.</p>

  <p class="normal">"Ama senin düşündüğün gibi değil!" Alandan ayrılmamı engelleyemeyerek beni takip ediyordu, düşük ağaç dallarının altından geçerken kendini korumaya çalışıyordu. "Sana ihtiyacı var, yenge, gerçekten ihtiyacı var! Benimle geri gelmek zorundasın!"</p>

  <p class="normal">Ona cevap vermedim. Atımın yanına gelmiştim ve bağını açmak için eğildim.</p>

  <p class="normal">"Claire Yenge! Beni dinlemeyecek misin?" Atın diğer tarafında bir karartı gibi görünüyordu, leylek gibi boyuyla bana eyerin üzerinden bakıyordu. Babasına çok benziyordu; iyi huylu, gösterişsiz yüzü endişeyle somurtmuştu.</p>

  <p class="normal">"Hayır," dedim açıkça. İpleri eyer çantasına attım ve ayağımı üzengiye koyarak eteklerimin gösterişli şıklığıyla eyere oturdum. Genç Ian atın dizginlerini sıkıca tutunca benim asil ayrılışım da engellenmiş oldu.</p>

  <p class="normal">"Bırak," dedim kararlı bir şekilde.</p>

  <p class="normal">"Beni dinleyene kadar hayır," dedi. Yukarı bana baktı, çenesi inatçılıktan kenetlenmişti. Yumuşak kahverengi gözleri alev alevdi. Ben de ona baktım. Leylek gibi uzun olmasına rağmen Ian'ın kaslı yapısına sahipti; onu atla çiğnemeye hazır olmadığımdan onu dinlemekten başka çarem yoktu.</p>

  <p class="normal">Pekâlâ diye karar verdim. Onu dinleyecektim.</p>

  <p class="normal">Olabildiğince sabrımı kontrol ederek, "Konuş," dedim.</p>

  <p class="normal">Derin bir nefes aldı, ne demek istediğimi anlamak için beni dikkatlice inceledi. Benim konuşmasını istediğime memnun olarak nefesini verdi. Kaşları hafiften çatıldı ve anlatmaya başlamak için omuzlarını dikleştirdi.</p>

  <p class="normal">"Şey," diye başladı, birden kararsız görünmeye başlamıştı. "Şey... ben... o..."</p>

  <p class="normal">Boğazımdan kızdığımı belirten bir ses çıkardım, "En baştan başla," dedim. "Ama olayları dolandırma, tamam mı?"</p>

  <p class="normal">Başını 'tamam' anlamında salladı, konsantre olurken üst dudağını ısırdı.</p>

  <p class="normal">"Evet, sen ayrıldıktan sonra, Jamie Dayı geri geldiğinde evde cehennem gibi bir kargaşa oldu," diye başladı.</p>

  <p class="normal">"Olduğuna bahse girerim," dedim. Her şeye rağmen merak ettiğimin farkındaydım ama onu bastırdım, tamamen umursamaz davranmaya çalışıyordum.</p>

  <p class="normal">"Jamie Dayı'yı hiç bu kadar sinirli görmemiştim," dedi dikkatlice yüzümü inceleyerek. "Ne de annemi. Var güçleriyle kavga etmeye başladılar. İkisi. Babam onları susturmaya çalıştı ama onlar onu duymadı bile. Jamie Dayı anneme her şeye burnunu sokan çalı süpürgesi ve <span class="ideitalik">lang-nebbit</span>... ve... ve bir sürü kötü sözler söyledi," diye ekledi kızarak.</p>

  <p class="normal">"Jenny'ye kızmamalıydı," dedim. "O sadece yardım etmeye çalıştı... yani öyle düşünüyorum." Bu çatışmaya sebep olduğum için kendimi huzursuz hissediyordum. İkisi çocukken annelerinin ölümünden beri Jenny Jamie'nin tek dayanağı olmuştu. Geri gelmemle sebep olduğum zararın sonuçları neler olmuştu?</p>

  <p class="normal">Şaşkınlığıma rağmen Jenny'nin oğlu bir anlığına gülümsedi. "Evet, tabii bu tek taraflı olmadı," dedi düz bir şekilde. "Annem de küfürlerin altında kalacak bir kadın değildir, biliyorsun. Bu tartışmanın sonunda Jamie Dayı'da birkaç diş izi oluştu. Annem demir çubukla Jamie Dayı'nın üzerine yürüdü ama dayım onu kaptığı gibi mutfak camından attı. Korkan tavuklar avluda kaçıştılar," dedi belirgin bir gülümsemeyle.</p>

  <p class="normal">"Tavukları geç, Genç Ian," dedim, buz gibi bakışlarla ona bakıyordum. "Hikâyeyi anlat. Gitmek istiyorum."</p>

  <p class="normal">"Tamam, sonra Jamie Dayı salondaki kitaplığı tekmeledi. Tabii onun bunu bilerek yaptığını sanmıyorum," diye ekledi delikanlı aceleyle, "önüne bakamayacak kadar çok sinirliydi...Ve kapıdan dışarıya çıktı. Babam başını camdan çıkardı ve ona nereye gittiğini bağırarak sordu ve o da seni bulmaya gittiğini söyledi."</p>

  <p class="normal">"O zaman sen niye geldin de o gelmedi?" Yavaşça öne doğru eğildim, dizginlerin üzerindeki eline bakıyordum. Eğer parmakları biraz gevşerse dizginleri onun elinden kurtarabilirdim.</p>

  <p class="normal">Genç Ian iç çekti. "Şey, Jamie Dayı atına bindiği zaman, yenge... şey... yani onun eş–" Çok kötü bir halde kızarmıştı. "Laoghaire. O... o da avluya girdi."</p>

  <p class="normal">Bu noktada umursamazlık rolümü bıraktım.</p>

  <p class="normal">"Peki sonra ne oldu?"</p>

  <p class="normal">Kaşlarını çattı. "Korkunç bir karışıklık oldu ama ben çok fazla şey duyamadım. Yengem... yani Laoghaire, annem ve Jamie Dayı gibi nasıl kavga edeceğini bilmiyor gibiydi. Ağladı ve çok fazla bağırmaya başladı. Annem onun numaradan ağladığını söyledi," diye ekledi.</p>

  <p class="normal">"Yaa." dedim. "Sonra?"</p>

  <p class="normal">Laoghaire kendi atından inmiş ve Jamie'nin bacağına yapışmıştı. Genç Ian'a göre, öyle ya da böyle Jamie'nin de attan inmesini sağlamıştı. Sonra bir su birikintisinin içine yığılarak Jamie'nin dizlerine yapışmış, her zaman yaptığı gibi feryat figan etmeye başlamıştı.</p>

  <p class="normal">Bundan kurtulamayan Jamie, Laoghaire'i ayağa kaldırıp onu omzuna yaslamış, ailesinin ve hizmetçilerin büyülenmiş bakışlarını önemsemeden onu eve yukarı kata taşımıştı.</p>

  <p class="normal">"Tamam," dedim. Çenemi sıktığımı fark ettim ve kendime gelerek gevşedim. "Sonra seni benim peşimden yolladı, çünkü o... eşiyle çok meşguldü. Piç kurusu! Küstah! Tıpkı kiralık bir kız gibi beni geri getirmek için birini gönderebileceğini düşündü, kendisinin gelmesi uygun değil miydi? Benim kolay lokma olduğumu düşündü, değil mi? Lanet olası küstah, bencil, ahlaksız... İskoçyalı!" Jamie'nin Laoghaire'i üst kata taşıdığı görüntüsüne kendimi kaptırarak 'İskoçyalı' kelimesini son anda bir hakaretmiş gibi söylemiştim.</p>

  <p class="normal">Eyerin kenarına yapışan ellerimdeki eklemlerim bembeyazdı. Artık incelik umurumda değildi, öne eğilip dizginlere yapıştım.</p>

  <p class="normal">"Bırak!"</p>

  <p class="normal">"Ama Claire Yenge, sadece bu değil!"</p>

  <p class="normal">"Ne demek bu değil?" Sesindeki üzüntüyü anlayarak ona gözlerimi kırpıştırdım. Uzun, dar yüzü anlamamı sağlayacak kadar endişeden kasılmıştı. "Jamie Dayı Laoghaire ile ilgilenmek için başında kalmadı!"</p>

  <p class="normal">"O zaman niye seni yolladı?"</p>

  <p class="normal">Derin bir nefes aldı, yeniden dizginlerimi tutuyordu.</p>

  <p class="normal">"O, Jamie Dayı'yı vurdu. Seni bulmam için beni gönderdi, çünkü o ölüyor."</p>

  <p class="ortayazi">***</p>

  <p class="normal">"Eğer bana yalan söylüyorsan, Ian Murray," dedim on ikinci kez, "hayatının sonuna kadar pişman olursun, zaten kısa bir hayatın olacak!"</p>

  <p class="normal">Duyurmak için sesimi yükselttim. Artan rüzgâr vızıldayarak yanımdan geçiyor, omuzlarımda ışık huzmesi gibi saçlarımı havalandırıyor ve eteklerimi bacaklarıma yapıştırıyordu. Büyük kara bulutlar dağ geçitlerini kaplamış, uzakta kumla dolu olan bir dalga gibi belirsiz bir gök gürültüsüyle lületaşı gibi kayalıkların üzerinde kaynıyordu.</p>

  <p class="normal">Nefesi tıkandığı için Genç Ian rüzgâra karşı yüzünü eğdiğinden, sadece başını sallayabiliyordu. Yayan gidiyor, iki midillinin de küçük göl kenarında bulunan tehlikeli çamurlu yerden geçmelerini sağlıyordu. İçgüdüsel olarak bileğime bir göz attım, Rolex saatimi özlemiştim.</p>

  <p class="normal">Gökyüzünün batı kısmını yarıya kadar dolduran fırtınayla güneşin nerede olduğunu söylemek çok zordu ama siyah bulutların kenarları neredeyse bir altın beyazlığında parlıyordu. Güneşe ya da gökyüzüne bakarak saati söyleme yetimi kaybetmiştim ama ikindi vakti diye düşünüyordum.</p>

  <p class="normal">Lallybroch birkaç saat sonra önümüzde olacaktı ama hava kararana kadar ulaşabileceğimizden pek emin değildim. İsteksizce de olsa Craig na Dun'a gizlice gitmeye çalışırken, Genç Ian'ın beni bulduğu küçük ormanlığa gelmem neredeyse iki günümü almıştı. Genç Ian beni takip etmesinin sadece bir gün sürdüğünü söylemişti. Aşağı yukarı nereye gittiğimi bilmiş ve bindiğim midillinin izlerini takip etmişti, anlaşılan açık arazideki süpürge otlarının arasındaki çamurlu yolda izlerim oldukça belirgindi.</p>

  <p class="normal">Ayrıldığımdan beri iki gün ve dönüş yoluyla birlikte üç gün geçmiş olacaktı. Yani Jamie üç gün önce vurulmuştu.</p>

  <p class="normal">Genç Ian'dan gerekli detayları alabilmiştim; görevinde başarılı olmasıyla birlikte sadece mümkün olan en hızlı biçimde Lallybroch'a dönmek istiyordu ve daha fazla sohbete gerek olmadığını anlamıştı. Jamie'nin kurşun yarası sol kolundaydı, öyle demişti. Saplandığı yere göre bu iyiydi. Fakat kurşun Jamie'nin yan tarafından girmişti ve bu iyi değildi. En son gördüğünde Jamie'nin bilinci yerindeydi – bu da iyiydi – ama ateşi çıkmaya başlamıştı. Bu hiç de iyi değildi. Şokun olası etkisine, ateşin ciddiyetine ya da yapılan tedavilere gelince Genç Ian sadece omuz silkiyordu.</p>

  <p class="normal">Belki Jamie ölüyordu, belki de ölmüyordu. Jamie'nin de çok iyi bildiği gibi, bu ihtimali göze alamazdım. Bir anlığına benim geri dönmemi sağlamak için kendisini vurup vurmadığını merak ettim. Eğer peşimden gelmeyi ya da beni geri götürmeyi düşünmüş ve son görüşmemiz onda şüphe bırakmış olabilirdi.</p>

  <p class="normal">Yağmur yağmaya başlamıştı, yumuşak damlalar saçlarıma ve kirpiklerime yapışıyordu, gözyaşları gibi görmemi engelliyordu. Çamurlu yeri geçtikten sonra Genç Ian yeniden atına binmişti, Lallybroch'a giden son geçidin yukarısına doğru ilerliyordu.</p>

  <p class="normal">Jamie böyle bir planı düşünecek kadar sinsiydi, tamam ve bunu uygulayacak kadar da cesurdu. Diğer yandan, onun bu kadar düşüncesiz olduğunu hiç görmemiştim. Birçok tehlikeli riski göze almıştı – bunlardan bir tanesi benimle evlenmekti diye üzgünce düşünüyordum – ama neye mal olacağını hiç düşünmeden bunu ödemeye razıydı. Gerçekten ölüm ihtimaline karşın beni Lallybroch'a getirmeyi düşünmüş olabilir miydi? Bu pek mantıklı değildi ama Jamie Fraser çok mantıklı bir adamdı.</p>

  <p class="normal">Artan yağmur yüzüme çarpmasın diye pelerinimin başlığını iyice öne doğru çektim. Genç Ian'ın omuzları ve bacakları ıslanmıştı. Sırılsıklam olmuş şapkasının kenarından yağmur damlaları akıyordu ama eyerinde dimdik oturuyor, gerçek bir İskoçyalı'nın sahip olduğu acıya dayanıklı soğukkanlılığıyla havayı önemsemiyordu.</p>

  <p class="normal">Evet, muhtemelen Jamie kendini vurmamıştı, peki gerçekten vurulmuş muydu? Bir hikâye uydurup anlatması için yeğenini göndermiş olabilirdi. Bunu düşününce, eğer bu hikâye yalan olsaydı Genç Ian'ın bu kadar inandırıcı anlatacağına ihtimal vermiyordum.</p>

  <p class="normal">Omuz silktim, bu hareket soğuk bir dereciğin pelerinimin önünden içime girmesini sağladı. Seyahatin sonuna kadar sabırla beklemeye karar verdim. Tıbbın yıllardır verdiği tecrübe bana tahmin etmemeyi öğretmişti. Her ne kadar duygularım profesyonel reaksiyonlarımı kontrol edemeyecek kadar yoğun olsa da dişimi sıktım.</p>

  <p class="normal">Lallybroch'tan her ayrılışımda bir daha dönmeyeceğimi düşünmüştüm. Şimdi ise bir kez daha geri dönüyordum. İkinci kez bir daha Jamie'yi göremeyeceğimden emin olarak onu terk etmiştim. Ancak şimdi çatı katındaki yuvasına geri dönen lanet bir güvercin gibi ona dönüyordum.</p>

  <p class="normal">"Sana tek bir şey söyleyeceğim, Jamie Fraser," diye mırıldandım kısık sesle. "Kapıdan içeriye girdiğimde eğer ölüm döşeğinde değilsen, buna pişman olmak için yaşayacaksın."</p>
</body>
</html>
