<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>yolcu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h1baslik1" id="calibre_toc_20"><br class="chapter" />
  <span class="ideitalik">10<br class="chapter" />
  <br class="chapter" />
  Beyaz Cadının Lâneti</span></h2>

  <p class="normal"> </p>

  <p class="normal">James Fraser boş kilerde taş zeminin üzerinde titreyerek oturuyordu, dizlerine sarılmış ısınmaya çalışıyordu. Bir daha hiç ısınamayacağını düşünüyordu. Denizin soğuğu kemiklerine işlemişti ve karnının derinliklerinde hızla parçalanan dalgaların köpürdüğünü hissedebiliyordu.</p>

  <p class="normal">Diğer tutuklu arkadaşlarının – Morrison, Hayes, Sinclair, Sutherland – yanında olmasını çok isterdi. Sadece arkadaşlıkları için değil, aynı zamanda sıcaklıkları için de. Buz gibi gecelerde adamlar ısınmak için birbirlerine sokuluyor, diğerlerinin çürük nefesiyle soluklanıyor ve sıcaklık hatırına yakın oturmanın verdiği bu rahatsızlığa hoşgörüyle katlanıyorlardı.</p>

  <p class="normal">Fakat şu anda o yalnızdı. Kaçtığı için ceza olarak ona her ne yapmak istiyorlarsa onu yapana kadar, muhtemelen, büyük hücreye diğer adamların yanına onu göndermeyeceklerdi. Bir iç çekişle sırtını duvara yasladı, taşın omurgasına baskı yaptığını ve incecik bir et katmanının bu kemikleri kapladığının farkındaydı.</p>

  <p class="normal">Kamçılanmaktan çok korkuyordu ama cezasının sadece bu olmasını da umut ediyordu. Çok kötü olacaktı fakat eninde sonunda bitecekti ve zincirlere vurulmaktan çok daha katlanılabilirdi.</p>

  <p class="normal">Demircinin çekicini vuruşuyla etinin ezildiğini hissedebiliyordu, demirci bileğini örsün üzerinde sağlam bir şekilde tutup yerine oturtmak için zincirleri iyice ezerken, kolunun kemiklerinde yankı yapıyordu.</p>

  <p class="normal">Parmakları boynunda olan tespihi aradı. Lallybroch'tan ayrıldığı zaman kız kardeşi vermişti ona. İngilizler takmasına izin vermişlerdi, nasılsa kayın ağacından yapılan dizili boncukların hiçbir değeri yoktu.</p>

  <p class="normal">"Tanrı'nın sevgili kulu olan Meryem," diye başladı mırıldanmaya, "kadınların en mübareği sensin."</p>

  <p class="normal">Pek fazla umudu yoktu. Şu küçük sarı kafalı şeytan binbaşı, zincirlere vurulmanın ne kadar korkunç olduğunu biliyordu.</p>

  <p class="normal">"Senin evladın İsa mübarektir. Aziz Meryem, Tanrı'nın annesi, biz günahkârlar için dua et..."</p>

  <p class="normal">Binbaşı onunla bir pazarlık yapmıştı ve o da sözünü tutmuştu. Ancak binbaşı böyle düşünmüyordu.</p>

  <p class="normal">Söz verdiği gibi sözünü tutmuştu Jamie. Gezgin adamdan öğrendiği her kelimeyi, tek tek ona söylemişti. Adamı tanıyıp tanımadığı ya da söylenen sözlerden çıkardığı anlamın ne olduğunu söylemek İngiliz ile yapılan pazarlıkta yoktu.</p>

  <p class="normal">Zamanla ve ölümcül hastalıkla değişmiş olmasına rağmen Duncan Kerr'i tanımıştı. Culloden'dan önce Jamie'nin dayısı Colum MacKenzie'nin kiralarını topluyordu. Sonra hayat standartlarını arttırmak için Fransa'ya kaçmıştı.</p>

  <p class="normal">"Sakin ol, <span class="ideitalik">a charaid; bi samnach</span>," dedi Gaelce yumuşak bir sesle, hasta adamın yattığı yatağın yanına diz çöktü. Duncan yaşlı bir adamdı, hastalıktan ve yorgunluktan yüzü çökmüştü. İlk başta Duncan'ın onu tanıyamayacak kadar kendini kaybettiğini düşünmüştü ama yaşlı el şaşılacak bir güçle onun elini sıkmıştı ve adam kulak tırmalayıcı bir sesle aynı şeyi tekrarlıyordu, "<span class="ideitalik">mo charaid</span>." Ona akrabam diyordu.</p>

  <p class="normal">Hancı kapıdaki yerinden olanları izlerken binbaşı, Grey'in omzundan bakıyordu. Jamie başını eğmişti ve Duncan'ın kulağına bir şeyler fısıldamaya başlamıştı, "Söylediklerinin hepsi İngiliz adama anlatılacak. Dikkatli konuş." Hancı gözlerini kısmıştı ama aralarında mesafe vardı ve Jamie adamın duymadığından emindi. Sonra binbaşı döndü ve hancının dışarı çıkmasını söyledi ve sonunda güvendeydi.</p>

  <p class="normal">Uyarının etkisinden mi, yoksa ateşin verdiği dengesizlikten mi bunu tam açıklayamıyordu ama Duncan'ın konuşması sayıklama şeklindeydi. Çoğunlukla uyumsuzdu, geçmiştekiler ve şimdikilerle örtüşmüyordu. Bazen Jamie'ye, "Dougal," diyordu, bu Jamie'nin diğer dayısı Colum'un erkek kardeşinin adıydı. Bazen bir dörtlük sıralıyor, kimi zaman da saçmalıyordu. Ve bütün bu saçmalıkların ve dağınık sözcüklerin içinde, bazen zerre kadar mantık oluyordu ya da mantıktan çok daha fazlası.</p>

  <p class="normal">"Lanetli," diye fısıldıyordu Duncan. "Altın lanetli. Uyarılıyorsun, delikanlı. Altın, kralın oğluna beyaz cadı tarafından verildi. Fakat dava kaybedildi, kralın oğlu da kaçtı ve o altınların bir korkağa verilmesine izin vermeyecek."</p>

  <p class="normal">"O kim?" diye sordu Jamie. Kalbi yerinden çıkacaktı, Duncan sözleriyle onu boğuyordu ve o soru sorarken deli gibi atıyordu. "Beyaz cadı, kim o?"</p>

  <p class="normal">"O cesur bir adam istiyor. Bir MacKenzie. MacKenzie. Altın onların, o öyle söylüyor, ölen adamın hatırı için."</p>

  <p class="normal">"Cadı kim?" diye sordu Jamie yeniden. Duncan'ın kullandığı kelime <span class="ideitalik">ban duridh</span> – bir cadı, bilge kadın, beyaz leydi. Eşine de öyle diyorlardı, bir zamanlar. Claire – onun kendi beyaz leydisi. Duncan'ın elini sıkıca tuttu, mantığını korumasını istiyordu.</p>

  <p class="normal">"Kim?" dedi yeniden. "Cadı kim?"</p>

  <p class="normal">"Cadı," diye mırıldandı Duncan, gözlerini kapatırken. "Cadı. O bir ruh yiyici. O öldü. Adam öldü, MacKenzie öldü, o öldü."</p>

  <p class="normal">"Kim öldü? Colum MacKenzie mi?"</p>

  <p class="normal">"Hepsi, hepsi. Hepsi öldü. Hepsi öldü!" diye bağırdı hasta adam, Jamie'nin elini sıkıca tutarken. "Colum, Dougal ve Ellen."</p>

  <p class="normal">Birden gözlerini açtı ve doğruca Jamie'nin gözlerine baktı. Ateş göz bebeklerini büyütmüştü, bu yüzden bakışları yutan karanlık bir havuza benziyordu.</p>

  <p class="normal">"İnsanlar böyle söylüyor," dedi, sesi şaşılacak derecede net duyuluyordu, "Ellen MacKenzie'nin erkek kardeşlerini ve evini denizli bir ipekli ile evlenmek için nasıl terk ettiğini. O bunları duydu, değil mi?" Duncan hayal âlemindeymiş gibi gülümsüyordu, koyu bakışları uzaktaki bir görüntüyle süzülüyordu. "O ipeklilerin şarkı söyleyişini duydu, kayaların üstünde duruyorlardı. Onların birincisini, ikincisini ve üçüncüsünü. O kendi kalesinden bunları gördü; onların birincisini, ikincisini ve üçüncüsünü. Hemen aşağıya indi, denize gitti ve sular altında ipeklilerle yaşadı. Öyle mi? Öyle yapmadı mı?"</p>

  <p class="normal">"İnsanlar böyle söylüyor," diye cevap vermişti Jamie, ağzı kurumuştu. Ellen onun annesinin adıydı. Ve insanların anlattığı şey buydu; Brian Dubh Fraser ile kaçmak için evden ayrılmıştı, siyah saçları bir ipekli gibi parlayan bir adamla. O adamın hatırına kendisi şimdi <span class="ideitalik">Mac Dubh</span> diye çağırılıyordu – Esmer Brian'ın oğlu.</p>

  <p class="normal">Binbaşı Grey yatağın diğer tarafına gelmiş ve Duncan'ın yüzünü izlerken kaşlarını çatmıştı. İngiliz adam Gaelce bilmiyordu ama Jamie onun 'altın' kelimesini bildiğine dair bahse girebilirdi.</p>

  <p class="normal">"Altın, adamım," dedi Fransızca, Grey'in duyması için oldukça yüksek bir sesle. "Altın nerede?" Sıkabildiği kadar Duncan'ın elini sıkıp onu uyarmak istiyordu.</p>

  <p class="normal">Duncan'ın gözleri kapalıydı ve yastığın üzerindeki başını huzursuzca iki yana sallıyordu. Bir şeyler mırıldanıyordu ama kelimeler anlaşılamayacak kadar belirsiz çıkıyordu. "Ne dedi?" diye sormuştu binbaşı sertçe.</p>

  <p class="normal">"Ne?"</p>

  <p class="normal">"Bilmiyorum," Jamie, Duncan'ı uyandırmak için elini okşuyordu. "Konuş benimle, adamım. Yeniden söyle."</p>

  <p class="normal">Mırıltı haricinde hiçbir şey yoktu. Duncan'ın gözleri yukarıya doğru kaymıştı, öyle ki kırışmış göz kapaklarının altında sadece beyazları parlıyordu. Sabırsızlanan binbaşı öne doğru eğildi ve onu omzundan sarstı.</p>

  <p class="normal">"Uyan!" dedi. "Konuş bizimle!"</p>

  <p class="normal">Duncan Kerr'in gözleri hemen açılmıştı. Gözlerini yukarıya, en yukarıya dikmişti, başına doğru eğilen iki yüzün daha ötesine bakıyor ve onların yukarısında bir şey görüyordu.</p>

  <p class="normal">"Cadı sana anlatacak," dedi, Gaelce. "Senin için gelecek." İlgisini yarım saniye yattığı han odasına verdi ve gözlerini önündeki iki adama dikti. "İkiniz için," dedi açıkça.</p>

  <p class="normal">Sonra gözlerini kapadı ve bir daha konuşmadı ama Jamie'nin elini sıkıca tutuyordu. Bir müddet sonra tutuşu gevşedi, eli özgürce düştü ve artık her şey bitmişti. Altınların bekçisi ölmüştü.</p>

  <p class="normal">Ve böylece, Jamie Fraser İngiliz'e verdiği sözü ve yoldaşına olan sorumluluğunu yerine getirmişti. Duncan'ın bütün söylediğini binbaşıya anlatmıştı ve ona yardım etmişti! Ve önüne kaçma fırsatı sunulduğunda, bunu kabul etmişti – süpürge otlarına gitmiş, denizi araştırmış ve Duncan Kerr'in vasiyetini yerine getirmişti. Bunun karşılığı ne olacaksa, şimdi bunun bedelini ödemek zorundaydı.</p>

  <p class="normal">Dışarıdaki koridorun aşağısından ayak sesleri geliyordu. Titremesini bastırmak için dizlerine daha bir sıkı sarıldı. Sonunda öyle ya da böyle karar verilecekti.</p>

  <p class="normal">"...biz günahkârlar için ve ölüm saatimizde dua et. Âmin."</p>

  <p class="normal">Kapı ardına kadar açıldı. İçeriye gelen ışık gözlerini kırpmasına neden oldu. Koridor karanlıktı ama nöbetçi bir meşale tutuyordu.</p>

  <p class="normal">"Ayağa kalk." Adam aşağıya uzandı ve onu eklemlerinin sert yerinden tutarak yukarıya doğru çekti. Kapıya doğru itiliyor, sendeliyordu. "Yukarıya bekleniyorsun."</p>

  <p class="normal">"Yukarı mı? Nereye?" Bunu duyduğuna şaşırmıştı demirci ocağı bulunduğu yerin yani avlunun aşağısındaydı. Ve akşamın bu saatinde onu kırbaçlamazlardı.</p>

  <p class="normal">Adamın yüzü buruşmuştu, meşale ışığında korkunç ve kırmızı görünüyordu. "Binbaşının odasına," dedi nöbetçi sırıtarak. "Tanrı ruhuna merhamet etsin, Mac Dubh."</p>

  <p class="ortayazi">***</p>

  <p class="normal">"Hayır, efendim, nerede olduğumu söyleyemem." Kararlı bir şekilde tekrarlarken dişlerini takırdatmamaya çalışıyordu. Ofise götürülmek yerine Grey'in özel odasına getirilmişti. Şömine yanıyordu ama Grey onun önünde durmuş, ısıyı engelliyordu.</p>

  <p class="normal">"Ya neden kaçtığınızı?" Grey'in sesi soğuk ve resmiydi.</p>

  <p class="normal">Jamie'nin yüzü gerilmişti. Kitaplığın yanında durmuş, üçlü şamdanın ışığı yüzüne vuruyordu; Grey'in kendisi bir siluetten farksızdı ve ateş ışığında simsiyah görünüyordu.</p>

  <p class="normal">"Bu benim şahsi işim," dedi Jamie.</p>

  <p class="normal">"Şahsi iş?" Grey inanamayarak dediğini tekrarladı. "Şahsi işiniz olduğunu mu söylediniz?"</p>

  <p class="normal">"Evet."</p>

  <p class="normal">Müdür güçlü bir şekilde burnundan soludu.</p>

  <p class="normal">"Hayatımda duyduğum en saçma şey!"</p>

  <p class="normal">"Hayatınız çok kısa, binbaşı," dedi Fraser. "Böyle dediğim için özrümü kabul edin." Konuyu uzatmanın ya da adamın gönlünü almaya çalışmanın bir faydası yoktu. Hemen bir kararın verilmesi için onu kışkırtmak ve istemeden ama gerekli olan şeyi, son kez yapmak daha iyi olacaktı. Onun kızdığı açıktı; Grey her iki yanında yumruklarını sıktı ve ateşten uzaklaşarak ona doğru bir adım attı.</p>

  <p class="normal">"Bundan dolayı size ne yapacağım hakkında bir fikriniz var mı?" diye sordu Grey, sesini alçaltmıştı ve kontrollüydü.</p>

  <p class="normal">"Var, binbaşı." Tahmininden çok daha fazla. Ona yapacağı şey hakkında tecrübeli olduğundan biliyordu ve buna hevesli değildi. Fakat bu onun seçeceği bir şey değildi.</p>

  <p class="normal">Grey bir anlığına derin bir nefes aldı, sonra başını hızlıca yana doğru döndürdü.</p>

  <p class="normal">"Buraya gelin, Bay Fraser," diye emir verdi. Jamie ona dik dik bakıyordu, şaşkındı.</p>

  <p class="normal">"Buraya!" dedi kesin olarak, önünde duran şömine kiliminin üzerinde bir yeri gösteriyordu. "Buraya gelin, sör!"</p>

  <p class="normal">"Ben bir köpek değilim, binbaşı!" diye cevap verdi Jamie sertçe. "Bana ne isterseniz yapabilirsiniz ama beni ayağınıza çağırdığınızda gelmem!"</p>

  <p class="normal">Buna şaşıran Grey istem dışı kısa bir kahkaha attı.</p>

  <p class="normal">"Özür dilerim, Bay Fraser," dedi sert bir şekilde. "Yeri göstererek sizi gücendirmek istememiştim. Ben sadece sizin daha yakına gelmenizi istiyorum. Eğer zahmet olmazsa?" Yana doğru kaydı ve abartılı bir şekilde reverans yaparak şömineyi gösterdi.</p>

  <p class="normal">Jamie duraksıyordu ama sonra desenli kilimin üzerinde dikkatli bir şekilde yürümeye başladı. Grey de ona doğru yaklaştı, burnundan soluyordu. Öyle yakındı ki sağlam kemikleri ve açık tenli yüzü onu neredeyse bir kız gibi gösteriyordu. Binbaşı bir elini onun koluna koydu ve uzun kirpikli gözleri şaşkınlıkla açıldı.</p>

  <p class="normal">"Islaksınız!"</p>

  <p class="normal">"Evet, ıslağım," dedi Jamie abartılı bir sabırla. Aynı zamanda donuyordu da. Ateşin yanında olmasına rağmen durmaksızın titriyordu.</p>

  <p class="normal">"Neden?"</p>

  <p class="normal">"Neden mi?" diye tekrarladı Jamie soruyu, şaşırmıştı. "Beni soğuk hücreye tıkmadan önce nöbetçilerinize beni ıslatmalarını siz söylemediniz mi?"</p>

  <p class="normal">"Söylemedim, hayır." Binbaşının doğru söylediği yeterince açıktı; ateşin kırmızı parlaklığının altındaki yüzü solmuştu ve öfkeyle bakıyordu. Dudakları tek bir çizgi halini almıştı.</p>

  <p class="normal">"Bunun için özür diliyorum, Bay Fraser."</p>

  <p class="normal">"Kabul edilmiştir, binbaşı." Elbiselerinden küçük buharlar çıkmaya başlamıştı ama sıcaklık ıslak kıyafetlerinden sızıp geçiyordu. Titremekten kasları ağrıyordu. Şu kilimin üzerinde kıvrılıp yatmayı çok istedi.</p>

  <p class="normal">"Kaçışınızın Ihlamur Ağacı'nda öğrendiklerinizle bir bağlantısı var mı?"</p>

  <p class="normal">Jamie sessizce duruyordu. Saçlarının uçları kuruyordu ve kısa saçları yüzüne düşmeye başlamıştı.</p>

  <p class="normal">"Kaçışınızın bu durumla bir bağlantısı olmadığına dair bana yemin edebilir misiniz?"</p>

  <p class="normal">Jamie hâlâ sessizce duruyordu. Artık bu noktada söylenecek bir şey yoktu.</p>

  <p class="normal">Genç binbaşı onun önündeki şöminenin bir aşağısına bir yukarısına doğru hızlı hızlı yürürken, ellerini arkasında bağlamıştı. Ara sıra binbaşı ona bir göz atıyor ve sonra volta atmaya devam ediyordu.</p>

  <p class="normal">Sonunda Jamie'nin önünde durdu.</p>

  <p class="normal">"Bay Fraser," dedi resmi bir şekilde. "Size bir kez daha soruyorum; neden hapishaneden kaçtınız?"</p>

  <p class="normal">Jamie bir iç çekti. Artık ateşin önünde daha fazla duramayacaktı. "Size söyleyemem, binbaşı."</p>

  <p class="normal">"Söyleyemez misiniz yoksa söylemeyecek misiniz?" diye sordu Grey sertçe.</p>

  <p class="normal">"Arasında önemli bir fark yok, binbaşı, çünkü bir şey duymayacaksınız." Gözlerini kapadı ve bekledi, onu götürmeden önce mümkün olduğunca sıcaklığı içine çekmeye çalışıyordu.</p>

  <p class="normal">Grey hem sözlerden hem tavırdan afallamıştı. <span class="ideitalik">İnatçılık bunu tarif etmeye yetmeyebiliyor</span>, demişti Quarry.</p>

  <p class="normal">Derin bir nefes aldı, ne yapacağını merak ediyordu. Nöbetçilerin intikam olarak yaptığı küçük işkenceden dolayı kendini utanmış hissediyordu; dahası Fraser'ın onun tutuklusu olduğunu duyduğu zaman, benzer bir hareketi o da düşünmüştü.</p>

  <p class="normal">Artık adamı kamçılatma ya da yeniden zincirlere vurdurma gibi hakkı vardı. Tek hücreye mahkûm etmek, önüne az yiyecek koymak, yargı önünde değişik bir sürü ceza verebilirdi. Böyle yaparsa Fransız altınını bulması hayal olabilirdi.</p>

  <p class="normal">Altın vardı. Ya da en azından böyle olduğuna dair iyi bir olasılık vardı, çünkü altına olan inancı Fraser'ı da harekete geçirmişti.</p>

  <p class="normal">Adamı inceliyordu. Fraser'ın gözleri kapalıydı, dudakları kasılmış duruyordu. Büyük güçlü bir ağzı vardı. Zalim ifadesi ince dudaklarıyla bir şekilde gizleniyor, kırmızı kıvırcık sakallarının ortasında yumuşak bir şekilde görünüyordu.</p>

  <p class="normal">Grey durdu, bu adamın meydan okuyan nazik duvarını kırma yollarını düşünmeye çalışıyordu. Zor kullanmak yararsızlığından çok işleri daha kötü edecekti ve nöbetçilerin bu hareketinden sonra, bunu yaptırmak için emir vermeye utanırdı.</p>

  <p class="normal">Şöminenin üstündeki saat onu gösteriyordu. Geç olmuştu; kalede hiç ses yoktu, sadece camın dışarısındaki avluda nöbette duran askerlerin arada bir gelen ayak sesleri vardı.</p>

  <p class="normal">Açıkçası ne zor kullanma ne de tehdit gerçeği öğrenmede işe yarayacaktı. Eğer altınları hâlâ bulmak istiyorsa, istemeyerek de olsa aklına tek bir yol gelmişti. Bu adam için hissettiklerini bir kenara bırakıp, Quarry'nin tavsiyesine uymak zorundaydı. Gizlenen hazineye onu götürecek bir ipucunu adamın ağzından almak için bu tanışıklığı ilerletmek zorundaydı.</p>

  <p class="normal">Tabii eğer hazine varsa, diye kendine hatırlattı ve tutuklusuna döndü. Derin bir nefes aldı.</p>

  <p class="normal">"Bay Fraser," dedi resmi bir şekilde, "yarın akşam odamda beraber akşam yemeği yeme şerefini bana verir misiniz?" En azından anlık da olsa bu İskoçyalı piçin şaşırmasından hoşnut olmuştu. Mavi gözleri büyümüştü, sonra Fraser yeniden üstünlük ifadesini geri kazanmıştı. Bir müddet sessiz durdu, sonra sanki kilt eteğini giymiş ve üzerinde sallanan pelerini varmış gibi abartılı bir reverans yaptı.</p>

  <p class="normal">"Size eşlik etmek benim için zevktir, binbaşı."</p>

  <p class="sagbold">7 Mart 1755</p>

  <p class="normal"> </p>

  <p class="normal">Fraser nöbetçi eşliğinde ve sadece masanın olduğu odaya getirilmişti.</p>

  <p class="normal">Grey birkaç dakika sonra yatak odasının kapısından içeriye girdiğinde, misafirini kitaplığın yanında, <span class="ideitalik">La Nouvelle Héloise</span>'nin bir kopyasına kendini kaptırmış halde bulmuştu.</p>

  <p class="normal">"Fransız romanlarını okuyabiliyor musunuz?" diye sordu aniden, sorusunun kulağa ne kadar şüpheli geldiğini fark etmemişti.</p>

  <p class="normal">Fraser birden baktı, şaşırmıştı ve kitabı hemen kapattı. Düşünmeksizin kitabı yerine koydu.</p>

  <p class="normal">"Okuyabiliyorum, binbaşı," dedi. Tıraş olmuştu, elmacık kemikleri hafiften kızarmıştı.</p>

  <p class="normal">"Ben... evet, tabii ki ben onu kast etmedim. Sadece..." Grey'in yanakları Fraser'ınkinden daha çok kızarmıştı. Aslında bilinçaltında, kendi eğitimine karşın Kuzey İskoçyalı şivesi ve eski püskü kıyafeti yüzünden onun okuyamadığını sanıyordu.</p>

  <p class="normal">Kıyafetleri sefil halde olabilirdi ama Fraser'ın tavrının bununla ilgisi yoktu. Grey'in özür dilercesine yüzünün kızarmasını önemsemedi ve kitaplığa geri döndü.</p>

  <p class="normal">"Adamlara hikâyeler anlatıyorum ama bunu okumayalı uzun zaman oldu; hikâyenin sonunu bağlamak için hafızamı tazeleyebilirim diye düşündüm,"</p>

  <p class="normal">"Anlıyorum." Neyse ki Grey tam zamanında, "anlıyorlar mı?" demeden önce kendine mani oldu.</p>

  <p class="normal">Fraser'ın bunu anladığı açıktı, çünkü sert bir şekilde konuşuyordu. "Bütün İskoçyalı çocuklara alfabeleri öğretilir, binbaşı. Ve hâlâ Kuzey İskoçya'da büyük bir öykücülük geleneğimiz var."</p>

  <p class="normal">"Ahh. Evet. Anlıyorum."</p>

  <p class="normal">Akşam yemeğiyle içeri giren uşak, onu yapabileceği diğer patavatsızlıktan kurtarmış ve yemek olaysız geçmişti ama çok az sohbet etmişlerdi ve pek az hapishane ile ilgili konuşmuşlardı.</p>

  <p class="ortayazi">***</p>

  <p class="normal">Bir sonraki seferde ateşin önüne bir satranç masası kurdurmuştu ve akşam yemeği servis edilmeden önce, Fraser'ı ona eşlik etmesi için oyuna davet etmişti. Yatık mavi gözler bir anlığına şaşkınlık ifadesiyle dolmuştu ve sonra 'olur' anlamında uysallıkla başını sallamıştı.</p>

  <p class="normal">Geçmişe bakarak, bunun dâhiliğin küçük bir başarısı diye düşünüyordu Grey. Fildişi ve abanoz ağacından yapılan mozaik satranç tahtasının başına oturup, birbirlerinin satranç taşı hareketlerini ölçerken, sohbet ya da sosyal nezaket ihtiyacıyla rahatlayarak, yavaşça birbirlerine alışmaya başlamışlardı.</p>

  <p class="normal">Yemek için uzun süre birlikte oturduklarında, artık iki yabancı değillerdi. Hâlâ temkinli ve resmi olan konuşmaları, en azından gerçek bir konuşmaya dönüşmüştü. Artık önceki gönülsüzce başlangıçlar ve susmalar yoktu aralarında. Hapishane işlerini tartışmışlar, kitaplar hakkında çok az konuşmuşlar ve resmi bir şekilde ayrılmışlardı ama araları iyiydi. Grey altından bahsetmemişti.</p>

  <p class="ortayazi">***</p>

  <p class="normal">Ve böylece düzen kurulmuş oldu. Grey, Fransız altını ile ilgili bir ipucu verir umuduyla misafirini rahatlatmanın yollarını arıyordu. Dikkatli bir biçimde hareket etmesine rağmen hâlâ amacına ulaşamamıştı. Fraser'ın Ardsmuir'deki üç gün boyunca nasıl ortadan kaybolduğuna dair sorular, hâlâ imalı bir sessizliğe neden oluyordu.</p>

  <p class="normal">Koyun eti ve haşlanmış patates yerken, tuhaf misafirini Fransa ve politikası ile ilgili bir tartışmaya çekmek için elinden geleni yapmıştı. Bu yolla, Fraser ile Fransa'dan gelen altının kaynağı arasında var olabilecek bir bağlantıyı keşfedebilecekti.</p>

  <p class="normal">Stuart ayaklanmasından önce, Fraser'ın iki yıl Fransa'da yaşadığını ve şarap işinde çalıştığını öğrenmek onu şaşırtmıştı.</p>

  <p class="normal">Şüphesiz Fraser'ın gözlerindeki soğukkanlı ifade, bu sorunun arkasında yatan imanın farkında olduğunu gösteriyordu. Yine de bu konuşmayı nazikçe kabul ediyordu ama özel hayatı ile ilgili sorularda dikkatli davranıyor, sohbeti sanat ve toplum gibi genel konulara yönlendiriyordu.</p>

  <p class="normal">Grey bir müddet Paris'te kalmıştı ve Fraser'ın Fransa bağlantısını araştırma girişimine karşılık, kendini bu tatlı sohbete kaptırmış halde bulmuştu.</p>

  <p class="normal">"Anlatın bana, Bay Fraser. Paris'teyken, Mösyö Voltaire'in etkileyici işleriyle karşılaşma şansını yakaladınız mı?"</p>

  <p class="normal">Fraser gülümsüyordu. "Ahh, evet binbaşı. Aslında Mösyö Arouet'i benim masamda birkaç kez misafir etme ayrıcalığına da eriştim. Voltaire onun takma adı, değil mi?"</p>

  <p class="normal">"Gerçekten mi?" Grey ilgiyle bir kaşını yukarıya kaldırdı. "Peki kaleminin ötesinde kişilik olarak nasıl bir insan?"</p>

  <p class="normal">"Aslında bunu söyleyemem," diye cevap verdi Fraser, düzgünce çatalını koyun eti dilimine batırırken. "Asla çok konuşmazdı ancak zekâsı daha çok yalnızken parlıyordu. Sadece sandalyesinde kamburlaşmış bir şekilde oturur ve herkesi izlerdi. Gözleri durmaksızın bir kişiden diğerine odaklanırdı. Benim masamda olan şeylerin daha sonra sahnede sergilenmesine hiç de şaşırmadım ama maalesef, onun işinde benim taklidimle karşılaşmadım." Etini çiğnerken, bir anlığına konsantre olmuş gibi gözlerini kapattı.</p>

  <p class="normal">"Et damak tadınıza uygun mu, Bay Fraser?" diye sordu Grey nazikçe.</p>

  <p class="normal">"Evet, binbaşı. Teşekkürler." Fraser bir parça ekmekle tabağındaki şarap sosunu sıyırdı ve son lokmayı da ağzına götürdü. Grey servis tabağını yeniden getirmesi için MacKay'e işaret ettiği zaman ise itiraz etmedi.</p>

  <p class="normal">"Korkarım, Mösyö Arouet böyle mükemmel bir yemeğin değerini bilmezdi," dedi Fraser, daha fazla koyun eti alırken başını iki yana sallıyordu.</p>

  <p class="normal">"Fransız sosyetesinde çok iyi karşılanan bir adamın, daha özel bir damak tadına sahip olmasını beklerdim," diye cevap verdi Grey. Kendi tabağındaki etin yarısı kalmıştı, bu da kedi Augustus'un kısmetiydi.</p>

  <p class="normal">Fraser kahkaha attı. "Nadiren binbaşı," diye Grey'e teminat verdi. "Mösyö Arouet'in, ne kadar bol çeşit olursa olsun, bir bardak su ve kuru bisküvi haricinde bir şey yediğini görmedim. O pörsümüş, küçük bir adamdı. Anlarsınız ya, hazımsızlığın bir kurbanıydı."</p>

  <p class="normal">"Gerçekten mi?" Grey büyülenmişti. "Belki bu, oyunlarında gördüğüm ahlakı hor gören bazı duyguları açıklıyordur. Yoksa siz yazarın karakterinin onun işine yansıdığını düşünmüyor musunuz?"</p>

  <p class="normal">"Oyunlarında ve romanlarında tahlil edilen bazı karakterlerin, yazarın kendinden ortaya çıkardığı ahlakı bozuk kişiler olduğunu düşünüyorum, binbaşı. Sizce de öyle değil mi?"</p>

  <p class="normal">"Ben de böyle olduğunu düşünüyorum," diye cevap verdi Grey, karakterlerin bazılarının abartılı derecede kurgusal olduğu düşüncesine gülümseyerek. "Eğer bir yazar, böyle renkli karakterleri hayal gücünün derinliklerinden ziyade daha çok hayattan alıyorsa, kesinlikle çok çeşitli tanıdıkları var demektir!"</p>

  <p class="normal">Fraser keten peçetesi ile kucağındaki kırıntıları temizlerken, başını 'evet' anlamında salladı.</p>

  <p class="normal">"Mösyö Arouet değil ama onun bir meslektaşı – bayan bir yazar– bana bir defasında, roman yazmanın yamyamlığa benzediğini söylemişti; romanı yazan kişi, hem arkadaşından ve hem de düşmanından küçük parçaları birbirine karıştırır, onları hayal gücüyle terbiye eder ve tatlı bir karışım için hep birlikte ağır ağır pişmesine izin verir."</p>

  <p class="normal">Grey bu tarife kahkaha attı. MacKay'e tabakları götürüp porto şarabı ve şeri getirmesi için işaret etti.</p>

  <p class="normal">"Aslında çok lezzetli bir tarif! Hazır yamyamlardan bahsetmişken, siz hiç Bay Defoe'nun <span class="ideitalik">Robinson Crusoe</span>'nu okuma fırsatını elde ettiniz mi? Çocukken en sevdiğim kitaptı."</p>

  <p class="normal">Sohbet daha sonra aşk romanlarına ve şiire gelmişti. Fraser, Binbaşı Grey'i eğlendirmeyi bırakıp hücresine döndüğünde saat epey geçmişti.</p>

  <p class="normal"> </p>

  <p class="sagbold">2 Nisan 1755</p>

  <p class="normal"> </p>

  <p class="normal">John Grey annesinin Londra'dan gönderdiği tüy kalem paketini açtı. Kuğu tüyünden yapılan kalem, kaz tüyü kalemden daha iyi ve sağlamdı. Kalemlerin görünüşüne belli belirsiz gülümseyerek bakıyordu; bunlar yazışmasının bir şart olduğunu gösteren bir hatırlatmaydı.</p>

  <p class="normal">Ancak annesi yarına kadar beklemek zorunda kalacaktı. Her zaman taşıdığı küçük çakıyı çıkardı ve yavaşça kalemi istediği biçimde kırpmaya çalışırken, aklında ne yazacağını tasarladı. Kalemi mürekkebe batırdığında, kelimeler aklında hazırdı ve neredeyse hiç durmadan çabucak yazdı.</p>

  <p class="normal1"> </p>

  <p class="normal1">2 Nisan 1755</p>

  <p class="normal1">Lord Harold Melton, Moray Kontu'na</p>

  <p class="normal"><span class="ideitalik">Sevgili Harold,</span> diye yazdı<span class="ideitalik">, ilgimi çeken yeni olay ile ilgili sana bilgi vermek için yazıyorum. Belki bu olayın sonunda hiçbir şey olmayacak ama eğer önemli bir şey olursa çok büyük önem arz edecek.</span> Gezgin adamın ortaya çıkışı ile ilgili detayları ve onun saçmalıklarını çabucak yazdı ama Fraser'ın kaçışını ve yakalanışını detaylı bir şekilde kâğıda dökmüştü.</p>

  <p class="normal1">Fraser'ın bu olayların hemen ertesinde hapishaneden kaçması, bana o adamın söylediklerinin doğru olduğunu ispat ediyor.</p>

  <p class="normal1">Eğer durum böyleyse, Fraser'ın sonradan yaptığı hareketleri düşününce tamamen şaşırıyorum. Kaçtıktan üç gün sonra, sahilin yaklaşık bir mil ötesinde bir yerde yakalandı. Hapishane haricindeki kırsal kesim, Ardsmuir köyünün çok ötesinde kalıyor ve bu yüzden, hazine ile ilgili bilgileri aktaracağı biriyle görüşme olasılığı çok düşük. Fraser'ın kendisini araştırdığımız gibi köydeki her ev araştırıldı ama altın izine rastlanmadı. Burası çok uzak bir bölge ve onun kaçmadan önce biriyle iletişime geçmediğinden oldukça eminim – ondan önce kimseyle görüşmediğinden de eminim, çünkü onu yakından takip ediyordum.</p>

  <p class="normal">Grey durdu, James Fraser'ın rüzgârla dalgalanan hali bir kez daha gözünün önüne gelmişti; alageyik gibi vahşiydi ve onlardan biriymiş gibi kırda sanki oraya aitçesine duruyordu. Fraser'ın askerlerin elinden kaçabileceği konusunda en ufak bir şüphesi yoktu, tabii eğer kaçmayı seçseydi ama seçmemişti. Bilerek kendini yakalatmıştı. Neden? Çok yavaş bir şekilde yazmaya devam etti.</p>

  <p class="normal1">Muhtemelen Fraser hazineyi bulmada başarısız oldu ya da böyle bir hazine yok. Bir şekilde buna inanmaya başladım, çünkü ele geçirseydi, kesinlikle bu bölgeden hemen ayrılırdı. O güçlü bir adam, sert koşullarda yaşamaya alışkın ve çok becerikli. Sahilin bir noktasına gidip deniz yoluyla kaçabileceğine inanıyorum.</p>

  <p class="normal">Grey kalemin ucunu kibarca ısırdı, mürekkebin tadını alıyordu. Yüzünü acıyla buruşturdu ve ayağa kalkıp pencereden aşağıya tükürdü. Bir müddet orada kaldı, soğuk ilkbahar gecesine bakarken dalgın dalgın ağzını siliyordu.</p>

  <p class="normal">Sonunda şu soru aklına geldi; başından beri sorduğu bir soru değildi ama önemli bir soruydu. Fraser'ın kazandığı satranç oyunu aklına gelmişti. Nöbetçi kapıda durmuş, Fraser'ı hücresine götürmek için ayakta bekliyordu. Mahkûm koltuğundan kalktığında, Grey de ayağa kalkmıştı.</p>

  <p class="normal">"Bir daha size neden hapishaneden kaçtığınızı sormayacağım," demişti Grey, sakin bir şekilde sohbet edasıyla konuşarak. "Ama size şunu sormak istiyorum; neden geri geldiniz?"</p>

  <p class="normal">Fraser bir müddet dona kalmış, soru karşısında şaşırmıştı. Geri döndü ve Grey'in doğruca gözlerine baktı. İlk başta hiçbir şey söylememişti, sonra bir gülümsemeyle dudakları seğirdi. "Sanırım arkadaşlığınıza değer veriyorum, binbaşı ve bunun yemek için olmadığını söyleyebilirim."</p>

  <p class="ortayazi">***</p>

  <p class="normal"> </p>

  <p class="normal">Grey yavaşça homurdandı, hatırlıyordu. Uygun bir cevap düşünemediğinden Fraser'ın hücresine dönmesine izin vermişti. Olaydan bir gece sonra iyice düşünerek bir cevaba ulaşmıştı; sonunda Fraser'a sormaktansa kendine bir soru sormayı akıl edebilmişti. Eğer Fraser dönmeseydi Grey ne yapacaktı?</p>

  <p class="normal">Cevap şuydu; bu firardaki ikinci adımı, Fraser'ın aile bağlantılarını araştırmak olurdu. Cevabı bulduğundan kesinlikle emindi. Grey Kuzey İskoçya'nın fethinde yer almamıştı – İtalya'ya ve Fransa'ya tayin edilmişti – ama bu büyük mücadeleyi haddinden fazla duymuştu. Kuzeye, Ardsmuir'e gelirken birçoğu kömüre dönmüş köy evlerini, harap olmuş tarlaların ortasında duran taş yığınlarını görmüştü.</p>

  <p class="normal">Sadakat, Kuzey İskoçyalılar arasında meşhur bir özellikti. Şu kulübenin alevler içinde olduğunu gören bir Kuzey İskoçyalı, ailesini İngiliz askerlerin ziyaretinden kurtarmak için hapishanede acı çekmeyi, zincirlere vurulmayı hatta kamçılanmayı bile tercih edebilirdi. Grey yeniden oturdu ve kalemini alıp mürekkebe batırdı.</p>

  <p class="normal"><span class="ideitalik">İskoçyalılar cesurdur, bunu bildiğini düşünüyorum,</span> diye yazdı. Bu önemli bir nokta diye düşünüyordu.</p>

  <p class="normal1">Uygulayacağım herhangi bir güç ya da tehdit, Fraser'aı altınların yerini söyletme konusunda başarısız olabilir – tabii altın varsa, altın yoksa bile herhangi bir tehdidin yine etkili olacağını pek sanmıyorum! İskoçyalı tutukluların başı olduğu için ve konuşmalarından bir ipucu yakalama umuduyla, Fraser ile tanışıklığımı resmi bir şekilde ilerletmeyi tercih ettim. Bu zamana kadar bu konuda bir şey elde edemedim. Fakat bu şekilde yaklaşım, kendi çözümünü kendi getirecek diye düşünüyorum.</p>

  <p class="normal"><span class="ideitalik">Bazı sebeplerden dolayı</span>, devam ediyordu, şekillendirdiği düşüncelerini yavaşça yazıyordu<span class="ideitalik">, bu bilginin resmi olarak bilinmesini istemiyorum.</span> Bir hayal olduğu kanıtlanabilecek defineye dikkat çekmek tehlikeliydi; hayal kırıklığına uğrama şansı çok yüksekti. Zamanla eğer altınlar bulunursa, üstlerini bilgilendirir ve hak ettiği ödülü alabilirdi, Ardsmuir'den kaçabilir, medeniyetin olduğu bir yere tayin edilebilirdi.</p>

  <p class="normal1">Bu yüzden sana yazdım, sevgili kardeşim ve James Fraser'ın ailesi ile ilgili durumları araştırma konusunda senden yardım istiyorum. Lütfen araştırmalarında kimsenin dikkatini çekme, eğer aile bağlantıları varsa da şimdilik bu ilgimden habersiz olmalarını istiyorum. Benim adıma sarf edeceğin çabalardan ötürü ve bana her zaman inandığın için sana teşekkür ediyorum.</p>

  <p class="normal">Bir kez daha kalemi mürekkebe batırdı ve imzaladı.</p>

  <p class="normal1">Sadık hizmetkârın ve sevgili kardeşin,</p>

  <p class="normal1">John William Grey.</p>

  <p class="ortayazi">***</p>

  <p class="sagbold">15 Mayıs 1755</p>

  <p class="normal"> </p>

  <p class="normal">"Adamlar <span class="ideitalik">la grippe</span> hastası olduklarında," diye incelemede bulunuyordu Grey, "nasıl üstesinden geliyorlar?" Yemek ve kitaplarla ilgili konuşmalar bitmiş, sıra iş konuşmaya gelmişti.</p>

  <p class="normal">Fraser içki için tercih ettiği şeri bardağının üstünden kaşlarını çatmış bakıyordu. Yemek uzun zaman önce gelmiş olmasına rağmen daha tadına bakmamıştı.</p>

  <p class="normal">"Pek de üstesinden gelemiyorlar. On altı tane hasta adamım var ve onların on beşi çok kötü durumda." Duraksıyordu. "Bir şey sorabilir miyim?"</p>

  <p class="normal">"Hiçbir şey için söz veremem, Bay Fraser ama sorabilirsiniz," diye cevap verdi Grey resmi bir şekilde. Ne şerisini yudumlamış ne de doğru düzgün yemek yiyebilmişti; midesi beklentiyle düğüm düğüm olmuştu.</p>

  <p class="normal">Jamie bir müddet daha durdu, ne kadar şansı olduğunu hesaplıyordu. Her şeyi elde edemezdi; en önemli olan için çabalamalıydı ama Grey'e bazı ricalarına itiraz etme şansı da vermeliydi.</p>

  <p class="normal">"Daha fazla battaniyeye ihtiyacımız var, binbaşı. Daha fazla ateşe ve yiyeceğe. Ve ilaca."</p>

  <p class="normal">Grey şeriyi bardağına koydu ve ateşin girdap gibi oynayışını izlemeye başladı. İlk önce normal işler diye kendine hatırlattı. Diğeri için daha zaman var.</p>

  <p class="normal">"Depoda yirmiden fazla battaniye yok," diye cevap verdi, "ama çok hasta olanlar için bunları kullanabilirsiniz. Korkarım yiyecek azıklarını arttıramam; farelerin verdiği hasar oldukça fazla ve iki ay önce kilerin çökmesiyle yiyeceklerin birçoğunu kaybettik. Sınırlı bir yiyecek kaynağımız var ve–"</p>

  <p class="normal">Fraser, "Öyle çok fazla şeye gerek yok," diye lafını kesti. "Fakat yiyecek tipleri değişebilir. Çok hasta olanlar ekmeği ya da yulaf lapasını kolayca sindiremiyorlar. Belki bazı çeşitlerde değişiklik yapılabilir?" Yasaya göre, her kişiye günlük yaklaşık bir litreye yakın yulaf lapası ve küçük kepekli ekmek veriliyordu. Haftada iki kez az bir arpa ezmesi ve pazar günleri de et güveç ekleniyordu.</p>

  <p class="normal">Grey bir kaşını yukarı kaldırdı. "Ne öneriyorsunuz, Bay Fraser?"</p>

  <p class="normal">"Pazar günü için hapishanenin tuzlanmış et, turp ve soğan satın alması için biraz ödenek ayrılabilir diye düşünüyorum?"</p>

  <p class="normal">"Evet ama bu izin diğer koğuşlara da uygulanmak zorunda."</p>

  <p class="normal">"O zaman binbaşı, bu parayı hasta olanlar için et suyu ve güveç vermek için kullanabilirsiniz. Biz sağlıklı olanlar seve seve kendi etimizi koğuşla paylaşırız."</p>

  <p class="normal">Grey kaşlarını çattı. "Fakat tutuklular hiç et yemezse güçten düşmezler mi? Çalışmayacaklar mı?"</p>

  <p class="normal">"Çok ağır grip olanlar kesinlikle çalışmayacak," diye cevap verdi Fraser tersleyerek.</p>

  <p class="normal">Grey kısaca homurdandı. "Doğru. Ancak siz hasta olmayanlar, uzun süre azıklarınızdan vazgeçerseniz sağlıklı kalamazsınız." Başını iki yana salladı. "Hayır, Bay Fraser, sanmıyorum. Daha fazla kişinin hasta düşmesine izin vermektense, hasta olanları riske atmak daha iyi."</p>

  <p class="normal">Fraser inatçı bir adamdı. Bir anlığına başını aşağıya eğdi, sonra yeniden denemek için başını yukarıya kaldırdı.</p>

  <p class="normal">"Eğer kraliyet bize yeterli yiyecek vermiyorsa, binbaşı, o zaman avlanmamıza izin verin."</p>

  <p class="normal">"Avlanmak mı?" Grey kaşlarını şaşkınlıkla yukarıya kaldırmıştı. "Size silah verip kırda dolaşmanıza mı izin vereceğim? Tanrı aşkına Bay Fraser!"</p>

  <p class="normal">"Tanrı'nın iskorbütten şikâyetçi olduğunu sanmıyorum, binbaşı," dedi Jamie sertçe. "Onun dişleri tehlikede değil." Grey'in dudaklarının seğirdiğini gördü ve yavaşça rahatladı. Grey her zaman duygularını bastırmaya çalışan bir adamdı, şu anda da dezavantajlı olduğunu hissediyordu. Jamie Fraser ile mücadele ederken bu hep böyleydi.</p>

  <p class="normal">Bu seğirmeden cesaret alan Jamie bastırmaya devam etti.</p>

  <p class="normal">"Silaha gerek yok, binbaşı. Ve dolaşmaya da. Kırda tezek keserken tuzak kurmamıza da mı izin veremezsiniz? Böylece kendi etimizi de yakalarız." Eskiden de bu tuzak kurma işi yapılırdı ama pek sık olmazdı, olsa bile yakalananlar nöbetçiler tarafından alınırdı.</p>

  <p class="normal">Grey düşünürken derin bir nefes verdi.</p>

  <p class="normal">"Tuzak? Bu tuzakları kurmak için malzemeye ihtiyacınız olmayacak mı, Bay Fraser?"</p>

  <p class="normal">"Sadece bir parça ip, binbaşı," diye Jamie ona teminat verdi. "Bir düzine bilye, sicim veya ipten fazlasına gerek yok. Gerisini bize bırakın." Grey düşünceli bir halde yavaşça yanağını ovaladı, sonra başını 'tamam' anlamında salladı.</p>

  <p class="normal">"Çok iyi." Binbaşı küçük yazı masasına döndü, hokkadan tüy kalemini aldı ve bir not yazdı. "Bunun olması için yarın emir vereceğim. Şimdi diğer isteklerinize gelince..."</p>

  <p class="normal">Bir çeyrek saat sonra her şey tamamdı. Jamie sonunda iç çekerek arkasına yaslandı ve şerisinden bir yudum aldı. Bunu hak ettiğini düşünüyordu.</p>

  <p class="normal">Sadece tuzak kurmak için değil, aynı zamanda tezek kesenlere bir yarım saat daha az çalışması için ve her hücreye küçük bir ateş yakmak için fazladan tezek almaya da izin koparmıştı. Şuan elde bulunan ilaç yoktu ama Grey, kocası eczacı olan Ullapool'daki kuzenine mesaj göndermek için Sutherland'e gidecekti. Eğer kuzeninin kocası ilaç göndermeyi kabul ederse, tutuklular bunu kullanabilecekti.</p>

  <p class="normal">Jamie iyi bir akşam diye düşündü. Şerisinden bir yudum daha aldı ve gözlerini kapattı, yanağına vuran ateşin sıcaklığının tadını çıkarıyordu. Grey gözkapaklarının altından misafirini inceliyordu; geniş omuzların biraz çöktüğünü görebiliyordu, işleri bittiği için gerginliği artık azalmıştı. Ya da Fraser işlerinin bittiğini düşünüyordu. Çok iyi diye düşündü Grey kendi kendine. Evet, şerini iç ve rahatla. Tamamen hazırlıksız olmanı istiyorum.</p>

  <p class="normal">İçki sürahisini almak için öne eğildi ve ceketinin göğsünde bulunan Hal'ın mektubunun hışırdadığını hissetti. Kalbi hızlı hızlı atmaya başlamıştı.</p>

  <p class="normal">"Bir yudum daha almaz mısınız, Bay Fraser? Ve bana kız kardeşiniz bugünlerde nasıl geçiniyor, anlatır mısınız?"</p>

  <p class="normal">Fraser'ın gözlerinin açıldığını ve yüzünün şoktan beyazladığını görebiliyordu.</p>

  <p class="normal">"Durumlar nasıl orada, Lallybroch sanırım, değil mi?" Grey sürahiyi kenara koyup gözlerini misafirine dikmişti.</p>

  <p class="normal">"Söyleyemem, binbaşı." Fraser'ın sesi düzgündü ama gözleri kısılmıştı.</p>

  <p class="normal">"Hayır mı? Ama ben, bu günlerde gönderdiğiniz altın sayesinde onların iyi olduğunu söyleyebilirim."</p>

  <p class="normal">Geniş omuzlar birden gerildi, eski ceketinin altında dikleşmişlerdi. Grey dikkatsizce yandaki satranç masasından bir taş aldı ve bir elinden diğerine atarak oynamaya başladı.</p>

  <p class="normal">"Sanırım Ian, eniştenizin adı Ian, değil mi? Parayı nasıl değerlendireceğini biliyor mu?"</p>

  <p class="normal">Fraser kendini toplayabilmişti. Koyu mavi gözler doğruca Grey'in gözlerine bakıyordu.</p>

  <p class="normal">"Akrabalarım hakkında iyi bilgi almışsınız, binbaşı," dedi açıkça. "Evim ile Ardsmuir arasındaki mesafesinin, yüz milden fazla olduğunu da biliyorsunuzdur diye düşünüyorum. Belki bana bu üç gün içinde bu kadar mesafeyi iki kez nasıl yaptığımı açıklayabilirsiniz."</p>

  <p class="normal">Grey'in gözleri satranç taşındaydı, boş bir şekilde bir elinden diğerine atıp duruyordu. Bu bir piyondu; huni başlı kızgın suratlı küçük bir savaşçıydı, deniz aygırı renginde ve silindir şeklindeydi.</p>

  <p class="normal">"Kırda altının nerede olduğunu ailenize söylemeyi üstlenen veya altının kendisini ailenize götürmeye gönüllü olacak biriyle karşılaşmış olabilirsiniz."</p>

  <p class="normal">Fraser öfkeyle homurdandı.</p>

  <p class="normal">"Ardsmuir'de mi? Bu kırda beni tanıyan biriyle tesadüfen nasıl karşılaşmış olabilirim, binbaşı? Sizin önerdiğiniz gibi mesajı iletmesi için güvenebileceğim biri olmasını ise bir kenara bırakıyorum" Son sözü söylemek için kararlı bir şekilde bardağını masaya koydu. "Kırda kimseyle karşılaşmadım."</p>

  <p class="normal">"Şu tavırla sözlerinize güvenebilir miyim, Bay Fraser?" Grey sesindeki şüphenin iyice anlaşılmasına izin vermişti. Dik dik baktı ve kaşlarını yukarıya kaldırdı. Fraser'ın elmacık kemikleri hafiften kızarmaya başlamıştı.</p>

  <p class="normal">"Bu zamana kadar kimse benim sözümden şüphe etmedi, binbaşı," dedi sert bir şekilde.</p>

  <p class="normal">"Gerçekten etmediler mi?" Grey sinirlenmemiş gibi yapıyordu. "Zincirlerini çıkarmam karşılığında bana verdiğin söze inandım!"</p>

  <p class="normal">"Ve ben de bunu tuttum!"</p>

  <p class="normal">"Tuttun mu?" İki adam dikleşerek oturuyor, masanın üzerinden birbirlerine öfkeyle bakıyorlardı. "Benden üç şey istediniz, binbaşı ve ben de bu pazarlığın her cümlesini yerine getirdim!"</p>

  <p class="normal">Grey küçümsercesine homurdandı.</p>

  <p class="normal">"Gerçekten mi, Bay Fraser? Eğer durum böyleyse, birden arkadaşlarınızdan sıkılıp kırda tavşanlarla birlikte görüşmek için mi kaçtınız? Çünkü bana kırda kimseyle karşılaşmadığınıza dair teminat verdiniz. Bunlar bana söyledikleriniz." Bu son söylenen söz, öylesine alayla söylenmişti ki Fraser'ın yüzü kıpkırmızı kesildi.</p>

  <p class="normal">Büyük ellerden bir tanesi yavaşça yumruk haline dönüşmüştü.</p>

  <p class="normal">"Evet, binbaşı," dedi yumuşak bir şekilde. "Size söylediğim sözler bunlar." Bu noktada yumruğunu sıktığını fark etti, çok yavaşça elini açtı ve düz bir şekilde masaya koydu.</p>

  <p class="normal">"Peki ya kaçışınız?"</p>

  <p class="normal">"Kaçışım hakkında size hiçbir şey anlatmayacağım, binbaşı." Fraser yavaşça nefes aldı ve koltuğunun arkasına yaslandı. Kalın kırmızı kaşlarının altındaki gözleri Grey'e odaklanmıştı.</p>

  <p class="normal">Grey bir anlığına durdu, sonra kendisi de sandalyesinin arkasına yaslandı ve satranç taşını masaya koydu.</p>

  <p class="normal">"Açık konuşmama izin verin, Bay Fraser. Sizin mantıklı bir adam olduğunuzu göz önünde bulunduruyorum."</p>

  <p class="normal">"Ben çok mantıklı bir adamımdır, binbaşı. Sizi temin ederim."</p>

  <p class="normal">Grey bu ironiyi anlamıştı ama cevap vermedi; galip kendisiydi. "Gerçek şu ki Bay Fraser, altınlarla ilgili ailenizle iletişime geçip geçmemeniz önemli değil. Muhtemelen böyle yaptınız. Lallybroch malikânesini detaylı bir şekilde araştırmak ve aile üyelerinizi tutuklayıp, sorguya çekmek için bir grup İngiliz askerini yollamak oldukça mantıklı bir seçenek."</p>

  <p class="normal">Elini göğüs cebine uzattı ve bir parça kâğıt çıkardı. İsim listesinin bulunduğu kâğıdı açtı.</p>

  <p class="normal">"Ian Murray; enişteniz diye düşünüyorum? Eşi Janet. Bu da tabii ki sizin kız kardeşiniz olmalı. Çocukları James, ki dayısı için onun adı konulmuş sanırım?" – kısaca bir göz attı, Fraser'ın yüzündeki bakışı anlayacak kadar uzun bir bakıştı – "Margaret, Katherine, Janet, Michael ve Ian. Bunlar sadece çocuk," dedi, altı küçük çocuğun adını küçük domuz yavruları gibi söylemişti. Listeyi satranç taşının yanına masaya koydu.</p>

  <p class="normal">"Üç çocuk, anne ve babalarıyla birlikte tutuklanıp sorguya çekilmek için yeterince büyükler, bunu biliyorsunuz. Bu tip sorgulamalar pek kibar olmuyor, Bay Fraser."</p>

  <p class="normal">Bu konuda doğruları söylüyordu ve Fraser bunu biliyordu. Tutuklusunun yüzündeki bütün renk çekilmişti ve tenin altındaki güçlü kaslar yay gibi gerilmişti. Bir anlığına gözlerini kapadı ve sonra yeniden açtı.</p>

  <p class="normal">Grey bir anlığına yeniden Quarry'nin sesini duymuştu, "<span class="ideitalik">Eğer bu adamla yalnız başına yemek yersen, sakın arkanı dönme.</span>" Ensesindeki tüyleri kısa bir anlığına diken diken olmuştu ama kendini hemen topladı ve Fraser'ın mavi bakışlarına odaklandı.</p>

  <p class="normal">"Benden ne istiyorsunuz?" Konuşan ses alçaktı ve öfkeden çatal çataldı ama İskoçyalı hareketsizdi, ateşin etkisiyle ürkütücü bir biçimde görünüyordu.</p>

  <p class="normal">Grey derin bir nefes aldı.</p>

  <p class="normal">"Gerçekleri istiyorum," dedi yumuşak bir sesle.</p>

  <p class="normal">Odada şöminedeki tezeklerin çatırtısı ve tıslama seslerinden başka bir ses yoktu. Fraser tarafında bir kımıldanma meydana geldi, bacağının üstündeki parmaklarının çıtlamasından başka bir şey değildi ve başka hiçbir şey de olmadı. İskoçyalı oturuyordu, başı yana doğru dönüktü ve ateşe bakıyordu, sanki aradığı cevap oradaydı.</p>

  <p class="normal">Grey ise sessizce oturmuş bekliyordu. Beklemeye dayanabilirdi. Sonunda Fraser ona bakmak için kafasını çevirdi.</p>

  <p class="normal">"O zaman gerçek şu." Derin bir nefes aldı; Grey keten gömleğinin altından şişen göğsünü görebiliyordu, yelek giymemişti.</p>

  <p class="normal">"Sözümü tuttum, binbaşı. O gece adamın bana söylediklerinin hepsini tamamen size söyledim. Size söylemediğim tek şey onun söylediklerinin bende oluşan anlamıydı."</p>

  <p class="normal">"Öyle mi?" Grey öylece duruyordu, hareket etmeye neredeyse cesareti yoktu. "Peki bu anlam nedir?"</p>

  <p class="normal">Fraser'ın geniş ağzı tek çizgi haline bürünmüştü.</p>

  <p class="normal">"Size eşimden bahsetmiştim," dedi. Kelimelerle boğuşuyordu, sanki onun canını yakıyorlardı.</p>

  <p class="normal">"Evet, onun öldüğünü söylemiştiniz."</p>

  <p class="normal">"Onun gittiğini söylemiştim, binbaşı," diye Fraser yumuşak bir şekilde düzeltti. Gözleri piyona odaklanmıştı. "Muhtemelen ölmüş de olabilir ama..." Durdu ve yutkundu, sonra kararlı bir şekilde devam etti.</p>

  <p class="normal">"Benim eşim bir şifacıydı. Kuzey İskoçya'da onlara büyücü derler ama bundan daha fazlasıydı. O bir beyaz leydiydi, yani bilge bir kadındı." Kısa bir anlığına baktı. "Gaelce anlamı <span class="ideitalik">ban duridh'</span>dir; ayrıca cadı da demektir."</p>

  <p class="normal">"Beyaz cadı," Grey de yumuşak bir şekilde konuşuyordu ama heyecanı kanını kaynatıyordu. "Yani adamın sözleri sizin eşinizle mi ilgiliydi?"</p>

  <p class="normal">"Ben öyle olduklarını sandım. Ve bu yüzden..." Geniş omuzları hafif bir ürpertiyle titremişti. "Gitmek zorundaydım," dedi yavaşça. "Ne olduğunu görmek için."</p>

  <p class="normal">"Nereye gideceğinizi nasıl bildiniz? Bu da gezginin sözlerinden çıkardığınız bir şey miydi?"</p>

  <p class="normal">Grey merakla yavaşça öne doğru eğildi. Fraser başını 'evet' anlamında salladı, gözleri hâlâ piyondaydı.</p>

  <p class="normal">"Bildiğim bir yer vardı, buradan çok uzakta değil; Azize Gelin tapınağının olduğu yer. Azize Gelin de 'beyaz leydi' olarak bilinir," diye açıklama yaptı ona doğru bakarken. "Fakat tapınak, Azize Gelin İskoçya'ya gelmeden çok önce bile uzun zamandır oradaydı."</p>

  <p class="normal">"Anlıyorum. Ve siz de bu adamın sözlerinin eşinizle olduğu kadar, bu yerle de alakalı olduğunu düşündünüz?"</p>

  <p class="normal">Yeniden ürpermişti.</p>

  <p class="normal">"Bilmiyorum," diye tekrarladı Fraser. "Onun söylediklerinin eşimle alakalı olup olmadığını ya da 'beyaz leydi'nin sadece Azize Gelin olup olmadığını söyleyemem. Fakat gitmek zorunda olduğumu hissettim."</p>

  <p class="normal">Söz konusu olan ve Grey'in merakını uyandıran yeri tarif ediyordu ve ona gidecek yönleri anlatıyordu.</p>

  <p class="normal">"Tapınak eski haç şeklindeki küçük bir taştan oluşuyor, öyle eski ki bu yüzden işaretleri pek belli değil. Yarı gömülü küçük bir havuzun üstünde duruyor. Sıranın üstünde yetişen süpürge otlarının köklerinin sardığı havuzun içinde küçük beyaz taşları görebilirsiniz. Hikâyelerde büyük güçlerin olduğu söylenir, binbaşı," diye açıkladı. "Ama sadece beyaz leydi tarafından kullanılabilen güçler."</p>

  <p class="normal">"Anladım. Peki eşiniz?" Grey nazikçe durdu. Fraser kısaca başını iki yana salladı.</p>

  <p class="normal">"Onunla alakalı bir şey yoktu," dedi yumuşak bir sesle. "O gerçekten gitti." Sesi alçaktı ve kontrollüydü ama Grey, sesinin altında yatan hüznü anlayabilmişti.</p>

  <p class="normal">Fraser'ın yüzü son derecede sakin ve ifadesizdi; yüzündeki hiçbir ifade değişmiyordu ama dudaklarının ve gözlerinin yanındaki ızdırap izleri belliydi, titreyen ateşin karanlığında gizleniyorlardı. Böyle derin bir duygu halini bozmak ahlaksızca gibi görünüyordu ama bu Grey'in göreviydi.</p>

  <p class="normal">"Peki altınlar, Bay Fraser?" diye sordu Grey sessizce. "Onlar var mıydı?"</p>

  <p class="normal">Fraser derin bir nefes aldı.</p>

  <p class="normal">"Oradaydılar," dedi açıkça.</p>

  <p class="normal">"Ne!" Grey oturduğu koltukta birden doğrulup adama baktı. "Buldunuz mu?"</p>

  <p class="normal">Fraser ona bir bakış attı ve dudağı çarpık bir şekilde seğirdi. "Buldum."</p>

  <p class="normal">"Louis'in Charles Stuart için gönderdiği Fransız altınları gerçek miymiş?" Fransız altını ile dolu büyük sandığı alıp, Londra'daki üstlerine götürdüğü hayaliyle Grey'in damarlarındaki kan hızlanmıştı.</p>

  <p class="normal">"Louis hiçbir zaman altın göndermedi," dedi Fraser emin bir şekilde. "Hayır, binbaşı, benim tapınağın havuzunda bulduğum şey altındı ama Fransız parası değildi." Onun bulduğu küçük bir kutuydu, içinde birkaç altın, gümüş para ve küçük bir deri kese içinde de mücevher vardı.</p>

  <p class="normal">"Mücevher mi?" dedi Grey birden. "Onlar hangi cehennemden gelmiş?"</p>

  <p class="normal">Fraser hafif kızgınlıkla ona bir bakış attı.</p>

  <p class="normal">"En ufak bir fikrim yok, binbaşı," dedi. "Nereden bileyim?"</p>

  <p class="normal">"Tabii," dedi Grey, şaşkınlığa boğulmuştu. "Kesinlikle. Ama bu hazine nerede şimdi?"</p>

  <p class="normal">"Denize attım."</p>

  <p class="normal">Grey ona boş boş baktı.</p>

  <p class="normal">"Siz ne yaptınız?"</p>

  <p class="normal">"Denize attım," diye Fraser sabırla tekrarladı. Yana yatık mavi gözler Grey'in sabit bakışlarıyla buluşmuştu. "Şeytan Kazanı diye bir yer duydunuz mu, binbaşı? Azize'nin havuzundan yarım mil ötede sayılır."</p>

  <p class="normal">"Neden? Neden böyle bir şeyi yaptınız?" diye diretti Grey. "Bu akıllıca değil be adam!"</p>

  <p class="normal">"O an mantıkla uğraşacak bir durumda değildim, binbaşı," dedi Fraser yumuşak bir sesle. "Oraya bir umutla gitmiştim ve o umudum yok olmuştu, hazine bana taşlardan ve kararmış küçük metal parçalardan oluşan küçük bir kutudan başka bir şeymiş gibi görünmemişti. İşime yaramazdı." Bakışlarını kaldırdı, dalga geçercesine tek kaşını hafiften yukarıya kaldırmıştı. "Ve onu Kral Geordie'ye yollamak da mantıklı gelmedi. Bu yüzden denize attım."</p>

  <p class="normal">Grey arkasına yaslandı ve refleks olarak bardağına şeri doldurdu. Ne yaptığının neredeyse farkında değildi. Düşünceleri karmakarışıktı.</p>

  <p class="normal">Fraser oturuyordu, başı yana dönüktü, bir yumruğuyla çenesini destekliyor ve ateşe bakıyordu, yüzü her zamanki vurdumduymaz ifadeye kavuşmuştu. Arkasındaki ışık parlıyor, burnunun ve dudaklarının yumuşak kıvrımlarını aydınlatırken, çenesini ve sert kaşlarını gölgeliyordu.</p>

  <p class="normal">Grey içkisinden büyük bir yudum aldı ve kendini toparladı.</p>

  <p class="normal">"Dokunaklı bir hikâye, Bay Fraser," dedi sıradan bir şekilde. "Çok acıklı. Fakat bunun doğru olduğunu ispat edecek bir kanıt yok elimizde."</p>

  <p class="normal">Fraser hareket etti ve Grey'e bakmak için başını çevirdi. Jamie'nin gözleri şaşkınlıkla kısıldı.</p>

  <p class="normal">"Evet, var binbaşı," dedi. Yırtık pantolonunun bel kısmına uzandı, bir müddet bir şey aradı ve elini masanın üzerine uzatıp bekledi.</p>

  <p class="normal">Grey de refleksle kendi elini uzattı ve küçük obje avcunun içine düştü.</p>

  <p class="normal">Obje, Fraser'ın gözleri gibi koyu mavi, safir rengindeydi ve oldukça büyüktü.</p>

  <p class="normal">Grey ağzını açtı ama hiçbir şey söylemedi, şaşkınlıktan boğulmak üzereydi.</p>

  <p class="normal">"İşte hazinenin var olduğuna dair size bir kanıt, binbaşı." Fraser Grey'in elindeki taşı başıyla gösterdi. Gözleri masanın karşısındaki Grey'in gözlerine odaklanmıştı. "Ve geri kalanına gelince, bunu söylediğim için üzgünüm, binbaşı fakat söylediklerime inanmak zorundasınız."</p>

  <p class="normal">"Ama, ama siz dediniz ki–"</p>

  <p class="normal">"Evet, söyledim." Fraser dışarıdaki yağmurdan bahsediyorlarmış gibi sakindi. "Bu küçük taşı belki işime yarar diye sakladım, eğer serbest kalırsam ya da bunu aileme gönderme gibi bir şansım olursa diye. Siz de takdir edersiniz ki binbaşı," – Jamie'nin mavi gözleri alaylı bir şekilde parlıyordu – "ailem böyle bir hazineyi dikkat çekmeden kullanamazdı. Bir taşı belki ama çoğunu değil."</p>

  <p class="normal">Grey yavaş yavaş anlamaya başlıyordu. Fraser'ın söyledikleri doğruydu; onun eniştesi gibi Kuzey İskoçyalı bir çiftçi, kralın adamlarının kısa sürede Lallybroch'a çökmesine sebep olacak bir söylenti olmadan böyle bir hazineyi paraya çeviremezdi. Ve bu yüzden, Fraser'ın kendisi de hayatının geri kalan kısmını hapiste geçirebilirdi. Böyle bir serveti başından atmak en kolayıydı! Hâl böyleyken, İskoçyalı'ya inanabilirdi.</p>

  <p class="normal">"Bunu nasıl sakladınız?" diye sordu Grey aniden. "Geri geldiğinizde baştan aşağı her yeriniz arandı."</p>

  <p class="normal">Büyük ağzın kıvrımları yavaşça zeki bir şekilde gülümseme şeklini aldı. Grey de bunu görmüştü.</p>

  <p class="normal">"Yuttum," dedi Fraser.</p>

  <p class="normal">Grey sanki kimse almasın diye safir taşı sımsıkı tutuyordu. Elini açtı ve yavaşça parlayan mavi taşı satranç taşının yanına koydu. "Anladım," dedi.</p>

  <p class="normal">"Anladığınıza eminim, binbaşı," dedi Fraser, gözlerindeki sevinç parıltısının daha da arttığı bir cazibeyle. "Bazen sert yulaf yemekleri işe yarıyor."</p>

  <p class="normal">Birden Grey kahkaha atmamak için kendini sıktı ve bir parmağıyla dudaklarına sertçe bastırdı.</p>

  <p class="normal">"Öyle olduğundan eminim, Bay Fraser." Bir müddet oturdu, mavi taşa bakıyordu. Sonra birden bakışlarını yukarıya çevirdi.</p>

  <p class="normal">"Siz papacısınız değil mi, Bay Fraser?" Cevabı zaten biliyordu; Stuartlar arasında Katolik olmayan sadece birkaç kişi vardı. Sorusunun cevabını beklemeden ayağa kalktı ve köşedeki kitaplığa gitti. Aradığı şeyi bulması bir dakikasını almıştı; bu annesinin bir hediyesiydi ama her zaman okuduğu bir şey değildi.</p>

  <p class="normal">Buzağı derisinden kaplanmış İncil'i taşın yanına masaya koydu.</p>

  <p class="normal">"Bir centilmen olarak sözlerinize inandığımı söylemek isterim, Bay Fraser," dedi. "Fakat düşünmem gereken bir görevimin olduğunu da anlamalısınız."</p>

  <p class="normal">Fraser uzun bir müddet kitaba baktı, sonra da Grey'e; yüzündeki ifade anlaşılmazdı.</p>

  <p class="normal">"Evet, bunu çok iyi biliyorum, binbaşı," dedi sessizce. Tereddüt etmeden, büyük elini İncil'in üzerine koydu.</p>

  <p class="normal">"Yüce Tanrı'nın ve Kutsal Sözleri'nin üzerine yemin ederim ki," diye kararlı bir şekilde söylüyordu. "Size bahsetmiş olduğum hazine gerçektir." Sert bakışları ateşin ışığını yansıtıyordu. "Ve cennete girme umuduyla yemin ederim ki," diye ekledi yumuşak bir sesle, "o hazine denizin içinde bulunmakta."</p>
</body>
</html>
