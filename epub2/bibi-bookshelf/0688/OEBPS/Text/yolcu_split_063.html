<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>yolcu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h1baslik1" id="calibre_toc_62"><br class="chapter" />
  <span class="ideitalik">52<br class="chapter" />
  <br class="chapter" />
  Bir Düğün</span></h2>

  <p class="normal"> </p>

  <p class="normal">En hızlı biçimde <span class="ideitalik">Artemis</span>'i onarıp, Jamaika'ya gitmek için onu hazırlamaktan başka yapacak bir şey yoktu. Jamie için endişelerimi dizginlemeyi başarmam zaman aldı ama iki gün doğru düzgün bir şey yemedim; mideme oturan bir buz kütlesi yüzünden iştahım kesilmişti.</p>

  <p class="normal">Dikkat dağıtmak için Marsali'yi tepedeki eve götürdüm. Keneleri yok etmek için İskoçlar'ın koyun temizleme ilacını hazırlayarak Peder Fogden'nin kalbini kazanmayı başarabilmiştim.</p>

  <p class="normal">Stern tamir işine yardım ediyordu ve beni numune çantasına bakmam için görevlendirmişti. Ayrıca benden yakındaki balta girmemiş ormana gitmemi ve şifalı bitkileri araştırırken ilginç örümcek türlerine de bakmamı istemişti. Şahsen, çıplak ellerden daha çok sağlam bir çizmeyle örümceklerle karşılaşmayı tercih etsem de bu görevi de kabul ettim. Bu küçük dünyada renkli parlak kurbağaları ve örümcekleri bulmak için etrafa bakmaya başladım.</p>

  <p class="normal">Üçüncü günün öğleden sonrasında yine böyle bir deneyimden dönüyordum, ellerim büyük birkaç zambak kökü, taze mantar ve alışılmamış türde yosunlarla doluydu. Dahası denizcilerden birinin yün beresiyle canlı bir tarantulayı tuzağa düşürebilmiştim, öyle büyük öyle tüylüydü ki Lawrence'ı sevinç krizine sokmaya yetmişti.</p>

  <p class="normal">Ormanın kenarına geldiğim zaman bayağı bir aşama kaydettiğimizi görebiliyordum; <span class="ideitalik">Artemis</span> artık yan yatmıyordu. Halatlarla ve kamalarla kumun üzerinde dik bir pozisyonda durabiliyordu.</p>

  <p class="normal">Kamaların yerleşimi konusunda mürettebatına talimat verirken Fergus'a, "Neredeyse bitti mi?" diye sordum, geminin kıç tarafında durmuş bağırıyordu. Bana doğru döndü, bir yandan sırıtıyor bir yandan da alnındaki terleri siliyordu.</p>

  <p class="normal">"Evet, leydim! Kalafatlama tamamlandı. Bay Warren hava serinleyip zift sertleştiğinde akşama doğru gemiyle açılabileceğimizi söylüyor."</p>

  <p class="normal">"Bu harika!" Boynumu yukarı kaldırıp, üzerimde yükselen direğe baktım. "Yelkenlerimiz var mı?"</p>

  <p class="normal">"Ahh, evet," diyerek bana güvence verdi. "Aslında her şeyimiz tam sadece–"</p>

  <p class="normal">MacLeod'dan gelen sesleniş Fergus'un lafını yarıda kesti. Güneşin vurduğu palmiyelere doğru bakmak için arkamı döndüm.</p>

  <p class="normal">"Askerler!" Fergus herkesten hızlı davranarak iskeleden atladı ve yanımdaki kuma pat diye düştü. "Çabuk, leydim! Ormana! Marsali!" diye bağırdı, kızı bulmak için etrafa bakınıyordu.</p>

  <p class="normal">Üst dudağındaki teri yaladı, gözleri yaklaşan askerlere bakıyordu. "Marsali!" diye bağırdı bir kez daha.</p>

  <p class="normal">Marsali geminin diğer tarafından çıktı, yüzü solgun ve şaşkındı. Fergus onu kolundan tuttuğu gibi bana doğru itti. "Leydimle git! Koşun!" Marsali'nin elini tuttum ve ayaklarımızın altındaki kumu etrafa saçarak ormana doğru koşmaya başladım. Arkamızdan bağrışlar geliyordu ve bir atış sesi duymuştuk.</p>

  <p class="normal">On adım, beş adım derken artık ormandaydık. Dikenli bir çalılığın arkasına sığındım, elbisemin yan dikişi canımı acıtmasına rağmen nefes almaya çalışıyordum. Marsali de benim yanıma çömeldi, yanakları gözyaşlarıyla ıslanmıştı.</p>

  <p class="normal">"Nedir bu?" dedi nefes almaya çalışarak. "Kim bunlar? Ne yapacaklar Fergus'a? Neler oluyor?"</p>

  <p class="normal">"Bilmiyorum." Hâlâ ağır ağır nefes alıyordum, sedir fidanını tuttum ve dizime kadar eğildim. Ellerimin ve dizlerimin üzerinde durarak çalılıkların arasından bakıyor, askerlerin gemiye ulaştığını görebiliyordum.</p>

  <p class="normal">Ağaçların altı serin ve nemliydi fakat dudağım pamuk gibi kuruydu, tükürük salgısını çalıştırmak için yanağımın içini ısırdım.</p>

  <p class="normal">"Her şeyin yolunda olduğunu düşünüyorum." Rahatlatıcı olmaya çalışarak Marsali'nin omzunu okşadım. "Bak, sadece on kişiler," diye fısıldadım palmiye korusundan çıkan son askeri de hesaplayarak. "Fransızlar; <span class="ideitalik">Artemis</span>'in de Fransız evrakları var. Sorun çıkmayacaktır."</p>

  <p class="normal">Belki de çıkabilirdi. Karaya oturmuş, terk edilmiş bir geminin kanunen enkaz olarak kabul edildiğinin tamamen farkındaydım. Gemi ıssız bir adadaydı. Ve askerlerle büyük ödülün arasında duran tek şey <span class="ideitalik">Artemis</span>'in mürettebatıydı.</p>

  <p class="normal">Denizcilerin birkaçının yanında silah vardı ama çoğunda kendilerini korumak için sadece bıçak vardı. Ne var ki askerler tepeden tırnağa tüfekle, kılıçla ve tabancayla silahlanmışlardı. Eğer bir çatışma olursa kanlı bir çatışma olacaktı ama kazanma ihtimali atlı askerlerden yanaydı.</p>

  <p class="normal">Geminin yanındaki adamlar sessizdi, bir sözcü olarak omuzları dik ve zalim görünüşlü Fergus'un arkasına toplanmışlardı. Fergus'un kancasıyla saçını geriye doğru ittiğini ve ayaklarını kuma sapladığını görebiliyordum, ne olursa olsun her duruma hazırdı. Koşum takımlarının gıcırtısı ve şangırtısı nemli sıcak havada pek ses çıkarmıyormuş gibi görünüyordu.</p>

  <p class="normal">Askerler küçük denizci grubunun üç metre ilerisinde durdu. Komutanları gibi görünen büyük bir adam durmaları için emir vererek bir elini kaldırdı ve kendi atından aşağıya indi.</p>

  <p class="normal">Ben askerlerden daha çok Fergus'u izliyordum. Yüzünün değiştiğini, sonra donuklaştığını ve bronzlaşmış tenin altında beyazladığını görebiliyordum. Hemen gözlerimi ona doğru gelen askere çevirdim ve benim de kanımın donduğunu hissettim.</p>

  <p class="normal">"<span class="ideitalik">Silence, mes amis</span>," dedi büyük adam hoş bir amirane bir sesle. "<span class="ideitalik">Silence, et restez, s'il vous plaît</span>." Sessiz olun arkadaşlar ve lütfen hareket etmeyin.</p>

  <p class="normal">Eğer ellerimin ve dizlerimin üzerinde duruyor olmasaydım çoktan yere düşmüştüm. Sessiz bir duayla şükrederek gözlerimi kapadım.</p>

  <p class="normal">Yanımda duran Marsali'nin de nefesi kesilmişti. Gözlerimi açtım ve bir elimle ağzını kapadım.</p>

  <p class="normal">Komutan şapkasını çıkardı ve terden ıslanmış kalın kumral saçlarını salladı. Sonra Fergus'a sırıttı, dişleri beyazdı ve kısa kıvırcık kızıl sakallarının arasında vahşi görünüyorlardı.</p>

  <p class="normal">"Buradan sen mi sorumlusun?" dedi Jamie Fransızca. "Sen, benimle gel." Mürettebatı işaret etti, içlerinden birkaç tanesi ona şaşkın gözlerle bakıyordu "Diğerleri olduğunuz yerde kalın. Konuşmayın," diye ekledi kabaca.</p>

  <p class="normal">Marsali birden kolumdan kurtulmaya çalıştı ve anca o zaman onu ne kadar sıkı tuttuğumu anladım.</p>

  <p class="normal">Gözlerimi kumsaldan ayırmadan, "Affedersin," diye fısıldadım ve kolunu bıraktım.</p>

  <p class="normal">"O ne yapıyor?" diye Marsali kulağıma fısıldadı. Yüzü heyecandan solmuştu ama güneşten oluşan küçük çilleri burnunda duruyordu.</p>

  <p class="normal">"Bilmiyorum! Tanrı aşkına sessiz ol!"</p>

  <p class="normal"><span class="ideitalik">Artemis</span> mürettebatı birbirlerine bakıp kaşlarını oynatıyor ve birbirlerini dürtüyorlardı ama çok şükür verilen emirlere uyup konuşmuyorlardı.</p>

  <p class="normal">Jamie ve Fergus alçak sesle konuşarak sahile doğru yürüdü. Bu konuşma sona erdiğinde Fergus kararlı bir ifadeyle geminin yanına döndü, Jamie ise attan inip yanına gelmeleri için askerlerini çağırdı.</p>

  <p class="normal">Jamie'nin askerlere ne dediğini duyamıyordum ama Fergus'u duyabilecek kadar yakındaydık.</p>

  <p class="normal">"Bunlar Cap-Haitien garnizonunun askerleri," diye bilgilendirdi mürettebatını. "Komutanları Albay Alessandro," dedi kaşlarını kaldırarak ve ismi vurgulamak için ürkütücü biçimde yüzünü astı. "<span class="ideitalik">Artemis</span>'i denize indirmekte bize yardımcı olacaklarını söyledi." Bu haber kimileri tarafından neşeyle kimilerince de şaşkın bakışlarla karşılandı.</p>

  <p class="normal">Royce, "Ama Bay Fraser nasıl..." diye başladı, geç anlayan bir denizciydi ve kalın kaşları şaşkınlıkla çatılmıştı. Fergus soru sormaya fırsat vermeden mürettebatın arasına dalıp Royce'un omuzlarına bir kolunu koyarak onu iskeleye doğru çekti ve hoş olmayan yorumları bastırmak için yüksek sesle konuşmaya devam etti.</p>

  <p class="normal">"Evet, bu çok hayırlı bir kaza oldu, değil mi?" dedi yüksek sesle. Sağlam eliyle Royce'un kulağını çektiğini görebiliyordum. "Gerçekten çok hayırlı! Albay Alessandro, korusundan geçen bir <span class="ideitalik">sakinin</span> karaya oturan gemiyi gördüğünü ve garnizona haber verdiğini söyledi. Büyük bir yardımla hiç zaman kaybetmeden <span class="ideitalik">Artemis</span>'i denize indirebileceğiz." Royce'u bıraktı ve elini sertçe bacağına vurdu.</p>

  <p class="normal">"Hadi, hadi, hemen işe koyuluyoruz! Manzetti sen yukarı! MacLeod, MacGregor, siz de çekiçlerinizi alın! Maitland!" Kumsalda öylece durmuş aval aval Jamie'ye bakan Maitland'a bağırıyordu. Fergus döndü ve miçonun sırtından yakalayıp öyle sertçe çekti ki zavallı tökezledi.</p>

  <p class="normal">"Maitland, <span class="ideitalik">mon enfant</span>! İşimizi çabuklaştırmak için bize şarkı söyle!" Şaşıran Maitland 'Kumral Kız' adlı şarkıyı söylemeye başladı. Denizcilerden birkaçı omuzlarının üzerinden şaşkınlıkla bakarak iskeleye tırmanıyordu.</p>

  <p class="normal">"Siz de söyleyin!" diye bağırdı Fergus ters ters onlara bakarak. Bunu oldukça komik bulmuşa benzeyen Murphy, terleyen kırmızı yüzünü sildi ve emre uyarak şarkıya katıldı. Murphy'nin hırıltılı bas sesi Maitland'ın berrak yorumunu güçlendiriyordu.</p>

  <p class="normal">Fergus geminin bir aşağısına bir yukarısına gidiyor, işçileri uyarıyor, yönlendiriyor, işe teşvik ediyordu ve bir yandan da Jamie'ye doğru imalı bakışlar atıyordu. Çekiçlerin vurma sesi yeniden başlamıştı.</p>

  <p class="normal">Bu arada Jamie de askerlerini dikkatlice yönlendiriyordu. O konuşurken bir Fransız'ın birçok kez <span class="ideitalik">Artemis</span>'e baktığını gördüm. Askerler yardım etmek için o kadar da gönüllü değillerdi belki de.</p>

  <p class="normal">Ama yine de askerler deri, dar kesim yeleklerini çıkarıp, silahlarının çoğunu bir kenara bırakarak istekli bir şekilde yardım etmeye gittiler. Askerlerden üçünün çalışmaya katılmadığını ama silahlı bir şekilde nöbette kalıp denizcilerin her hareketini gözlediklerini fark ettim. Jamie de tek başına kalıp uzaktan her şeyi izliyordu.</p>

  <p class="normal">"Dışarı çıkmalı mıyız?" diye kulağıma fısıldadı Marsali. "Güvenli görünüyor."</p>

  <p class="normal">"Hayır," dedim. Gözlerim Jamie'ye odaklıydı. Uzun bir palmiye ağacının gölgesinde duruyordu, rahattı ama tetikteydi. Alışık olmadığım sakallarının arkasındaki ifade okunmuyordu ama iki bükülmez parmağı bir kez baldırına vururken yan tarafındaki hareketi görebildim.</p>

  <p class="normal">"Hayır," dedim yeniden. "Daha değil."</p>

  <p class="ortayazi">***</p>

  <p class="normal">Çalışma öğleden sonra da devam etti. Tahta makara yığınları yerleştirilmişti, kereste kesimi bittiğinde havada keskin bir bitki kokusu vardı. Fergus'un sesi kısılmıştı ve gömleği olduğu gibi ter içindeydi. Ayakları zincirli olan atlar ormanın kenarında yavaşça dolaşıyor, etrafı izliyorlardı. Denizciler artık şarkı söylemeyi bırakmış ve kollarını kavuşturmuş, gölgede duran Albay Alessandro'nun durduğu palmiyeye doğru ara sıra bakarak işlerine devam etmişlerdi.</p>

  <p class="normal">Ağaçların yanındaki nöbetçi bir aşağı bir yukarı yürüyordu, tüfeği hazırdaydı ve tetikte olan bir gözü serin yeşil gölgelerdeydi. Omuzlarına doğru uzanan siyah, yağlı kıvırcık saçlarını ve tombul yanaklarındaki çiçek bozuğu lekelerini görecek kadar yakınımızda tur atmıştı. Yürürken silahları gıcırdıyor ve şangırdıyordu. Mahmuzlarından biri yoktu. Oldukça öfkeli bakıyordu.</p>

  <p class="normal">Sonsuz gibi görünen bir bekleyişten sonra, Jamie'nin bir nöbetçiye işaret ettiğini ve kumsaldan ağaçlara gittiğini gördüm. Ben de Marsali'ye beklemesini söyledim ve kalın çalılıkları önemsemeden dalların altından daldım, onun gittiği yere doğru delicesine bir hızla gidiyordum.</p>

  <p class="normal">Tam pantolonun bağacıklarını bağladığında nefessiz bir halde bir çalının arkasından fırlayıverdim. Jamie sesin geldiği yöne doğru hemen başını kaldırdı, gözleri büyüdü ve öyle bir çığlık attı ki nöbetçi bir yana koyun Arabella'yı bile ölüm uykusundan çağırmaya yeterdi.</p>

  <p class="normal">Bizim tarafımıza doğru çizme ve soru soran bağrışlar geldiğinde hemen saklanmak için eğildim.</p>

  <p class="normal">"<span class="ideitalik">C'est bien</span>!" diye bağırdı Jamie. Sesi biraz titriyordu. "<span class="ideitalik">Ce n'est qu'un serpent</span>!"</p>

  <p class="normal">Nöbetçi tuhaf bir Fransız şivesiyle konuşuyordu ama yılanın tehlikeli olup olmadığını endişeli bir şekilde soruyor gibiydi.</p>

  <p class="normal">"<span class="ideitalik">Non, c'est innocent</span>," diye cevap verdi Jamie. Nöbetçiye elini salladı, başını görebildiğim nöbetçi meraklı bir biçimde çalılara bakıyordu. Neyse ki nöbetçi hemen görevinin başına gitmek için ortadan kayboldu.</p>

  <p class="normal">Hiç tereddüt etmeden Jamie çalıların arasına daldı.</p>

  <p class="normal">"Claire!" Beni kendine doğru çekerek göğsüne yapıştırdı. Sonra omuzlarımdan tuttu ve sertçe sarsmaya başladı.</p>

  <p class="normal">"Lanet olsun sana!" dedi fısıltıyla. "Senin öldüğünü sandım! Gecenin bir yarısı gemiden atlamakla nasıl bir aptallık yaptın? Senin hiç aklın yok mu?"</p>

  <p class="normal">"Bırak beni!" dedim dişlerimin arasından. Sarsması dudağımı ısırmamı sağlamıştı. "Sana bırak beni dedim! Nasıl bir aptallık yaptın demekle ne kast ediyorsun? Seni hödük ne akla hizmet beni takip etmeye kalktın ki?"</p>

  <p class="normal">"Ne hakla mı?" diye tekrarladı. "Tanrı aşkına, sen benim karımsın! Elbette senin peşine düşecektim. Neden beni beklemedin ki? Tanrım, eğer zamanım olsa, ben..." Zaman sözü ona pek fazla zamanımız olmadığını hatırlatmıştı ve belirgin bir çabayla yorumlarını yutmak zorunda kalmıştı. Benim de söyleyeceğim çok şey vardı ama zorla da olsa bu sözleri yuttum.</p>

  <p class="normal">Onun yerine, "Sen burada ne yapıyorsun peki?" diye sordum.</p>

  <p class="normal">Bana yabancı olmayan sakallarının arasında belirsiz bir gülümseme ortaya çıktı.</p>

  <p class="normal">"Ben albayım, fark etmedin mi?"</p>

  <p class="normal">"Evet, fark ettim! Albay Alessandro'ymuş, yok ya! Ne yapmaya çalışıyorsun?" Cevap vermek yerine beni bir kez daha salladı ve bir bana bir de soru sorarcasına başını uzatan Marsali'ye baktı.</p>

  <p class="normal">"Burada kalın, ikiniz de ve sakın dışarıya bir adım atmayın, yoksa çok fena döverim."</p>

  <p class="normal">Cevap beklemeden döndü ve kumsala gitmek için ağaçların arasına daldı. Marsali ve ben birbirimize bakakaldık, bu bakışmamız Jamie'nin nefes nefese bir halde küçük alana fırlamasıyla sona erdi. Gitmeden evvel beni kollarımdan tuttu ve dudaklarıma kısa ama yoğun bir öpücük kondurdu.</p>

  <p class="normal">"Unutmadan. Seni seviyorum," dedi ve önemini belirtmek için bir kez daha sarstı. "Ve ölmediğine çok sevindim. Bunu bir daha yapma!" Beni bıraktı ve çalıların arasına dalarak kayboldu.</p>

  <p class="normal">Nefesim kesilmişti ve hafiften titriyordum ancak inanılmaz mutluydum.</p>

  <p class="normal">Marsali'nin gözlerini hayretle açmıştı.</p>

  <p class="normal">"Ne yapacağız?" diye sordu. "Babam ne yapacak?"</p>

  <p class="normal">"Bilmiyorum," dedim. Yanaklarım yanıyordu, hâlâ dudaklarını dudaklarımda hissedebiliyordum ve yüzümde sakallarının, bıyıklarının bıraktığı tuhaf bir karıncalanma hissi vardı. Dilim hafiften karıncalanan dudağıma dokundu. "Onun ne yapacağını bilmiyorum," diye tekrarladım. "Sanırım bekleyip görmemiz gerek."</p>

  <p class="normal">Uzun bir bekleyişti. Akşamüstü Marsali omzuma elini koyup beni uyandırdığında, büyük bir ağacın gövdesine yaslanmış uyuyordum.</p>

  <p class="normal">"Gemiyi denize indiriyorlar!" dedi coşkulu bir fısıltıyla.</p>

  <p class="normal">Nöbetçilerin gözetimi altında geri kalan askerler ve <span class="ideitalik">Artemis</span>'in mürettebatı makaraları ve halatları çekiyorlardı, böylece gemi kumsaldan koyun sularına hareket edecekti.</p>

  <p class="normal">Güneş batıyordu; parlak büyük bir portakal rengindeki küre, mor kabarcıklı denizin üzerinde göz kamaştırıyordu. Denizciler ve askerler ışığa karşı karanlık bir siluet gibi duruyorlardı, tıpkı Mısırlı köleleri anlatan bir duvar resmi gibiydiler ve ağır yüklerini çekmek için halatlara asılmışlardı.</p>

  <p class="normal">Baş tayfanın tek düze "Çekin!" haykırışı, <span class="ideitalik">Artemis</span> kıyıdan birkaç metre daha halatlarla çekilip kayınca amacına ulaşmıştı.</p>

  <p class="normal">Jamie geminin yanına gelip merdivenden yukarıya tırmanıyordu, kızıl saçlarının uçuştuğunu ve onu takip eden askerlerin silahlarının parladığını görebiliyordum. Birlikte yan yana duruyorlardı, ip merdivenin başında kırmızı ve siyah benekler gibi görünüyorlardı. <span class="ideitalik">Artemis</span>'in mürettebatı ise filikalara binip kürek çekerek merdivene gelmiş, geri kalan Fransız askerlerinin arasına karışmışlardı.</p>

  <p class="normal">Son adam da merdivende kayboldu. Filikalardaki adamlar küreklerinin başında durmuş yukarıya bakıyorlardı, gergin ve tetikteydiler.</p>

  <p class="normal">Yanımda Marsali'nin kızgınlıkla soluduğunu duyabiliyordum ve ben de uzun zamandır nefesini tuttuğumu fark ettim.</p>

  <p class="normal">"Ne yapıyorlar?" dedi kızgınlıkla.</p>

  <p class="normal">Sanki buna cevap verirmiş gibi Artemis'ten uzun ve kızgın bir ateş sesi geldi. Filikalardaki adamlar birden irkildi ve gemiye binmeye hazırlandılar. Ancak başka bir işaret gelmedi. <span class="ideitalik">Artemis</span> huzurlu bir şekilde koyun sularında yüzüyordu, yağlı bir tablo gibi harika görünüyordu.</p>

  <p class="normal">"Yeterince bekledim," dedim birden Marsali'ye. "Bu lanet olası askerler ne yaparlarsa yapsınlar. Gel hadi."</p>

  <p class="normal">Serin akşam havasını içime çektim ve ağaçların dışına çıktım, Marsali de arkamdaydı. Kumsala çıktığımız zaman zayıf, siyah bir figür geminin yanından atladı ve sığ suda koşturmaya başladı.</p>

  <p class="normal">"<span class="ideitalik">Mo chridhe chérie</span>!" Fergus sularını damlatarak yanımıza geldi, yüzü neşe saçıyordu ve Marsali'yi coşkuyla kucakladı.</p>

  <p class="normal">"Oldu!" diye haykırdı. "Ateşlemede bir sorun olmadan hem de! Kaz gibi bağlandı ve ambardaki tuzlanmış ringa balığı gibi paketlendi!" Marsali'yi şevkle öptü, sonra onu kuma bıraktı ve bana doğru döndü, hayali bir şapkayı çıkarıyormuş gibi yaparak resmi bir şekilde reverans yaptı.</p>

  <p class="normal">"Leydim, <span class="ideitalik">Artemis</span>'in kaptanı akşam yemeğinde ona eşlik ederek onu onurlandırmanızı istiyor."</p>

  <p class="ortayazi">***</p>

  <p class="normal"><span class="ideitalik">Artemis</span>'in yeni kaptanı odanın ortasında duruyordu, gözleri kapalı ve tamamen çıplaktı; keyifle kasıklarını kaşıyordu.</p>

  <p class="normal">"Ehem," dedim bu manzarayla karşılaşınca. Gözleri birden açıldı ve yüzü neşeyle doldu. Sonra beni kucakladı, yüzümü kırmızı-altın rengindeki kıvırcık tüylü göğsüne bastırdı.</p>

  <p class="normal">Bir müddet hiç konuşmadık. Üstteki güverteden gelen ayak seslerini, mürettebatın bağrışlarını, kurtuluşun neşeli çınlamalarını ve çekilen yelkenlerin çıtırtısını duyabiliyordum. <span class="ideitalik">Artemis</span> yeniden hayata dönmüştü.</p>

  <p class="normal">Yüzüm sıcaktı, sakallarının batmasından dolayı kaşınıyordu. Ona sarılırken birden kendimi yabancı ve utanmış hissettim. Karşımda çırılçıplaktı ve ben de Peder Fogden'in kırışık cübbesinin altında çıplaktım.</p>

  <p class="normal">Bedenime bastırdığı bedenin boyundan aşağısı aynıydı ama yüzü yabancıydı, bir Viking eşkıyası gibiydi. Yüzünü saran sakalların ötesinde farklı da kokuyordu, kendi ter kokusu yemeklik yağa, biraya, kötü kokulu bir parfüme ve alışık olmadığım baharat kokusuna karışmıştı.</p>

  <p class="normal">Onu bıraktım ve geriledim.</p>

  <p class="normal">"Giyinmeyecek misin?" diye sordum. "Bu manzaradan hoşlanmadığım için değil," diye ekledim, kendimi tutmama rağmen kızarmıştım. "Ben... sakallarını sevdiğimi düşünüyorum. Belki," diye ekledim onu inceleyerek.</p>

  <p class="normal">"Ben sevmem," dedi çenesini kaşıyarak. "Her yerimi bitler sardı ve beni bir uyuz gibi kaşındırıyor."</p>

  <p class="normal">"Iıyy!" <span class="ideitalik">Pediculus humanus'</span>a ben alışıktım ama yine de altı ayaklı yaratıkların saçlarının arasından zıplayıp kafamı kaşındırdığını hayal ederek, endişeli şekilde elimi saçlarıma götürdüm.</p>

  <p class="normal">Bana sırıtıyordu, beyaz dişleri kestane rengindeki sakallarının arasında ışıl ışıldı.</p>

  <p class="normal">"Canını sıkma, Sassenach," diye beni rahatlatmaya çalıştı. "Çoktan bir ustura ve sıcak su istedim."</p>

  <p class="normal">"Gerçekten mi? Bu şekilde tıraş olman çok yazık." Bitlere rağmen sakallarına bakmak için yanaştım. "Saçların gibi, hepsi farklı renkte. Gerçekten çok güzel."</p>

  <p class="normal">Dikkatlice ona dokunmaya başladım. Kıllar tuhaftı; saçlarının yoğun yumuşaklığının aksine kalın fırça gibiydiler ve kıvırcıktılar. Kıllar her yerden çok renkli bir şekilde çıkmışlardı; bakır, altın, kehribar, tarçın. En şaşırtıcı olanı ise alt dudağından çenesine olan çizgide yoğun gümüş renklerin hâkim olmasıydı.</p>

  <p class="normal">"Bu çok komik," dedim çizgiyi takip ederken. "Saçlarında bir tane bile beyaz yok ama tam şurada var."</p>

  <p class="normal">"Var mı?" Bir elini çenesine götürdü, şaşkın görünüyordu ve ben birden onun nasıl göründüğü hakkında hiçbir fikri olmadığını anladım. Sonra çarpık bir şekilde gülümsedi ve dağılmış kıyafetleri yerden almak için eğildi.</p>

  <p class="normal">"Evet. Bu arada, bu ay yaşadığım onca şeyden sonra kendi saçlarımın nasıl tamamen beyazlamadığını da merak ediyorum." Durdu, pamuklu beyaz pantolonunu aldı.</p>

  <p class="normal">"Bundan bahsetmişken, Sassenach. Ormanda söylediklerime–"</p>

  <p class="normal">"Evet, bunu anlatıyordun," diye sözünü kestim. "Tanrı aşkına sen ne yaptın?"</p>

  <p class="normal">"Ahh, askerleri mi diyorsun?" Düşünceli bir şekilde çenesini kaşıdı. "Şey, bu çok basit. Askerlere gemiyi suya indirir indirmez herkesi güvertede toplayacağımızı ve benim işaretimle mürettebata saldırıp onları ambara tıkacağımızı söyledim."</p>

  <p class="normal">Sakallarının arasında kocaman bir gülümseme oluştu. "Sadece Fergus bunu mürettebata anlattı. Böylece her asker gemiye bindiğinde mürettebatlardan ikisi onu kollarından tutarken üçüncüsü onun ağzını ve ellerini bağlayıp silahlarını aldı. Sonra onların <span class="ideitalik">hepsini</span> ambara tıktık. Hepsi bu." Omuz silkti, oldukça soğukkanlıydı.</p>

  <p class="normal">"Tamam," diyerek soluk verdim. "Peki buraya nasıl geldiğine..."</p>

  <p class="normal">Bu noktada kamaranın kapısı belirsizce tıkırdayınca sözüm yarım kaldı.</p>

  <p class="normal">"Bay Fraser? Eee... kaptan iyi misiniz?" Maitland'ın genç sevimsiz yüzü kapı pervazında belirdi, buharı çıkan bir tasın üzerinden endişeli bir şekilde bakıyordu.</p>

  <p class="normal">"Bay Murphy fırını yaktı ve övgüleriyle birlikte istediğiniz sıcak suyu gönderdi."</p>

  <p class="normal">"Bay Fraser iyi," diye ona güvence verdi Jamie, bir eliyle sıcak su tası ve ustura bulunan tepsiyi alarak. "Denize dayanıklı olmayan bir kaptan düşünülemez." Sustu, üst kattan gelen ayak seslerini dinliyordu.</p>

  <p class="normal">"Ama yine de <span class="ideitalik">ben</span> bir kaptanım," dedi yavaşça. "Sanırım bu ne zaman denize açılacağımızı ve ne zaman duracağımızı söylemem anlamına geliyor?"</p>

  <p class="normal">"Evet, sör, kaptanın yaptığı işlerden bir tanesi bu," dedi Maitland. Yardımcı olmak için şunları eklemeyi de unutmadı, "Ayrıca kaptan işçilerin ne zaman yiyecek ve bira alacaklarını da söyler."</p>

  <p class="normal">"Anlıyorum." Sakalı olsa da Jamie'nin üst dudağındaki gerginlik görülebiliyordu. "Maitland anlat bakalım, sence denizciler ne kadar içki içer ve kaç kere yelkenleri indirirler?"</p>

  <p class="normal">"Ahh, oldukça çok, sör," dedi Maitland ciddiyetle. Düşünürken kaşları çatıldı. "Belki her iki ekstra yemekte bir."</p>

  <p class="normal">Jamie bir kaşını kaldırdı. "Kanyak?"</p>

  <p class="normal">"Ahh, hayır, sör!" Maitland şaşkındı. "Bira. Eğer kanyak varsa, yarım yemek verilir yoksa denizciler yerlerde sürünür."</p>

  <p class="normal">"O zaman çift bira." Jamie resmi bir tavırla Maitland'e reverans yaptı, gayet rahattı ama hâlâ tamamen çıplaktı. "Öyle yapın, Bay Maitland. Ve ben yemeğimi bitirene kadar demir almayacağız."</p>

  <p class="normal">"Emredersiniz, sör!" Maitland de reverans yaptı. "Demir aldıktan sonra size eşlik etmesi için Çinli'yi çağırayım mı?"</p>

  <p class="normal">"Ondan önce bir ara çağırırsın, teşekkürler Bay Maitland."</p>

  <p class="normal">Maitland, Jamie'nin yara izlerine hayran hayran bakarak gitmek için arkasını döndü ama bu sefer onu ben durdurdum.</p>

  <p class="normal">"Bir şey daha, Maitland," dedim.</p>

  <p class="normal">"Evet, madam?"</p>

  <p class="normal">"Mutfağa gidip Bay Murphy'den en güçlü sirkesini göndermesini ister misin? Ve sonra da ilaç kutum nereye kaldırıldıysa bulup bana getirir misin?"</p>

  <p class="normal">İnce kaşları şaşkınlıkla çatıldı fakat başını 'evet' anlamında salladı. "Ahh, elbette madam. Hemen."</p>

  <p class="normal">Maitland çıktığında, "Sirkeyle ne yapmayı planlıyorsun, Sassenach?" diye sordu Jamie alçak sesle.</p>

  <p class="normal">"Bitlerini öldürmek için seni yıkayacağım," dedim. "Bir haşarat yuvasıyla uyumaya niyetim yok."</p>

  <p class="normal">"Yaa," dedi, dalgın bir halde boynunun yan tarafını kaşıdı. "Benimle uyumak istiyorsun, öyle mi?" Yatağa bir göz attı, duvarla bütünleşik yatak hiç de çekici görünmüyordu.</p>

  <p class="normal">"Bilmiyorum nerede ama evet istiyorum," dedim kararlıca. Tuttuğu tepsiyi masaya koymak için eğilirken, "Ve sakallarını kesmeni de istemiyorum," diye ekledim.</p>

  <p class="normal">"Neden?" Bana bir göz attı, yanaklarımın kızardığını hissettim.</p>

  <p class="normal">"Şey... bu biraz... farklı."</p>

  <p class="normal">"Öyle mi?" Doğruldu ve bana doğru bir adım attı. Dar kamarada güvertede olduğundan daha iri – ve çok daha çıplak – görünüyordu.</p>

  <p class="normal">Koyu mavi gözler keyiften kısılmıştı.</p>

  <p class="normal">"Nasıl farklı?" diye sordu.</p>

  <p class="normal">"Şey, o..." Parmaklarımı yanan yanaklarıma götürdüm. "Farklı hissettiriyor. Beni öptüğünde. Benim... tenimde."</p>

  <p class="normal">Gözlerini bana dikti. Hareket etmemişti ama çok yakınımdaymış gibi görünüyordu.</p>

  <p class="normal">"Çok güzel bir tenin var, Sassenach," dedi kısık bir sesle. "İnci gibi, opal gibi." Bir parmağını uzattı ve kibarca çene çizgimde gezindi. Sonra boynuma, sırtıma ve daha aşağıya indi, bu kıvrımlı yavaş hareket pederin cübbesinin arkasında saklanan göğüs uçlarımın dikleşmesini sağlamıştı. "Çok <span class="ideitalik">çok</span> güzel bir tenin var, Sassenach," diye ekledi. Bir kaşını yukarıya kaldırdı. "Eğer düşündüğün şey buysa?"</p>

  <p class="normal">Yutkundum ve dudaklarımı yaladım ama başka bir yere bakmadım.</p>

  <p class="normal">"Aşağı yukarı düşündüğüm şey bu, evet."</p>

  <p class="normal">Parmağını çekti ve buharı tüten suya bir göz attı.</p>

  <p class="normal">"Evet. Suyu israf etmek kötü olacak. Çorba yapması için suyu Murphy'ye geri mi yollayayım yoksa içeyim mi?"</p>

  <p class="normal">Bir kahkaha attım, bir seferde hem gerginlik hem de yabancılık hissi yok olup gitmişti.</p>

  <p class="normal">"Otur ve yıkan. Leş gibi kokuyorsun," dedim.</p>

  <p class="normal">"Bende öyle koktuğumu sanıyorum," dedi kaşınarak. "Askerlerin içki içip kâğıt oynadığı tavernanın üst katı vardı." Sabunu aldı ve sıcak suya koydu.</p>

  <p class="normal">"Üst kat mı?" dedim.</p>

  <p class="normal">"Evet, bazen kızlar aşağı kata geliyordu," diye açıklama yaptı. "Ne de olsa kucağına oturmaya çalışırken onları durdurmak kibarca olmazdı."</p>

  <p class="normal">"Tabii annen seni böyle kibarlıklara sahip ol diye yetiştirdi," dedim sertçe.</p>

  <p class="normal">"Bak aklıma bir şey geldi, sanırım bu gece buraya demir atabiliriz," dedi, bana bakarken oldukça düşünceliydi.</p>

  <p class="normal">"Yapabilir miyiz?"</p>

  <p class="normal">"Odası olan bir yerde uyuruz?"</p>

  <p class="normal">"<span class="ideitalik">Ne</span> için oda?" diye sordum, merakla ona bakıyordum.</p>

  <p class="normal">"Evet, bunu planladım," dedi iki eliyle yüzüne su çarparak.</p>

  <p class="normal">"Neyi planladın?" diye sordum. Homurdandı ve cevap vermeden önce sakallarındaki suyu atmak için başını salladı.</p>

  <p class="normal">"Bunu bir aydır düşünüyorum," dedi beklentimi sezerek. "Her gece fındık kabuğu kadar bir yatakta yatıp Fergus'un homurdanışlarını dinledim. Ne yapacağımı adam akıllı düşündüm; hiç kimse duymadan rahatça çıplak tenine sahip olmayı ve sana uygun bir hizmet sunabileceğim odayı." Sabunu avuçlarının arasında iyice köpürttü ve yüzüne sürdü.</p>

  <p class="normal">"Evet, ben de isterim," dedim, meraklanmıştım. "Oda tamam. Çıplak olmaya gelince..."</p>

  <p class="normal">"Ben bunu halledeceğim," dedi. "Bu da planımın bir parçası. Seni gizli bir yere götüreceğim, uzanman için bir yorgan sereceğim ve ilk başta senin yanına oturmakla işe başlayacağım."</p>

  <p class="normal">"Tamam, başlangıcı da yaptın. Sonra?" Onun yanına yatağa oturdum. Yanıma yanaştı ve nazikçe kulak mememi ısırdı.</p>

  <p class="normal">"Sonrasına gelince seni kucağıma alıp öpeceğim." Anlatmayı bıraktı, kollarımı öyle sıkı tutuyordu ki hareket edemiyordum. Bir dakika sonra beni bıraktı, dudaklarımda bira, sabun ve Jamie'nin tadı vardı.</p>

  <p class="normal">Ağzımdaki sabun kalıntılarını silerek, "Başlangıç için çok fazla," dedim. "Sonra?"</p>

  <p class="normal">"Sonra seni yorganın üzerine yatıracağım. Buklelerinle oynayacağım ve dudaklarımla yüzünün, boynunun, kulaklarının ve göğsünün tadına bakacağım," dedi. "Sen ciyaklayana kadar bunu yapacağımı sanıyorum."</p>

  <p class="normal">"Ben ciyaklamam!"</p>

  <p class="normal">"Evet, yaparsın," dedi. "Şuradaki havluyu bana verir misin?"</p>

  <p class="normal">"Sonra," diye devam etti neşeli bir tavırla. "Diğer tarafa yönelmeyi düşünüyorum. Eteğini yukarıya sıyıracağım ve–"</p>

  <p class="normal">Yüzü havlunun içinde kaybolmuştu</p>

  <p class="normal">"Ve ne?" diye sordum, çok meraklanmıştım.</p>

  <p class="normal">"Ve teninin yumuşacık olduğu bacaklarının arasını öpeceğim. Sakallar belki orada da işe yarar, değil mi?" Düşünürken çenesini ovalıyordu.</p>

  <p class="normal">"Olabilir," dedim belirsizce. "Peki sen bunları yaparken ben ne yapacağım?"</p>

  <p class="normal">"Evet, eğer istersen beni cesaretlendirmek için biraz inleyebilirsin ama istemezsen öylece yat."</p>

  <p class="normal">Cesaretlenmeye ihtiyacı varmış gibi konuşmuyordu. Havluyla işini bitirdiğinde elleri kalçama kaydı ve sıktı.</p>

  <p class="normal">Sakallarının arasında beyaz dişleri göründü.</p>

  <p class="normal">Bir eli popomu tutarken "Greyfurt gibi," dedi. "Hayır, su kabağı. Greyfurt çok küçük."</p>

  <p class="normal">"Su kabağı mı?" dedim merakla.</p>

  <p class="normal">"Evet, yabani su kabakları bazen daha iri oluyor," dedi. Bir kez daha sıktı, sonra diğer koltuk altını yıkamak için elini çekti. "Sırtüstü yatacağım ve seni üzerime alacağım, böylece kalçalarını tutup onları rahatça okşayacağım." Bana ne düşündüğünü küçük bir örnekle göstermek için yıkanmayı bıraktı ve ben de istem dışı şekilde iç çektim.</p>

  <p class="normal">"Şimdi," dedi yıkanmasını sürdürürken, "eğer biraz bacaklarını tekmeler ya da kalçalarınla şehvetli hareketler yaparsan ve bu süre içerisinde kulağıma hızlı hızlı solursan benim bir itirazım olmaz."</p>

  <p class="normal">"Hızlı hızlı solumam!"</p>

  <p class="normal">"Evet, yaparsın. Şimdi göğüslerine gelelim–"</p>

  <p class="normal">"Aaa, ben onları unuttuğunu sandım."</p>

  <p class="normal">"Asla," dedi. "Hayır, bunu elbiseni çıkarıp üzerinde kombinezonla kaldığın zaman yapacağım," diye neşeyle konuşmaya devam etti.</p>

  <p class="normal">"Kombinezon giymedim."</p>

  <p class="normal">"Ya? Olsun, önemli değil," dedi bunu boş vererek. "Ağzımda göğüs uçların sertleşene kadar ince pamuğun üzerinden seni emmek istiyordum, sonra da elbiseni çıkaracaktım ama bu o kadar önemli değil; o olmadan da ben işimi görürüm. O zaman kombinezonun olmadığından sen hafiften mırıldanana kadar göğüslerinle ilgileneceğim."</p>

  <p class="normal">"Mırıldanma–"</p>

  <p class="normal">"Ve sonra," dedi sözümü keserek, "plana göre çıplak olacaksın ve bu zamana kadar işimi doğru yaptığımdan, büyük olasılıkla istekli olacaksın..."</p>

  <p class="normal">"Büyük olasılıkla?" dedim. Hâlbuki dudaklarım birinci adımdan itibaren karıncalanmaya başlamıştı bile.</p>

  <p class="normal">"...sonra bacaklarını iki yana açacağım, pantolonumu aşağıya indireceğim ve–" Durdu, bekliyordu.</p>

  <p class="normal">"Ve?" dedim ona uyum sağlayarak.</p>

  <p class="normal">Gülümsemesi iyice genişlemişti.</p>

  <p class="normal">"Ve o zaman yapmam dediğin sesleri çıkarıp çıkaramayacağını göreceğiz, Sassenach."</p>

  <p class="normal">Arkamdaki kapıdan bir öksürük sesi geldi.</p>

  <p class="normal">"Ahh, affedersiniz Bay Willoughby," diye özür diledi Jamie. "Ben bu kadar çabuk gelmenizi beklemiyordum. Belki gidip yemeğinizi yeseniz iyi olur? Ve gitmişken şunları da alın ve Murphy'ye onları fırında yakmasını söyleyin." Üniformasından geri kalanını Bay Willoughby'ye attı ve kitli sandığa eğilerek temiz elbise aramaya başladı.</p>

  <p class="normal">Karışmış çamaşırları eşelerken, "Bir daha Lawrence Stern ile karşılaşacağımı hiç sanmıyordum," diye yorum yaptı. "O buraya nasıl gelmiş?"</p>

  <p class="normal">"Ahh, o bana anlattığın Yahudi doğa filozofu mu?"</p>

  <p class="normal">"Evet. Büyük bir karışıklık yaratacak kadar çok Yahudi filozof olduğunu sanmıyorum."</p>

  <p class="normal">Mangrovlarda Stern ile nasıl tanıştığımı anlattım, "...ve sonra beni pederin evine götürdü," dedim ve durdum, birden aklıma bir şey gelmişti. "Ahh, tamamen unutmuşum! Arabella'nın karşılığında pedere iki sterlin borçlusun."</p>

  <p class="normal">"Borçlu muyum?" Jamie bana bir göz attı, şaşkındı ve ellerinde bir gömlek vardı.</p>

  <p class="normal">"Evet. Lawrence'a elçi olmak isteyip istemediğini sorsan iyi olur. Peder onunla iyi anlaşıyor."</p>

  <p class="normal">"Tamam. Fakat bu Arabella'ya ne oldu? Mürettebatlardan biri onu ayarttı mı?"</p>

  <p class="normal">"Sanırım böyle de diyebilirsin." Daha fazlasını anlatmak için derin bir nefes aldım ama ben konuşmadan önce kapı bir kez daha çalındı.</p>

  <p class="normal">"Bir insan huzur içinde giyinemez mi?" diye söylendi Jamie kızarak. "İçeri gir!"</p>

  <p class="normal">Kapıyı açan Marsali'ydi, üvey babasını çıplak görünce şaşkınlıktan gözlerini kırpıştırdı. Jamie aceleyle elindeki gömleği beline sardı ve içeri gelmesi için ona işaret etti, soğukkanlılığı tamamen bozulmuştu.</p>

  <p class="normal">"Marsali, kızım. Sana bir şey olmadığına çok sevindim. Bir şey mi istiyordun?"</p>

  <p class="normal">Kız odaya girdi, masa ve sandığın arasında duruyordu.</p>

  <p class="normal">"Evet istiyorum," dedi. Güneşten yanmıştı ve burnu soyulmaya başlamıştı ama ben yine de onun solgun olduğunu düşünüyordum. Her iki yanında ellerini yumruk yaptı ve mücadeleye hazırlanır gibi çenesini yukarıya kaldırdı.</p>

  <p class="normal">"Senden sözünü tutmanı rica ediyorum," dedi.</p>

  <p class="normal">"Öyle mi?" Jamie temkinli görünüyordu.</p>

  <p class="normal">"Hint Adaları'na gelir gelmez Fergus ile benim evlenmeme izin vereceğine söz vermiştin." Sarı kaşlarının arasında hafiften bir çizgi oluşmuştu. "Hispanyola Batı Hint Adaları'nda değil mi? Yahudi böyle söyledi."</p>

  <p class="normal">Jamie gönülsüzce bakarak sakalını kaşıdı.</p>

  <p class="normal">"Öyle," dedi. "Ve evet, sanırım eğer ben... öyle. Söz verdim. Ancak siz ikiniz hâlâ emin misiniz?" Marsali çenesini biraz daha yukarı kaldırdı, kararlıydı.</p>

  <p class="normal">"Evet."</p>

  <p class="normal">Jamie bir kaşını kaldırdı. "Fergus nerede?"</p>

  <p class="normal">"Yükü yerleştirmeye yardım ediyor. Birazdan yola çıkacağımızı biliyorum, bu yüzden sana gelip sormam gerektiğini düşündüm."</p>

  <p class="normal">"Evet. İyi." Jamie kaşlarını çattı, sonra kabul etmişçesine iç çekti. "Evet, söz verdim. Lakin bir pederin karşısında kutsanmanız gerektiğini de söyledim, değil mi? Yakındaki Bayamo Adası haricinde etrafta bir peder yok ve oraya gitmek de üç gün sürer. Ama belki Jamaika'da..."</p>

  <p class="normal">"Hayır, unutuyorsun!" diye bağırdı Marsali zafer kazanmışçasına. "Tam burada bir pederimiz var. Peder Fogden bizi evlendirebilir."</p>

  <p class="normal">Ağzımın açık kaldığını hissettim ve hemen kapadım. Jamie kaşlarını çatmış Marsali'ye bakıyordu. "Yarın sabah ilk iş buradan ayrılıyoruz!"</p>

  <p class="normal">"Uzun sürmez ki," dedi. "Ne de olsa birkaç kelime. Zaten kanunen evliyiz. Sadece kilise tarafından onaylanmamız gerekecek o kadar, değil mi?" Ellerini kombinezonunun altında tuttuğu evlilik sözleşmesine yapıştırmıştı.</p>

  <p class="normal">"Ama annen..." Jamie çaresizce destek bulmak için bana baktı. Omuz silktim, ben de çaresizdim. Peder Fogden'i Jamie'ye anlatmaya çalışmak ya da Marsali'yi caydırmak benim dışımda bir şeydi.</p>

  <p class="normal">"Ama bunu yapmak istemeyecektir." Jamie ani bir iç rahatlamasıyla bu itiraza sarıldı. "Mürettebat onun Arabella adındaki cemiyet üyelerinden birini hor görmüş. Korkarım bize yardım etmek istemeyecektir."</p>

  <p class="normal">"Evet, edecek! Benim için bunu yapar. Beni seviyor!" Marsali parmak uçlarında havaya kalkmıştı.</p>

  <p class="normal">Jamie uzun bir süre ona baktı; gözleri kızın gözlerine odaklıydı, yüzünü inceliyordu. Nasıl da gençti.</p>

  <p class="normal">"Peki emin misin, hayatım?" dedi son kez Jamie, çok kibardı. "Bunu istiyor musun?"</p>

  <p class="normal">Marsali derin bir nefes aldı, yüzünde bir parıltı vardı.</p>

  <p class="normal">"Evet, baba. Gerçekten istiyorum. Fergus'u istiyorum! Onu seviyorum!"</p>

  <p class="normal">Jamie bir an duraksadı, sonra elini saçına götürdü ve başını salladı.</p>

  <p class="normal">"Tamam. Git ve Bay Stern'i bana yolla, sonra da Fergus'u getir ve hazırlanmasını söyle."</p>

  <p class="normal">"Ahh, baba! Teşekkürler, teşekkürler!" Marsali Jamie'ye atıldı ve öptü. Jamie bir koluyla ona sarıldı, diğer eli beline sardığı gömleği tutuyordu. Sonra o da kızı alnından öptü ve kibarca itti.</p>

  <p class="normal">"Dikkat et," dedi gülerek, "gelinliğinin bitlerle dolmasını istemezsin."</p>

  <p class="normal">"Ayy!" Bu ona bir şey hatırlatmıştı. Terden karışmış ve düzensiz bir bağlamayla boynundan aşağıya sarkan sarı buklelerine elini götürerek bana baktı ve yüzü kızardı.</p>

  <p class="normal">"Claire anne," dedi utanarak, "merak ediyorum da papatyayla yaptığın özel sabunundan biraz ödünç alabilir miyim? Ben... eğer zaman varsa," diye ekledi, hemen Jamie'ye bir göz attı, "saçlarımı yıkamak istiyorum."</p>

  <p class="normal">"Elbette," dedim ve gülümsedim. "Gel hadi, seni düğününe hazırlayalım." Parlayan yuvarlak yüzünden kirli çıplak ayaklarına gözlerimi indirdim. Deniz suyuna bulanmış kırışık muslin elbisesi göğüslerden sıkıyordu ve kumlu bileklerinin biraz üzerinde kirli çaputlar sarkıyordu.</p>

  <p class="normal">Aklıma birden bir şey geldi ve Jamie'ye döndüm. "Düğününde güzel bir elbise giymeli," dedim.</p>

  <p class="normal">"Sassenach," dedi sabrını kontrol etmeye çalıştığı açıktı, "biz hiç–"</p>

  <p class="normal">"Hayır, ama peder halledebilir," diye sözünü kestim. "Lawrence'a Peder Fogden'in onun elbiselerinden birini bize ödünç verip veremeyeceğini sormasını söyle. Ermenegilda'nın elbiselerinden birini. Neredeyse ölçüleri aynı diye düşünüyorum."</p>

  <p class="normal">Sakallar içindeki Jamie'nin yüzü tamamen şaşkınlık içindeydi.</p>

  <p class="normal">"Ermenegilda?" dedi. "Arabella? Elbiseler?" Gözlerini kısarak bana baktı. "Nasıl bir peder bu böyle, Sassenach?"</p>

  <p class="normal">Kapının önünde durdum, Marsali sabırsızlıkla koridorda bekliyordu.</p>

  <p class="normal">"Şey, biraz içiyor. Koyunlara çok düşkün. Ama düğün töreninde söyleyeceklerini hatırlar," dedim.</p>

  <p class="ortayazi">***</p>

  <p class="normal">Katıldığım en tuhaf düğünlerden bir tanesiydi. Bütün hazırlıklar yapıldığında güneş çoktan batmıştı. Gemi ustası Bay Warren'ın üzülmesine karşı Jamie, genç evliler kıyıda özel bir gece geçirsin diye ertesi güne kadar yola çıkamayacağımızı bildirdi.</p>

  <p class="normal">"Şu kahrolası hastalıklı yataklardan birinde bir evliliğin tamamlanmasına izin verseydim lanetlenirdim," diye söylendi gizliden. "İlk başta orada yatarlarsa onlara hiç karışamayız. Ve bir hamakta ilk gece durumunu düşününce–"</p>

  <p class="normal">"Elbette," dedim. Tebessüm ederek başına biraz daha sirke döktüm. "Çok düşüncelisin."</p>

  <p class="normal">Şimdi Jamie yoğun sirke kokusuyla kumsalda yanımda duruyordu ama arkadan toplanıp bağlanmış saçıyla mavi ceketinin, temiz fırfırlı fular ve gömleğinin, kalçalardan bol dizlere doğru daralan gri pantolonunun içinde oldukça yakışıklı ve şık görünüyordu. Vahşi kızıl sakalı biraz farklı duruyordu, onun dışında uyumlu bir kıyafetti ama sakalı da düzgünce kısaltılıp sirkeyle iyice taranmıştı ve ayaklarında da temiz çorapları vardı. Bir gelin babası olarak iyi bir haldeydi.</p>

  <p class="normal">Baş tanık olarak Murphy ve ikinci tanık olarak da Maitland pek çekici değillerdi neyse ki Murphy ellerini ve Maitland da yüzünü yıkamıştı. Fergus şahit olarak Lawrence Stern'i ve Marsali de beni istemişti ama ikisi de geri çevrildi; ilk olarak Stern'in Katolik olması bir yana Hıristiyan bile değildi ve benim inançlı olmama rağmen Laoghaire durumu öğrendiğinde hoş olmayacaktı.</p>

  <p class="normal">Kumsalda devam eden hazırlıkları izlerken Jamie, "Marsali'ye evlendiğini söylemesi için annesini mektup yazması gerektiğini söyledim," diye mırıldandı. "Ancak belki de ona detay vermemesini söylemeliyim."</p>

  <p class="normal">Onun neden böyle dediğini anlayabiliyordum; Laoghaire büyük kızının kendinden on beş yaş büyük, tek elli eski bir yankesici ile evlendiğini duyunca hiç mutlu olmayacaktı. Laoghaire evliliğin, yirmi beş denizci, on at, kurdeleler takılmış küçük bir koyun sürüsü ve her fırsatta Murphy'nin tahta bacağıyla çiftleşmeye çalışan bir köpeğin şahitliğinde, yüz karası bir papaz tarafından ve gecenin bir yarısı Batı Hint Adaları kumsalında yapıldığını duyduğunda kesinlikle hoşnut olmayacaktı. Laoghaire açısından en kötü şey ise törene benim de katıldığımı öğrenmek olacaktı.</p>

  <p class="normal">Kumda durmaları için kazıklara bağlanmış birkaç meşale kumsalı aydınlatıyordu. Alevler kırmızı kıvılcımlarıyla denize doğru uçuşuyorlar, kadife gibi siyah geceyi aralıyorlardı. Karayip'in göz alıcı yıldızları cennet ışıkları gibi üstümüzde parlıyordu. Kilise olmasa bile daha önce birkaç gelin daha nikâhlarını burada kıymıştı.</p>

  <p class="normal">Lawrence ikna etmek için ne yapmıştı bilmiyorum ama Peder Fogden oradaydı, bir hayalet gibi zayıf ve dayanıksızdı, sadece mavi gözleri hayatta olduğunu işaret ediyordu. Teni cübbesi gibi griydi ve dua kitabının yıpranmış deri kapağının üzerinde duran elleri titriyordu.</p>

  <p class="normal">Jamie ona sertçe bir bakış attı ve bir şey söyleyecek gibi oldu lakin sonra alçak sesle Gaelce bir şeyler mırıldanıp dudaklarını birbirine kenetledi. Peder Fogden'den sangrianın yoğun baharat kokusu yayılıyordu ama en azından kumsala kendi başına gelebilmişti. İki meşale arasında sallanarak duruyordu, sahilden esen hafif rüzgâr kitabının sayfalarını parmaklarının arasından uçuştururken zorla sayfaları çevirmeye çalışıyordu.</p>

  <p class="normal">Sonunda vazgeçti ve küçük bir <span class="ideitalik">pat</span> sesiyle kitabı kuma düşürdü.</p>

  <p class="normal">"Hımm," dedi ve geğirdi. Etrafına bakındı ve bize bir evliya gibi hafiften gülümsedi. "Sevgili Tanrı âşıkları."</p>

  <p class="normal">Bu sözlerle, mırıldanarak gelen izleyiciler törenin başladığını fark etti ve dikkatlerini pedere verdiler.</p>

  <p class="normal">"Bu kadını sen mi alacaksın?" diye sordu Peder Fogden birden, yırtıcı bakışları Murphy'nin üzerindeydi.</p>

  <p class="normal">"Hayır!" dedi aşçı, şaşkındı. "Ben kadınlarla anlaşamam. Pasaklı yaratıklar."</p>

  <p class="normal">"Sen değil misin?" Peder Fogden bir gözünü kapadı, diğer merceği parlak ve suçlayıcıydı. Maitland'a baktı.</p>

  <p class="normal">"Bu kadını sen mi alacaksın?"</p>

  <p class="normal">"Ben değil, sör, hayır. Hoşlanmayacağımdan değil," diye ekledi acelece. "Damat o." Maitland Fergus'u gösterdi, miçonun yanında öfkeli gözlerle pedere bakıyordu.</p>

  <p class="normal">"O mu? Emin misin? Onun bir eli yok," dedi Peder Fogden şüpheyle. "Kız bunu önemsemeyecek mi?"</p>

  <p class="normal">"Hayır!" Marsali Fergus'un yanındaydı. Ermenegilda'nın düşük yakalı ve altın işlemeli mavi ipek elbisenin içinde oldukça otoriter duruyordu. Saçları taranmış ve omuzlarından aşağıya açık bırakılmıştı, taze saman gibi temiz parlak saçlarıyla oldukça sevimli görünüyordu. Ayrıca çok da sinirli.</p>

  <p class="normal">"Devam et!" Ayağını yere vurdu, kumda hiç ses çıkmamıştı ama pederi şaşırtmışa benziyordu.</p>

  <p class="normal">"Ahh, evet," dedi sinirlice, bir adım gerileyerek. "Evet, ben bunun engel olacağını sanmıyorum. Yani penisini kaybetmediği sürece. Var, değil mi?" Peder endişeli bir halde sordu, sanki bir ihtimal aklına gelmişti. "Eğer penisi yoksa sizi evlendiremem. Buna izin verilmiyor."</p>

  <p class="normal">Meşale ışığında görünen Marsali'nin yüzü çoktan kırmızıya dönmüştü. Yüzündeki bu ifade bana annesinin Lallybroch'ta beni gördüğü zamanki ifadesini hatırlattı. Fergus'un omuzlarındaki titremeyi görebiliyordum, öfkeden mi yoksa gülmekten mi bunu anlayamamıştım.</p>

  <p class="normal">Jamie uzun adımlarla çiftin gitti ve ellerini Fergus ile Marsali'nin omzuna koyarak başlayan isyanı bastırdı.</p>

  <p class="normal">"Bu adam," dedi Fergus'u göstererek, "ve bu kadın," bu seferde Marsali'yi gösterdi. "Onları evlendirin, peder. Şimdi. Lütfen," diye ekledi sanki sonradan aklına gelmişti ve geri çekildi, karanlık bakışlarla izleyicilere emirlerini vermeye devam ediyordu.</p>

  <p class="normal">"Ahh, elbette. Elbette," diye cevap verdi Peder Fogden, hafiften sallanıyordu. "Elbette, elbette." Uzun bir süre sustu, o sırada gözlerini kısarak Marsali'ye bakmıştı. "İsim," dedi birden. "İsim almak zorundayım. İsim olmadan evlendiremem. Tıpkı penis gibi. İsim olmadan evlendiremem; isim olmadan evl–"</p>

  <p class="normal">"Marsali Jane MacKimmie Joyce!" dedi Marsali yüksek sesle pederin sesini bastırarak.</p>

  <p class="normal">"Evet, evet," dedi acelece. "Elbette, evet. Marsali. Mar–sa–lee. İşte böyle. Evet, sen Mar–sa–lee bu adamı, eli ve muhtemelen diğer bölümü de olmadığı halde, kocan olarak kabul ediyor musun? Bugünden itibaren sevip sayacağına..." Bu noktada sesi giderek azaldı, ilgisi fener ışığında dolaşıp çizgili bir yün çorabı iştahla çiğneyen koyunlarından birine gitmişti.</p>

  <p class="normal">"Ediyorum!"</p>

  <p class="normal">Peder Fogden kendine gelerek gözlerini kırptı. Yeniden geğirmesini önlemek için başarısız bir girişimde bulundu ve parlak mavi bakışları Fergus'a yöneldi.</p>

  <p class="normal">"Senin bir adın var mı? Ve bir penisin?"</p>

  <p class="normal">"Evet," dedi Fergus, özel olmaması için genel bir cevap seçerek. "Fergus."</p>

  <p class="normal">Peder hafiften kaşlarını çattı. "Fergus mu?" dedi. "Fergus. Fergus. Evet, Fergus, tamam. Bu kadar mı? Başka bir adın daha yok mu? Başka bir ad daha olmalı."</p>

  <p class="normal">"Fergus," diye tekrarladı Fergus, sesinde bir zorlanma olduğu belliydi. Fergus sahip olduğu tek isimdi – orijinal Fransız ismi Claudel idi. Jamie yirmi sene önce tanıştıkları zaman ona Fergus adını vermişti. Ama doğal olarak genelevde doğan bir piçin eşine verecek bir soyadı yoktu.</p>

  <p class="normal">"Fraser," diye cevapladı yanımdaki derin, kendinden emin ses. Fergus ve Marsali şaşkınlıkla bakışlarını arkaya çevirdiler ve Jamie başını salladı. Gözleri Fergus'un gözleriyle buluştu ve belirsizce gülümsedi.</p>

  <p class="normal">"Fergus Claudel Fraser," dedi yavaş ve açıkça. Fergus'a bakarken bir kaşını kaldırdı.</p>

  <p class="normal">Fergus donakalmıştı. Ağzı açık kalmıştı ve gözleri simsiyahtı. Sonra hafifçe başını salladı ve yüzü ışıldadı, sanki içinde etrafı aydınlatan bir mum vardı.</p>

  <p class="normal">"Fraser," dedi pedere. Sesi kısıldı ve boğazını temizledi. "Fergus Claudel Fraser."</p>

  <p class="normal">Peder Fogden başını yana eğdi, gökyüzünü izliyordu. Hilâl biçimindeki ay ağaçların üzerine yükselmişti, ayın diğer kısımları karanlıktı. Fergus'a bakmak için başını eğdi, rüyadaymış gibi görünüyordu.</p>

  <p class="normal">"Ahh, bu çok güzel," dedi. "Değil mi?"</p>

  <p class="normal">Maitland'ın onu hafifçe kaburgalarından dürtmesiyle sorumluluklarının farkına vardı.</p>

  <p class="normal">"Ayy! Evet. Karı ve koca. Evet, ben bildiriyorum ki siz... hayır, bu doğru değil, kadını kabul edip etmediğini söylemedin," diye ekledi yardım edercesine.</p>

  <p class="normal">"Ediyorum," dedi Fergus. Marsali'nin elini tutmuştu; şimdi bıraktı ve aceleyle elini cebine attı, ortaya altın bir yüzük çıktı. Bunu İskoçya'dan aldığını anladım ve o zamandan bu yana yüzüğü saklamıştı, evlilikleri resmileşene kadar ortaya çıkarmak istememişti. Bu kutsama peder tarafından değil Jamie tarafından yapılacaktı.</p>

  <p class="normal">Fergus yüzüğü kızın parmağına takarken kumsal sessizleşti, bütün gözler küçük altın halkada ve üzerindeki yan yana duran başlardaydı, biri sarı biri siyahtı.</p>

  <p class="normal">Böylece kız yüzüğü takmış oldu. On beş yaşındaki kızın mücadele için inadından başka bir şeyi yoktu ve kazanmıştı. "Onu istiyorum," demişti. Ve sözünün arkasında durmuştu, annesinin itirazlarına, Jamie'nin engellemelerine, Fergus'un vicdanına, kendi korkularına, yurt özlemine, zorluğa, okyanus fırtınalarına ve gemi kazasına rağmen.</p>

  <p class="normal">Yüzünü yukarıya kaldırdı, kendi yüzünü Fergus'un gözlerinde görebiliyordu. Birbirlerine baktıklarını görüyordum ve gözlerimin dolduğunu hissettim.</p>

  <p class="normal">"Onu istiyorum." Evlendiğimiz zaman bunu Jamie'ye söylememiştim; o zaman onu istemiyordum. Ama ondan sonra üç kez bunu söylemiştim; Craigh na Dun'da iki kez ve Lallybroch'ta de bir kez.</p>

  <p class="normal">"Onu istiyorum." Hâlâ onu istiyordum ve artık hiçbir şey aramıza giremezdi.</p>

  <p class="normal">Jamie bana bakıyordu, bakışlarını hissedebiliyordum; koyu mavi ve şafaktaki deniz gibi berraktılar.</p>

  <p class="normal">"Ne düşünüyorsun, <span class="ideitalik">mo cridhe</span>?" diye sordu yumuşak bir sesle.</p>

  <p class="normal">Gözyaşlarımı önlemek için gözlerimi kırptım ve ona gülümsedim. Ellerimin üzerindeki elleri sıcacıktı.</p>

  <p class="normal">"Sana üç kez söylediğim şey doğru," dedim. Ve parmak uçlarımda yükselerek onu öptüm, o sırada denizciler neşeyle kutlamaya başlamışlardı.</p>
</body>
</html>
