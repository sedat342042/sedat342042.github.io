<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>yolcu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h1baslik1" id="calibre_toc_34"><br class="chapter" />
  <span class="ideitalik">24<br class="chapter" />
  <br class="chapter" />
  Matbaacı A. Malcolm</span></h2>

  <p class="normal"> </p>

  <p class="normal">İlk mantıklı düşüncem şuydu, "Yağmur yağıyor. Burası İskoçya olmalı." İkinci düşüncem ise kafamın içinde dönen gelişigüzel karışık parçalardan başka bir şey değildi, birbirleriyle çarpışıyor ve küçük, önemsiz patlamalar meydana getiriyordu.</p>

  <p class="normal">Büyük bir zorlukla tek gözümü açtım. Gözlerimi sımsıkı kapamıştım ve bütün yüzümün su altındaki bir ceset gibi soğuk ve esintili olduğunu hissediyordum. Bu düşünceyle birden ürperdim, küçük bir hareketle ıslanmış kıyafetlerin beni sardığını anlamıştım.</p>

  <p class="normal">Kesinlikle yağmur yağıyordu – yumuşak bir halde yağan devamlı yağmur, yeşil kırda damlaların oluşturduğu belirsiz sese neden oluyordu. Oturdum, kendimi bataklıktan çıkan su aygırı gibi hissediyordum ve çabucak kendimi geriye doğru attım.</p>

  <p class="normal">Gözlerimi kırpıştırdım ve sağanak yağmura karşı gözlerimi kapadım. Kim olduğum ve nerede olduğum hissi uyanmaya başlamıştı – kendime gelmeye başlamıştım. <span class="ideitalik">Bree</span>. Yüzü öyle bir sarsıntıyla aklıma geldi ki sanki karnımdan yumruk yemiştim. Kaybın keskin görüntüsü ve ayrılığın acısı beni sardı, taş geçitteki kaosun belirsiz yankısını hatırlıyordum.</p>

  <p class="normal"><span class="ideitalik">Jamie</span>. İşte buydu; tutunduğum dayanak noktası, aklımdaki tek düşünce. Yavaş ve derin nefes almaya başladım, ellerim güm güm atan kalbimin üstündeydi. Jamie'nin yüzünü çağırıyordum. Bir anlığına onu kaybettiğimi düşündüm ama sonra geri geldi, gözlerimde berrak ve cesurdu.</p>

  <p class="normal">Bir kez daha doğrulmaya gayret ettim ve bu sefer kalktım, uzanan ellerimle yerden destek alıyordum. Evet, burası kesinlikle İskoçya'ydı. Elbette başka bir yer olamazdı ama İskoçya'nın geçmişteki haliydi. En azından ben öyle olmasını umuyordum. Her koşulda burası benim bıraktığım İskoçya değildi. Farklı şekillerdeki ağaçlar ve çalılar vardı; hemen benim aşağımda yeni yetişen akça ağaçlar vardı. Ben tepeyi çıkarken hiçbiri yoktu. Sahi ne zamandı? Bu sabah? İki gün önce?</p>

  <p class="normal">Taş halkadan geçtiğimden beri ne kadar zaman geçti ya da ne kadar zamandır halkanın aşağısındaki tepede bilinçsizce yattığıma dair bir fikrim yoktu. Elbiselerimin ıslaklığından tahmin ettiğim üzere, epey bir süredir buradaydım; iliklerime kadar ıslanmıştım. Küçük buz gibi bir su akıntısı, elbisemin altından aşağıya doğru süzülüyordu.</p>

  <p class="normal">Uyuşan yanağım karıncalanmaya başlamıştı. Bir elimi yanağıma götürdüm, kesilmiş şişliği hissedebiliyordum. Aşağıya doğru baktım ve üvez ağaçlarının meyvelerini gördüm; çimende siyah ve kırmızı renkte parıldıyorlardı. Çok uygun diye düşündüm, iyice keyiflenmiştim. Bir üvez ağacının altına doğru düşmüştüm – cadılığa ve büyüye karşı Kuzey İskoçyalılar'ın koruması.</p>

  <p class="normal">Üvez ağacının sağlam gövdesinden tutundum ve büyük bir çabayla ayağa kalktım. Kuzeydoğuya bakarken, destek almak için hâlâ ağacı tutuyordum. Yağmur gri rengiyle ufuğu görünmez hale getirmişti ama ben Inverness'ın bu yönde olduğunu biliyordum. Modern yollarda bir arabayla oraya varmak bir saati bile bulmazdı.</p>

  <p class="normal">Yol vardı; tepenin eteğinde uzanan kaba yolun çizgisini görebiliyordum, ıslanmış kır bitkilerinin yeşil parıltısı arasında siyah ve gümüş renkteydi. Ama yaya olarak kırk mil çeken bu yol, beni buraya getiren arabayla yaptığım yolculuğa göre çok uzak görünüyordu.</p>

  <p class="normal">Kendimi biraz daha iyi hissetmeye başlamıştım, doğruldum. Aklımdaki kaos ve karmaşa hissiyle birlikte, bacaklarımın cansızlığı da yok olmaya başlamıştı. Bu zaman yolculuğu korktuğum kadar kötü olmuştu; belki çok daha kötüydü. Yukarıdaki taşların korkunç varlığını hissedebiliyordum; ürperdim, tenim soğuktan karıncalanıyordu.</p>

  <p class="normal">Neyse ki hayattaydım. Şimdi artık bundan emindim ama taşların arasından kendimi attığım zaman bundan emin değildim. Ama Jamie'nin düşüncesi ellerime sıkı sıkıya tutunmuş ve beni özgürlüğe doğru çekmişti.</p>

  <p class="normal">Islanmıştım, üşüyordum ve kendimi hırpalanmış gibi hissediyordum, sanki kayalıklı bir sahilde sörf yapmış gibiydim. Ama buradaydım. Ve bu tuhaf ülkenin bir yerlerinde, bulmak için geldiğim adam vardı. Anılar ve korkular yok olmaya başlamıştı, ölümümün bir oyun olduğunu fark etmiştim. Geri dönemezdim; geri dönüş yolculuğu muhtemelen ölümcül olabilirdi. Kalmak için buraya geldiğimi fark edince, bütün tereddütlerin ve korkuların yerini tuhaf bir mutluluk aldı. Geri gidemezdim. Geride yapılacak bir şey yoktu ama ileride onu bulmak vardı.</p>

  <p class="normal">Pelerinimin su geçirmesi ihtimaline karşı, terziye kumaş ile astar arasına su geçirmez bir tabaka koymasını söylemediğim için kendime küfrederek, ıslanmış pelerine iyice sarıldım. Islak olmasına rağmen yün kumaş işe yaramış ve ben giderek ısınmaya başlamıştım. Küçük bir temasla rahatladım; sandviç paketim de benimle birlikte seyahat etmişti. Bu iyiydi, boş mideyle 40 millik yolu yürümek göz korkutucuydu.</p>

  <p class="normal">Şanslıysam eğer yürümeyebilirdim de. Bir at satın alabileceğim bir köy ya da bir ev bulabilirdim. Bulamazsam bile hazırlıklıydım. Planım Inverness'a gitmekti ve oradan da bir arabayla Edinburgh'a gitmek.</p>

  <p class="normal">Jamie'nin şu an tam olarak nerede olduğunu söylemenin bir yolu yoktu. Makalesinin yayınlandığı Edinburgh'da olabilirdi ama kolayca bulunabileceği bir yerde de olmalıydı. Eğer onu orada bulamazsam, Lallybroch'a evine gidebilirdim. Elbette ailesi onun nerede olduğunu biliyorlardır – eğer bir ailesi kaldıysa tabii. Bu düşünce üşümeme sebep olmuştu, ürpermiştim.</p>

  <p class="normal">Her sabah otoparktan çıkıp hastaneye giderken, önünden geçtiğim küçük kitap evi aklıma geldi. Poster satılıyordu burada; son bir kez Joe'nun odasına bıraktığım rengârenk örnekleri düşündüm.</p>

  <p class="normal">'Bugün, hayatının geri kalan günlerinin ilk günü,' yazıyordu bir posterde. Şapşal şapşal bakan bir civciv resminin üstünde yazıyordu, civciv gülünç bir şekilde kafasını yumurtanın kabuğundan çıkarmıştı. Diğer bir pencerede başka bir poster vardı; bir tırtıl resmedilmişti, çiçek sapında yukarıya doğru yavaş yavaş ilerliyordu. Çiçek sapının üstünden parlak renkleriyle bir kelebek yükseliyordu ve aşağıda da slogan vardı; 'Binlerce millik yolculuk tek bir adımla başlar.'</p>

  <p class="normal">Basmakalıp sözlerin en sinir bozucu yanı onların çoğunlukla doğru olması, diye düşündüm. Üvez ağacının aşağısına doğru iniyordum ve geleceğime doğru ilk adımımı atmıştım.</p>

  <p class="ortayazi">***</p>

  <p class="normal">Inverness'tan Edinburgh'a yapılan yolculuk uzun ve sarsıntılı geçmişti. Büyük arabanın içi hınca hınç doluydu, iki tane bayan vardı. Hanımlardan bir tanesinin de küçük ve mızmız bir oğlu vardı. Araçta ayrıca farklı tipte ve yaradılışta olan dört tane de bey bulunuyordu.</p>

  <p class="normal">Yanımda oturan küçük ve ilerlemiş yaşına rağmen neşeli olan Bay Graham, boynunda kâfur ve çadıruşağı otu bulunan bir kese taşıyordu. Bu keseden yayılan koku arabada bulunan diğer kişilerin gözlerini yakmış ve rahatsız etmişti.</p>

  <p class="normal">"Bu lanet gribin yayılmasına karşı bir önlem," diye bana açıklamada bulunuyordu, tütsü kabı gibi kesesini burnumun ucunda nazik bir şekilde sallayarak. "Sonbahar ve kış aylarında bunu hep yanımda taşıdım ve neredeyse otuz gündür hiç hasta olmadım!"</p>

  <p class="normal">"Çok ilginç!" dedim nazikçe, nefesimi tutmaya çalışarak. Bunda hiç şüphem yoktu; muhtemelen bu koku herkesi uzak bir mesafede tutuyordu, böylece mikroplar da ona ulaşmıyordu.</p>

  <p class="normal">Küçük çocuktaki etkisi de yararlı olmuştu. Arabanın içinde bir koku olduğunu belirten yüksek sesli yorumlardan sonra, tatlı Georgie yüzünü annesinin göğsüne gömmüştü; şimdi oradan etrafı gözetlerken biraz yeşil görünüyordu.</p>

  <p class="normal">Lazımlığın soğuk hava ya da başka bir şey için kullanıldığını anlamıştım. Hanımların edepliliğinden dolayı her bir saat de bir, araba durmak zorunda kalıyordu, bu noktada yolcular bıldırcın sürüsü gibi yol kenarındaki yeşilliğe dağılıyorlardı. Mesanesini ya da bağırsaklarını rahatlatmaya ihtiyacı olmayanlar bile, Bay Graham'ın çadıruşağı otlu kesesinden yayılan kötü kokudan uzaklaşmak için dışarıya çıkıyorlardı.</p>

  <p class="normal">Bir ya da iki değişimden sonra Bay Graham benim yanımdaki yerini Bay Wallace'a kaptırdığını görmüştü. Tombul genç avukat, Inverness'taki yaşlı akrabasının malikânesinin idaresini hallettikten sonra Edinburgh'a döndüğünü anlatıyordu.</p>

  <p class="normal">Bu yasal çalışmanın detaylarını onun kadar büyüleyici bulmuyordum ama bu şartlar altında, onun bana karşı olan açık ilgisi iç rahatlatıcıydı. Hatta cebinden çıkardığı ve dizine kurduğu küçük satranç tahtasında onunla birlikte oynamıştım.</p>

  <p class="normal">Satrancın karışık olmasından, yolculuğun verdiği rahatsızlıktan ve de Edinburgh'da neyle karşılaşacağımın beklentisinden dikkatim dağılmıştı. A. Malcolm. İsim milli marş gibi devamlı zihnimde dönüp duruyordu. A. Malcolm. Bu Jamie olmalıydı, mutlaka oydu! James Alexander Malcolm MacKenzie Fraser.</p>

  <p class="normal">Roger Wakefield, "Culloden'dan sonra Kuzey İskoçyalı isyankârların yargılanma şekillerini düşününce, Edinburgh gibi bir yerde takma isim kullanması onun için daha mantıklı olmuştur," diye açıklamıştı. "Özellikle de onun için, ne de olsa vatan hainliğinden yargılandı. Öyle görünüyor ki biraz alışkanlık yapmış," diye eklemişti eleştirircesine, vergilere karşı yazdığı el yazısına bakarken. "O zamanlar bu lanet olası ayaklanma zamanına yakınmış."</p>

  <p class="normal">"Evet, bu kulağa Jamie gibi geliyor," demiştim düz bir şekilde ama kalbim, bu cesurca kaleme alınmış fikirlerle donatılmış farklı ve dağınık yazının üstüne atlayacak gibi olmuştu. Benim Jamie'im. Eteğimin cebindeki küçük, sert dikdörtgene dokundum, Edinburgh'a ulaşmamıza daha ne kadar var diye merak ediyordum.</p>

  <p class="normal">Hava mevsime göre çok iyiydi, yolculuğumuzu engelleyen nadiren yağan yağmurdan başka bir şey olmamıştı. Seyahatimizi iki günden daha kısa bir sürede tamamlayacaktık, mola yerlerinde atları değiştirmek ve soluklanmak için dört kez durmuştuk.</p>

  <p class="normal">Araba, Boyd'un Beyaz Köpüğü isimli tavernanın arka tarafında bulunan avluya girdi. Edinburgh'da bulunan Royal Mile'ın eteğine yakın bir yerdeydik. Yolcular kozadan yeni çıkan kelebekler gibi açık havaya fırlamışlardı. Arabanın loşluğundan sonra Edinburgh'un bulutlu gri aydınlığı bile göz kamaştırıcı görünüyordu.</p>

  <p class="normal">Uzun süre oturduğumdan dolayı ayağıma iğneler batıyor ve karıncalanıyordu ama yine de acele ediyordum, yolculuk arkadaşlarım eşyalarını alırken avludan kaçmayı umuyordum. Tabii ki o kadar şanslı değildim; Bay Wallace sokağın kenarında beni yakaladı.</p>

  <p class="normal">"Bayan Fraser!" dedi. "Gideceğiniz yere kadar size eşlik etme zevkini bana verir misiniz? Bavullarınızı taşımada biraz yardıma ihtiyacınız olabilir." Omzunun üstünden at arabasına doğru baktı, han seyisi kalabalığın ortasında uyumsuz homurtular ve bağrışlar eşliğinde çantaları ve bavulları rastgele taşıyordu.</p>

  <p class="normal">"Teşekkürler ama ben... eee, bavulumu han sahibine bıraktım. Benim... benim..." Çılgınca söyleyeceğim kelimeleri arıyordum. "Eşimin uşağı daha sonra onu almaya gelecek."</p>

  <p class="normal">Tombul suratı 'eşim' sözünü duyunca hafiften asılmıştı ama gösterişli bir şekilde kendini toparlayabilmişti, elimi tuttu ve üzerine eğildi.</p>

  <p class="normal">"Anlıyorum. O zaman yolculuğumuzda size eşlik etme zevkini bana verdiğiniz için derin şükranlarımı size sunabilir miyim, Bayan Fraser? Ve belki daha sonra yeniden karşılaşırız..." Doğruldu, girdap gibi etrafımızda dönen kalabalığı inceliyordu. "Eşiniz sizi karşılamaya gelecek mi? Onunla tanışmak beni çok mutlu eder."</p>

  <p class="normal">Bay Wallace'ın bana olan ilgisi, gururumu okşamaktan ziyade sinir bozucu bir hal almaya başlamıştı.</p>

  <p class="normal">"Hayır, ben daha sonra ona katılacağım," dedim. "Ben de tanıştığıma memnun oldum, Bay Wallace; umarım yeniden görüşürüz." Bay Wallace'ın elini hevesle sıkmıştım. Bunun onda yarattığı şaşkınlığı kullanarak, yolcuların, seyislerin ve yemek satıcılarının oluşturduğu kalabalığın içine karışabildim.</p>

  <p class="normal">Arkamdan gelecek korkusuyla avlunun yanında durmaya cesaret edemiyordum. Döndüm ve Royal Mile yokuşuna doğru yürümeye başladım, eteklerimin izin verdiği kadarıyla hızla yürümeye gayret ederek kalabalığa doğru ilerliyordum. Buraya gelişim Pazar gününe denk gelmişti, bu yüzden şanslıydım. Sokakta dizilen satıcılar sayesinde, avlunun görünüş alanından iyice uzaklaşmış olacaktım.</p>

  <p class="normal">Kaçan bir yankesici gibi soluk soluğa kalarak, yokuşun yarı yolunda soluklanmak için durdum. Burada bir çeşme vardı ve nefesimi kontrol etmek için bunun kenarına oturdum.</p>

  <p class="normal">Buradaydım. Gerçekten buradaydım. Edinburgh arkamda yükseliyordu, Edinburgh Şatosu tepede parıldıyordu ve önümde, şehrin eteğinde Holyrood Sarayı ihtişamıyla görünüyordu.</p>

  <p class="normal">Bu çeşmenin yanında en son durduğumda, Süslü Prens Charles Edinburgh'un toplanmış vatandaşlarının karşısında durmuş onları yüreklendiriyordu. Neşeli bir halde çeşmenin oymalı başının kenarında duruyordu, bir ayağı havzadaydı ve destek almak için musluk başına ayağını koymuş bağırıyordu, "İngiltere'ye!" Kalabalık gürlemişti, onun gençliğinden ve cesaretinden bütün herkes memnun görünüyordu.</p>

  <p class="normal">Charlie'nin şimdi nerede olduğunu merak ediyordum. Culloden'dan sonra İtalya'ya gitmişti. Sanırım, bir kraliyet mensubu için sürgün hayatı nasıl geçiyorsa o da öyle yaşıyordu. Onun ne yaptığını ne biliyordum ne de umursuyordum. Tarihe geçmişti ve elbette benim hayatımdan da, arkasında bir harabe ve yıkıntı bırakmıştı. Şimdi sıra kurtarılanları görmeye gelmişti.</p>

  <p class="normal">Çok açtım; şafaktan sonra mola verdiğimiz Dundaff'ta, İskoç yulaf lapası ve haşlanmış koyun etinden oluşan kahvaltıyı yediğimizden beri ağzıma lokma atmamıştım. Cebimde son bir sandviç kalmıştı ama seyahat arkadaşlarımın meraklı bakışları altında, arabada bunu yemeyi istememiştim.</p>

  <p class="normal">Sandviçimi aldım ve dikkatlice ambalajını açtım. Beyaz ekmeğin üzerine fıstık ezmesi ve marmelat sürülmüştü. Hamurlaşmış ekmekten sızan marmelatın mor sıvısıyla bunu yemek oldukça zordu ama çok lezzetliydi.</p>

  <p class="normal">Ekmeğimi dikkatlice yedim, fıstık ezmesinin yoğun, yağlı tadına vardım. Kaç sabah ekmeğin üzerine bolca fıstık ezmesi sürüp, Brianna'nın beslenme çantası için bu sandviçlerden yapmıştım? Kararlı bir şekilde bu düşünceyi bastırarak oyalanmak için yoldan geçenleri incelemeye başladım. Modern zamanlardan biraz daha farklı görünüyordu insanlar; hem erkekler hem de kadınlar kısalmıştı ve yetersiz beslenmenin belirtileri açıkça görülüyordu. Fakat hâlâ onlara karşı bir yakınlık hissi vardı – birçok yılımı Boston'da, genizden konuşan insanların arasında geçirdikten sonra, bu sokakta 'r' harfini bastırarak konuşanların hızlı ve anlaşılmaz konuşmasını duyduğumda evde hissediyordum.</p>

  <p class="normal">Eski hayatımın son yoğun ve tatlı lokmasını yuttum, ambalaj kâğıdını elimde buruşturdum. Etrafıma bir göz attım ama kimse bana bakmıyordu. Elimi açtım ve plastik film kâğıdının gizlice yere düşmesini sağladım. Topak olduğu için çakıl taşlarının arasında yuvarlandı, kımıldandı ve sanki canlıymış gibi açıldı. Rüzgâr onu yakalamıştı ve küçük şeffaf kâğıt birden kanatlandı ve bir yaprak gibi gri taşların üzerinde rüzgârla sürüklendi.</p>

  <p class="normal">Geçen bir yük arabasının tekerliği onu kaptı; yansıyan ışıkla son kez göz kırptı ve etraftakiler fark etmeden gözden kayboldu. Çağ dışı varlığımın çevreye zarar verip vermediğini merak ediyordum.</p>

  <p class="normal">"Heyecana kapılıyorsun, Beauchamp," dedim kendi kendime. "İşe koyulma vakti." Derin bir nefes aldım ve durdum.</p>

  <p class="normal">"Affedersiniz," dedim, geçen bir fırıncı çocuğunun kolunu yakalamıştım. "Bir matbaacıyı arıyorum da. Bay Malcolm, Alexander Malcolm." Endişe ve heyecan zihnimde dolaşıp duruyordu. Ya Edinburgh'da Alexander Malcolm tarafından işletilen bir matbaa yoksa?</p>

  <p class="normal">Neyse ki vardı; çocuğun yüzü düşünürken buruştu ve sonra rahatladı. "Ahh, evet, madam. Bu yoldan aşağıya doğru gidin ve sola dönün. Carfax Geçidi'nde." Başıyla hemen selam vererek kolunun altındaki ekmek somunlarını yukarıya kaldırdı ve yeniden kalabalık sokağa atıldı.</p>

  <p class="normal">Carfax Geçidi. Kalabalığın içinden yürümeye başlamıştım, binaların pencerelerinden ara sıra yağan idrar yağmurundan kaçınmak için binalara yakın yürüyordum. Edinburgh'da yaşayan binlerce insan vardı ve lağım suyu çakıl taşlı sokakların oluklarından durmaksızın akıyordu, şükürler olsun ki yerçekimi ve sürekli yağmur burayı yaşanabilir hale getiriyordu.</p>

  <p class="normal">Carfax Geçidi'ne açılan dar, karanlık ağız hemen ilerde genişliyordu, Royal Mile'ın ferah sokağının hemen karşısındaydı. Öylece kalakalmıştım, oraya bakıyordum. Eğer birileri dinlese kalbimin atışlarını bir metre öteden duyabilirdi.</p>

  <p class="normal">Yağmur yağmıyordu ama yağması yakındı ve havadaki nem saçlarımın iyice kıvırcık olmasını sağlamıştı. Saçlarımı geriye doğru ittim ve ayna olmadan elimden gelenin en iyisini yaparak onları toplamaya çalıştım. Sonra hemen ilerdeki büyük pencere camında kendimi gördüm ve yakınlaşmak için acele ettim.</p>

  <p class="normal">Cam buğuluydu ama yansımamı hafiften görebiliyordum, yüzüm kızarmış ve gözlerim büyümüştü ama gayet derli topluydum. Tabii kıvırcık saçlarım her yerden çıkmayı başarmışlardı.</p>

  <p class="normal">Dükkânın içinde tezgâha yaslanmış bir kadın vardı. Yanında da üç tane küçük çocuk bulunuyordu. İşini bitirip sabırsızca onlara doğru döndüğünde göz ucuyla da onu izliyordum. Ortanca olan erkek çocuğuna küçük el çantasıyla vuruyordu kadın.</p>

  <p class="normal">Burası bir aktardı; yukarıya doğru baktığımda, kapısının üstündeki 'Haugh' adını gördüm ve birden bu yeri tanımanın verdiği bir heyecana kapıldım. Edinburgh'da yaşadığım zamanlarda buradan bitki almıştım. Camdaki dekor, renkli su ile dolu olan büyük bir kavanozun ilave edilmesiyle biraz değişmişti, kavanozda insana benzer bir şey yüzüyordu. Domuz ceniniydi ya da bebek bir Habeş maymunuydu; yan yan bakarken yüzü endişelendirici bir şekilde kavanozun yuvarlak kısmına dayalıydı.</p>

  <p class="normal">"Evet, en azından senden daha iyi görünüyorum!" diye mırıldandım, inatçı bir tokayı saçıma tıkıştırırken.</p>

  <p class="normal">İçerdeki kadından da daha iyi görünüyorum, diye düşündüm. İşi bitmişti, cüzdanını taşıdığı çantasına koydu, bunu yaparken ince yüzündeki kaşları çatıktı. Şehir sakinlerinin soluk bakışları onda da vardı ve teni de oldukça kırışıktı; burnundan ağzına olan kısımda derin bir tane vardı ve kaşlarını çatarken de alnında da kırışıklıklar oluşuyordu.</p>

  <p class="normal">"İçine şeytan kaçmış, seni küçük şantajcı," hep birlikte dükkândan gürültülü bir halde çıkarken kadın küçük çocuğa söyleniyordu. "Şu pençelerini ceplerinden çıkarma diye kaç kere söyledim?"</p>

  <p class="normal">"Affedersiniz." Öne doğru bir adım attım, araya girmiştim, ani bir merak duygusuyla harekete geçmiştim.</p>

  <p class="normal">"Evet?" Annelik ikazlarından sıyrılan kadın boş boş bana bakıyordu. Yakından daha çok eziyet görmüş gibi görünüyordu. Ağzının köşesi kasılmıştı ve dudakları içe doğru kıvrılmıştı – hiç şüphesiz dişlerinin olmadığından kaynaklanıyordu.</p>

  <p class="normal">"Çocuklarınıza hayran olmaktan kendimi alamadım," dedim, mümkün olduğunca yalandan hayran olmuş gibi yapıyordum. Onlara bakarken gözlerimin içi gülüyordu. "Ne kadar tatlılar! Kaç yaşında olduklarını bana söyler misiniz?"</p>

  <p class="normal">Kadının çenesi düşmüştü, birkaç dişinin olmadığı doğrulanmıştı. Bana bakarken gözlerini kırpıştırdı ve konuşmaya başladı, "Ahh! Elbette, çok naziksiniz, madam. Ah... bu Maisri on yaşında," dedi, burnunu koluna silen en büyük kızını göstererek, "Joe sekiz yaşında, parmağını burnundan çek, seni küçük şeytan!" diye tısladı, sonra döndü ve en küçüğünün başını gururla okşadı. "Ve Polly Mayıs'ta altısına girecek."</p>

  <p class="normal">"Gerçekten mi!?" Kadına bakıyordum, yapmacık bir şekilde şaşırmıştım. "Bu yaşta bunca çocuğa sahip olacak kadar yaşlı görünmüyorsunuz. Çok genç yaşta evlenmiş olmalısınız."</p>

  <p class="normal">Kendine çeki düzen verdi, yalandan gülümsüyordu.</p>

  <p class="normal">"Ahh, hayır! O kadar da genç sayılmaz; Maisri doğduğu zaman ben on dokuz yaşındaydım."</p>

  <p class="normal">"İlginç," dedim. Elimi cebime attım ve her çocuğa bir peni verdim, utangaç baş sallamalarıyla teşekkür ederek parayı almışlardı. "Size iyi günler ve böyle sevimli bir aileye sahip olduğunuz için de sizi tebrik ediyorum," dedim kadına ve gülümsedim, el sallayarak yanından uzaklaştım.</p>

  <p class="normal">En büyük çocuğu doğduğu zaman on dokuz yaşındaymış ve Maisri şimdi on yaşında. Kadın da yirmi dokuz yaşındaydı. Yeterli beslendiğim, temiz bir ortamda yaşadığım ve bir dişçim olduğu için, birden fazla defa hamile kalmayarak ve ağır iş yapmayarak bedenimi yıpratmadığım için Tanrı'ya binlerce kez şükrettim; o kadından çok daha genç görünüyordum. Derin bir nefes aldım, saçımı geriye doğru ittim ve Carfax Geçidi'nin karanlığına doğru yürüdüm.</p>

  <p class="ortayazi">***</p>

  <p class="normal">Uzun ve dönemeçli bir geçitti ve matbaa da sondaydı. Her iki tarafta da gelişen işletmeler ve gayrimenkuller vardı ama kapıda asılı olan beyaz levhanın dışında başka bir şeye dikkat etmedim.</p>

  <p class="normal"> </p>

  <p class="ortayazi">A. MALCOLM<br class="chapter" />
  MATBAA VE KİTAPEVİ</p>

  <p class="normal"> </p>

  <p class="normal">Hemen altında da şunlar vardı; <span class="ideitalik">kitaplar, kartvizitler, risaleler, gazete ilanları, mektuplar... vs.</span></p>

  <p class="normal">Elimi uzattım ve yazılı ismin siyah harflerine dokundum. A. Malcolm. Alexander Malcolm. James Alexander Malcolm MacKenzie Fraser. Belki...</p>

  <p class="normal">Sonra kendimi kaybettim. Kapıyı açtım ve içeriye girdim.</p>

  <p class="normal">Odanın karşısında, tek kanadı açılmış geniş bir tezgâh vardı. Bir yanında da birkaç şablon örneğini gösteren bir raf bulunuyordu. Posterler ve her çeşit bildiriler karşı duvara tutturulmuştu; şüphesiz numunelerdi.</p>

  <p class="normal">Odanın arka tarafındaki kapı açıktı, baskı makinesinin iri köşesi görünüyordu. Makinenin üzerine eğilmiş biri vardı ve sırtı bana dönüktü. O kişi Jamie'ydi.</p>

  <p class="normal">"Sen misin, Geordie?" diye sordu, arkasını dönmemişti. Üzerinde gömlekle pantolon vardı ve elinde de bir çeşit küçük bir alet vardı, baskı makinesinin içinde bir şeyler yapıyordu. "Çok uzun sürdü. Aldın mı–"</p>

  <p class="normal">"Geordie değil," dedim. Sesim her zamankinden yüksek çıkmıştı. "Benim," dedim. "Claire."</p>

  <p class="normal">Çok yavaş bir şekilde doğruldu. Saçları uzundu; bakır tutamları parlayan, kestane rengi saçları atkuyruğu şeklindeydi. Düzgünce bağlanan yeşil kurdeleyi görecek kadar vaktim olmuştu sonra geri döndü.</p>

  <p class="normal">Hiç konuşmadan bana bakıyordu. Yutkunurken bir titreme boğaz kasının aşağısına doğru ilerledi ama hâlâ bir şey dememişti.</p>

  <p class="normal">Aynı geniş, güler yüzlü surat, yana doğru meyilli koyu mavi gözler. Bir Viking'e ait geniş elmacık kemikleri hâlâ aynıydı. Geniş ağzı kenarlarından kıvrılıyordu, sanki sürekli gülümsüyor gibiydi. Gözlerinin ve ağzının etrafındaki çizgiler elbette derinleşmişti. Burnu biraz değişmişti. Bıçak gibi keskin kemiği öne doğru hafifçe kalınlaşmıştı, kırılmıştı. Onu daha ateşli göstermiş, diye düşündüm ama soğuk ilgisiz havası gitmiş ve bu görüntüsüne yeni bir çekicilik katmıştı.</p>

  <p class="normal">Tezgâha doğru gittim, sabit bakışları haricinde bir şey görmüyordum. Boğazımı temizledim.</p>

  <p class="normal">"Burnunu ne zaman kırdın?"</p>

  <p class="normal">Dudaklarının köşesi hafiften seğirdi.</p>

  <p class="normal">"Seni en son görüşümden üç dakika sonra... Sassenach."</p>

  <p class="normal">Bu adı söylerken tereddüt, neredeyse bir soru iması vardı. Aramızdaki mesafe bir adımı geçmezdi. Deneme amaçlı uzandım ve kırığın küçük izine dokundum, bronz tenine karşı kemik beyaz bir şekilde baskı yapmıştı.</p>

  <p class="normal">Geri çekildi, sanki aramızdan bir elektrik kıvılcımı atlamıştı ve sakin ifadesi darmadağın oldu.</p>

  <p class="normal">"Sen gerçeksin," diye fısıldadı. Solan renginden geriye kalanlar da uçup gitmişti. Gözleri döndü ve makinenin üzerinde olan kâğıtları ve kalıntıları etrafa saçarak birden yere yığıldı – iri bir adama göre gayet nazik bir düşüş diye dalgın bir halde düşündüm.</p>

  <p class="normal">Sadece bir baygınlık geçirmişti; yanına diz çöküp boğazındaki pelerini gevşetmeye başladığım zaman onun göz kapakları da titremeye başlamıştı. Artık içimde bir dirhem bile şüphe yoktu ama yine de ağır pelerini çıkarırken boğazına baktım. Elbette oradaydı, köprücük kemiğinin hemen üstündeki küçük üçgen şeklindeki yara; Majesteleri'nin Sekizinci Askeri Birliği'nin Şövalye Adayı Komutan Jonathan Randall'ın bıçağından kalma bir iz.</p>

  <p class="normal">Yavaşça kendi rengine dönmeye başlamıştı. Yanında oturdum. Elimin altındaki saçları kalın ve yumuşaktı. Gözlerini açtı.</p>

  <p class="normal">"Bu kötü, değil mi?" dedim. Aşağıya bakarak gülümsüyordum, yirmi sene önce başım onun kucağındayken düğün günümüzde bana söylediği sözlerin aynısını söylemiştim.</p>

  <p class="normal">"Bu kötü hem de çok kötü, Sassenach," diye cevap verdi, ağzı seğiriyordu, gülümser gibiydi. Birden doğruldu ve dik dik bana baktı.</p>

  <p class="normal">"Yüce Tanrım, sen gerçeksin!"</p>

  <p class="normal">"Sen de." Ona bakmak için yüzümü yukarı kaldırdım. "Ben senin öldüğünü düşünmüştüm." Sakin bir şekilde konuşmak istemiştim ama sesim bana ihanet etmişti. Beni sertçe kendine doğru çektiğinde gözyaşlarım yanaklarımdan akarak gömleğinin kumaşını sırılsıklam etmişti.</p>

  <p class="normal">Onun da titrediğini bir müddet sonra fark etmiştim, elbette sebeplerimiz aynıydı. Tozlu yerde ne kadar oturduk bilmiyordum, birbirimizin kolları arasında geçen yirmi yılın özlemiyle ağlıyorduk.</p>

  <p class="normal">Parmakları saçlarımda geziniyordu, ensemden aşağıya düşecek şekilde saçlarımı açmıştı. Yerinden çıkan tokalar çağlayan gibi omuzlarımdan aşağıya kaymış ve dolu tanesi gibi yerde tıngırdamaya başlamıştı. Benim parmaklarım ise onun kollarındaydı, gömleğin içindekileri inceliyor, sanki Jamie ortadan yok olacak diye korkuyordum.</p>

  <p class="normal">Aynı korkuyu duyuyormuşçasına birden beni omuzlarımdan tuttu ve kendinden uzaklaştırdı, umutsuzca yüzüme bakıyordu. Elini yanağıma koydu ve defalarca yüzümü sevdi, gözyaşlarımdan ve devamlı akan burnumdan dolayı böyle yapıyordu.</p>

  <p class="normal">Yüksek sesle burnumu çekmiş olmalıyım ki bu onu birden kendine getirdi, beni bıraktı ve acemice benim yüzümü ve sonra kendi yüzünü silmek için kullandığı mendili kolunun içinde acelece aramaya başladı.</p>

  <p class="normal">"Ver şunu bana." Tereddütle sallanan bez parçasını kaptım ve sert bir şekilde burnumu sildim. "Şimdi sen." Mendili ona verdim ve boğulmuş bir kaz gibi sesler çıkararak burnunu silmesini izledim. Ani bir heyecanla perişan bir şekilde kıkırdadım.</p>

  <p class="normal">O da gülümsedi, gözlerindeki yaşlarını parmaklarıyla silerken gözlerini benden alamıyordu.</p>

  <p class="normal">Birden ona dokunmamaya dayanamadım. Kucağına atıldım ve beni yakalamak için tam zamanında kollarını açtı. Kaburgalarının çıtladığını duyana kadar onu sıktım ve defalarca benim adımı sayıklarken ellerinin sırtımı okşadığını hissettim.</p>

  <p class="normal">Sonunda onu bıraktım ve geriye çekildim. Kaşlarını çatarak bacaklarının arasındaki yere bakıyordu.</p>

  <p class="normal">"Bir şey mi kaybettin?" diye sordum, şaşkındım. Yukarıya baktı ve gülümsedi, biraz utanmıştı.</p>

  <p class="normal">"Tamamen kendimi kaybedip altıma işedim diye korktum ama sorun yokmuş. Sadece bira kabının üstüne oturmuşum,"</p>

  <p class="normal">Gerçekten de kahverengi sıvının kokusu onun altından yavaşça yayılmaya başlamıştı. Ani bir ciyaklamayla ayağa kalkmak için çabaladım ve onu kaldırdım. Boşu boşuna geride kalan zararı telafi etmeye çalıştıktan sonra omuz silkti ve pantolonunu çözmeye başladı. Kalın kumaşı kalçalarının aşağısına kadar indirdi, sonra durdu ve bana baktı, hafiften yüzü kızarmıştı.</p>

  <p class="normal">"Tamam," dedim, ben de hafiften yanaklarımın kızardığını hissediyordum. "Biz evliyiz," dedim. Yine de gözlerim yerdeydi, nefesimin kesildiğini hissediyordum. "En azından, ben öyle olduğumuzu düşünüyorum."</p>

  <p class="normal">Uzun bir müddet bana baktı, sonra büyük ağzında bir gülümseme belirdi.</p>

  <p class="normal">"Evet, öyleyiz," dedi. Kirli pantolonunu çıkarmak için tekmeledi ve bana doğru yaklaştı.</p>

  <p class="normal">Bir elimi ona doğru uzattım, onu durdurmak için yeterli oldu. Ona yeniden dokunmayı her şeyden çok istiyordum ama tarif edilemez bir şekilde utanıyordum. Bunca uzun zamandan sonra yeniden nasıl başlayacaktık?</p>

  <p class="normal">O da utangaçlığın ve samimiyetin oluşturduğu baskıyı hissediyordu. Biraz ötemde durarak elimi tuttu. Bir müddet orada durdu, baş ve işaret parmağı arasında metal yüzüğü tutuyordu.</p>

  <p class="normal">"Onu hiç çıkarmadım," diye konuşmaya başladım. Bunu bilmesi onun için önemliymiş gibi görünüyordu. Yavaşça elimi sıktı ama bırakmıyordu.</p>

  <p class="normal">"Ben–" Sustu ve yutkundu, hâlâ elimi tutuyordu. Parmakları bir kez daha gümüş yüzüğü buldu ve ona dokundu. "Ben seni öpmeyi çok istiyorum," dedi yumuşak bir sesle. "Bunu yapabilir miyim?"</p>

  <p class="normal">Gözyaşlarımı engelleyemiyordum. İki damla aktı ve sonra devamı da geldi; onları hissedebiliyordum, yanaklarımdan aşağıya akıyorlardı.</p>

  <p class="normal">"Evet," diye fısıldadım.</p>

  <p class="normal">Beni yavaşça kendine doğru çekti. Birbirimize kenetlenmiş, ellerimizi göğsünün altında tutuyordu.</p>

  <p class="normal">"Bunu uzun zamandır yapmıyorum," dedi. Gözlerinin koyu maviliğinde hem umudu hem de korkuyu görebiliyordum.</p>

  <p class="normal">"Ben de," dedim yumuşak bir biçimde.</p>

  <p class="normal">Nazik bir biçimde yüzümü ellerinin arasına aldı ve dudaklarını benimkine değdirdi.</p>

  <p class="normal">Ne umduğumu tam olarak bilmiyordum. Son ayrılışımıza eşlik eden çağıldayan öfkenin bir tekrarını mı? Bunu sık sık hatırlamış, defalarca hafızamda yaşamıştım ama sonucu değiştiremeyecek kadar çaresizdim. Öncesinde karşılıklı paylaştığımız hoyrat ve sonsuz saatleri mi? Bunun özlemini çekmiştim, bunun anısıyla terleyerek ve titreyerek uykulardan uyanmıştım.</p>

  <p class="normal">Fakat şimdi iki yabancıydık. Sadece birbirimize dokunuyorduk, her birimiz birleşmenin yollarını arıyorduk. Yavaşça birbirimizi denercesine bunu yapmaya çalışıyorduk ve sessiz dudaklarımızla sözler veriyorduk birbirimize. Gözlerim kapalıydı ve Jamie'nin de gözlerini kapadığını biliyordum. Sadece birbirimize bakmaya korkuyorduk.</p>

  <p class="normal">Başını kaldırmadan beni yavaşça okşamaya başladı, kıyafetlerimin üzerinden kemiklerimi hissediyordu, kendini bedenimin varlığına alıştırıyordu. Sonunda eli kolumda gezinmeye başladı ve sağ elimi tuttu. Yeniden yüzüğü bulana kadar parmakları elimde dolandı ve yüzüğü çevirmeye başladı. Kuzey İskoçya modeli olan birbirine geçmiş gümüş halkayı hissediyordu, uzun zamandır takılı olduğu için yontulmuştu ama hâlâ belirgindi.</p>

  <p class="normal">Dudakları dudaklarımdan çekildi, yanaklarıma ve gözlerime doğru hareket etti. Ben de nazikçe onun sırtını okşuyordum, gömleğinin altındaki göremediğim izleri, eski yaranın kalıntılarını hissediyordum; yüzüğüm gibi yıpranmışlardı ama hâlâ belirgindiler.</p>

  <p class="normal">"Birçok kez seni gördüm," dedi, kulağıma fısıldayan sesi sıcaktı. "Birçok kez yanıma geldin. Bazen rüya gördüğüm zamanlarda. Ateşler içinde yattığım zamanlarda. Çok korktuğum ve çok yalnız hissettiğim zamanlarda. Ölmeyi istediğim zamanlarda. Sana ihtiyacım olduğunda her zaman seni görüyordum. Gülümsüyordun, kıvırcık saçların yüzüme değiyordu. Ancak hiç konuşmadın. Ve hiç bana dokunmadın."</p>

  <p class="normal">"Şimdi dokunabiliyorum," Uzandım ve şakaklarına, kulağına, yanağına ve çenesine kibarca dokundum. Elim ensesine, bakır saçlarının altına gitti ve sonunda başını kaldırdı ve yüzümü ellerinin arasına aldı. Koyu mavi gözlerinde aşk güçlü bir şekilde parıldıyordu.</p>

  <p class="normal">"Korkma," dedi yumuşak bir sesle. "Artık sadece ikimiz varız."</p>

  <p class="ortayazi">***</p>

  <p class="normal">Eğer kapının üstündeki dükkân zili çalmasaydı sonsuza kadar birbirimize bakıp durabilirdik. Jamie'den gözlerimi aldım ve kapıda duran siyah saçlı, kısa boylu sırım gibi adama bakmak için hemen kafamı çevirdim; adamın ağzı açık kalmıştı ve bir elinde küçük bir paket tutuyordu.</p>

  <p class="normal">"Ahh, sonunda geldin Geordie! Nerede kaldın?" dedi Jamie.</p>

  <p class="normal">Geordie hiçbir şey söylemiyordu ama gözleri şüpheyle patronuna bakıyordu. Patronu dükkânın ortasında yarı çıplaktı, üzerinde sadece gömlek vardı; pantolonu, ayakkabısı ve çorapları yerde duruyordu. Dahası ben onun kollarının arasındaydım; elbisem tamamen buruşmuş ve saçlarım dağılmıştı. Geordie'nin dar yüzü eleştiren bir kaş çatmasıyla buruşmuştu.</p>

  <p class="normal">"Bırakıyorum," dedi, Kuzey İskoçya'nın batısında yaşayanlara özgü bir ses tonuyla konuşmuştu. "Matbaacılık önemli bir meseledir, sizinle burada çalıştım ama ben bir Presbiteryenim ve benden önce babam da ve ondan önce dedem de öyleydi. Bir Katolik için çalışmak da bir meseledir. Papa'nın parası diğerlerininki kadar iyidir, değil mi? Fakat ahlaksız bir Katolik için çalışmak apayrı bir mesele. Böyle bir ruha sahip olan adamı, kendi dükkânının içinde seks âlemi yaparken görmek bu çok aykırı bir şey, söyleyeceklerim bu kadar. İşi bırakıyorum!"</p>

  <p class="normal">Kararlı bir şekilde paketi tezgâhın ortasına bıraktı, topuklarının üstünde döndü ve ağır adımlarla kapıya gitti. Dışarıda Tolbooth Saat Kulesi çalmaya başlamıştı. Geordie bize ayıplarcasına bakmak için girişte durdu.</p>

  <p class="normal">"Ve daha öğlen bile olmadan!" dedi. Kapı arkasından vurularak kapandı.</p>

  <p class="normal">Jamie bir anlığına onun arkasından bakakaldı, sonra yeniden yere yavaşça çöktü. Öyle çok gülüyordu ki gözlerinden yaş geliyordu.</p>

  <p class="normal">"Ve daha öğlen bile olmadan!" diye tekrarladı, yanaklarından akan gözyaşlarını silerken. "Ahh, Tanrım, Geordie!" Dizlerindeki tozu silkeleyerek bir ileri bir geri sallandı.</p>

  <p class="normal">Ben de kendimi gülmekten alamıyordum ama biraz endişeliydim.</p>

  <p class="normal">"Seni zor duruma düşürmek istememiştim," dedim. "Geri geleceğini düşünüyor musun?"</p>

  <p class="normal">Burnunu çekti ve yüzünü dikkatsizce gömleğinin eteğine sildi.</p>

  <p class="normal">"Ahh, evet. Hemen yolun karşısındaki Wickham Sokağı'nda oturuyor. Bir ara yanına gider ve... durumu anlatırım," dedi. Bana baktı, sonra durumu fark ederek ekledi, "Tanrı bilir, nasıl!" Bir anlığına yeniden gülmeye başlayacak gibi oldu fakat kendini tuttu ve ayağa kalktı.</p>

  <p class="normal">"Başka pantolonun var mı?" diye sordum, çıkardığı pantolonu aldım ve kuruması için tezgâhın karşısına astım.</p>

  <p class="normal">"Evet, yukarıda. Biraz bekle." Bir koluyla tezgâhın altına uzandı ve harfleri düzgünce işlenmiş DIŞARIDA tabelasıyla yanıma geldi. Bunu kapının dışına astı ve kapıyı içeriden kilitledi, sonra bana döndü.</p>

  <p class="normal">"Benimle yukarı gelir misin?" dedi. Davet edercesine kolunu uzattı, gözleri ışıl ışıldı. "Eğer sen de bunu ahlak dışı buluyorsan tabii?"</p>

  <p class="normal">"Neden olmasın?" dedim. Kahkaha atmak istiyordum, keyif şampanya gibi kanımda dolaşıyordu. "Biz evliyiz, değil mi?"</p>

  <p class="normal">Üst katta iki oda vardı, her biri bir taraftaydı ve küçük gizli bir dolap da katın ters tarafındaydı. Arka odanın baskı işlerine ayrıldığı aşikârdı; kapı tamamen açıktı ve kitaplarla dolu olan tahta sandıkları, iplerle düzgünce bağlanmış risale yığınlarından oluşan kuleleri, içki fıçılarını ve mürekkep tozunu, baskı makinesinin parçaları diye düşündüğüm karışık, tuhaf görünümlü aletleri görebiliyordum.</p>

  <p class="normal">Ön oda papaz hücresi gibi ayrı bir yerdeydi. Üzerinde çanak çömlekten yapılmış mumluk olan bir şifonyer vardı. Ayrıca bir lavabo, bir sandalye ve kamp yatağından daha küçük dar bir divan vardı. Onu gördüğüm zaman nefesimi bıraktım, o zaman uzun süredir nefesimi tuttuğumu anladım. Jamie yalnız yatıyordu.</p>

  <p class="normal">Etrafa çabucak bir göz atmamla odada bir bayanın varlığına ait olan bir işaretin olmadığını da görmüştüm ve kalbim yeniden normal ritmiyle atmaya başlamıştı. Burada Jamie'den başka kimsenin yaşamadığı açıktı. Yolun köşesini engelleyen perdeyi bir kenara itti ve askı dizisi meydana çıktı; bir çift gömlek, bir ceket, mat gri renkte olan uzun bir yelek, gri yün pelerin ve onun almaya geldiği bir pantolondan başka bir şey yoktu.</p>

  <p class="normal">Gömleği ve yeni pantolonunu giyinirken sırtını bana dönmüştü ama omuzlarının gerginliğinden kendinde olduğunun farkındaydım. Ben de aynı gerginliği ensemde hissedebiliyordum. Birbirimizi yeniden görmenin verdiği şoku atlatmak için birbirimize zaman tanımıştık ama şu anda birbirimizden tamamen utanıyorduk. Omuzlarını dikleştirdiğini gördüm, sonra bana bakmak için önüne döndü. Kahkaha atma ve ağlama isteği geçmişti ama yüzü yaşadığı birçok duygunun izlerini taşıyordu ve benim yüzümün de böyle olduğunu biliyordum.</p>

  <p class="normal">"Seni yeniden görmek çok güzel, Claire," dedi yumuşak bir sesle. "Ben düşünmüştüm ki bir daha hiç... evet." Hafiften ürperdi, sanki omuzlarını sıkan gömleğini rahatlatmaya çalışıyordu. Yutkundu sonra doğruca gözlerime baktı.</p>

  <p class="normal">"Çocuk?" dedi. Hissettiği her şey yüzünden belli oluyordu; ani umut, çaresizliğin verdiği korku ve ikisini bastırma çabası.</p>

  <p class="normal">Ona gülümsedim ve elimi uzattım. "Gel buraya."</p>

  <p class="normal">Taşların arasından geçmeyi başardığımda, yanımda getirdiğim şeyi iyice düşünmeye başlamıştım. Önceden cadılıkla savaştığım için bu sefer çok dikkatliydim. Fakat getirmek zorunda olduğum bir şey vardı; eğer bunları biri görürse çıkacak sorunlar da önemli değildi.</p>

  <p class="normal">Divanda yanıma oturması için onu aşağıya doğru çektim ve Boston'da paketlediğim küçük dikdörtgen paketi çıkardım. Su geçirmez ambalajı açtım ve içindekileri onun eline bıraktım. "İşte," dedim.</p>

  <p class="normal">Onları dikkatlice benden aldı. Büyük elleri fotoğrafları sımsıkı tutuyordu. Brianna'nın yeni doğmuş yuvarlak yüzü onun parmaklarının arasından belli oluyordu; battaniyenin üstündeki elleri yumruk şeklindeydi, yana yatık gözleri henüz doğmuş olmanın verdiği yorgunlukla kapalıydı ve uykusunda küçük ağzı hafiften açık kalmıştı.</p>

  <p class="normal">Jamie'nin yüzüne baktım; uğradığı şoktan dolayı tamamen ifadesizdi. Fotoğrafları göğsüne bastırdı, hareket etmiyordu ama gözleri büyümüştü, kalbine doğrultulan süngüyle donakalmış gibi dik dik bakıyordu.</p>

  <p class="normal">"Bunları sana kızın gönderdi," dedim. İfadesiz yüzünü kendime doğru çevirdim ve dudaklarına kibar bir öpücük kondurdum. Kendinden geçmiş halinden uyanmıştı; gözlerini kırptı ve yüzü yeniden hayata döndü.</p>

  <p class="normal">"Benim... o..." Sesi şoktan kısık çıkıyordu. "Kızım. Benim kızım. O... biliyor mu?"</p>

  <p class="normal">"Biliyor. Diğerlerine bak." İlk resmi ellerinin arasından aldım, Brianna'nın diğer fotoğrafını ortaya çıkardım; kremadan yapılan çiçeklerle süslenmiş ilk doğum günü pastası önünde duruyordu, ağzındaki dört dişiyle zafer kazanmışçasına şeytan gibi gülüyordu ve başının üstünde yeni peluş tavşanını sallıyordu.</p>

  <p class="normal">Jamie tarifi zor küçük bir ses çıkardı ve parmakları gevşedi. Küçük fotoğraf yığınını ondan aldım ve tek tek ona verdim. Brianna iki yaşında; kar kıyafetinin içinde kısa ve tombul görünüyordu, yanakları elma gibi yuvarlak ve kırmızıydı, tüy gibi saçları başlığının altından çıkmıştı.</p>

  <p class="normal">Bree dört yaşında; bir ayağını diğer bacağının üstüne atıp otururken, düzgün, çan biçimindeki saçları parıldıyordu ve fotoğrafa gülümsüyordu. Beyaz önlüğüyle poz için hazırdı ve öylece bekliyordu.</p>

  <p class="normal">Beş yaşında; ilk beslenme çantasını gururla taşıyordu, okula gitmek için okul otobüsünü bekliyordu.</p>

  <p class="normal">"Onunla gitmeme izin vermemişti, yalnız gitmek istedi. O çok cesur, hiçbir şeyden korkmuyor..." Açıklama yaparken, resimleri gösterirken ve devamlı değiştirdiğim fotoğrafları anlatırken kendimi yarı boğulur gibi hissediyordum.</p>

  <p class="normal">"Ahh, Tanrım!" dedi, Bree'nin on yaşındaki fotoğrafına bakıyordu. Mutfakta yere oturmuştu, kollarını Smoky'e dolamıştı. Bu resim renkliydi; köpeğin siyah tüylerine karşıt saçları parlıyordu.</p>

  <p class="normal">Jamie'nin elleri öyle kötü titredi ki artık fotoğrafları tutamıyordu; son birkaç tanesini ona ben göstermek zorunda kalmıştım. Bree artık büyümüştü, tuttuğu balığın kılçığına bakarak kahkaha atıyordu. Bir diğerinde gizemli bir dalgınlıkla pencerede duruyordu. Diğer fotoğrafta çıraları parçalamak için kullandığı baltanın sapına doğru eğilirken yüzü kızarmıştı ve saçları dağılmıştı. Bu fotoğraflar yüzünün her halini gösteriyor diye düşündüm; yüzü, uzun burnu, büyük ağzı, çıkık Viking elmacık kemikleri ve yana yatık gözler. Güçlü kemik yapısı, babasının kibar bir versiyonuydu, yanımda divanda oturan adamın, ağzından kelimeler dökülemeyen ve sadece yanaklarından sessiz gözyaşlarına mahkûm olan adamın.</p>

  <p class="normal">Elini fotoğraflara uzattı, titreyen parmakları parlak yüzeye dokunamıyordu, sonra döndü ve yıkılan çok yıllık bir ağacın kaybolan saygınlığıyla yavaşça bana yaslandı. Yüzünü omuzlarıma gömdü ve sessizliğe gömüldü, içi tamamen parçalanıyordu.</p>

  <p class="normal">Onu göğsüme yasladım, kollarımla titreyen geniş omuzlarını sıkıca sardım ve gözyaşlarım da onun saçına döküldü; kızıl dalgalarda küçük koyu lekeler oluştu. Yanağımı başına yasladım ve sanki o Brianna'ymış gibi bir şeyler mırıldandım. Bunu bir ameliyat gibi düşünüyordum –operasyon var olan yarayı onarmak için yapılsa bile, iyileşmesi acı verici oluyordu.</p>

  <p class="normal">"Adı?" Sonunda başını kaldırdı, elinin tersiyle burnunu sildi. Fotoğrafları nazik bir şekilde yeniden eline aldı, sanki dokunuşuyla parçalara ayrılacaktı. "Adını ne koydun?"</p>

  <p class="normal">"Brianna," dedim gururla.</p>

  <p class="normal">"Brianna?" dedi, resimlere kaşlarını çatmış bakıyordu. "Küçük bir hanımefendi için ne kadar korkunç bir isim!"</p>

  <p class="normal">Dayak yemiş gibi geriledim. "Korkunç değil!" diye cevabı yapıştırdım. "Çok güzel bir isim ve ayrıca bu adı ona vermemi sen söyledin! Korkunç bir isim demekle ne kast ediyorsun?"</p>

  <p class="normal">"Bu adı ona vermeni ben mi söyledim?" diye gözlerini kırpıştırdı.</p>

  <p class="normal">"Kesinlikle söyledin! Biz, biz... en son seni gördüğüm zaman." Yeniden ağlamamak için dudaklarımı kenetledim. En sonunda konuşmak için duygularımı kontrol altına almayı başardım, "Babanın adını bebeğe vermemi istemiştin. Adı Brian'dı, değil mi?"</p>

  <p class="normal">"Evet, öyle." Yüzündeki gülümseme diğer duygulara karşı baskın gelmek için çaba gösteriyordu. "Evet," dedi. "Evet, haklısın, söyledim. Sadece ben erkek olur diye düşünmüştüm."</p>

  <p class="normal">"Ve erkek olmadığı için üzgün müsün?" Ona ateş püsküren gözlerle baktım ve dağılmış fotoğrafları toplamaya başladım. Ellerini kollarımın üstüne koyarak beni durdurdu.</p>

  <p class="normal">"Hayır," dedi. "Hayır, üzgün değilim. Tabii ki değilim!" Dudakları hafiften seğiriyordu. "Ama bunun şaşırttığını inkâr edemem, Sassenach. Sen de öyle."</p>

  <p class="normal">Bir anlığına durdum, ona baktım. Aylarca kendimi buna hazırlamıştım ama şimdi dizlerimde derman yoktu ve karnım düğüm düğümdü. Benim yeniden ortaya çıkmamla tamamen gafil avlanmıştı; onun hüsrana uğrayıp uğramadığını az da olsa merak ediyordum.</p>

  <p class="normal">"Öyle olduğunu umuyorum. Geldiğim için üzgün müsün?" diye sordum. Yutkundum. "Gitmemi ister misin?"</p>

  <p class="normal">Elleri kollarımı öyle sıkmıştı ki ufak bir çığlık attım. Canımı acıttığını fark ederek tutuşunu gevşetti ama yine de tutuyordu. Bu soruyla yüzünün rengi tamamen kaçtı. Derin bir nefes aldı ve bıraktı.</p>

  <p class="normal">"Hayır," dedi, sakin olmaya çalışıyordu. "İstemiyorum. Ben–" Birden sustu, çenesi kenetlenmişti. "Hayır," dedi, bu defa çok kararlıydı.</p>

  <p class="normal">Bir eli elimi tutmak için aşağıya doğru kaydı ve diğeri de fotoğrafları almak için yere uzandı. Onları dizine koydu; başı eğik bir halde fotoğraflara bakıyordu, bu yüzden yüzünü göremiyordum.</p>

  <p class="normal">"Brianna," dedi yumuşak bir sesle. "Yanlış söylüyorsun, Sassenach. Onun adı Brianna." Tuhaf İskoç ağzıyla konuşuyordu, böylece ilk hece vurgulu çıkmış ikincisi ise zar zor telaffuz edilmişti. <span class="ideitalik">Bree</span>–anah.</p>

  <p class="normal">"<span class="ideitalik">Bree</span>anah?" dedim, hoşuma gitmişti. Başını 'doğru' anlamında salladı, gözleri hâlâ resimlerdeydi.</p>

  <p class="normal">"Güzel bir isim."</p>

  <p class="normal">"Beğendiğine sevindim," dedim.</p>

  <p class="normal">Bakışlarını kaldırdı ve benim gözlerime baktı, geniş ağzının köşesinde gizli bir gülümseme vardı.</p>

  <p class="normal">"Bana ondan bahset." İşaret parmağı kar kıyafetinin içindeki kısa boylu, tombik bebeği gösteriyordu. "Küçük bir kızken nasıldı? Konuşmaya başladığı zaman ilk ne söyledi?"</p>

  <p class="normal">Eli beni kendine doğru çekti ve ben de ona iyice yanaştım. İriydi, güçlüydü ve temiz çamaşır ile mürekkep kokuyordu, bir de tanıdık ve beni heyecanlandıran erkek kokusu vardı.</p>

  <p class="normal">"İlk kelimesi 'Köpek' oldu. İkinci kelimesi ise 'Hayır' oldu."</p>

  <p class="normal">Yüzündeki gülümseme genişledi. "Evet. O zaman köpekleri seviyor?" Kart gibi fotoğrafları karıştırmaya başladı, Smoky ile olanı bulmaya çalışıyordu. "Yanındaki sevimli bir köpekmiş. Bunun cinsi ne ?"</p>

  <p class="normal">"Bir Newfoundland." Resmi göstermek için öne doğru eğildim. "Burada bir tane de arkadaşımın ona verdiği yavru köpek var..."</p>

  <p class="normal">Loş gri ışık solmaya başlamıştı ve konuşmamız, benim Jessica Gutenberg'in dantel işlemeli korsajının altından gelen şiddetli, gizli bir guruldamayla kesilmeden önce yağmur çatıyı tıkırdatmaya başlamıştı. Fıstık ezmeli sandviçi yiyeli çok olmuştu.</p>

  <p class="normal">"Aç mısın, Sassenach?" diye sordu Jamie. Fazlasıyla, diye düşündüm.</p>

  <p class="normal">"Şey, evet, hazır sen de bunu sormuşken. Hâlâ üst çekmecende yiyecek bir şeyler saklıyor musun?" İlk evlendiğimizde, onun sürekli açlığını bastırmak için küçük de olsa hazırda yiyecek tutma alışkanlığımı geliştirmiştim. Herhangi bir çekmeceli sandığın üst çekmecesi genelde sandviç ekmekleri, küçük kekler ya da peynir parçalarıyla dolu olurdu.</p>

  <p class="normal">Kahkaha attı ve uzandı. "Evet, saklıyorum. Fakat şimdi pek fazla yok, sadece iki tane bayatlamış yulaf ekmeği var. En iyisi ben seni aşağıdaki tavernaya götüreyim ve–" Brianna'nın fotoğraflarını incelerken oluşan üzgün bakışların yerini panik dolu bakışlara bıraktı. Hemen pencereye bir göz attı; yumuşak eflatun renk açık griye dönüşmeye başlamıştı ve bakışlar daha da endişeli bir hal aldı.</p>

  <p class="normal">"Taverna! Tanrım! Bay Willoughby'yı unuttum!" Ayağa fırladı ve ben bir şey sormadan önce temiz çoraplarını almak için sandığa atıldı. Bir elinde çorapları, diğer elinde iki yulaf ekmeğiyle yanıma gelerek ikincisini kucağıma tutuşturdu ve sandalyeye oturdu, aceleyle ilkini giymeye başladı.</p>

  <p class="normal">"Bay Willoughby kim?" Yulaf ekmeğini ısırdım, kırıntılar etrafa dağıldı.</p>

  <p class="normal">"Lanet olsun," dedi, daha çok kendine konuşuyordu. "Öğlen onun yanına gideceğimi söylemiştim ama aklım başımdan uçup gitti! Şimdi saat dört olmalı!"</p>

  <p class="normal">"Evet, birkaç dakika önce saatin vurduğunu duymuştum."</p>

  <p class="normal">"Lanet olsun!" diye tekrarladı. Bir çift kalay düğmeli ayakkabıyı ayağına geçirmesiyle kalktı, askıdan ceketini aldı sonra kapıda durdu.</p>

  <p class="normal">"Benimle gelecek misin?" diye sordu endişeyle.</p>

  <p class="normal">Parmaklarımı yaladım ve ayağa kalktım, pelerinime sarılıyordum.</p>

  <p class="normal">"Vahşi atlar bile beni durduramaz," dedim.</p>
</body>
</html>
