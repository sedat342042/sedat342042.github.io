<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>yolcu</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h1baslik1" id="calibre_toc_16"><br class="chapter" />
  <span class="ideitalik">6<br class="chapter" />
  <br class="chapter" />
  Onun Kanıyla Aklanıyor</span></h2>

  <p class="normal"> </p>

  <p class="normal">Durum böyle olduğundan, eve sadece bir kez daha geldi. İki aydır mağarasında saklanıyor, nadiren avlanmak için geceleri dışarıya çıkıyordu, çünkü İngiliz askerleri hâlâ bölgedeydi ve Comar'a asker yerleştirmişlerdi. Askerler, gündüzleri sekizerli ya da onarlı küçük gruplar halinde bölgeden çekilip, kırsal bölgelerde toplanıyorlardı ve çalınacak az da olsa kalanları yağmalıyor, kullanamadıklarını da telef ediyorlardı. Ve bu yapılanların hepsi İngiliz Krallığı tarafından onaylıydı.</p>

  <p class="normal">Mağarasının bulunduğu tepenin aşağısında bir yol vardı. Yol, patika yoldan başka bir şey değildi ama yol hâlâ kullanılıyordu. Bazen rüzgâr iyi yönden estiği zaman, yoldaki kırmızı geyiklerin oluşturduğu küçük grubu görebiliyor ya da ertesi günü çamurlu yoldaki taze av izlerini bulabiliyordu.</p>

  <p class="normal">Bu, dağ yamacında işleriyle uğraşan insanlara yardımcı olduğu kadar, ona da yardımcı oluyordu – bu geyiklerden birkaç tanesi yeterliydi. Rüzgâr mağara tarafından estiğindeyse geyik görme gibi bir umudu olmazdı. O zamanlarda, iyi günlerde kitap okuması için karaçalı ve üvez ağaçlarının arasından yeterince ışık süzüldüğü mağara girişine uzanırdı Elinde çok kitap yoktu ama Jared üstün hünerleriyle birkaç tanesini Fransa'dan gizlice çıkarabilmişti.</p>

  <p class="normal1">Bu şiddetli yağmur yeni bir işe el atmamı sağladı, şöyle ki mağaram sular altında kalmasın diye suyun dışarıya gidebileceği lavabo gibi bir yeri, yeni yerime delikle açtım. Bazı zamanlarda, mağarada şokun etkisiyle geçirdiğim sarsıntılardan sonra daha bir sakin olmaya başladım. Artık ruhuma yardımcı olması için – ki bunu gerçekten çok istiyorum – küçük kilerime gidiyorum ve bir yudum rom alıyorum ama bunu her zaman yaptığım gibi tutumlu bir şekilde yapıyorum, çünkü bu şişe bittiğinde elimde başka bir tane daha olmadığını biliyorum.</p>

  <p class="normal1">Bütün gece ve ertesi günün kalanında sağanak yağmur yağmaya devam etti, bu yüzden dışarıya çıkıp dolaşamadım fakat zihnim sakinleştikçe düşünmeye başladım...</p>

  <p class="normal">Sayfanın karşısındaki gölgeler, üstündeki çalılar kıpırdadıkça hareket ediyordu. İçgüdüsel olarak buna alışmıştı; rüzgârın yönünü, seslerin geliş noktasını bir seferde anlayabiliyordu.</p>

  <p class="normal">Ayağa fırladı, eli hiç yanından ayırmadığı hançerindeydi. Ayraç için kullandığı granit taşı alarak, kitabını dikkatlice rafa koymak için durdu ve kendini mağaranın girişini oluşturan aşırı dar aralıktan yukarıya doğru çekti.</p>

  <p class="normal">Aşağıdaki yolda parlayan kırmızı ve metal renkler dikkatini çekti. Lanet olsun. Askerlerden bir kaçının yoldan ayrıldığı gibi bir korkuya kapılmıştı – bunun gibi etrafı otlarla sarılmış dikenli bir yokuş şöyle dursun, tezek ve süpürge otlarının bulunduğu normal bir açıklıkta bile ilerlemek için donanımlı değillerdi. Yine de bu kadar yakında olmaları demek, su almak ya da kendini rahatlamak için bile karanlık çökmeden mağaradan dışarıya çıkarak kendini riske atmaması anlamına geliyordu. Su testisine bir göz attı, neredeyse boş olduğunun bilincindeydi.</p>

  <p class="normal">Bir bağrış dikkatini yeniden aşağıdaki yola çekti; neredeyse tutunduğu kayadan kayacaktı. Askerler, omzunda küçük bir fıçının ağırlığıyla kamburlaşan küçük bir kişinin etrafını sarmıştı. Fergus, taze mayalanmış bira fıçısıyla yolun ortasındaydı. Lanet olsun, tekrar lanet olsun. Bu bira işini görebilirdi, aylardır içmiyordu.</p>

  <p class="normal">Rüzgâr yine yön değiştirmişti, bu yüzden söylenenlerden birkaç kelimeyi anlayabiliyordu ama küçük figür önündeki askerlerle tartışıyor gibi görünüyordu, boş olan diğer elini şiddetli bir şekilde sallıyordu.</p>

  <p class="normal">"Aptal!" dedi Jamie sessizce. "Fıçıyı onlara ver ve kaybol, seni küçük salak!"</p>

  <p class="normal">Bir asker iki eliyle fıçıya uzandığında, siyah saçlı küçük figür geriye doğru zıpladığında elinden kaçırdı. Jamie kızgınlıkla elini alnına vurdu. Fergus, bir otoriteyle karşılaştığı zaman – özellikle de İngiliz otoritesiyle – saygısızlık yapmaya asla karşı koyamazdı.</p>

  <p class="normal">Küçük figür şimdi geriye doğru sıçrıyor ve onu kovalayanlarla bağırarak konuşuyordu.</p>

  <p class="normal">"Aptal!" dedi Jamie şiddetli bir şekilde. "At onu ve kaç!"</p>

  <p class="normal">Fıçıyı atmak ya da kaçmak yerine Fergus'un kendi hızına güvendiği açıktı, askerlere arkasını döndü ve hakaret edercesine kıçını salladı. Oldukça sinirlenen birkaç Kırmızı Ceketli, çamurlu bitki örtüsüne girme riskini göze aldı ve onu kovalamak için yoldan ayrıldı.</p>

  <p class="normal">Jamie, liderlerinin bir kolunu kaldırdığını ve bağırdığını gördü. Fergus'un onları pusuya düşürmeye çalışırken aslında tuzağa düşeceğini anlamıştı Jamie. Fergus bağırıyordu ve askerlerin onun dediklerini çevirmek için iyi derecede Fransızca bildiği açıktı. Adamlardan birkaçı liderlerinin seslenmesi üzerine bir süre dururken, askerlerden dördü dans eden çocuğun üzerine atıldı.</p>

  <p class="normal">Fergus yana kaçıp, askerlerin arasında yılan balığı gibi kıvrılırken bir itiş kakış meydana geldi ve bağrışlar daha da artmaya başladı. Bütün bu kargaşa ve inleyen rüzgârın sesinde, Jamie kınından çekilen kılıçların sesini duyamıyordu ama sanki duyuyormuş gibi hissediyordu. Ne zaman bu sahneyi hatırlasa duymadığı bu sesler kulaklarında çınlayacaktı, ki uzun süre bu sahneyi hatırlayacaktı.</p>

  <p class="normal">Belki de bu askerlerin normal davranış biçimiydi. Belki Culloden'dan beri onun yakasına yapışan ölüm hissiyle ilgiliydi, sanki onun etrafındaki her şey bozulmuştu ve ona yakın olanlar risk altındaydılar. Bir kılıç sesi duysun ya da duymasın, havada sallanan bir bıçağın gümüş kavisini görmesine gerek bile kalmadan bedeni gerildi.</p>

  <p class="normal">Kavisin nereye gittiğini takip etmek, sonuca varmak ve sessiz bir şekilde 'Hayır!' diye bağırmak için bile beyni uyuşuktu. Adamların ortasına atılıp, bıçağı savuran bileği yakalamalı, zarar vermeden önce bıçağın yere düşmesini sağlamalıydı ama bunun için çok yavaştı.</p>

  <p class="normal">Granit taşı tutan elinden destek alarak yukarıya çıkıp, ileriye doğru koşmak için hissettiği bunaltıcı baskıya karşı, onu olduğu yere mıhlayan beyninin bilinçli kısmı, bunun saçma olduğunu söylüyordu. <span class="ideitalik">Yapamazsın,</span> diyordu, onu esir alan öfke ve korkunun arkasında çıkan cılız bir sesti bu. <span class="ideitalik">Bunu senin için yaptı; bunu heba edemezsin. Bunu yapamazsın</span>, diyordu, onu boğan işe yaramazlık hissinin altından ölüm gibi soğuktu ses. <span class="ideitalik">Hiçbir şey yapmamalısın.</span></p>

  <p class="normal">Ve o hiçbir şey yapmadı, sadece izledi. Bıçak tembelce sallanışını bitirip, küçük, neredeyse önemsiz bir pat sesiyle hedefine çarptı ve olay yaratan fıçı ırmağın yokuşundan aşağı yuvarlanarak gitti ve az ötedeki kahverengi suyun mutlu bir şekilde çağıldayarak aktığı yere son bir kez sıçradı.</p>

  <p class="normal">Bağırışlar şaşkınlık içinde birden kesildi. Dizleri tutmamaya başladı ve bayılmak üzere olduğunu anladı. Gözleri kırmızı-siyah beneklerle kararıyordu, gözlerinin önünde yıldızlar, şimşekler çakıyordu ama bu karartı Fergus'un küçük, marifetli ve zeki yankesici elinin son görüntüsünü silemeyecekti; çamurlu yolda öylece duruyordu, avcu yalvarırcasına yukarı doğru dönmüştü.</p>

  <p class="normal"> </p>

  <p class="normal">Rabbie MacNab mağaranın aşağısındaki yolda ıslık çalmadan önce, Jamie geçmek bilmez bir kırk sekiz saat boyunca beklemek zorunda kalmıştı.</p>

  <p class="normal">"O nasıl?" dedi Jamie doğrudan.</p>

  <p class="normal">"Bayan Jenny iyi olacağını söylüyor," diye cevap verdi Rabbie. Genç yüzü solgundu ve kanı çekilmişti; arkadaşının geçirdiği kazanın şokundan kurtulamadığı belliydi. "Ateşinin ve çürümenin de olmadığını söyledi" – yutkunma sesi duyulabiliyordu – "yani geri kalan parçada."</p>

  <p class="normal">"O zaman askerler onu eve getirdi?" Bir cevap beklemeden çoktan tepenin aşağısına doğru yürümeye başlamıştı.</p>

  <p class="normal">"Evet, öyle düşünüyorum," – Rabbie gömleğine yapışan dikenli çalıyı çıkarmak için durdu ve beyini yakalamak için acele etti – "Hepsi çok üzgünmüş. En azından komutan böyle söyledi. Ve Bayan Jenny'ye bir İngiliz altını verdiler, Fergus için."</p>

  <p class="normal">"Ahh, öyle mi?" dedi Jamie. "Çok cömertler." Ve eve gelene kadar bir daha konuşmadı.</p>

  <p class="ortayazi">***</p>

  <p class="normal">Fergus çocuk odasında öylece yatıyordu, yatağı cam kenarındaydı. Jamie odaya girdiği zaman gözleri kapalıydı, uzun kirpikleri çökük yanaklarına doğru hafifçe değiyordu. Her zamanki canlılığı, asık suratlılığı ve tavrı olmadan, yüzü biraz farklı görünüyordu. Geniş canlı ağzının üstündeki hafiften sivri olan burnu, ona bir şekilde aristokratik bir hava katmıştı ve teninin altındaki belirgin kemikleri, bir gün çocuksu yüzünün çekici bir hal alacağını vaat ediyordu.</p>

  <p class="normal">Jamie yatağa doğru ilerledi ve koyu kirpikler hemen açıldı.</p>

  <p class="normal">"Lordum," dedi Fergus ve yüzünde zayıf bir gülümseme belirdi, tanıdık ifadesi tekrar yüzünde belirmişti. "Burada güvende misiniz?"</p>

  <p class="normal">"Delikanlı, çok üzgünüm." Jamie yatağın yanına dizlerini çökerek oturdu. Yorganların üzerinde duran ve ucunda hiçbir şey olmayan sargılı bileğe bakmaya dayanamadı. Selamlamak için Fergus'un omzuna dokunmak için kendini zorladı ve keçeleşmiş siyah saçlarını nazikçe okşadı.</p>

  <p class="normal">"Çok acıyor mu?" diye sordu.</p>

  <p class="normal">"Hayır, lordum," dedi Fergus. Sonra gizlenen ani bir sancı yüzüne yansıdı ve utanmışçasına gülümsedi. "Evet ama çok fazla değil. Madam viski konusunda oldukça cömert davranıyor."</p>

  <p class="normal">Duvara yaslı masada, ağzına kadar dolu bir kadeh vardı ama çok azı içilmişti. Fransız şarabıyla büyüyen Fergus, viskinin tadından hiçbir zaman pek hoşlanmamıştı.</p>

  <p class="normal">"Üzgünüm," dedi Jamie yeniden. Söylenecek başka bir şey yoktu. Söyleyecek hiçbir şeyi yoktu, çünkü boğazı düğümlenmişti. Hemen aşağıya baktı, Fergus'un onu ağlarken gördüğünde üzüleceğini biliyordu.</p>

  <p class="normal">"Ahh, lordum dert etmeyin." Fergus'un sesinde bir uyarı vardı. "Ben çok şanslı biriyim."</p>

  <p class="normal">Jamie cevap vermeden önce zorla yutkundu. "Evet, yaşıyorsun ve bunun için Tanrı'ya şükürler olsun!"</p>

  <p class="normal">"Ahh, bundan da öte, lordum!" Yüzü hâlâ solgun olan Fergus'un gülümsemesini görmek için bakışlarını yukarıya çevirdi. "Anlaşmamızı hatırlamıyor musunuz, lordum?"</p>

  <p class="normal">"Anlaşma mı?"</p>

  <p class="normal">"Evet, Paris'te beni hizmetinize aldığınız zaman. O zaman bana demiştiniz ki eğer tutuklanır ve idam edilirsem, bir yıl boyunca ruhum için ayin düzenleyecektiniz." Sağlam eli, boynunda asılı olan eskimiş yeşilimsi madalyona (Aziz Dismas; hırsızların azizi) doğru ilerledi. "Ama sizin hizmetinizdeyken kulağımı ya da elimi kaybedersem–"</p>

  <p class="normal">"Hayatının geri kalan kısmında sana ben bakacağım." Jamie gülse mi ağlasa mı karar veremiyordu ancak geriye kalan tek elini okşadığı için şükran doluydu. "Evet, hatırlıyorum. Sözümü tutacağıma dair bana güvenebilirsin."</p>

  <p class="normal">"Ben size her zaman güvendim, lordum," dedi Fergus. Yorulduğu belli oluyordu; solgun yanakları olduklarından daha bir solgun olmaya başlamıştı. "Ben şanlısıyım," diye mırıldanıyordu, hâlâ gülümseyerek. "Bir de kibar bir beyefendi olmayı öğrendim, değil mi?"</p>

  <p class="ortayazi">***</p>

  <p class="normal">Fergus'un odasından çıktığı zaman Jenny onu bekliyordu.</p>

  <p class="normal">"Benimle papaz sığınağına gel," dedi Jenny dirseğinden tutarak. "Seninle biraz konuşmam lazım ve açık alanda daha fazla kalamam."</p>

  <p class="normal">Yorum yapmadan onu takip etti, Jamie mutfağa ve kilere ayrılan taş kaplı koridorun aşağısına yürüdü. Yere yerleştirilen kapak büyük tahta bir bölmeden oluşuyordu, deliklerle delinmişti, taş döşemeye harçlarla sıvandığı belliydi. Teorik olarak bu aşağıdaki sebze kilerine hava gitmesini sağlıyordu ama işin gerçeği; meraklı biri sebze kilerini araştırmaya kalkarsa, evin dışına gömülmüş kapıya ulaşırdı, bu da tavana yapılmış küçük bir bölmeden oluşuyordu.</p>

  <p class="normal">Bu bölme, sebze kilerinin hemen arkasına yapılan küçük papaz sığınağına ışık ve havanın girmesini sağlıyordu, harçlarla sıvanmış bu bölme çekildiğinde sebze kilerine ulaşılabiliyordu ve bu küçük odaya girmek için kısa bir merdiven de ortaya çıkıyordu.</p>

  <p class="normal">Odanın genişliği bir buçuk metreyi geçmiyordu, basit bir sıra, bir battaniye ve lazımlığın ötesinde başka bir şey yoktu. Büyük bir sürahi su ve sert bisküvilerin oluşturduğu küçük bir kutuyla, odanın eşyaları tamamlanıyordu. Aslında burası geçen birkaç yıl içinde yapılmıştı ve bu yüzden tam bir papaz sığınağı gibi değildi, çünkü burada bir papaz kalamaz veya buna ihtimal olmazdı. Burası sadece bir sığınaktı. İki kişi sıraya ancak yan yana oturarak sığabilirdi.</p>

  <p class="normal">Jamie bölme kapağını üstlerine çekip merdiveni indirir indirmez kız kardeşinin yanına oturdu. Bir müddet sessizce durdu, sonra derin bir nefes aldı ve konuşmaya başladı.</p>

  <p class="normal">"Artık buna katlanamıyorum," dedi. Öyle sessiz konuşuyordu ki Jenny onu duyabilmek için başını öne eğmek zorunda kaldı, tıpkı bir papazın tövbekâr birinin günah çıkarmasını kabul eder gibiydi. "Yapamıyorum. Gitmek zorundayım."</p>

  <p class="normal">Birbirlerine öyle yakın oturuyorlardı ki kız kardeşinin nefes alırken göğsünün inip kalktığını görebiliyordu. Sonra Jenny uzandı ve elini tuttu, küçük düzgün parmakları elini sıkıca tutuyordu.</p>

  <p class="normal">"Yeniden Fransa'ya gitmeye mi çalışacaksın?" Daha önceden iki kez Fransa'ya gitmeye çalışmıştı ama İngilizler'in bütün limanları sıkı denetim altına almasıyla, bu girişimi engellenmişti. İriliği ve ayrıksı saç rengi olan bir adam için, kimlik değiştirme etkisiz bir çözümdü.</p>

  <p class="normal">Başını iki yana salladı. "Hayır. Kendimi tutuklatacağım."</p>

  <p class="normal">"Jamie!" Şaşkınlıkla Jenny bir anlığına sesini yükseltti, sonra erkek kardeşinin elini uyarı amacıyla sıkmasıyla sesini yeniden alçalttı. "Jamie, bunu yapamazsın!" dedi kısık sesle. "Tanrım, asılabilirsin!"</p>

  <p class="normal">Başını eğik tutuyordu, sanki düşüncelere dalmıştı ama başını tereddüt etmeden iki yana salladı.</p>

  <p class="normal">"Sanmıyorum." Kız kardeşine bir göz attı, sonra da gözlerini uzağa çevirdi.</p>

  <p class="normal">"Claire... onun kalp gözü açıktı." Tam anlamıyla gerçek olmasa da mümkün olan en iyi açıklamanın bu olduğunu düşündü. "Culloden'da ne olacağını görmüş, yani bilmişti. Ve bana daha sonra ne olacağını da anlatmıştı."</p>

  <p class="normal">"Ahh," dedi Jenny yumuşak bir sesle. "Merak ettim. Bu yüzden bana patates ekmemizi ve bu yeri yapmamız gerektiğini söyledi."</p>

  <p class="normal">"Evet." Kız kardeşinin elini hafiften sıktı, sonra bıraktı ve ona bakmak için dar sırada hafiften döndü. "Kraliyetin bir zaman II. James sempatizanlarını avlayacağını söylemişti ve yaptılar. Fakat ilk birkaç yılın ardından, yakaladıkları adamları artık asmayacaklarını, esir alacaklarını ya da tutuklayacaklarını söyledi."</p>

  <p class="normal">"Artık mı!" diye tekrarladı kız kardeşi. "Eğer gitmek zorundaysan Jamie, haydut olmak zorundaysan ve bir İngiliz hapishanesine kendini kapattıracaksan, seni assalar ya da asmasalar–"</p>

  <p class="normal">"Bekle." Elini onu durdurmak için koluna koydu. "Sana daha hepsini anlatmadım. Bir İngiliz askerine doğru yürüyüp, teslim olmaktan bahsetmiyorum. Başıma konulmuş büyük bir ödül var, değil mi? Bunun boşa gitmesi yazık olur diye düşünmüyor musun?" Sesindeki neşeyi ortaya koymaya çalıştı; Jenny bunu anladı ve hemen ona baktı.</p>

  <p class="normal">"Yüce Meryem," diye fısıldadı. "Birinin sana ihanet etmesinden mi bahsediyorsun?"</p>

  <p class="normal">"Görünürde, evet." Bu plana mağarada yalnızken karar vermişti ama bu zamana kadar gerçek olacakmış gibi görünmüyordu. "Bu iş için en uygun kişinin Joe Fraser'ın olduğunu düşünüyorum."</p>

  <p class="normal">"Ama Jamie," diye fısıldadı. "Seni hemen asmasalar bile, bunu yapmak büyük risk Jamie, seni yakaladıklarında öldürebilirler!" Birden omuzları ızdırap ve yorgunluktan çökmüştü.</p>

  <p class="normal">"Tanrım, Jenny. Bunu umursayacağımı mı sanıyorsun?"</p>

  <p class="normal">Cevap vermeden önce uzun bir süre sessizlik oldu.</p>

  <p class="normal">"Hayır, sanmıyorum," dedi. "Ve seni kınadığımı da söyleyemem." Sesini ayarlamak için bir müddet durdu. "Ancak ben hâlâ umursuyorum." Parmakları erkek kardeşinin ensesini nazikçe okşadı. "Sen de kendine dikkat edeceksin değil mi?"</p>

  <p class="normal">Üstteki havalandırma bölmesi bir anlığına karardı ve ayak seslerinin tıkırtısı geldi. Belki hizmetçilerden biri kilere gidiyordu. Sonra loş ışık geri geldi ve Jenny'nin yüzünü bir kez daha görebildi.</p>

  <p class="normal">"Evet," dedi sonunda Jamie. "Dikkat edeceğim."</p>

  <p class="ortayazi">***</p>

  <p class="normal">Düzenlemeleri yapmak iki aydan fazla sürmüştü. Son söz söylendiğinde artık ilkbahar gelmişti.</p>

  <p class="normal">Mağaranın girişinin yanındaki en sevdiği kayanın üstüne oturmuş, akşam çıkan yıldızları izliyordu. Culloden'dan sonraki günlerde, anlık da olsa huzuru yakalamak için kendine zaman tanır hale gelmişti. Gün ışığı yok olduğunda, sanki nesneler içilerindeki ışıkla belli belirsiz görünmeye başlıyordu, gökyüzüne ya da yere karşı ana hatları belli bir şekilde öylece duruyorlardı, bütün detayları kusursuz ve keskindi. Işıkta apaçık görünen bir güvenin şeklini seçebiliyordu, üçgen şekliyle akşam karanlığında loş görünüyordu. Bir dakika içinde kanatlanacaktı.</p>

  <p class="normal">Vadinin karşısına bakıyordu, gözlerini mümkün olduğunca en uzaktaki tepeyi çevreleyen karaçamlara dikmişti. Sonra yukarıya yıldızlara bakmıştı. Orion takımyıldızı oradaydı, ufkun üstünde haşmetli bir halde yayılıyordu. Ve burç yıldızları da kararan gökyüzünde ortaya çıkmıştı. Gökyüzünü son kez görüyordu ve bunun keyfini çıkarmak istiyordu. Hapishanenin parmaklıklarını, kilitlerini, sağlam duvarlarını düşündü ve Fort William'ı hatırladı. Wentworth Hapishanesi'ni. Bastille'i. Havayı ve ışığı engelleyen yaklaşık bir buçuk metre kalınlığındaki kalın taş duvarları. Pisliği, kötü kokuyu, açlığı ve defnedilmeyi...</p>

  <p class="normal">Bu düşünceleri uzaklaştırdı. Yolunu seçmişti ve bundan mutluydu. Hâlâ gökyüzüne bakıyor, boğa burcu takımyıldızını arıyordu. Burçların en güzeli değildi ama kendi burcuydu. Boğa işaretinin altında doğmuştu, inatçı ve güçlüydü. Niyetlendiği şeyi yapmak için yeterince güçlü olduğunu umuyordu.</p>

  <p class="normal">Artan gece seslerinin ortasında keskin, uzun bir ıslık vardı. Körfezin üstünde eve dönüş yolunda şarkı söyleyen bir kuş olmalıydı. Birisi yolu çıkıyordu, bir dost.</p>

  <p class="normal">Eşi öldükten sonra Lallybroch'ta hizmetçi olan Mary MacNab olmalıydı. Çoğunlukla ona yiyecekleri ya da haberleri getiren oğlu Rabbie ya da Fergus olurdu ama daha önceden birkaç kez gelmişti.</p>

  <p class="normal">Her zamankinden farklı olarak, iyi donatılmış bir sepet getirmişti; kızartılmış soğuk keklik eti, taze ekmek, yeşil taze soğan, tam olmamış birkaç salkım kiraz ve bir fıçı bira. Jamie armağanını inceledi, sonra küçümser bir gülümsemeyle yukarıya baktı.</p>

  <p class="normal">"Veda yemeğim mi?"</p>

  <p class="normal">Kadın başını onaylarcasına salladı, sessizdi. Kısa boylu, grilerle donatılmış siyah saçlı bir kadındı ve yüzünde hayatın zorluklarıyla oluşan çizgiler vardı. Fakat gözleri tatlı bir kahverengindeydi, dudakları ise hâlâ dolgun ve kıvrımlıydı.</p>

  <p class="normal">Jamie onun dudaklarına baktığını fark etti ve hemen gözlerini sepete çevirdi.</p>

  <p class="normal">"Tanrım, öyle tokum ki hareket bile edemeyeceğim. Bir keki bile taşıyamam! Ama yine de siz bayanlar bunlarla uğraştınız değil mi?"</p>

  <p class="normal">Omuz silkti kadın, konuşkan biri değildi. Önünden sepeti alan Mary MacNab, taşlarla desteklenmiş tahta masanın üzerine yemeği sermeye başladı. İkisi içinde yer açtı. Bu alışılmamış bir şey değildi; yemek yerken bölgedeki dedikoduları ona anlatmak için daha önce de onunla yemek yemişti. Ancak eğer bu, Lallybroch'tan ayrılmadan önce yediği son yemeği ise ne kız kardeşi ne de çocuklar bu yemeği paylaşmak için gelmişlerdi, bu onu şaşırtmıştı. Belki çiftlik evinde misafirleri vardı ve fark edilmeden ayrılmaları sorun yaratacaktı.</p>

  <p class="normal">Sert, kirli yere bacaklarını çaprazlayarak kendi yerine oturmadan önce Jamie, nazikçe ilk o otursun diye el işareti yapmıştı.</p>

  <p class="normal">"Joe Fraser ile konuştunuz mu? Olay nerede olacak?" diye sordu, soğuk keklikten bir ısırık alırken.</p>

  <p class="normal">Kadın planının detaylarını anlattı; şafaktan önce bir at getirilecekti ve geçidin oradan dar vadiye çıkacaktı. Onlar dönecekler, kayalıklı dağ eteğini geçecekler ve aşağıya, Feesyhant Deresi'ne geri dönecekler, sanki o eve geliyor gibi yapacaklardı. İngilizler onu Struy ve Eskadale arasında Midmains'te bir yerde karşılayacaktı; pusuya düşmek için iyi bir yerdi. Çünkü küçük dar vadinin her iki yanında dik yamaçlar yükseliyordu ama birkaç adamın saklanacağı çayın kenarında ormanlık arazi bulunuyordu.</p>

  <p class="normal">Yemekten sonra kadın titizce sepeti topladı, şafak vaktinde ayrılmadan önce küçük kahvaltısı için yemek ayırmıştı. Jamie bundan sonra onun ayrılacağını ummuştu ama kadın gitmemişti. Yatak eşyalarını tuttuğu yeri aramaya koyuldu kadın, düzgünce yatağı yere serdi, battaniyeyi açtı ve ellerini kucağına bağdaştırarak yatağın yanına diz çöktü.</p>

  <p class="normal">Jamie kollarını kavuşturarak mağaranın duvarına yaslandı. Başını eğmiş kadına kızgınlıkla bakıyordu.</p>

  <p class="normal">"Bunun içindi, değil mi?" dedi. "Peki bu kimin fikri? Senin mi ablamın mı?"</p>

  <p class="normal">"Bu önemli mi?" Sakindi, elleri harika bir şekilde kucağında duruyordu ve kurdeleli siyah saçları düzgündü.</p>

  <p class="normal">Başını iki yana salladı ve onu ayağa kaldırmak için eğildi.</p>

  <p class="normal">"Önemli değil, çünkü olmayacak. Niyetin için teşekkür ederim ama–"</p>

  <p class="normal">Konuşması kadının öpücüğüyle kesilmişti. Dudakları göründükleri gibiydi; yumuşacıktı. Jamie sert bir şekilde kadını bileklerinden tuttu ve kendinden uzaklaştırdı.</p>

  <p class="normal">"Hayır, gerek yok ve istemiyorum." Rahatsız bir şekilde bedeninin, onunla aynı fikirde olmadığının ve pantolonunun anlaşmazlığın büyüklüğünü açıkça ortaya koyduğunun da huzursuzca farkındaydı. Dolgun tatlı dudaklarda beliren hafif gülümseme kadının da oraya baktığını gösteriyordu.</p>

  <p class="normal">Onu girişe doğru çevirdi ve hafifçe itti, kadının bu itmeye verdiği cevap yana çekilmek ve eteğini açmak için arkasına dönmek olmuştu.</p>

  <p class="normal">"Bunu yapma!" diye bağırdı Jamie.</p>

  <p class="normal">"Beni nasıl durdurmayı düşünüyorsun?" diye sordu kadın, giysisini çıkardı ve tek sandalyenin üstünde düzgün bir şekilde katladı. İnce parmakları korsesini açmayı çalışıyordu.</p>

  <p class="normal">"Eğer sen gitmeyeceksen, ben gitmek zorunda kalacağım," diye cevap verdi kararlılıkla Jamie. Arkasını döndü ve mağaranın çıkışına doğru yürümeye başladı, o sırada arkasından bir ses geldi.</p>

  <p class="normal">"Lordum!" dedi.</p>

  <p class="normal">Durdu ama arkasını dönmedi. "Beni bu şekilde çağırman uygun değil."</p>

  <p class="normal">"Lallybroch sizin," dedi. "Ve siz yaşadığınız sürece böyle olacak. Eğer siz oranın lorduysanız ben de sizi öyle çağıracağım."</p>

  <p class="normal">"Benim değil. Malikâne Genç Jamie'ye ait."</p>

  <p class="normal">"Sizin yaptığınız şeyleri yapan Genç Jamie değildi," diye cevap verdi kadın. "Ve bana böyle yapmamı söyleyen de kız kardeşiniz değil. Arkanızı dönün."</p>

  <p class="normal">Gönülsüzce arkasını döndü Jamie. Kadın ince entarisinin içinde çırılçıplaktı, saçları omuzlarına doğru serbest bırakılmıştı. Zayıftı gerçi bugünlerde hepsi öyleydi ama göğüsleri düşündüğünden de büyüktü ve göğüs uçları ince kumaştan belli oluyordu. İnce elbisesi diğer kıyafetleri gibi eskimişti, kenarlarından ve omuzlarından yıpranmıştı, neredeyse şeffaf gibiydi. Gözlerini kapattı. Kolunda hafif bir dokunuş hissetti; kendine hâkim olmak istiyordu.</p>

  <p class="normal">"Ne düşündüğünüzü çok iyi biliyorum," dedi kadın. "Leydinizle sizi gördüğümden, bunun aranızda nasıl olduğunu biliyorum. Ben buna hiç sahip olmadım," dedi kısık bir sesle, "evlendiğim iki erkekle de olmadı."</p>

  <p class="normal">Kuş gibi hafif olan dokunuş, onu kontrol etmek için hareket ediyordu ve kadının iş üzerindeki parmağı, burnu ile ağzı arasındaki oyuğa dokunuyordu.</p>

  <p class="normal">"İstediğim şey," dedi sessizce, "size farklı bir şey sunmak. Belki daha az ama kullanabileceğiniz bir şey; sizi bütün tutacak bir şey. Kız kardeşiniz ve çocuklar bunu size veremez ama ben verebilirim." Jamie onun nefes alışını duyabiliyordu ve yüzündeki dokunuşu uzaklaştırdı.</p>

  <p class="normal">"Bana evimi, hayatımı ve oğlumu verdiniz. Karşılığında size küçük bir armağan sunmama izin vermeyecek misiniz?"</p>

  <p class="normal">Jamie gözyaşlarının gözlerini yaktığını hissediyordu. Yüzüne yapılan hafif dokunuş, gözlerindeki yaşı sildi. Jamie yavaşça kollarını kaldırdı ve uzandı. Kadın masaya ve yatağa uzanırken, onun kucağına rahatça oturdu.</p>

  <p class="normal">"Ben... uzun zamandır yapmıyorum," dedi Jamie birden utanarak.</p>

  <p class="normal">"Ben de," dedi kadın, hafif bir gülümsemeyle. "Ama nasıl olduğunu hatırlayabiliriz."</p>
</body>
</html>
