<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>88</h2>

  <p>Strateji bir yana, henüz korkumu yenmeyi başaramamıştım.</p>

  <p>Ve başarabilecek gibi de görünmüyordum.</p>

  <p>Hücreme geri döndüm ve cep telefonumu kontrol ettim.</p>

  <p>İki mesaj vardı. Foucault ve Svendsen'den.</p>

  <p>Yardımcımı aradım.</p>

  <p>— Ne durumdasın? diye sordum.</p>

  <p>— Jura'dan bir sonuç yok. Jandarma Sarrazin olayında yerinde sayıyor. Bokböcekleri gizemini koruyor. Gabonlular fos çıktı. Tüm Franche-Comté'de yedi kişi var. Hepsi de kendi halinde insanlar.</p>

  <p>— Ya oradan sürgün edilmiş olanlar?</p>

  <p>— Saptamak zor. Çalışıyoruz.</p>

  <p>— Köleler hakkında bir şeyler buldun mu?</p>

  <p>— Hayır. Bilen yok. Eğer bu bir tarikatsa, son derece gizli...</p>

  <p>Foucault'nun lafını kestim, bu işin peşini bırakmasını söyledim. Zaten her konunun uzmanı olan Zamorski'den yeterince bilgi almıştım.</p>

  <p>Buna karşılık, ondan başka bir şey istedim:</p>

  <p>— Larfaoui dosyası hâlâ elinin altında mı?</p>

  <p>— Şu Narkotik'in ilgilendiği olay mı?</p>

  <p>— Evet. Bizim hikâyeyle bir bağlantısı olabilir.</p>

  <p>— "Bizim" hikâye mi? Benimle pek bir şey paylaştığın söylenemez, en azından şimdilik.</p>

  <p>— Dönüşümü bekle. Herifin, uyuşturucu satıcısı olarak profilini çıkar. Narkotik'teki çocuklarla konuş, mal teslimi nasıl yapıyormuş, düzenli müşterileri kimlermiş öğren. Ölümünden önce en son kimlerle telefon görüşmesi yapmış sapta. Banka hesaplarını kontrol et. Pazarda onun yerini kim almış öğren. Meyer ile Malaspey'den yardım al.</p>

  <p>— Ne arıyoruz?</p>

  <p>— Çok özel bir şebeke. Afrika kökenli bir uyuşturucu olan iboganın çevresinde dönen bir dolap.</p>

  <p>— Gabon'dan mı geliyor?</p>

  <p>— Senden de bir şey gizlenmiyor. Bu ülkenin bir rolü var, bu kesin. Ama henüz ne derecede bilmiyorum. Beni bu akşam ara.</p>

  <p>Telefonu kapattım ve Svendsen'in numarasını tuşladım.</p>

  <p>— Sana bir haberim var, dedi İsveçli heyecanlı bir sesle. Ve çok önemli. Haklıymışsın. Sarrazin'in vücudu üzerinde çalışılmış.</p>

  <p>— Seni dinliyorum.</p>

  <p>— Herifin iç organları nekroza uğramış. Ciddi bir şekilde çürümüş. Sanki en az bir ay önce ölmüş gibi. Oysa omuzlarda ölüm sertliği var.</p>

  <p>— Bir açıklaman var mı?</p>

  <p>— Elbette. Katil ona asit içirmiş. Sonra iç organlarının, bağırsaklarının çürümesini beklemiş. Ardından da, aşağıdan yukarı doğru karnını yarmış.</p>

  <p>Demek Sarrazin'in katili ölümle oyun oynamıştı. Sylvie Simonis'in katili de o olabilir miydi? Bir Işıksız mıydı? Veya mucize yaşamış olanlara esin veren kişi mi?</p>

  <p>Cam ağacının gövdesine kazınmış yazıyı düşündüm: IŞIKSIZLARI KORUYORUM. Sarrazin'i Manon'un öldürmediği kesin olan tek şeydi. O tarihte Scholastyka'da sürgündeydi.</p>

  <p>Svendsen devam ediyordu:</p>

  <p>— Pislik herif bütün bunları Sarrazin hayattayken yapmış. Kurbanının bağırsaklarını küvete döktüğünde adam yaşıyormuş ve şuuru açıkmış.</p>

  <p>Kanımın donduğunu hissettim. Hatırladığım kadarıyla jandarmada bağlandığını gösteren bir iz yoktu.</p>

  <p>— Sarrazin bağlanmamıştı.</p>

  <p>— Hayır. Ancak yapılan toksikolojik analizlerde kanında yüksek miktarda, felce neden olan bir madde bulundu. Herif onu doğrarken yerinden kıpırdayamıyormuş.</p>

  <p>Cinayet mahallini gözümün önüne getirdim. İki büklüm olmuş, fetüs biçimini almış bir beden. Leş kokan havada vızıldayan sinekler.</p>

  <p>— Ya böcekler?</p>

  <p><i>— Sarcophagidae</i> ve <i>Piophilidae</i> sineklerinin yumurtaları bulunmuş, burada olması gereken sinek türleri bunlar. Yani ölümden birkaç saat sonra demek istiyorum. Senin kadını öldüren çılgının işi, Mat. Hiç şüphe yok.</p>

  <p>— Teşekkür ederim. Sana raporunu yolladılar mı?</p>

  <p>— Valleret e-postayla attı. Sempatik biri.</p>

  <p>— Her ayrıntıyı incele. Bu çok önemli.</p>

  <p>— Bana biraz daha açıklama yapsan?</p>

  <p>— Daha sonra. Tüm bunlar bir yöntemin parçası. Önce tereddüt ettim, sonra düşüncelerimi yüksek sesle dile getirdim. Bir tür... bir tür, bir adamın diğer katiller arasında ön plan çıkmak için geliştirdiği bir üst yöntem...</p>

  <p>— Hiçbir şey anlamıyorum, dedi Svendsen. Ama heyecan verici görünüyor.</p>

  <p>— Paris'e döner dönmez, sana her şeyi açıklayacağım.</p>

  <p>— Güzel pazarlık, dostum.</p>

  <p>Yeniden dosyama döndüm, bir kez daha, elimdeki veriler ile gerçekleşen olaylar arasında bir bağ kurmaya çalıştım.</p>

  <p>Kafamı notlarımdan kaldırdığımda manastırın çanları on biri çalmaya başladı. Zamanın nasıl geçtiğini anlayamamıştım. Benedikten rahibelerinin yemek saatiydi. Kimseye görünmeden ortadan kaybolabilirdim, özellikle de rahibelerle birlikte yemekte olan Manon'la karşılaşma tehlikem yoktu. Birkaç kazağı üst üste giydikten sonra sırtıma pardösümü aldım.</p>

  <p>Sıra kemerlerin altında koşar adım yürürken birinin bana seslendiğini işittim:</p>

  <p>— Selam.</p>

  <p>Manon bir sütunun dibine oturmuştu, üzerinde kalın bir anorak vardı. Bir kaşkol ile bir bere takımı tamamlıyordu. Gırtlağımın kuruyuverdiğini hissettim.</p>

  <p>— Bana açıklamak ister misin?</p>

  <p>— Neyi?</p>

  <p>— Buraya geldiğinden beri her gün nereye kaybolduğunu.</p>

  <p>Ona doğru yaklaştım. Yüzünde pembenin bütün tonları vardı.</p>

  <p>— Sana hesap vermem mi gerekiyordu?</p>

  <p>Bu saldırgan tutumum karşısında sanki üzerine bir silah çevrilmiş gibi ellerini havaya kaldırdı:</p>

  <p>— Hayır, durumu abartman gerekmiyor. Burada herkes hareketlerinde özgürdür.</p>

  <p>— Sen öyle sanıyorsun.</p>

  <p>Sütundan uzaklaştı ve gerindi. Ensesi bile, tek başına bir cazibe merkeziydi.</p>

  <p>Gülümseyerek sordu:</p>

  <p>— Bir ilerleme sağlayabildin mi?</p>

  <p>Bacaklar iki yana açık, vücut gergin bir şekilde tam karşısında duruyordum. Kendine güvenen polisi oynuyordum. Ama hâlâ gırtlağım kuruydu ve konuşabilmek için iki defa yutkunmak zorunda kaldım.</p>

  <p>— Bu durum senin işine geliyor. Burada kalmak, bu manastırda gizlenmek. Annenin cinayeti Fransa'da soruşturulurken hem de.</p>

  <p>— Polisten kaçtığımı mı söylemek istiyorsun?</p>

  <p>— Belki de gerçeklerden kaçıyorsun.</p>

  <p>— Gerçeğin pek yakında olduğunu sanmıyorum. Yoksa buralarda ne işim olabilirdi.</p>

  <p>— Yani annenin katilini öğrenmek istemiyor musun?</p>

  <p>— Bununla sen ilgileniyorsun, öyle değil mi?</p>

  <p>Her söylediğime bir karşılık verdikçe öfkem artıyordu. İnatla gülümsemeyi sürdürüyordu. Onu çirkin buldum. Dudaklarının kenarlarındaki kıvrımlar yüzünden sert ve yaşlı görünüyordu</p>

  <p>— Sen gerçekten alık bir üniversitelisin.</p>

  <p>— Ne kadar hoş.</p>

  <p>— Neler olduğunun gerçekten bilincinde değilsin!</p>

  <p>— Senin sayende. Bana bildiklerinin dörtte birini bile söylemedin.</p>

  <p>— Senin iyiliğin için! Hepimiz seni korumaya çalışıyoruz! Bunu senin kafan almıyor mu, yoksa?</p>

  <p>Gülmeyi kesmişti. Yanaklarının pembeliği kırmızıya dönmüştü. Doğruldu ve aynı tonda bana cevap vermek için ağzını açtı. Ama birden vazgeçti ve yumuşak bir sesle sordu:</p>

  <p>— Beni tavlamaya kalkışmayacak mısın?</p>

  <p>Böyle bir soruyu beklemiyordum, bir an şaşırdım. Kısa bir sessizlik oldu, sonra bir kahkaha attım:</p>

  <p>— Biraz başardım, öyle değil mi?</p>

  <p>— Evet, fena sayılmaz.</p>

  <p>Krakov, renkleri, ışıkları ve efektleriyle kendine has bir dünyaydı. Büyük bir tablo gibi uyumlu ve çok özel bir evren. Gauguin'in ölçülü tonları, Rembrandt'ın ışık-gölge dağılımı...</p>

  <p>Manon koluma girmişti. Konuşmadan hızlı adımlarla yürüyorduk. Kaçamak gözlerle Manon'u profilden seyrediyordum. Saçları, küçük sevimli burnu mükemmel bir uyuma sahipti ve çocukluğuyla gizemli bir suç ortaklığı içindeydi. Ve gözlerinin lacivertliğiyle. Hafifçe kalkık kaşları yüzüne şaşkın bir ifade veriyordu, sanki dünyayı sorgularmış gibi bir hali vardı.</p>

  <p>Belli bir ritimde yürüyorduk. Daha önceki günlerde not aldığım işaret noktalarına artık hiç dikkat etmiyordum. Yollarda, sokaklarda, caddelerde rasgele dolaşıyorduk. Herhangi bir zamanda herhangi bir yerde bize saldırabilirlerdi, ama ben kaygılanmıyordum. Manon'un manastırdan çıkmasına tek şartla izin vermişlerdi; belli bir mesafeden bir veya birkaç korumanın bizi izlemesi koşuluyla. Dönüp hiç arkama bakmamıştım, ama onların orada olduğunu biliyordum. Rahip cüppeleri ve şişkin kaslarıyla.</p>

  <p>Şimdi hızlı yürüdüğümüz gibi hızlı da konuşuyorduk. Kaybettiğimiz zamanı yakalamak ister gibi.</p>

  <p>Manon beni soru bombardımanına tutuyordu:</p>

  <p>— Polisiye romanları sever misin?</p>

  <p>— Hayır.</p>

  <p>— Neden?</p>

  <p>— Kelimelerin gerçeklerin ağırlığın karşısında hiçbir gücü yoktur.</p>

  <p>— Ya bilgisayar oyunlarını?</p>

  <p>Bilgisayar oyunlarıyla tek ilişkim, öldürülen bir homoseksüelin evinde bulduğum, hırsızlık malı software stokuydu. Bunun izini sürerek de, aynı zamanda sevgilisi ve katili olan suç ortağına ulaşmıştık.</p>

  <p>Adımlarımız bizi Wawel Şatosu'nun yakınındaki tepeye kadar getirmişti. Vistül Nehri'nin karşısında duruyorduk. Nehir karanlık, hareketsiz ve yoğun bir kütleydi.</p>

  <p>Akşam oluyordu. Tuhaf, sıkıcı, tüm şehri kaplayan bir andı, etraf yavaş yavaş kararıyordu, sokak lambaları henüz yanmamıştı. Gerçek gecenin, uygarlığın izlerini silerek egemenliğini ilan ettiği gizemli saatlerdi bunlar.</p>

  <p>Nehrin diğer tarafında, şehir hâlâ karanlıktaydı. Duvarlardaki mavimsi yansıma mora çalan bir griye dönüşüyordu.</p>

  <p>— Dönelim mi? diye sordu Manon.</p>

  <p>Cevap vermeden ona baktım. Gün gözlerinde batıyordu. Anorağının içine büzülmüş soğuktan titriyordu. Bir bankta oturmuştuk. Yerimden kımıldamadım, dünyayı kendine çeken, onu kendi arzusuna göre şekillendiren küçük bir kız gibi elimden tuttu.</p>

  <p>— Gel.</p>

  <p>Ruhunu Şeytan'a sattığı için annesi tarafından öldürülen Manon Simonis'i düşünüyordum. Hayvanları öldüren, ahlâksızca davranışlarda bulunan, tecavüze uğramış küçük kızı. Ya Tanrı'nın ya da Şeytan'ın sayesinde ölümden kurtulmuş çocuğu. Sartuis'deki soruşturma artık canıma tak etmişti. Neden böyle davrandığımı bilmeden, Manon'u kendime doğru çektim ve tutkuyla öptüm.</p>
</body>
</html>
