<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>75</h2>

  <p>Kışın kararttığı bir manzara. Kavrulmuş çıplak ağaçlar. Mezarlığa dönmüş, toprağı kararmış tarlalar. Keskin ışınlarını, radyoaktif dalgalar halinde gönderen bembeyaz bir gökyüzü.</p>

  <p>Fondaki bu iç karartıcı manzaradan gözlerimi ayırmadan geri geri yürüdüm ve tepenin üzerinde, tek başına dimdik ayakta duran bir ağaca baktım. Göğe doğru uzanan, ancak toprağa mahkûm, taşlaşmış bir ağaç. İçinde bulunduğum durumu düşündüm. Yerde yatan bir ölü, ardındaki gerçek ve ikisinin arasında da ben.</p>

  <p>Bir süreden beri, bu olayı ben soruşturmuyordum.</p>

  <p>Soruşturma beni cehenneme doğru sürüklüyordu.</p>

  <p>Dua etmeye karar verdim. Hem kendini Işıksızlara ve Manon Simonis olayına vakfetmiş Moraz için, hem de Agostina Gedda felaketine uğramış masum kurban Bucholz için.</p>

  <p>Yamaçtan aşağı indim. Etrafın ıssız olmasının tek bir yararı, görgü tanığının olmamasıydı. Bucholz'un evine döndüm ve holde bıraktığım pardösümü aldım. Doktorun cesedinin yattığı, harap holdeki salona bir göz attım. Evin içinde dolaştığım yerlere bir daha uğradım, ardımda en ufak bir iz bırakmamalıydım.</p>

  <p>Ceketimin yeniyle sokak kapısını kapattım.</p>

  <p>Cinayet mahallinden yirmi kilometre kadar uzaklaştıktan sonra bir korulukta durdum. Çantamdan temiz bir gömlek çıkardım ve üstümü değiştim. Omzum acıyordu, ancak yara yüzeyseldi. Gömleği, kravatı, kanlı ceketi, cesedin üzerinden aldığım kırık bıçağı bir araya topladım ve yaktım. Alev alması biraz zor oldu. Karşısına geçip bir Camel yaktım. Geriye külden ve bıçağın metalinden başka bir şey kalmayıncaya kadar bekledim, sonra bir çukur açtım ve cinayetimin kalıntılarını gömdüm.</p>

  <p>Arabaya döndüm, saat 17:00 olmuştu. Pau'da bir otel bulmaya karar verdim. Uyumalı ve unutmalıydım; kısa vadede tek hedefim buydu.</p>

  <p>Lourdes'a doğru yol aldım, sonra D94D karayoluyla otoyola çıkmak için kuzeye yöneldim: Pireneler'e doğru. Yolda, bir telefon kulübesinden jandarmayı arayıp, günlük ölüm listesine eklemeleri gereken bir ceset daha olduğunu belirttim.</p>

  <p>Arabamın direksiyonunda yeni bir dua mırıldanmaya başladım. Ama bu kez kendim için. Mezmurlar, Davud'un 51. Mezmur'u. Kafamın içi bir sünger gibi gözenek gözenekti, ve olayları bir bütün olarak hatırlayamıyordum. Çok geçmeden, ölümleri, yanıt bulmamış soruları, şüpheli yanlarıyla soruşturmam yeniden belleğimde canlandı. Stéphane Sarrazin'i düşündüm. Catania'dan onunla temas kurmamıştım ve bir önceki gün bana üç mesaj bırakmıştı.</p>

  <p>Cazeviel'in kimliğini öğrenir öğrenmez onu aramam gerekiyordu. Katilin geçmişini saptamak için en iyi konumda olan o değil miydi? Moraz konusuna gelince jandarmanın yapacak çok işi vardı. Numarasını tuşladım. Telesekreter çıktı. İhtiyatlı davranarak mesaj bırakmadım ve yeniden derin düşüncelerime daldım.</p>

  <p>Hâlâ otoyoldaydım. Bir kez daha, elimdeki üç dosyayı düşünmeye ve aralarında bir mukayese yapmaya karar verdim.</p>

  <p><br /></p>

  <p><b>Mayıs 1999.</b></p>

  <p>Raïmo Rihiimäki "böcekler"le babasını öldürüyor.</p>

  <p>Şeytan'ın etkisi altında alınmış, sıcağı sıcağına alınmış bir intikam.</p>

  <p><br /></p>

  <p><b>Nisan 2000.</b></p>

  <p>Agostina Gedda, kocası Salvatore'yi aynı yöntemle öldürüyor.</p>

  <p>Yine Şeytan'ın etkisi altında alınmış soğukkanlı bir intikam.</p>

  <p><br /></p>

  <p><b>Haziran 2002.</b></p>

  <p>Sylvie Simonis yine aynı ritüelle kurban ediliyor.</p>

  <p>Yine bir intikam.</p>

  <p><br /></p>

  <p>Ruhunu Şeytan'a satmış küçük kızın öldürülmesinden on dört yıl sonra.</p>

  <p>Tek bir sorun var; çocuğun on dört yıl önce ölmüş ve gömülmüş olması.</p>

  <p>Bu durumda cinayeti kız işlemiş olamaz.</p>

  <p>Öyleyse Simonis olayındaki Işıksız kimdi?</p>

  <p>Araf'tan gelen, Şeytan'ın etkisi altındaki katil kimdi?</p>

  <p>Otoyolun ortasında havanda su dövüyordum, direksiyonu emniyet şeridine doğru kırdım. Motoru kapattım ve başımı "hayır, olamaz" dercesine salladım.</p>

  <p>Yanıt apaçık ortada olsa da son derece çılgınca ve ölçüsüzdü, böyle bir varsayımı başka birine söylemeye asla cesaret edemezdim.</p>

  <p>Şimdi, bir ses, sadece anlamak için bunu denememi kulağıma fısıldıyordu.</p>

  <p>Sartuis'de asla görmediğim, yokluğunun dikkatimi çekmiş olması gereken bir şey vardı.</p>

  <p>Manon Simonis'in ölümüyle ilgili elle tutulur bir kanıt ne görmüş ne de okumuştum. Savcılar delilleri karartmış, soruşturmayı yürütenler tek kelime etmemiş, gazeteciler olayı görmezden gelmişlerdi. Ancak her halükârda, asla ölüm kâğıdını veya otopsi raporunu görmemiştim.</p>

  <p>Manon Simonis hayatta olabilir miydi?</p>

  <p>Vitesi bire taktım ve stabilize emniyet şeridinden hızla hareket ettim. On kilometre sonra, Pau çıkışı bağlantı yoluna ulaştım. Gişelerde parayı ödedim ve lastiklerimi öttürerek yarım bir tur yaptım.</p>

  <p>Toulouse'a doğru.</p>

  <p>Fransa'yı enine geçerkenki ilk etap.</p>

  <p>Sartuis'ye ulaşmak için gece boyunca yol alacaktım.</p>
</body>
</html>
