<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>44</h2>

  <p>Çimenlerin üzerine yayılmış aileler güneşin cazibesine kapılmışlardı. Buzluklar, bira kutuları ve kâğıt tabaklar. Çocuklar oyun alanındaydı. Aileler ise neşe içinde kafaları çekiyordu. Arkalarında, Corolle sitesinin binaları, beyaz duvarları ve kırmızı panjurlarıyla legolardan yapılmış evleri andırıyordu.</p>

  <p>Park alanına, dışa doğru çıkıntı yapacak şekilde arabamı bıraktım, sonra yamaçtan indim. Piknikçilere gözükmemek için, ilk binanın çevresini kuşatan kurtbağrıların arkasından dolandım ve Manon'un dadısı Martine Scotto'nun oturduğu 15 no'lu apartmanın merdiven boşluğuna doğru ilerledim.</p>

  <p>Apartmanın girişi dar ve yarı aydınlıktı. İnterfon yoktu. Sadece, sakinlerin isimlerinin yer aldığı bir pano vardı. İsmi aradım; ikinci kattaydı.</p>

  <p>Yürüyerek çıktım ve zili çaldım. Cevap yoktu. Anlaşılan Martine Scotto evde değildi. Belki de, diğerleriyle birlikte aşağıda bahçedeydi. Ama onu tanımamın imkânı yoktu. Hayal kırıklığına uğramıştım. Bocalamaya başlamıştım ve önümde sadece birkaç dakika vardı.</p>

  <p>Cep telefonum çalmaya başladı.</p>

  <p>Arayan Faturatör'dü. Hep ilk olurdu, bunun için iddiaya bile girebilirdim.</p>

  <p>— Bir şeyler buldun mu?</p>

  <p>— Evet. Sylvie Simonis düzenli virmanlar yapıyormuş. Ama içlerinden biri, sanırım senin aradığınla tam örtüşüyor. Bir İsviçre hesabına üç ayda bir yapılan bir virman.</p>

  <p>— Ne zamandan beri?</p>

  <p>— Çok eski. Ekim 1989. O dönemde üç aylık aralıklarla on beş bin frank. Günümüzün, aşağı yukarı beş bin avrosu. Her üç ayda bir.</p>

  <p>Yumruğumla duvara vurdum. Yaptığım onca araştırmadan sonra, nihayet biri işe yaramıştı. Soruşturmadan bir sonuç alınamaması, Moraz, Cazeviel ve Longhini fiyaskolarından sonra, Sylvie bizzat harekete geçmeye karar vermiş ve bir özel dedektif tutmuştu. Ve bu dedektif on yıldan fazla bir süre onun hesabına çalışmıştı.</p>

  <p>— Alıcının ismini öğrenebildin mi?</p>

  <p>— Hayır. Para bir hesap numarasına yollanmış.</p>

  <p>— Gizliliği kaldırma imkânı?</p>

  <p>— Sorun değil. Uluslararası bir arama müzekkeresi çıkartman ve söz konusu paranın haksız bir kazanç olduğuna dair somut kanıtları sunman yeterli.</p>

  <p>— Kahretsin.</p>

  <p>— Bu paranın kaynağı ne? diye sordu Faturatör.</p>

  <p>— Kendi özel geliri, sanırım. Sylvie Simonis saatçiydi.</p>

  <p>— Bu durumda, sen bu işi unut, aslanım.</p>

  <p>— Ne yani, bunun başka bir yolu yok mu?</p>

  <p>— Bakacağım. Bana göre bu para sadece hesap numarasına transfer edilmekle kalmıyordu. Alıcının bunu bir başka hesaba, bu kez ismi belli bir hesaba virman yapması gerekiyordu.</p>

  <p>— Para transferini izleyebilir misin?</p>

  <p>— Bakacağım. Ama herif bizzat gelip parayı vezneden nakit olarak aldıysa, boku yedik.</p>

  <p>Teşekkür ettim ve telefonu kapattım. Giriş katına indim, diğer bütün olasılıkları bir yana itmiştim; belki de Sylvie sadece birikim olsun diye bir kenara para koyuyordu ve uzaktaki bir akrabasına yardımda bulunuyordu. Ama yine de bir özel dedektife para ödediğine inanıyordum. Bu adamın elinde, önemli ipuçlarını barındıran bir soruşturma dosyası olabilirdi. Belki de katilin kimliğini bile biliyordu!</p>

  <p>Girişteki camlı kapının önünde durdum. Dışarıda, çimenlerin üzerinde hayatın tatlılığı ve tembelliği hâkimdi. Erkeklerin hemen hepsi bıyıklı ve eşofmanlıydı; kadınlar ise pantolon ve çiğ renkli svetşörtler giymişti. Çocuklar sütunlu girişte zincirlerinden boşalmış gibi oyun oynuyordu. İnsanlar, barbeküdeki sosisler gibi güneşin altında kızarıyordu.</p>

  <p>Yeniden Foucault'nun numarasını tuşladım. İki çalıştan sonra açıldı:</p>

  <p>— Foucault! Durey.</p>

  <p>— Mat! Tam da senden bahsediyorduk.</p>

  <p>— Kiminle?</p>

  <p>— Karımla. Çocukla birlikte André-Citroën Parkı'ndayız.</p>

  <p>İnanamıyordum; sabahtan beri soruşturmayla ilgili haber beklerken bu salak herif sakin sakin yürüyüş yapıyordu! Onları köle gibi kullanmak için zaman zaman ekibindeki adamlara övgüler düzen Luc'ü düşünerek öfkemi bastırdım.</p>

  <p>— Bana yeni bir haberin var mı?</p>

  <p>— Mat, bugün pazar; bu sana bir şey ifade ediyor mu?</p>

  <p>— Üzgünüm.</p>

  <p>Foucault bir kahkaha patlattı:</p>

  <p>— Hayır. Değilsin. Ve ben de değilim. Longhini için aradın değil mi? Senin çocuk, bir görünmez adam.</p>

  <p>— Yeni ismini öğrenebildin mi?</p>

  <p>— Hayır. Besançon Valiliği engel çıkartıyor. Sosyal Güvenlik Sigortası'nın elinde hiçbir şey yok. Adli Sicil'e gelince, orada özel bir dosya var.</p>

  <p>— Ne geveliyorsun?</p>

  <p>— Jandarma tarafından saklanan bir dosya. O dönemde kaçmasına yardımcı olmuşlar.</p>

  <p>Demek jandarma, polise karşı yeniyetmenin tarafını tutmuştu ve işi, onun ortadan kaybolmasına yardımcı olacak kadar abartmışlardı. Bu koşullar altında, onu bulma umudu hiç kalmamıştı. Sırtımı camlı kapıya döndüm ve binanın arkasına kadar koridor boyunca ilerledim.</p>

  <p>— İzlenimlerimi söyleyebilir miyim? dedi Foucault.</p>

  <p>— Dinliyorum.</p>

  <p>Acil çıkış kapısını açtım ve kendimi otlarla kaplı dik bir yamacın dibinde buldum. Tepede köknarlar ağır ağır sallanıyor, soğuk güneş ışınları arada bir geçebiliyordu. Duvara dayandım.</p>

  <p>— Gözaltı süresi boyunca, polis çocuğu bayağı hırpalamış. Şoka girmiş.</p>

  <p>— Bunu sana kim söyledi?</p>

  <p>— Bir psikiyatr tarafından muayene edilmiş.</p>

  <p>— Nereden biliyorsun?</p>

  <p>— Sigorta. O dönemde, sigorta şirketi ödemeleri ailenin eski adresine yollamaya devam etmiş. Jandarma da hepsini alıcının adres değişikliği sebebiyle iade etmiş. Bütün faturalar, psikiyatrın konsültasyon raporları hâlâ şirkette duruyor.</p>

  <p>— Umarım bana psikiyatrın adını vereceksin.</p>

  <p>— Adını, adresini, evet.</p>

  <p>— Ve bana bunu şimdi söylüyorsun, ha?</p>

  <p>— Dün seni aradım. Ama henüz yeni adresini alamamıştım ve...</p>

  <p>— Bana ismi ve adresi ver.</p>

  <p>Not defterimi çoktan hazır etmiştim. Foucault bir an tereddüt etti:</p>

  <p>— Şey...</p>

  <p>— Ne var?</p>

  <p>— Yanımda değil, ben... Şu an parktayım.</p>

  <p>— Ofise gitmek için on dakikan var. Elini çabuk tutsan iyi edersin.</p>

  <p>Foucault telefonu tam kapatacakken sordum:</p>

  <p>— Bekle. Ya diğer araştırma? Şu aynı tip cinayetler?</p>

  <p>— Hiç.</p>

  <p>— Tüm Fransa'da bile mi?</p>

  <p>— Kimse mesajlarıma tepki vermedi. Emniyet'in ana datasında seninkine benzeyen tek bir cinayet bile yok. Bu onun ilk cinayeti, Mat.</p>

  <p>— Dokuz dakikan kaldı.</p>

  <p>Telefonu kapattım ve Svendsen'i aradım. Adli tabip telefonu açtı. Bir anda, boşuna aradığımı hissettim.</p>

  <p>— Benim çocuklar iş üstünde, ama yeni bir şey yok.</p>

  <p>— Seni başka şey için aradım.</p>

  <p>Tabip, bıkkın bir ses tonuyla derin bir iç çekti.</p>

  <p>— Seni dinliyorum.</p>

  <p>— Foucault, bizimkinin tarzında başka bir cinayete rastlamadı.</p>

  <p>— Yani? Belki de bu onun ilk işidir.</p>

  <p>— Ben aksini iddia ediyorum, hatta bundan eminim. Araştırma sırasında başka kriterleri de girmek gerekiyor.</p>

  <p>— Bu konuda ne yapmamı istiyorsun?</p>

  <p>— Foucault işe cinayetten başladı. Belki de cesetten başlamak gerekiyor.</p>

  <p>— Anlamıyorum.</p>

  <p>— Bunu kendin söyledin: Katilin imzası çürüme sürecine dayanıyor. Ölümün kronolojisiyle oynuyor.</p>

  <p>— Seni dinliyorum.</p>

  <p>— Dikkatsiz bir adli tabip, kurtlar tarafından kemirilmiş bir kadavradaki bu farklılıkları anlayamayabilir...</p>

  <p>— Dikkatsiz ve sarhoş.</p>

  <p>— Hayır. İleri derecede çürümüş bir halde bulunan cesetlerle ilgili ciddi bir araştırma başlatmak istiyorum, tüm Fransa'da.</p>

  <p>— Hangi yıllar arasında?</p>

  <p>— 1989-2002.</p>

  <p>— Bu kaç ceset demek, biliyor musun?</p>

  <p>— Mümkün mü, değil mi? Ülkedeki tüm adli tıp enstitüleri taranabilir mi?</p>

  <p>— Hemen bütün kayıtlara bakacağım. Ve kişisel numaralarını bildiğim meslektaşlarımı arayacağım. Pazartesiyi beklerken. Ama her halükârda bu zaman alacaktır.</p>

  <p>— Teşekkür ederim.</p>

  <p>Telefonu kapattım ve duvar boyunca ilerledim, tepemdeki kara köknarlar beni büyülemişti. Güneş köknarların ardına saklandığında üşüyordum. Pardösümün yakalarını kaldırıp Foucault'nun telefonunu beklemeye başladım.</p>

  <p>Tüm varsayımlar kafamın içinde dolanıp duruyor, ama hiçbiri tam anlamıyla içime sinmiyordu. Binanın arkasına gizlenmiştim ve kendimi güvende hissediyordum.</p>

  <p>En azından Sarrazin'in aklına beni burada aramak gelmezdi...</p>
</body>
</html>
