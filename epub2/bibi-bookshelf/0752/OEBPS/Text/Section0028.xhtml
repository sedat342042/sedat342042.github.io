<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>24</h2>

  <p>36'daki evrak rafımda her zamanki işler beni bekliyordu. Tutanaklar, nöbet raporları, Emniyet Müdürlüğü'nden gelen telgraflar, basın dosyaları... Hepsini birden aldım ve masamın üzerine fırlattım. Oturdum, Doudou'nun iki otomatiğini güderiye sardım, sonra kilitli çekmecelerimden birine koydum.</p>

  <p>Telefonuma uzandım. Öncelikle, ayinden hemen sonra apar topar gittiğim için özür dilemek amacıyla Laure'u aradım. Birkaç kalıplaşmış cümlenin ardından, bir süre tereddüt ettikten sonra, almaca doğru derin bir soluk verdim:</p>

  <p>— Sana bir şey söylemek istiyorum... Ben Luc'ün seyahatlerini araştırdım.</p>

  <p>— Yani?</p>

  <p>— Ortada bir kadın yok. Senin tahmin ettiğin gibi değil.</p>

  <p>— Emin misin?</p>

  <p>— Kesinlikle. Bana inan.</p>

  <p>Kadınlık gururunu okşamış mıydım, kocası için biraz daha fazla üzülmesini sağlamış mıydım, öğrenemeden telefonu kapattım. Önümdeki kâğıtları karıştırdım ve Malaspey'in Luc'ün madalyonuyla ilgili notunu okudum. Değersiz bir zımbırtıydı. Luc için kesinlikle önemli –Aziz Mikail– bir semboldü.</p>

  <p>Meyer'in Perreux olayındaki şüpheli hakkında hazırladığı raporu buldum. Kalderash Çingenesi. Çabucak okudum; iyi iş çıkarmıştı. Soruşturmanın ilerlediğini Dumayet'ye söyleyebilirdim artık.</p>

  <p>Foucault'yu aradım ve gelip telefonunu almasını söyledim. Ardından Svendsen'e telefon ettim. Luc'ün evinde bulduğum scanner'larla ilgili bir ilerleme kaydetmiş miydi öğrenmek istiyordum. Cümlemi bitirmeme müsaade etmedi:</p>

  <p>— Bunlar bir petscan'le elde edilmiş görüntüler. Bu, insan beyninin etkinliğini gerçek zamanda görüntülemeyi sağlayan bir makine. Klişeler, Brookhaven Ulusal Laboratuvarı Nükleer Tıp Bölümü'ne ait, burası New Jersey'de çok ünlü bir araştırma merkezi.</p>

  <p>— Peki, burada, tam olarak beynin hangi etkinliği söz konusu?</p>

  <p>— Bana söylenenlere göre, kriz anındaki hastaların beyinleri. Tehlikeli şizofrenler.</p>

  <p>— Katiller mi?</p>

  <p>— Daha çok, şiddet yanlıları.</p>

  <p>Bu tam da benim düşündüğüm şeydi. Ortaçağ'da, şeytanın varlığı bir çörten biçiminde ifade ediliyordu. XXI. yüzyılda ise, beyinde öldürmeye ve şiddete yönelten bir "kopukluk"la.</p>

  <p>Svendsen devam ediyordu:</p>

  <p>— Başka bilgiler de topladım. Bu hastaların bedenlerinde, şizofrenilerine bağlı olarak gelişen fiziksel biçimsizlikler de var. Geniş gövde, asimetrik yüz, fazla miktarda tüylenme... Sanki zihinsel rahatsızlıkları bedenlerinin biçimini değiştirmiş gibi. Bir tür Mister Hyde vakası...</p>

  <p>Bu değişimlerde Luc'ün ilgisini çeken neydi, anlamaya çalışıyordum. Kötülük, bedenlerini değişime uğratacak kadar bu yaratıklara "hâkim" oluyordu. Modern dünyanın iblisleri. Svendsen'e teşekkür edip telefonu kapatırken, Foucault kapıda belirdi.</p>

  <p>— Sağ ol, dedim, telefonunu uzatırken.</p>

  <p>— Kendininkini buldun mu?</p>

  <p>— Her şey yolunda. Başka?</p>

  <p>— Larfaoui'nin Besançon'da bağlantıları var mı, diye kontrol ettim. Hiçbir şey bulamadım.</p>

  <p>— Banka hesapları?</p>

  <p>— Hepsine baktım. Dikkat çeken bir durum yok. Ayrıca telefon faturaları, banka dekontları da temiz. Bütün konuşmalar, evinden yaptıkları da dahil, işle ilgili. Ama Besançon'a hiç telefon etmemiş. Bana göre başka bir hat kullanıyordu. Bu karılarını aldatan kocaların sıklıkla başvurduğu bir yöntem ve...</p>

  <p>— Tamam. Senden Larfaoui'nin faaliyetlerini biraz daha araştırmanı istiyorum. Kalitesiz içki dışında başka ne kaçakçılığı yapıyormuş öğren.</p>

  <p>Şu ya da bu şekilde, diğerleriyle bir bütünlük oluşturacak bir ayrıntı bulma konusunda umutlu değildim. Ama her şeye rağmen Kabiliyeli'nin katili sözüm ona bir rahipti. Bu da şeytanla bir bağ olabilirdi...</p>

  <p>— Ya unital6'nın e-postaları?</p>

  <p>— Dernekteki herifler her şeyi reddediyor. Hiçbir şey almadıklarına dair yemin ediyorlar!</p>

  <p>Hayal görmemiştim; Luc bu mesajları yollamıştı. Şimdilik bu işi bir kenara bırakmaya karar verdim.</p>

  <p>— Şeytan hakkındaki konferansa katılacakların listesi?</p>

  <p>— Burada, işte.</p>

  <p>Listeye hızla bir göz attım: rahipler, psikiyatrlar, sosyologlar, hepsi İtalyan'dı. İsimlerin arasında benim için bir şey ifade eden yoktu.</p>

  <p>— Süper, dedim kâğıdı masaya bırakırken. Son bir şey daha: Ben bu gece gidiyorum.</p>

  <p>— Nereye?</p>

  <p>— Özel işler. Dükkân sana emanet.</p>

  <p>— Ne kadar zaman için?</p>

  <p>— Birkaç gün.</p>

  <p>— Cebinden sana ulaşabilir miyim?</p>

  <p>— Şüphen olmasın.</p>

  <p><i>— Gerçekten</i> ulaşabilir miyim?</p>

  <p>— Mesajlarıma bakarım.</p>

  <p>— Küçük bir seyahat, ha, Dumayet'ye bundan bahsettin mi?</p>

  <p>— Birazdan yanına gideceğim.</p>

  <p>— Ya Luc... durumu nasıl?</p>

  <p>— Değişiklik yok. Elden daha fazlası gelmiyor. Bir an tereddüt ettim, sonra ekledim. Ama gideceğim yerde ona daha yakın olacağım.</p>

  <p>Teğmenim hafifçe kafasını salladı. Anlamıyordu.</p>

  <p>— Seni arayacağım, dedim gülümseyerek.</p>

  <p>Kapanan kapının ardından baktım, sonra Meyer'in yazdığı raporu aldım.</p>

  <p>— Gelmekle iyi yaptınız, dedi Dumayet, içeri girdiğimde. Kırk sekiz saatiniz doldu.</p>

  <p>Raporu önüne koydum.</p>

  <p>— İşte Le Perreux'nün raporu.</p>

  <p>— Ya gerisi?</p>

  <p>Kapıyı kapattım, masanın tam karşısına oturdum ve konuşmaya başladım. Larfaoui cinayeti. Kabiliyeli'nin dümenleri. İsimler: Doudou, Jonca, Chevillat. Gırtlaklarına kadar battıklarını anlattım. Ama Luc'ten ve onun tüm bunları bildiğinden söz etmedim.</p>

  <p>— Narkotik, kendi kapısının önünü temizlemek zorunda, dedi. Herkesin pisliği kendine.</p>

  <p>— Doudou'ya, bu işe karışmayacağınıza dair söz verdim.</p>

  <p>— Oo, bu ne şeref.</p>

  <p>— Bana başka bilgiler de verdi... Önemli bilgiler.</p>

  <p>— Narkotik'te olanlar bizi ilgilendirmez.</p>

  <p>— Levain-Pahut'yü arayabilirsiniz. Condenceau'yla temasa geçebilir, İçişleri'ni başka bir olaya yönlendirebilirsiniz.</p>

  <p>— Hangi olaya?</p>

  <p>— Luc, Larfaoui cinayeti üzerinde çalışıyordu. İçki dağıtımcılarının arasında bir çekişme olduğunu söyleyerek kafalarını karıştırabilirsiniz.</p>

  <p>Donuk gözlerle bana baktı:</p>

  <p>— Doudou'nun verdiği bilgiler, buna değer mi?</p>

  <p>— Evet, belki de Luc'ün neden intihara teşebbüs ettiğini öğrenebileceğiz. Ve onda takıntı haline gelmiş soruşturmayı sonlandırabileceğiz.</p>

  <p>— Ne soruşturması?</p>

  <p>— Bir cinayet, Jura bölgesinde. Bugün perşembe. Bana pazartesiye kadar süre verin.</p>

  <p>— Söz konusu bile olamaz. Size bir iyilik yaptım, Durey. Şimdi işe dönme zamanı.</p>

  <p>— Müsaade edin izin kullanayım.</p>

  <p>— Nerede çalıştığınızı sanıyorsunuz? Postanede mi?</p>

  <p>Cevap vermedim. Düşünceli görünüyordu. İnce, uzun parmakları deri sumenin üzerinde geziniyordu. Cinayet Masası'na geldiğimden beri izin kullanmamıştım.</p>

  <p>— En ufak bir sıkıntı istemiyorum, dedi sonunda. Gittiğiniz yer, her neresiyse, hiçbir yasal göreviniz yok.</p>

  <p>— Merak etmeyin.</p>

  <p>— Pazartesi mi?</p>

  <p>— Saat dokuzda büromda olacağım.</p>

  <p>— Bundan haberi olan başka biri var mı?</p>

  <p>— Haberi olan yok, sizin dışınızda.</p>

  <p>Bana bakmadan, kafasını "peki" dercesine ağır ağır salladı.</p>

  <p>— Peki, şu anki işler?</p>

  <p>— Foucault dükkânı bekliyor. Sizinle temasta olacak.</p>

  <p>— Siz de beni haberdar edin. Her gün. İyi hafta sonları.</p>
</body>
</html>
