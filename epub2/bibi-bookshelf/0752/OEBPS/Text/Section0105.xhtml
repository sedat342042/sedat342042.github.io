<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>97</h2>

  <p><b>Saat 13:00.</b></p>

  <p>Odama döndüm, kapıyı kilitledim. Artık, sabahtan beri içimi kemiren bir noktayı aydınlatmak istiyordum. Vatikan'dan Vali Rutherford'un numarasını çevirdim. Kapalı havaya rağmen odamın ışığını yakmamıştım.</p>

  <p>Bir dakika sonra, kütüphanenin yetkilisiyle konuşuyordum. Beni Kardinal Van Dieterling'e bağlamaya pek niyeti yok gibiydi. Beni Sayın Kardinal'e aktarması için ona "önemli ifşaatlar"da bulunmak zorunda kaldım.</p>

  <p>— Ne istiyorsunuz, Mathieu?</p>

  <p>Flaman'ın boğuk sesi. Ne bir giriş cümlesi ne de bir hal hatır sorma. Bu benim de işime gelmişti:</p>

  <p>— Soruşturmama devam ediyorum, Sayın Kardinal. Size bir şey sormak istiyordum.</p>

  <p>— Bugüne kadar bana herhangi bir bilgi verme gereği duymadınız.</p>

  <p>Vatikan'a yaptığım ziyaretten bu yana onu hiç aramamıştım. Kardinal devam etti:</p>

  <p>— Ne oldu da fikir değiştirdiniz? Neden diğerleriyle işbirliği yapmıyorsunuz?</p>

  <p>Polonya'daki günlerime açıkça gönderme yapıyordu.</p>

  <p>— Kimseyle işbirliği yapmıyorum, dedim sert bir ses tonuyla. Kendi yolumda yürüyorum, hepsi bu. Gerçeği öğrenir öğrenmez, herkesle paylaşacağım.</p>

  <p>— Ne öğrendiniz?</p>

  <p>— Bana birkaç gün daha veriniz.</p>

  <p>— Size neden, bir kez daha güveneyim?</p>

  <p>— Sayın Kardinal, size ısrar etmek zorunda kalacağım. Çok önemli bir bulgunun eşiğindeyim. Soruşturmamda yeni bir Işıksız vakası.</p>

  <p>— İsmi?</p>

  <p>— Birkaç gün daha.</p>

  <p>Kardinal tuhaf bir ses çıkardı, sanki gülmüştü:</p>

  <p>— Bana yeniden güven telkin ettiniz, Mathieu. Neden, bilmiyorum. Ne öğrenmek istiyorsunuz?</p>

  <p>— Agostina Gedda'yı, Ölüme Yakın Deneyimi hakkında siz sorguladınız, değil mi?</p>

  <p>— Evet. Uzmanlarım onunla birçok görüşme yaptı.</p>

  <p>— Size "koridor"un dibinde ne gördüğünden bahsetti mi?</p>

  <p>Bir tereddüt hissettim.</p>

  <p>— Ne öğrenmek istiyorsunuz? Lafı dolandırmayınız.</p>

  <p>— Agostina'nın ziyaretçisi neye benziyordu?</p>

  <p>— Çok iri, oldukça solgun genç bir adamdan bahsetti. Anlattığına göre tünelin içinde havada süzülüyormuş. Bir melek gibi. Büyük bir üzüntüyle yineledi. "Bir melek" ancak bildiğimiz anlamda değil.</p>

  <p>— Yaşlı bir adamdan söz etmedi mi?</p>

  <p>— Hayır.</p>

  <p>— Ya elektriklenmiş, ışıldayan saçlardan?</p>

  <p>— Hayır. Bu sizin Işıksız'ın yaptığı tasvir mi?</p>

  <p>Soruyu duymazdan geldim:</p>

  <p>— Bu melek, görünümü nasılmış, korkunç mu? Ya herhangi bir kötücül özellik?</p>

  <p>— Bir yaratık mı, demek istiyorsunuz. Agostina'ya göre gözkapakları yokmuş ve ağzında bir dişçi ekartörü varmış. Açık ağzından sivri dişleri gözüküyormuş, ustura gibi keskinlermiş... Koskocaman, takma bir cinsel organı varmış, alüminyumdan... Ya da dev bir penis kılıfı, bu pek açık değil. Siz de Agostina'yla karşılaştınız; ondaki ahlâksızca dürtüleri biliyorsunuz.</p>

  <p>— Hepsi bu mu? Başka ayrıntı yok mu?</p>

  <p>— Bu kadarı yeterli değil mi? Tasviri son derece sarih. Ne olursa olsun, bu yeni bir olgu.</p>

  <p>— Yeni bir olgu mu?</p>

  <p>— Hatırlayınız: Bugüne kadar, Işıksızlar şeytanlarını tanımlamaktan çok uzaktı. Bugün çok net bir şekilde hatırlıyorlar. Bu da, değişime bağlı.</p>

  <p>Hâlâ şu ünlü evrim teorisi. Işıksızlar, asit ve böcek ritüelleriyle belirginleşen yeni bir profile sahipti. Ama aynı zamanda da NDE'lerini çok net olarak hatırlıyorlardı. Yüksek sesle düşündüm:</p>

  <p>— Size göre, bu Işıksızların her biri neden farklı bir şeytan gördü? Şeytan'ın görüntüsüyle hiçbir ilgisi olmayan bir yaratık, ne boynuz ne de çatallı kuyruk.</p>

  <p>— "Benim adım Lejyondur, zira biz çokluğuz." Şeytan farklı görüntülere bürünmeyi sever. Ama hep işinin başında, bütün benliğiyle.</p>

  <p>— Her Işıksız, tamamen farklı, neredeyse kişiye özel bir yaratık görüyor.</p>

  <p>— Ne söylemek istiyorsunuz?</p>

  <p>— Bu "ziyaretçi", geçmiş yıllarda onların hayatında önemli bir yere sahip birinin etkisi olabilir. Anılarına dayalı, bir tür psişik olgu.</p>

  <p>— Bunu biz de düşündük. Agostina'nın hikâyesini araştırdık. Solgun tenli bir meleğin gölgesi bile yok. Ne diş ekatörü olan ne de vampir dişlere sahip biri var. Bu soruların anlamı ne, Mathieu? Siz bir polissiniz. Sahada soruşturmayı siz yürütüyorsunuz.</p>

  <p>— Merak etmeyiniz, Sayın Kardinal, iş üstündeyiz. Sizi en kısa zamanda arayacağım.</p>

  <p>Notlarıma baktım. Foucault bana Raïmo Rihiimäki'nin psikiyatrının telefonlarını vermişti: Juha Valtonen. Komadan çıktıktan sonra onu sorgulayan adam. Ülke koduyla birlikte on rakamı tuşladım. Numara bir cep telefonuna aitti, yani nerede olursa olsun ona ulaşabilecektim.</p>

  <p>Sesi kulağımda yankılandı. Tallinn'de hâlâ kar yağıyor olabilir miydi? Bu ülke hakkında hiçbir şey bilmiyordum, ne var ki Baltık ülkelerinin en kuzeyde yer alanıydı. Gri kıyıları, siyah kayaları, karanlık ve buz gibi bir denizi hayal ettim.</p>

  <p><i>— Hallo?</i></p>

  <p>İngilizce olarak kendimi tanıttım. Adam da aynı dilde bana cevap verdi, sorun yoktu. Daha önce de Foucault'ya konuşmuştu. Soruşturmamızdan haberdardı ve bana yardımcı olmaya hazırdı. Bağlantı çok netti. Hemen Raïmo'nun NDE'siyle ilgili sorularıma geçtim.</p>

  <p>— Hatırladığı bazı şeyler vardı, dedi psikiyatr.</p>

  <p>— Size ziyaretçisini tarif etti mi?</p>

  <p>— Raïmo bir çocuktan bahsediyordu.</p>

  <p>— Bir çocuk mu?</p>

  <p>— Daha çok bir yeniyetme. Karanlığın içinde süzülen, oldukça genç, şişko biri.</p>

  <p>— Size yüzünden de söz etti mi?</p>

  <p>— Hatırlıyorum, evet. Basık, ezilmiş bir yüz. Veya derisi yüzülmüş. Raïmo, sarkan etlerden bahsediyordu. Kanlı bir buldog yüzü...</p>

  <p>İşte yeni bir korku sahnesi. Ancak ne Luc'ün ihtiyarıyla ne de Agostina'nın meleğiyle bir ilgisi vardı. Her Işıksız'ın iblisi kendineydi.</p>

  <p>Düşüncemin arkasındaydım:</p>

  <p>— Bu yaratığı hayal etmesinin veya görmesinin sebebi bir yakını olabilir mi?</p>

  <p>— Nasıl yani?</p>

  <p>— Hayalinde biçim değişikliğine uğramış bir şekilde beliren geçmişteki biri.</p>

  <p>— Hayır, onun hikâyesini, çevresini, eşini dostunu araştırdım. Çevresinde bu yaratığa benzeyen kimse yok, biliyorum. Zaten, kim böyle bir kâbusu hatırlayabilir?</p>

  <p>Benim psikanalitik raporum tam bir açmazdı. Valtonen devam etti:</p>

  <p>— Bu tür başka tanıklıklarınız var mı?</p>

  <p>— Birkaç tane, evet.</p>

  <p>— Onları okumak isterdim. İngilizce versiyonları var mı?</p>

  <p>— Evet, ama şu anda çok meşgulüz. Zaman bulur bulmaz tüm belgeleri size yollayacağım. Söz.</p>

  <p>— Teşekkür ederim. Son bir soru.</p>

  <p>— Dinliyorum.</p>

  <p>— Şu sizin diğer tanıklar, onlar da birer katile dönüştü mü?</p>

  <p>Luc'ü düşündüm Ve her şeye rağmen Manon'u. Soğuk bir sesle cevapladım.</p>

  <p>— Hayır, pek sayılmaz.</p>

  <p>— İyi. Aksi takdirde bir öfke salgınından söz edecektik.</p>

  <p>Teşekkür ederek telefonu kapattım.</p>

  <p><br /></p>

  <p><b>Saat 14:00.</b></p>

  <p>Balığa çıkma zamanıydı.</p>

  <p>Gerisinde kaldığım soruşturmada ilerlemek, bazı sorulara açıklık getirmek istiyordum.</p>

  <p>Artık Luc'ü sorgulamanın zamanı gelmişti.</p>
</body>
</html>
