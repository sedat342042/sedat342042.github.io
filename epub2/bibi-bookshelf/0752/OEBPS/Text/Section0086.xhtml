<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>79</h2>

  <p>Vaud des Champs-Pierres Üniversite Hastanesi Lozan'ın tepelerinde, Bugnon Sokağı yakınında, merkez kampüse fazla uzak olmayan üç katlı küçük bir binaydı. Gri çakıllar ve küçük çam ağaçlarıyla bir Japon bahçesinin tam ortasında yer alıyordu.</p>

  <p>Ana yolu yürüyerek kat ettim. Bahçe insana hem huzur veren bir Zen bahçesini hem de kaygı veren bir <i>Shining</i> labirentini andırıyordu. Gökyüzü kapalıydı. Havada, kiraz çiçeklerinin polenlerinin oluşturduğu bir pus tabakası vardı.</p>

  <p>Kalp ve damar cerrahisi bölümü ikinci kattaydı. Manon'un cesedini kabul eden doktorun adı beynime kazılıydı: Moritz Beltreïn. On dört yıl sonra bile hâlâ burada cerrahlık yapıyor olabilir miydi? Servisin girişindeki küçük danışmayı buldum. Bankonun arkasında, üzerinde hemşire önlüğü olmayan genç bir kadın vardı.</p>

  <p>Sevimli bir ses tonuyla doktoru görmek istediğimi söyledim.</p>

  <p>Gülümsedi. Güzel bir kızdı ve bunca şeye rağmen bu ayrıntı dikkatimi çekmişti. Bana bakıyordu. Devam ettim:</p>

  <p>— Artık burada çalışmıyor mu?</p>

  <p>— O büyük patrondur, dedi sonunda. Daha gelmedi, ama mutlaka uğrar. Her gün gelir, hafta sonları bile. Gün ortasında aniden.</p>

  <p>— Onu bekleyebilir miyim?</p>

  <p>— Tek şartla, benimle konuşursanız.</p>

  <p>Beni oyunun içine çekmeye çalışıyordu, yüzünde sevimli bir ifade vardı. Derin bir iç çekti.</p>

  <p>— Adım Julie. Var gücüyle elimi sıktı. Julie Deleuze. Burada sadece hafta sonları çalışıyorum. Öğrenci işi. Benimle konuşma konusuna gelince, mecbur değilsiniz elbette...</p>

  <p>Dirseklerimi bankoya dayadım ve gülümsedim. Laf olsun diye ona birkaç kişisel soru sordum: okulu, günlük yaşamı, Lozan'da boş zamanlarında ne yaptığı vb. Otomatik pilota bağlanmış gibiydim. Verdiği cevapları dinlemeden peş peşe sorular soruyordum.</p>

  <p>Görünmeyen bir telefon çaldı. Elini bankonun altına soktu ve cevap verdi. Bu arada bana da göz kırpmayı ihmal etmedi.</p>

  <p>— O, dedi, telefonu kapatırken. Ofisinde. Girebilirsiniz.</p>

  <p>— Haber vermeyecek misiniz?</p>

  <p>— Gerek yok. Kapıyı çalın. İçeri girin. Çok sempatiktir. İyi şanslar.</p>

  <p>Bankodan uzaklaştım. Kız seslendi?</p>

  <p>— Geri gelecek misiniz?</p>

  <p>İpeksi siyah saçlarının arasından gözlerini kırpıştırdı. Açık yeşil gözlerini.</p>

  <p>— Maalesef, dedim. Ama gülümsemenizi hep hatırlayacağım.</p>

  <p>Verilecek en iyi cevap buydu. Açık ve iyimser. Güldü, sonra ekledi:</p>

  <p>— Tam arkanızda. Koridor. Dipteki oda.</p>

  <p>Arkamı dönüp yürüdüm. Birkaç adım sonra, kızı, gözlerini, her şeyi unutmuştum bile. Kapıya vurdum, içerden hemen cevap geldi. Kapının tokmağını çevirirken Manon için kısa bir dua okudum.</p>

  <p>Hayattaki Manon için.</p>

  <p>Adam, bembeyaz badanalı odanın içinde ayakta durmuş, metal bir dolaba dosyaları yerleştiriyordu. Bir altmış beş boylarında tıknaz sayılabilecek biriydi. Kocaman gözlükleri vardı, perçemlerini alnına düşürmüştü. Elton John'a benzerliği şaşırtıcıydı, tek fark saçları griydi. Altmışlı yaşlarda olmalıydı, ama kıyafetiyle –yıkanmış bir blucin, yün bir kazak– Berkeley'li bir öğrenciyi andırıyordu. Ayağında Stan Smith ayakkabılar vardı. Sordum:</p>

  <p>— Moritz Beltreïn, değil mi?</p>

  <p>Kafasını sallayarak onayladı, sonra masanın önündeki koltuğu işaret etti:</p>

  <p>— Oturunuz, dedi, gözlerini elindeki dosyadan ayırmadan.</p>

  <p>Yerimden kıpırdamadım. Birkaç saniye geçti. Hâlâ ev sahibime bakıyordum. Hantal, ağırkanlı görünüyordu. İri, kemikli bir yapısı vardı. Sonunda kafasını dosyadan kaldırdı:</p>

  <p>— Sizin için ne yapabilirim?</p>

  <p>Adamın CV'sini tahmine çalışıyordum. Soyadı. Kökeni. Hobileri. Ama perçemi ve gözlükleriyle cerrah çözümlenmesi imkânsız biriydi.</p>

  <p>— Sorumu yineliyorum, dedi kayıtsızca. Sizin için ne yapabilirim?</p>

  <p>— Manon Simonis'le ilgileniyorum.</p>

  <p>Gülümsedi. Geniş elmacıkkemikleri, koca gözlüklerinin çerçevesine dokundu. Opak camlı gözlükleri parladı.</p>

  <p>— Komik bir şey mi söyledim.</p>

  <p>— On dört yıldan beri sizin gibi birini bekliyorum.</p>

  <p>— Benim gibi mi?</p>

  <p>— Nihayet gerçeği anlamış, meseleye yabancı biri. Hangi yolu izlediniz bilmiyorum, ama sonunda buraya ulaştınız.</p>

  <p>— O yaşıyor, değil mi?</p>

  <p>Sustu. Vereceği cevap tüm hayatımı değiştirecekti. Alacağım cevap benimle birlikte tüm evren için nihai bir karar olacaktı, biliyorum.</p>

  <p>— O yaşıyor, evet veya hayır?</p>

  <p>— Manon'u gördüğümde ölmüştü. Ama durumu onu hayata döndüremeyeceğim ölçüde umutsuz sayılmazdı.</p>

  <p>Koltuğa büzüldüm. Zorlukla konuştum.</p>

  <p>— Bana tüm hikâyeyi anlatınız. Bu çok önemli.</p>

  <p>Yalvaran ses tonumdan utanmıştım. Kuşkulu bir tavırla sordu?</p>

  <p>— Soruşturmanız için mi yoksa kendiniz için mi?</p>

  <p>— Arasında ne fark var?</p>

  <p>— Şu soruşturmanız; ne aşamada?</p>

  <p>— Bunu size, her şeyi bana anlattıktan sonra söyleyeceğim. Bana anlatacaklarınız, soruşturmamın geri kalan kısmı için belirleyici olacak.</p>

  <p>Başını salladı. Hâlâ elinde tuttuğu klasörü rafına yerleştirdi, sonra derin bir nefes aldı. Tam karşıma geçip oturdu:</p>

  <p>— Olayı biliyorsunuz. Yani kriminal açıdan demek istiyorum. Bildiğiniz gibi isimsiz bir telefon aramaları bir kuyuya yönlendirdi, orada...</p>

  <p>— Dosyayı ezbere biliyorum.</p>

  <p>— Jandarma böylece Corolle sitesinin yakınındaki kuyulara bakmaya başladı. Yanlarında doktorlar da vardı. İlkyardım ekibi çocuğu bulduğunda ölmüş olduğunu belirledi. Gözbebekleri sabitti, kalbi durmuştu ve beden sıcaklığı 23 dereceydi. Ölüm kesindi. Yine de, bir doktor, eskiden benim servisimde çalışmış Boroni adında biri benim uzmanlığımı biliyordu.</p>

  <p>— Uzmanlığınız tam olarak nedir?</p>

  <p>En baştan beri, bir kalp ve damar cerrahının reanimasyonla alakasını anlamamıştım.</p>

  <p>— Hipotermi, diye cevapladı Beltreïn. Otuz yıldan beri soğuğun neden olduğu fizyolojik olgularla ilgileniyorum. Mesela, bu tür koşullarda vücuttaki kan akışının yavaşlayabilmesi gibi. Biz yine Manon'a dönelim. Bu adam, yani Boroni, böylesi şiddetli soğuğa maruz kalan kişiler için, ölüm açıklandığında bile, az da olsa bir umut olduğunu biliyordu. Böylece sanki çocuk yaşıyormuş gibi hareket etti. Aramalara katılan helikopteri çağırdı ve benimle temasa geçti. Yolda geçen zamanı da göz önüne alırsak küçük kız en az altmış dakikadır ölüydü. Bu da şansımızı sıfıra indiriyordu. Ama yine de yöntemimi denemenin bir zararı yoktu. Bir "baypas" makinesinin ne olduğunu biliyor musunuz?</p>

  <p>İsim bende belli belirsiz çağrışımlar yaptı. Beltreïn devam etti:</p>

  <p>— Her ameliyathanede, önemli cerrahi müdahalelerde hastanın kanını soğutmak için vücut dışı dolaşımı sağlayan bir makine kullanılır. Sistem hastanın kanını almaya, birkaç derece soğuttuktan sonra yeniden vücuda vermeye dayanır. Yapay bir hipotermi elde edinceye kadar işlem birkaç kez yinelenir.</p>

  <p>Evet, hatırlamıştım. Luc'ü kurtarmak için de aynı makine kullanılmıştı. Bu hikâyedeki inanılmaz ironiydi. Sözlerini ben tamamladım:</p>

  <p>— Çocuğun kanını ısıtmak için sistemi tersine çalıştırdınız.</p>

  <p>— Kesinlikle. Bu yöntemi ilk kez 1978'de solunum durmasından ölen bir erkek çocukta denemiştim. Böylece çocuğu hayata döndürmeyi başarmıştım. Seksenli yıllarda da bu işleme birçok kez başvurdum. Günümüzde, bu teknik dünyanın dört bir yanında sıklıkla kullanılıyor. Gururla gülümsedi. Mucidi olduğum bir teknik.</p>

  <p>Dehasının büyüklüğünü anlayabilmem için kısa bir ara verdi, sonra devam etti:</p>

  <p>— Manon'un kanı, ısısıyla oynanmadan, ancak oksijenlendirilerek makineden geçirildi, sonra kıza verildi. Ardından yeniden denedik, bu kez ısı 27 dereceye çıkarıldı, sonra bir daha, bu sefer 29 dereceye ulaştık... 35 dereceye çıktığımızda monitörde bir hareketlenme oldu. Yeni bir denemeden sonra ekranda salınımlar görülmeye başladı. 37 derecede kalp atışları düzenli hale geldi. Manon, bir saat boyunca klinik olarak ölü kaldıktan sonra yeniden hayata dönmüştü.</p>

  <p>Beltreïn'in açıklamaları benim Descartes'çi yaklaşımımla örtüşüyordu. İlk kez biri mucizeden söz etmiyordu. Ne Tanrı'nın ne de Şeytan'ın mucizesinden. Doktor sanki ne düşündüğümü hissetti:</p>

  <p>— Manon'un hayata dönmesi bir mucize olarak değerlendirilebilir. Aslında, küçük kızın yaşına bağlı üç elverişli etkenin bir araya gelmesiyle açıklamak daha doğru olur.</p>

  <p>— Hangi etkenler?</p>

  <p>— Her şeyden önce vücut ölçüleri. Manon cılız bir çocuktu. On beş kilo civarında. Bu da vücudunun aniden soğumasını sağladı. Bedeni kış uykusu konumuna geçti. Kalbi çok daha yavaş atmaya başladı; dakikada seksen yerine kırk atış. Biyokimyasal reaksiyonlar da azaldı. Hücrelerdeki oksijen tüketimi son derece düştü. Bu çok önemliydi. Beyin fonksiyonları düşük rejimle çalışmaya devam etti, kan dolaşımıyla beslenememesine rağmen.</p>

  <p>Beltreïn coşmuştu, ama araya girdim:</p>

  <p>— Rölantiye geçmiş bir vücuttan söz ediyorsunuz, ama Manon boğulmuştu, öyle değil mi? Bu durumda ciğerleri suyla dolmuş olmalı.</p>

  <p>— Tamamen yanılıyorsunuz. Bu da ikinci olumlu etken. Küçük kızın solunumu durmuştu, boğulmamıştı. Boğazından içeri tek bir damla su girmemişti.</p>

  <p>— Açıklar mısınız?</p>

  <p>— Çocuklarda bir <i>"diving reflex"</i> vardır. Yüzücü bebekleri düşünün. Suya batırıldıklarında ciğerlerine su girmemesi için içgüdüsel olarak ses tellerini kapatırlar. Kuyunun içinde Manon dış çevreyle ilgisini kesti ve kapalı devre olarak fonksiyonları çalışmaya devam etti.</p>

  <p>Gözümün önüne Manon'un vücudunun içinin tuhaf görüntüsü geldi. Çok düşük ritimde çalışan kırmızı ve siyah organlar, buz gibi soğuk suyun içinde yaşama tutunma mücadelesi veriyorlardı. Beltreïn gözlüklerini düzeltti:</p>

  <p>— Bu refleks konusuyla ilgili çeşitli teoriler var. Kimileri bunun, bizim su orijinimize bağlı arkaik bir miras olduğunu düşünüyor. Bir yunus veya bir balina suya daldığında, doğuştan var olan bir mekanizma soluk almayı keser ve kanı hayati organlara yönlendirir. Manon da suya batınca küçük bir yunusa dönüştü. Deyim yerindeyse kendine sığındı. Bir tür paleobellek...</p>

  <p>Beltreïn yeniden sustu, kelimelerinin boşlukta çınlamasına izin verdi. Bu yeniden yaşama dönme mucizesi, onun düşündüğünden çok daha çarpıcıydı. Sözüm ona ruhunu Şeytan'a satmış küçük bir kız, annesi tarafından öldürülmüş, ancak yunus belleği sayesinde hayata dönmüştü.</p>

  <p>— Bu evrede, diye devam etti, temel bir olguyu anlamanız gerekiyor. Mücadele olmamış.</p>

  <p>— Manon ile katili arasında mı demek istiyorsunuz?</p>

  <p>— Hayır. Manon ile ölüm arasında. Kız çırpınmamış bile. Soğuk onu hemen etkilemiş ve vücudu taş kesmiş. Bu sayede hayatta kalmış olmalı. En ufak bir çırpınmada boğulabilirdi. Aslında bir şekilde, küçük kız ölümü kabullenmiş. Bu da araştırmaların gizemli yanlarından biri. Kişi ölümü kabullendiği, ona doğru gittiği oranda, bir tür iki dünya arasında kararsızlık yaşar. Bir yarı-ölüm, bir yarı-yaşam...</p>

  <p>Küçük kızın var oluşunda önemli bir yer tutan bu kısa dönemi düşündüm. Manon bu "zaman durması" sırasında kimi görmüştü? Şeytan'ı mı? Şimdilik bu geçiş anındaki fizyolojik olgulara yoğunlaşmalıydım.</p>

  <p>— Üç etkenden söz etmiştiniz.</p>

  <p>— Polisleri seviyorum, diyerek güldü. Dikkatli öğrencilersiniz.</p>

  <p>Dudaklarını şaklattı:</p>

  <p>— Üçüncü etken Manon'un tamamen iyileşmesiyle ilgili. Tüm bu anlattıklarıma bakarak, kızda önemli arazlar kaldığı düşünülebilir. Oysa, uyandığında Manon'un tüm kognitif fonksiyonları kusursuzdu. Konuşmasında bir sorun yoktu. Muhakeme güçlüğü çekmiyordu. Sadece belleğinde görece bir amnezi vardı. Ama beyni mükemmel çalışıyordu.</p>

  <p>— Bunu nasıl açıklıyorsunuz?</p>

  <p>— Bir kez daha yaşı. Beyin ne kadar gençse hücre sayısı da o kadar fazladır. Bu da beyin fonksiyonlarının geniş bir alana yayılması anlamına gelir. Manon'un beyninde bazı lezyonların oluştuğu kesin, ancak zihinsel kapasitesi sayesinde onların işlevlerini başka bölgeler üstlendi, nöronların sağlıklı olduğu bölgeler. Buna beyinsel devingenlik adı verilir. Bazı engelli çocuklarda zihinsel aktivitenin tek bir yarımkürede toplandığı görülür.</p>

  <p>Bu amnezi olayı aklıma hemen bir soru getirmişti:</p>

  <p>— Uyandığında olay anını hatırlıyor muydu? Ona saldıran kişi hakkında bir şey söyledi mi?</p>

  <p>Eliyle belli belirsiz bir hareket yaptı:</p>

  <p>— Bununla ilgili olarak onu sorgulamadım. Bu polisin işiydi.</p>

  <p>— Onu sorguladılar mı peki?</p>

  <p>— Evet. Ama arıtma alanında olan biteni hatırlamıyordu. Bir tür blokaj. Komadan çıkanlarda çok sık görülür. Amnezi kişinin kendi isteğine bağlı olabilir. Beyin kötü bir olayı örtmek için travmadan yararlanır.</p>

  <p>Manon bu korkunç olayı belleğinden silmişti, ama annesi hâlâ şoktaydı. Bu amnezi, kızı için bir ikinci şans olabilirdi. Eğer Manon hiçbir şey hatırlamıyorsa, her şeye yeniden başlayabilirlerdi. Tanrı olaya müdahale etmişti...</p>

  <p>Beltreïn benim düşüncelerimi tasdik edercesine konuşmasını sürdürdü:</p>

  <p>— Annesine, Manon'un kurtulduğunu söylediğimde, kadın garip bir tutum sergiledi. Bu hayata dönüşe sevinmemişti sanki. Belki katilin yeniden ortaya çıkmasından korkuyordu. Veya medyanın ilgisinden, bilmiyorum. Ama her halükârda, yargıç, savcı ve polis olayı duyurmama konusunda anlaştık.</p>

  <p>— Sartuis'de yaptığım soruşturmalarda, kızın hayatta olduğuna dair en ufak bir ipucuna rastlamadım.</p>

  <p>— Nedeni bu. Manon, burada, İsviçre'de kaldı. Büyükannesi ile büyükbabası Lozan'a yerleşti.</p>

  <p>— Frédéric'in, yani Manon'un babasının ailesi mi, demek istiyorsunuz?</p>

  <p>— Evet, Sylvie'nin, yani annesinin yetim olduğunu sanıyorum.</p>

  <p>İsviçre'ye yapılan virmanlar. Aslında oldukça zengin olan büyükbaba ile büyükannenin böyle bir paraya ihtiyacı yoktu, ama Sylvie her ay belli bir miktar para göndermeyi istemişti. Taşlar birer birer yerlerine oturuyordu.</p>

  <p>— Manon'la teması sürdürdünüz mü?</p>

  <p>— Asla ilişkimi koparmadım.</p>

  <p>— Kız ne yapıyordu? Yeni hayatında, demek istiyorum.</p>

  <p>— Tamamen normal bir hayat. Tüm İsviçreli genç kızlar gibi hayat doluydu. Manon doğuştan neşeli bir kız.</p>

  <p>— Eğitimini sürdürdü mü?</p>

  <p>— Biyoloji okudu. Lozan'da. Şimdi yüksek lisans öğrencisi.</p>

  <p>Göğsümün sıkıştığını hissettim. Manon hayattaydı, bir yerlerde soluk alıyor, gülüyordu. Ama içimde belli belirsiz bir korku vardı.</p>

  <p>— Şu anda nerede?</p>

  <p>Doktor cevap vermeden kalktı ve pencerenin önünde durdu. Titrek bir ses tonuyla yineledim:</p>

  <p>— O nerede? Onu görebilir miyim?</p>

  <p>Beltreïn, işaretparmağıyla gözlüğünü itti ve bana doğru döndü:</p>

  <p>— Bütün problem burada. Manon kayboldu.</p>

  <p>Koltuğumda sıçradım:</p>

  <p>— Ne zaman?</p>

  <p>— Annesinin ölümünden sonra. Geçen haziranda. Manon Fransız jandarması tarafından sorgulandıktan sonra sırra kadem bastı.</p>

  <p>Zorlukla ele geçirdiğim hayalet, yeniden benden kaçıyordu. Koltuğuma yığıldım, hiçbir şey düşünemiyordum.</p>

  <p>— Hiç haber alamadınız mı?</p>

  <p>— Hayır. Annesinin öldürülmesi çocuğun geçmişteki korkularını depreştirdi. O da kaçtı.</p>

  <p>— Nerede olduğunu bulmam lazım. Kesinlikle. Bildiğiniz bir şey, bir ipucu var mı?</p>

  <p>— Yok. Yapabileceğim tek şey size onun İsviçre kimliğini ve Lozan'daki adresini vermek olacaktır.</p>

  <p>— Adını değiştirdi mi?</p>

  <p>— Elbette. Yeniden hayata döndükten sonra, annesi onun her şeye sıfırdan başlamasını istedi. Bir reçete kâğıdına yazıyordu. On dört yaşından beri Manon Simonis'in ismi Manon Viatte. Ama bu bilgi sizin hiçbir işinize yaramaz. Onu iyi tanıyorum. Tongaya basmayacak kadar zekidir.</p>

  <p>Adresin yazılı olduğu kâğıdı cebime koydum. Manon'un profili diğer Işıksızların portresiyle uyuşmuyordu. Her şeyden önce bu genç kızda kötücül hiçbir yan yoktu.</p>

  <p>— Sizde bir fotoğrafı var mı? En son fotoğraflarından biri.</p>

  <p>— Hayır. Hiç fotoğraf çektirmedi. Manon'un normal bir hayat sürdüğünü size söyledim. Ama çok da normal değil. Hep korku içindeydi, çocukluğundaki o olay onda takıntı haline gelmişti. Burada, Lozan'da uzun süre psikoterapi gördü. Kırılgandı. Çok kırılgan. Annesi ile büyükannesi ve büyükbabası onu koruyordu. Rüştünü ispat edince, Manon bağımsızlığını kazandı, ama onların himayesinde yaşamını sürdürmeye devam etti. Bir yerden bir yere giderken abartılı önlemler alıyordu. Apartman dairesi bir kasadan farksızdı. Fotoğraf makinelerinden vebalıymış gibi kaçıyordu. Resminin bir yerlerde basılmasını istemiyordu. Ardında hiçbir iz bırakmak istemiyordu. Asla. Yazık. Bir süre sustu. Şimdi de tamamen ortadan kayboldu.</p>

  <p>Bir kez daha en başa dönmüştüm.</p>

  <p>— Bana bütün bunları neden anlattınız? diye sordum şaşkınlık içinde. Size henüz kimliğimi bile göstermedim.</p>

  <p>— Güven.</p>

  <p>— Bu güvenin sebebi ne?</p>

  <p>— Arkadaşınız.</p>

  <p>— Hangi arkadaşım?</p>

  <p>— Şu Fransız polis. Bana geleceğinizi söylemişti.</p>

  <p>Demek Luc de buraya kadar ulaşmıştı. Ve benim de onun izinden gideceğimi biliyordu. İntihar edeceğini de öngörmüş müydü? Pardösümün ceplerini yokladım. Fotoğrafı hâlâ yanımdaydı, ancak cebimde buruşmuştu.</p>

  <p>— Bu adamdan mı söz ediyorsunuz?</p>

  <p>— Luc Soubeyras, evet.</p>

  <p>— Ona da her şeyi anlattınız mı?</p>

  <p>— Gerek duymadım. O zaten biliyordu.</p>

  <p>— Manon'un hayatta olduğundan da haberi var mıydı?</p>

  <p>— Evet. Onun peşindeydi.</p>

  <p>Bunun tek açıklaması vardı: Sarrazin. Jandarma ona önemli ipuçları vermiş olmalıydı. Neden ona vermişti de, bana vermemişti? Karşılıklı bir alışveriş mi söz konusuydu? Yoksa jandarmaya baskı mı uygulamıştı?</p>

  <p>— Size başka ne söyledi?</p>

  <p>— Çılgınca şeyler. Nasıl denir... coşkulu bir hali vardı.</p>

  <p>— Ne anlamda?</p>

  <p>— Eğer bir sakıncası yoksa, sizin bana karşı biraz gergin olduğunuzu söylemek isterim, ama arkadaşınız, o, patolojik bir vakaydı. Manon'un bir mucize olduğunu söylüyordu. Üstelik Şeytan'ın bir mucizesi! Tıpkı Sicilya'daki diğer kız gibi.</p>

  <p>— Bu konuda siz ne düşünüyorsunuz?</p>

  <p>Beltreïn'in yüzünde soğuk bir gülümseme belirdi:</p>

  <p>— Bunu duymak bile istemiyorum. Tüm varlığımı bu reanimasyon yöntemine vakfettim. Bütün yeteneğimi, bütün bilgimi bu araştırmalarda kullandım. Ama bunları elde ettiğim sonuçları batıl itikatlar ve sözüm ona mucizeler karşısında bir çırpıda heba etmeye niyetim yok!</p>

  <p>— Luc size ölüme yakın deneyimlerden söz etti mi?</p>

  <p>— Elbette. Ona göre, Manon komadayken şeytan onunla temasa geçmiş.</p>

  <p>— Bilimsel olarak, bu varsayım hakkında ne düşünüyorsunuz?</p>

  <p>— Saçma. NDE yadsınamayabilir. Ancak bu tür deneyimlerde ne doğaüstü ne de mistik bir yan var. Sadece biyokimyasal bir olgu. Beynin yaşadığı bir tür şaşkınlık.</p>

  <p>— Açıklamanızı rica etsem.</p>

  <p>— NDE'ye beyindeki asfiksi neden olur. Ölüm başladığında beyne kan gitmez. Bu durumda da bir nöromedyatör, glutamat, büyük bir yoğunluğa ulaşır. Beynin, bu doygunluk reaksiyonu sırasında bu olaya yol açan bir başka madde açığa çıkar.</p>

  <p>— Ne tür bir madde.</p>

  <p>— Bu konuda bir şey bilmiyoruz. Ama araştırmacılar iz üstünde. Bir gün mutlaka bunun cevabını bulacağız. Ama her halükârda, metafizik bir ziyaret söz konusu değil. Ne Tanrı'nın ne Şeytan'ın ne de başka herhangi bir varlığın ziyareti!</p>

  <p>Beltreïn'in açıklamaları son derece güven vericiydi. Ama her şeye rağmen anlattıklarını benimsemekte zorlanıyordum. Tüm bu mistik olaylar aynı şekilde, yani kimyasal salgılar ve füzyonlarla da açıklanabilirdi. Doktor devam etti:</p>

  <p>— Luc Soubeyras, eğer buraya gelirseniz önemli bir şeylerin olduğu anlamına geleceğini bana söylemişti. Ne oldu?</p>

  <p>Bir kez daha beni doğruluyordu: Luc her şeyi önceden tasarlamıştı. Beltreïn'i ziyaret ettiğinde intihar edeceğini biliyordu. Yoksa beni öldürmeye çalışan kişiler tarafından ortadan kaldırılacağını mı düşünmüştü?</p>

  <p>— Luc Soubeyras intihara teşebbüs etti.</p>

  <p>— Kurtuldu mu?</p>

  <p>— İnanması güç ama, sizin yönteminizle hayata döndürüldü. Chartres yakınlarında bir yerde boğulmuş olarak bulunmuş. İlkyardım ekibi vakit kaybetmeden onu kan transfüzyon makinesi bulunan bir hastaneye kaldırmış. Ona sizin tekniğinizi uyguladılar. Şu an komada.</p>

  <p>Beltreïn gözlüklerini çıkardı. Gözlerini ovuşturdu. Sonra düşünceli düşünceli mırıldandı:</p>

  <p>— Aslında, bu olağanüstü bir durum... Manon'un hikâyesine büyük bir ilgi duyuyordu. Ve onunla aynı şekilde hayata döndürüldü. Sizin dosyanız için tuhaf bir birliktelik olmalı, öyle değil mi?</p>

  <p>Cevap vermeden bu kez ben ayağa kalktım. Olayları kafamda tarttım:</p>

  <p>— Agostina Gedda ismi size bir şey ifade ediyor mu?</p>

  <p>— Hayır.</p>

  <p>— Raïmo Rihiimäki?</p>

  <p>— Hayır. Kim bunlar? Şüpheliler mi?</p>

  <p>— Size bir cevap verebilmem için çok erken. Cinayetler birbirini izliyor. Şüpheliler de. Ama tüm bu seri cinayetlerin ardında bir başka gerçek gizli.</p>

  <p>— Luc'ün bu gerçeği öğrendiğini mi düşünüyorsunuz?</p>

  <p>— Bundan eminim.</p>

  <p>— Bu onun intihar sebebi olabilir mi?</p>

  <p>— Bu konuda da en ufak bir şüphem yok.</p>

  <p>— Ve siz de aynı yolu izliyorsunuz.</p>

  <p>— Merak etmeyiniz. Ben bir kamikaze değilim.</p>

  <p>Kapıyı açtım. Beltreïn eşikte bana yetişti. Boyu omzuma geliyordu, ama eni benim iki katımdı:</p>

  <p>— Eğer Manon'u bulursanız, beni haberdar ediniz.</p>

  <p>— Söz veriyorum.</p>

  <p>— Başka bir şey için daha söz veriniz. Ona karşı kibar davranınız. O son derece kırılgan genç bir kadın...</p>

  <p>— Söz veriyorum.</p>

  <p>— Bir daha söylüyorum. O çocukluğunu hiç yaşamadı.</p>

  <p>Israrcılığı canımı sıkmaya başlamıştı. Kupkuru bir sesle cevap verdim:</p>

  <p>— Size söyledim; dosyasını okudum.</p>

  <p>— Ama her şeyi bilmiyorsunuz.</p>

  <p>— Bu ne demek?</p>

  <p>— Kimseye bahsetmediğim bir şeyi size söylemek zorundayım. Annesine bile.</p>

  <p>Kapı tokmağını bıraktım ve odaya tekrar döndüm. Doktorun bakışlarını yakalamaya çalışıyordum.</p>

  <p>— Manon benim servisime getirildiğinde onu tepeden tırnağa muayene ettik.</p>

  <p>— Yani?</p>

  <p>— Bakire değildi.</p>

  <p>Kanımın donduğunu hissettim. Aklıma gelen düşünceyle irkildim. Artık Cazeviel ile Moraz benim için aşağılık iki iğrenç adamdan başka bir şey değildi. Onlardı, evet onlar, Manon'u kandırıp iğrenç emellerine alet etmişlerdi. "Arkasındaki Şeytan" bu iki rezil heriften başkası olamazdı. Onu etkilemişlerdi. Ona satanik objeler vermişlerdi. Ve ona tecavüz etmişlerdi.</p>

  <p>— Her şey için teşekkür ederim, dedim ruhsuz bir sesle.</p>

  <p>Zen bahçesini geçerken aklımda başka bir düşünce vardı. Eğer Sylvie Simonis kızının başına gelen bu olayı öğrendiyse bile, başka birinden şüphelenmiş olmalıydı.</p>

  <p>Bizzat Şeytan'dan.</p>
</body>
</html>
