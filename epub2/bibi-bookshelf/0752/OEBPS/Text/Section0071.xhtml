<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>65</h2>

  <p>Çalan telefonla sıçrayarak uyandım</p>

  <p>— Alo?</p>

  <p>— Gian-Maria. Uyuyor muydun?</p>

  <p>— Yani, evet...</p>

  <p>— Saat 7, diye güldü peder. Dua saatlerini unutmuşsun.</p>

  <p>Yatakta doğruldum ve kafamı kaşıdım.</p>

  <p>— Hemen kalksan iyi olur, dedi Gian-Maria. Bir saat sonra randevun var.</p>

  <p>— Kardinalle mi?</p>

  <p>— Hayır. Vatikan Kütüphanesi valisiyle.</p>

  <p>— Ama...</p>

  <p>— Vali bir aracı. Seni kardinale götürecek.</p>

  <p>— Bir vali, bir aracı mı?</p>

  <p>Vatikan'da vali, laik bir hükümetin bir bakanıyla eşdeğerdi. Gian-Maria yeniden güldü:</p>

  <p>— Kendin söyledin: Bu önemli bir vaka. Kardinal gelirken soruşturma dosyanı da getirmeni istedi. Eksiksiz olarak. Vali seni kütüphanenin bahçesinde bekleyecek. Adı Rutherford. Angelica Kapısı'ndan geç. Bir diyakoz sana eşlik edecek. İyi şanslar. Ve dosyayı unutma!</p>

  <p>Birkaç dakika daha sersem sersem kalakaldım. Sonra hazırlandım, aşağı inip pansiyonun kafeteryasında bir fincan kahve içmeye karar verdim. İnoks kahve termosu, Pyrex bardaklar, iri iri dilimlenmiş yağlı reçelli ekmekler. Her ayrıntı, her temas bana ruhban okulunu çağrıştırıyordu. Ve penceresiz bu salonda Roma'nın havasını teneffüs etmeye başlamıştım bile.</p>

  <p>Koltuğumun altında dosyamla, San Pietro Meydanı'na yürüyerek gittim. İstesen de istemesen de, burada yaşasan da yaşamasan da hep aynı hayranlık. Yer altı bazilikası, Bernin sütunları, harelenen meydan, mermer çeşmelerin üzerinde turistleri bekleyen güvercinler... Hatta pürüzsüz gökyüzü bile bu görkeme suç ortaklığı yapıyordu.</p>

  <p>Kendi kendime güldüm. Yuvama geri dönmüştüm! İpek cüppelerin ve giysilerin altından görünen cilalı mokasenlerin dünyasına. Papalık ve Kilise otoritelerinin, kardinaller meclisinin Kudas ayinlerinin dünyası. İnancın ve teolojinin, ama aynı zamanda gücün ve paranın dünyası.</p>

  <p>Papalık Sitesi'nin gölgesinde üç yıl yaşamıştım. O dönemlerde tam bir yoksulluktan yanaydım, ailemin parasını reddediyordum. Yine de bazı sokaklarda Vatikan'ın mali gücünü hissetmeyi seviyordum. Santa Sede bana hep Monako'yu, ama Kilise'nin egemen olduğu bir Monako'yu anımsatmıştı. Yüzyıllar öncesinden günümüze kadar gelen inanılmaz bir zenginlik, mal ve imtiyazlar. Dünyanın en önemli mal sahibi bu dini site ile bankasının brüt aktifleri birkaç milyar dolardı ve yıllık kârı ise yüz milyon dolardan fazlaydı.</p>

  <p>Bu rakamlar, beni, yoksulluk ve erdem havarisini tiksindirmiş olmalıydı, ama burada Kilise'nin gücünü görüyordum. <i>Bizim</i> gücümüzü. Sadece paranın önemli olduğu bir dünyada, Katolik inancın can çekiştiği bir Avrupa'da bu rakamlar bana güven veriyordu. Katolik imparatorluğunu hâlâ dikkate almak gerektiğini gösteriyordu.</p>

  <p>San Pietro Bazilikası'na girmek için bekleyen turistlerin yanından geçtim. Meydana tribünler ve basamaklar yerleştirilmişti. Yarın 1 kasımdı, şüphesiz papanın halka hitap edeceği öngörülmüştü.</p>

  <p>Çanlar çalmaya başladı, güvercinler havalandı. Saat 08:00 olmuştu. Hızlandım ve Bernin sütunlarının altından geçtim. Via di Porta Angelica'ya doğru yürüdüm. Hızlı hızlı ofislerine giden, beyaz yakaları ve siyah ceketleriyle, Papalık'ın <i>scrittori</i> (sekreterler) ve <i>minutanti'</i>leriyle (redaktör) karşılaştım. "Vatikan'da kaç kişi çalışıyor?" sorusuna Papa XXIII. Johannes bir gün şu cevabı vermişti: "Dünyanın üçte birinden fazla değil." Öfkem geçmişti. Yeniden bu Katolik atmosferi soluyordum. Agostina bile çok uzakta kalmıştı ve bir mücadele adamı olduğumu bile unutmak üzereydim.</p>

  <p>Angelica Kapısı'nda pasaportumu İsviçrelilere gösterdim. Hemen geçiş izni verdiler. Rönesans dönemine ait kostümleri içindeki muhafızlar kenara çekildi ve siyah ferforje yüksek parmaklıkların diğer tarafına geçtim.</p>

  <p>Kutsal mekâna giriyordum.</p>

  <p>Bir diyakoz, binalardan ve bahçelerden oluşan bir labirentin içinde bana kılavuzluk etti. Koşar adım ilerliyorduk. Saat 08:05'ti ve geç kalmam Kilise yüksek erkânı tarafından hoş karşılanmazdı.</p>

  <p>Yer yer eski küplerin durduğu bir avluda, pembe sarı boyalı bir binanın dibinde beni bıraktı. Yuvarlak bir havuzun çevresinde kare biçimli bir çimenlik vardı. Sedefli bir fıskiye su fışkırtıyordu. Gizemli küçük kapılara çıkan iki eğimli düzlemin tam karşısında çiçek tarhları ve tropikal bitkiler göze çarpıyordu. Her yere güneş ve toprak kokusu sinmişti.</p>

  <p>Fazla beklemedim. Tepeden tırnağa siyahlar giymiş bir adam kapıların birinden çıktı ve soldaki eğimli düzlemden kayarcasına indi. Kırklı yaşlarda, kafasının çevresinde kül rengine yakın sarı saçları olan, gözlükleri ince bakalit çerçeveli bir adamdı, aşı boyalı küplerle ve vazolarla uyum içindeydi.</p>

  <p>— Vali Rutherford, dedi kusursuz bir Fransızcayla. Vatikan Papalık Kütüphanesi'nin yöneticisiyim.</p>

  <p>Hararetle elimi sıktı.</p>

  <p>— Ziyaretinizin zamanlamasının pek uygun olduğu söylenemez, dedi neşe dolu bir sesle. Papa Hazretleri yarın San Pietro Meydanı'nda halka hitap edecek. Ve yeni bir kardinal atayacak. Çılgın bir gün!</p>

  <p>— Üzgünüm, dedim hafifçe eğilerek. Sizleri zor durumda bırakmak istemezdim.</p>

  <p>Adam sevecen bir tavırla elini "boş ver" dercesine salladı:</p>

  <p>— Beni izleyiniz. Sayın Kardinal sizi kütüphanede kabul etmek istedi.</p>

  <p>Tam karşımızdaki binaya ulaşmak için avluyu geçtik. Eşikte Rutherford kenara çekilip yol verdi:</p>

  <p><i>— Prego.</i><a href="../Text/Section0131.xhtml#Footnote0013" id="Feedback0013"><sup>[13]</sup></a></p>

  <p>Karanlığın ve mermerin serinliğiyle kuşatıldık. Rutherford bir kapıyı açtı ve gri beyaz bir koridora girdi. Ben de peşinden. Koyu renk camlı pencereler güneş ışınlarını süzüyordu. İçeride bizden başka kimse yoktu. Rehberimin cilalı ayakkabılarının gıcırdamasını bekliyordum, ama o büyük bir sessizlik içinde yürüyordu. Birden, saçlarıyla aynı renkte, esnek süet Todd's marka ayakkabıları fark ettim.</p>

  <p>Aziz Petrus gibi Rutherford'un elinde de cennetin anahtarları vardı. Her kapıda, anahtar demetini eline alıyor ve kilidi açıyordu. Kafamdaki soruyu sordum:</p>

  <p>— Sayın Kardinal'in tam görevi nedir?</p>

  <p>— Bir görüşme talep ediyorsunuz ve bunu bilmiyorsunuz, öyle mi?</p>

  <p>— Monsenyör Corsi, Catania'da bana sadece Sayın Kardinal'in adını verdi. Ve soruşturmamda, bana yardımcı olabilecek tek kişinin Sayın Kardinal olduğunu belirtti.</p>

  <p>— Kardinal Van Dieterling, Kardinaller Kutsal Kurulu'nun en önemli üyesidir.</p>

  <p>II. Vatikan Konsili'nden bu yana Santa Oficio'nun yeni adıydı bu. Engizisyon mahkemesinin mirasçıları. Ahlâk ve inanç denetçileri. Her gün İyi ile Kötü arasında, Hıristiyanlık ile sapkınlık arasında karar verenler. Katoliklikle bağdaşmayan sapmaları ve aykırılıkları, titizlikle izleyenler. Sapkınlık deyince, Agostina olayı işte burada devreye giriyordu.</p>

  <p>Yeni anahtarlar, duvarlarında canlı renklerde büyük fresklerin bulunduğu yeni salonlar. Çeşme resimleri, çiçekli kafesler, azize figürleri. Bu tablolar, pastel dinginliği içinde, Antikçağ Roma villalarının mozaiklerini çağrıştırıyordu.</p>

  <p>— Casimir van Dieterling, diye yeniden sordum, hangi kökenden?</p>

  <p>— İyi bir polissiniz, diyerek gülümsedi vali. Her şeyi öğrenmek istiyorsunuz. Sayın Kardinal Flaman kökenli. Üst kata çıkmamız ve içerdekilere görünmemek için Sistina Salonu'ndan geçmemiz lazım.</p>

  <p>— Bu saatte orada birileri mi var?</p>

  <p>— Birkaç ruhban okulu öğrencisi.</p>

  <p>Anahtar demetini yeniden şıngırdattı. Bir merdiven. Anahtarı döndürdü ve Sistina Salonu'na, gün ışığında altın gibi parlayan iki kocaman nefi ve resimlerle süslü altı sütunuyla "Sistina Şapeli" de denilen büyük salona girdik. Frizleri, ayrıntıları, peygamber ve kâhin figürleriyle insanın başını döndüren freskler. Tavan da tamamen fresklerle kaplıydı. Tonozlarının maviliği bu altın parıltılı salonda ön plana çıkıyordu.</p>

  <p>— Bu salonu biliyorsunuz, değil mi?</p>

  <p>Başımı sallayarak onayladım. Sanatçıların resmettiği her mekânı, her sahneyi ezbere sayabilirdim. Antikçağ'dan bu yana Vatikan öncesi eski kütüphaneler, ekümenik konsiller, V. Sixtus'un papalık dönemini tasvir eden resimler. Ve yan duvarlarda İsa'nın yaşamından sahnelerin betimlendiği freskler. Çalışma salonuna giderken bu şapelden en az yüz kez geçmiştim.</p>

  <p>Mavi ve altın sarısı renkli dev porselen vazoların, haçların, bronz şamdanların, cilalı taştan bibloların durduğu bir bölümden geçtik. Soldaki büyük pencerelerden Belvedere Avlusu'nu görüyordum.</p>

  <p>Salonun dip tarafında, Rutherford yeni bir kapıyı açtı.</p>

  <p>— Buradan inebiliriz.</p>

  <p>Tüm bu önlemler randevunun gizliliğinin bir göstergesiydi. Alt katta, çekmeceleri etiketlenmiş fiş dolaplarının durduğu bir başka mekâna girdik. Rutherford dolapların birinin çevresinden dolandı, sonra kapalı bir kapının önünde durup ceketini düzeltti. Elini, kapıya vurmak için kaldırdığında, son bir soru daha sordum.</p>

  <p>— Sayın Kardinal beni kabul etmeye neden bu kadar çabuk karar verdi, biliyor musunuz?</p>

  <p>— Sanırım bunun cevabını siz biliyorsunuz, öyle değil mi?</p>

  <p>— Benim bir fikrim var elbette, ama belki size de bir şeyler söylemiştir.</p>

  <p>Gülümsedi ve kapıya vurdu. Gözleriyle elimdeki dosyayı işaret ediyordu:</p>

  <p>— Sizde onu ilgilendiren bir şey var.</p>
</body>
</html>
