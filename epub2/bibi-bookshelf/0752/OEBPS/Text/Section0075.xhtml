<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>69</h2>

  <p>Sorunun cevabı yoktu. Kafamı çevirdim. Kardinal Van Dieterling bana doğru ilerliyordu. Sanki yürümüyor zeminin üzerinde kayıyordu. Sordum:</p>

  <p>— Agostina Gedda da bu seriye ait, değil mi?</p>

  <p>— Bize yaşadığı deneyimi anlattı, evet. Sanırım size de bundan bahsetti.</p>

  <p>— Daha çok bir rüya gibiydi. Şeytan, intikamının esin kaynağı olmuş. Agostina'ya göre veya "Şeytan"a göre, on bir yaşındayken onu falezden iten Salvatore'ydi.</p>

  <p>— Bu doğru. Tahkik ettik. O esnada yanlarında olan çocukları bulduk.</p>

  <p>— Bunu, bizzat o da hatırlayabilirdi, öyle değil mi?</p>

  <p>— Gerçekleri yadsımayı bırakınız; zaman kazanırsınız.</p>

  <p>Agostina da aynı şeyi söylemişti. Kardinal'le aynı boya gelmek için ayağa kalktım. Bu sırada arkamda, Rutherford bilgisayarı kapatmıştı bile. Van Dieterling'in tam karşısında durdum:</p>

  <p>— Kardinal, siz ne düşünüyorsunuz? Şeytan'ın gerçekten Agostina'ya göründüğüne inanıyor musunuz? Tüm bu öldükten sonra dirilenlere görünmüş olabilir mi? Yani, gerçek bir Şeytan'ı kastediyorum.</p>

  <p>Van Dieterling cevap vermedi. Odanın serinliğini ve nemini yeniden duyumsamaya başlamıştım. Sonunda elini altın kakmalı ciltlerin sırtında gezdirerek konuştu:</p>

  <p>— Benim ne düşündüğümün önemi yok. Agostina onun değişmesine sebep olan psişik bir deneyim yaşadı. Bu değişim çok yavaş oldu. On sekiz yıl sürdü. Ama sonuçta Paterno mucizesi bir katil oldu. Abyssum abyssus invocat.</p>

  <p>"Yıkım yıkımı davet eder." Fırsatı kaçırmadım.</p>

  <p>— Kesinlikle. Ben "basit" bir psişik travmaya inanmaktan yanayım. Bir halüsinasyon kişiliğini değiştirdi. Ama ortada fiziksel bir iyileşme de var. Biraz önce siz bağışlamadan söz ettiniz. Bu mucize, Şeytan'ın varlığının somut bir kanıtı olabilirdi. Çocuğu kurtardıktan hemen sonra, ona gözükmüş olsaydı tabii. Ancak, hep bu daha sonra olmuş.</p>

  <p>Kardinal belli belirsiz gülümsedi:</p>

  <p>— Siz Şeytan'a inanmıyorsunuz...</p>

  <p>— Ben şeytanın avukatlığını yapıyorum. Tüm bu tanıklıklarda kırmızı bir ışığın ardındaki bir varlıktan söz ediliyor. Onlarla konuşan bir şeytandan. Ve buna tanık olmuş herkesin bu karşılıklı ilişkiyi anlatmayı reddettiğini fark ettim...</p>

  <p>— Araf Yolcularının Andı.</p>

  <p>— Nasıl?</p>

  <p>— Şeytan'la anlaşma. Bu ad, oldukça eski bir geleneğe dayanır: Araf Yolcularının Andı.</p>

  <p>— Bunun anlamı ne?</p>

  <p>— Şeytan karşılıksız hiçbir şey vermez. Hasta öldüğünde Şeytan ona anlaşmasını önerir. Tam bir itaat karşılığında hayatı kurtulacaktır. Bu "uzlaşma", Araf Yolcularının Andı olarak adlandırılır. Faust tarzı bir anlaşma, ama psişik versiyonu. Bir tür senet, sapkının kanıyla imzalanmış bir bağlılık beyanı. Burada ant kişinin beyninde gerçekleşir. Ne kan ne protokol, ikisine de gerek yoktur. <i>"Lex est quod facimus."</i> Ruhunu şeytana satan kişi yeni yasayı cinayetleriyle yazacaktır.</p>

  <p>Agostina'nın kelimeleri. Ensem karıncalanmaya başlamıştı. Her şey bir mantık çerçevesine oturuyordu. Olaylar çok inandırıcı, son derece... son derece tartışılmaz bir hal alıyordu.</p>

  <p>— Ama siz, diye sertçe sordum. Siz buna inanıyor musunuz?</p>

  <p>— Benim neye inandığımı düşünmekten vazgeçiniz. Birlikte çalışmamız gerekiyor.</p>

  <p>— Dosyaya baktınız.</p>

  <p>— Devamını da istiyoruz. Her yeni olaydan haberdar olmak istiyoruz.</p>

  <p>Bana doğru bir adım attı. Siyah entarisi buhur ve tarçın kokuyordu.</p>

  <p>— Aynı şeyi düşünüyorum, siz ve ben. Tek bir katil var. Siz kanlı canlı bir katil olduğuna inanıyorsunuz. Ben ise, komanın ardına gizlenmiş katillerüstü birine. Onu nasıl isterseniz, öyle adlandırabilirsiniz, şeytan, iblis, karanlıklar prensi, ama bu "yaratık" emirlerini Araf'ın derinliklerinden veriyor. Onun maskesini düşürmeliyiz, Birlikte.</p>

  <p>— Size yardım edemem. Sizin düşüncelerinizi paylaşmıyorum. Ben...</p>

  <p>— Susunuz. Her şey değişmek üzere ve siz bu değişimin tam ortasındasınız.</p>

  <p>— Ne değişimi?</p>

  <p>— Şeytan'ın tarzı. Önceleri müritlerine, şiddeti, işkenceyi, öldürmeyi emretmekle yetiniyordu. Tarzın fazla bir önemi yoktu. Şimdi ise, onlardan özel bir ritüel uygulamalarını istiyor. Böcekler, liken, ısırıklar, koparılmış dil... Tüm bu ayrıntıları sadık bendelerinin kulaklarına o fısıldıyor. Siz de Simonis dosyası var. Bizde ise Gedda dosyası. Başkaları da var.</p>

  <p>Estonyalı Raïmo Rihiimäki'yi düşündüm. Daha kaç kişi vardı? Van Dieterling haklıydı ve ben bunu çok önceden anlamıştım; söz konusu olan cinayetler serisi değil katiller serisiydi. Bu mantığa göre, transandan, metafizik bir katilin kulu haline gelmiş katiller. "Boğaz"ın derinliklerinde ipleri elinde tutan oydu.</p>

  <p>Sordum:</p>

  <p>— Başkalarının olduğunu nereden biliyorsunuz?</p>

  <p>— Biliyoruz. Tahmin ediyoruz. Ve şimdi, sahada soruşturma yapacak birine ihtiyacımız var. Gerçek bir polise. Sınır ve ilke tanımayan birine. Şiddetten ve yalandan hoşlanan, tat alan sizin gibi bir polise. Sonuna kadar gitmek için her şeye hazır birine.</p>

  <p>Hakareti sineye çektim. Her şeye rağmen söyledikleri gerçekten pek farklı sayılmazdı. Kardinal devam etti:</p>

  <p>— Şeytan'ın mucizesiyle hayata dönmüş bu kişileri bulmalısınız. Sesini yükseltmişti. Yavaş yavaş kendini göstermeye başlayan bu yeni katil türünü keşfetmelisiniz. Şeytan'ın bu erkek ve kadınları neden hayata döndürdüğünü ve onları böyle vahşi yöntemlerle neden intikam almaya ittiğini öğrenmek zorundayız!</p>

  <p>Zavallı bir cevap verdim:</p>

  <p>— Elimde Simonis olayıyla ilgili bir şüpheli bile yok.</p>

  <p>— Bulacaksınız. Her seferinde aynı hikâye. Bir ölümlü öldürülüyor, sonra Şeytan tarafından hayata döndürülüyor. Ardından, bazen çok daha sonra, asitler, böcekler, liken ve daha bir sürü şey kullanarak intikamını alıyor. Bu cinayetlerin listesini istiyoruz. Şeytan'ın, aracıları vasıtasıyla, kendi yöntemi ve imzasıyla bir seri katil gibi neden şimdi harekete geçtiğini anlamak istiyoruz. Tüm bunların altında deşifre edilmesi gereken bir mesaj olduğuna inanıyoruz. Bir kehanet.</p>

  <p>Demek buydu. Şeytan'ın adları kurbanlarının bedenlerine kazınmıştı. Kullanılan hep aynı ölüm silahlarıydı. Mesaj buydu. Lucifer'in sözü...</p>

  <p>Başım dönüyordu. Soruşturmam sadece bu dünyayı değil öteki dünyayı da kapsıyordu. Bu cinayetlerin ardında basit katiller yoktu, Şeytan'ın kendisi vardı. Uluyan ve intikam duygularını harekete geçiren bir iblis.</p>

  <p>Bir kez daha Luc'ü düşündüm. Soruşturmasında bu kadar ileri gidebilmiş miydi? Şeytan'ın kehanetini öğrenmiş miydi? Ceplerimi yokladım ve Luc'ün buruşmuş resmini buldum:</p>

  <p>— Bu adamı tanıyor musunuz?</p>

  <p>Kardinal kayıtsızca dudak büktü:</p>

  <p>— Hayır. Kim?</p>

  <p>— Benim bir dostum. O da polis. Bu olay üzerinde çalışıyordu.</p>

  <p>— Ona ne oldu?</p>

  <p>— İntihar etti.</p>

  <p>— Demek başaramadı. Siz başarın, Mathieu Durey. Beni hayal kırıklığına uğratmayınız!</p>

  <p>Döndü. Entarisi hışırdadı. Siyah ve kırmızı bir ikaz gibiydi. Yüzyıllar sonra Engizisyon geri dönüyordu.</p>
</body>
</html>
