<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>110</h2>

  <p>TGV, birinci mevki.</p>

  <p>İnce uzun gövdesiyle tren, ormanları, ovaları, tepeleri aşıyordu. Alnımı cama dayamış, bir karnı yarar gibi manzarayı kesen büyük, dev gibi bir testere hayal ediyordum. Tüm vücudumda rüzgârın uğultusunu, rayların insanı sağır eden vızıltısını hissediyordum.</p>

  <p>Çevremde, gözleri dizüstü bilgisayarlarında, yanakları cep telefonlarında kravatlı adamlar vardı. Telefon konuşmaları. Hep aynı tiz, ukala, kasıntılı ses tonu, hep aynı ticari konular, hep aynı saldırgan maddiyatçılık. Yaşadığım kâbusun yanı sıra bir de tüm bunlar...</p>

  <p>Kim, benim vahşi bir katilin peşinden gittiğime inanırdı?</p>

  <p>Moritz Beltreïn, Araf Ziyaretçisi.</p>

  <p>Belki yüzüncü kez, evetleri, hayırları kafamda ölçüp biçiyordum.</p>

  <p>Evet. Bu olayda adı geçen dört şüphelinin hep yakınında olması. İlk karşılaşmamızda, bana Agostina ve Raïmo hakkında yalan söylemesi. Koma, reanimasyon ve farmakoloji üzerine derin bilgisi. Bana hep katilin beşiği olarak gelen Jura Vadisi'ne çok uzakta oturmaması.</p>

  <p>Hayır. Dünya çapında bir reanimasyon uzmanı olan Beltreïn'in sırf profesyonel sebeplerle yolunun öldükten sonra hayata dönenlerle kesişmesi. Fiziksel yapısı: Kocaman gözlüklü bu ufak tefek adam ince uzun bir meleğe, ışıldayan bir ihtiyara, etleri sarkan bir çocuğa dönüşebilirdi?</p>

  <p>Bir kez daha, kendimden şüphe ediyordum. Her şeye rağmen hareket noktam, yani Araf Ziyaretçisi'nin hiçbir dayanağı yoktu. Bütün bunlar bir serap olabilirdi... Kişisel bir sayıklama...</p>

  <p>Elimi çantama soktum ve yola çıkmadan önce yazıcıdan aldığım Beltreïn'la ilgili belgeleri çıkardım. Kusursuz bir biyografiydi, Lozan Üniversite Hastanesi'nin internet sitesinden ve İsviçre gazetelerinde çıkmış makalelerden derlenmiş bir yaşamöyküsü.</p>

  <p>Lucerne kantonunda 1952'de doğmuştu. Zürich'te, tıp fakültesinde, 1974'e kadar kalp ve damar cerrahisi eğitimi almıştı. Sonra 1975 ile 1976 arasında Harvard'da (PBBH) bulunmuştu. Ardından, Fransa'da Bordeaux Hastanesi cerrahi ekibine katılmıştı (1976-1978). Nihayet İsviçre'ye Lozan Üniversitesi Hastanesi'ne dönmüş ve 1981'de Kalp ve Damar Cerrahisi Servisi'ne şef olmuştu.</p>

  <p>Ayrıca dünya çapında verdiği konferanslar, katıldığı seminerler de yer alıyordu. Makalelerin satır aralarında bana ipucu olacak bir şeyler aradım. Boşuna. Ezoterizmle ilgili en ufak bir şüphe yaratacak bir yan bulamamıştım.</p>

  <p>Bekârdı, çocuğu yoktu, kendini tamamen mesleğine adamış biriydi. Dâhi bir araştırmacı, hiçbir karşılık beklemeden insanların hayatını kurtaran bir milli gururdu.</p>

  <p>Fotoğraflara baktım. Yuvarlak bir yüz, kısa perçemler, kalın camlı dört köşe gözlükler. Donuk, dalgın, içten pazarlıklı, bir kaniş suratı. Araf Ziyaretçisi olabilir mi?</p>

  <p>Terazinin kefesi ağır basmıyordu.</p>

  <p>Ne bir tarafa ne diğer tarafa.</p>

  <p><br /></p>

  <p><b>Lozan.</b></p>

  <p>Önüme çıkan ilk araba kiralama şirketinden bir E sınıfı seçtim. Yola çıkmadan önce telesekreterimi kontrol ettim. Mesaj yoktu. Ne Manon'dan ne de benim çocuklardan.</p>

  <p>Öfkemi bastırarak yola çıktım.</p>

  <p>Eğer Corine Magnan onu bu gece serbest bırakmazsa, gidip kendim çıkartacaktım.</p>

  <p>Vaudois Üniversite Hastanesi'ne giden yola saptım. Bir süre sonra Champs-Pierres ek binaları göründü. Beyaz cepheleri, Zen bahçeleri, yuvarlak bahçe lambaları ve küçük çamlarıyla.</p>

  <p>Kalp ve Damar Cerrahisi Servisi'ne çıktım, benim asistanı aynı yerinde otururken buldum.</p>

  <p>— Selam! diye bağırdı. Bana bir daha görüşemeyeceğimizi söylemiştiniz.</p>

  <p>— Demek öyle, dedim, aptal aptal. Dr. Beltreïn'i mutlaka görmem gerekiyor.</p>

  <p>— Maalesef onu kaçırdınız. Biraz önce uğradı ve hemen gitti.</p>

  <p>— Ev adresini biliyor musunuz?</p>

  <p>Ayağa kalktı ve gülümsedi:</p>

  <p>— Daha iyisini biliyorum. Lozan'daki evine dönmedi. Dağ evine gitti. Riederalp'e.</p>

  <p>Cebimden araba kiralama şirketinin verdiği haritayı çıkardım ve bankonun üzerine açtım:</p>

  <p>— Nerede?</p>

  <p>Genç kadın titreyen ellerime baktı, ancak bir yorumda bulunmadı. İşaretparmağını haritanın üzerine koydu:</p>

  <p>— Burada, Bulle'den sonra.</p>

  <p>Bir kalem aldım ve kasabanın ismini daire içine aldım.</p>

  <p>— Oraya vardıktan sonra, dağ evini nasıl bulacağım?</p>

  <p>— Kolay, dedi, kalemimi aldı ve yolu çizdi. Spiez yönüne devam edeceksiniz. Wessenburg'da sola döneceksiniz. Parcossola Villası: Gantrish Dağı'nın yamacında. Parcossola, bu evi çizen mimarın adı. Bölgede herkes tarafından bilinir.</p>

  <p>Bana sanki bir şeylerden haberdarmış gibi geldi. Sonra bir an, belki hafta sonlarını Beltreïn'le orada geçiriyordur diye düşündüm.</p>

  <p>— Yeniden görüşecek miyiz?</p>

  <p>Kafamın içindeki terazinin dengesi hâlâ bozulmamıştı.</p>

  <p>Beltreïn, leşçi: Evet mi hayır mı?</p>

  <p>— Bu kez, gerçekten imkânsız.</p>

  <p>— Son sefer de aynı şeyi söylemiştiniz.</p>

  <p>— Doğru. Umarım.</p>

  <p>Koşar adım uzaklaştım.</p>

  <p>Buz gibi terlemiştim, nefes nefeseydim.</p>

  <p>Göl boyunca yol aldım, yolculuğumun ilk aşamasını tamamlamıştım. Uzaktaki tepelerin yamaçlarında ışıklar görülüyordu.</p>

  <p>Vevey'de, Bulle'e doğru saptım, E27 otoyoluna girdim, sonra ekspres yoldan çıktım ve Spiez yönüne doğru tepelere tırmanmaya başladım. Simplon Boğazı'nı geçişimi hatırladım; sanki tünellerdeki o kovalamacanın üzerinden asırlar geçmişti.</p>

  <p>Wessenburg.</p>

  <p>Julie Deleuze doğru söylemişti: Parcossola Villası'nın yönü belirtilmişti. Karla kaplı bir yola girmek için pırıltı şoseden çıktım. Manzara değişmeye başlamıştı. Gitgide sıklaşan, koyulaşan köknarlar. Yol kenarına birikmiş, ağaçların üzerindeki beyaz bulutlarla uyum içindeki karlar.</p>

  <p>Çakıl döşeli yolu işaret eden bir levha gördüm. Ormanın karanlığı içinde beyaz bir damar gibi uzanıyordu. Köknarların altına girdim. Karşıma bir elektrik trafosu çıktı. Çalıların arasında, çevrenin ıssızlığını gizemli bir şekilde biraz daha güçlendiren gri bir blok.</p>

  <p>Virajı döndükten sonra, ağaçlar seyrekleşti ve villa göründü.</p>

  <p>Bir çavlanın dibinde, sütunlarla desteklenen birçok terası olan bir binaydı. Farlarımı söndürdüm ve ev ay ışığında iyice belirgin hale gelene dek bekledim. Frank Lloyd Wright'ın ünlü yapısı "Failling water"ı anımsatıyordu, aynı ilkeye göre tasarlanmıştı, suyun üzerinde asılı gibi duruyordu.</p>

  <p>Park alanına elli metre kala durdum. Görünürde araba yoktu. Fenerimi, lateks eldivenlerimi aldım ve kendimi dışarı attım.</p>

  <p>Gölgede kalmaya dikkat ederek eve doğru yürüdüm. Çavlanın gürültüsü, çakılların üzerinde yankılanan ayak seslerini bastırıyordu.</p>

  <p>Şimdi villayı çok daha iyi görüyordum. Her katta, çavlanın üzerine doğru uzanarak bütün fizik kurallarını altüst eden bir balkon vardı. Evin arkası, sanki bir denge sağlamak ister gibi som duvardı. Hiç ışık yoktu. Solda, camlı, dar bir holü çevreleyen, tuğladan kare biçimli iki kule vardı. Suyun gümüşi yansımaları ve kara köknarlar cama vuruyor, sanki evin içindelermiş gibi bir izlenim uyandırıyordu.</p>

  <p>Biraz daha ilerledim ve başka bir ayrıntı dikkatimi çekti. Pencerelerden dışarı ışık vurmamasının sebebi elektriklerin kapalı olması değil, tekerlekler üzerinde kayan kepenklerin örtülü olmasıydı. Beltreïn bu kepenklerin ardında olabilir miydi? Terasın altına süzüldüm ve çavlanın üzerine doğru çıkıntı yapan dar bir köprüye yöneldim. Su damlacıkları bir kamçı gibi yüzüme çarpıyordu.</p>

  <p>Köprünün sonunda, zemin kata çıkan beton bir merdiven vardı. İlerledim. Evin ana cephesi oradaydı. Giriş kapısı, zili ve güvenlik kamerası. Çakıllı yol ay ışığında parlıyordu.</p>

  <p>Binanın duvarı boyunca, sola, köşeye doğru ilerledim, bir servis kapısı veya kırılabilecek küçük bir cam arıyordum. Bir başka merdiven gördüm, evin altına doğru iniyordu. İçgüdüsel olarak oraya yöneldim ve yan yolda demir bir kapıyla karşılaştım.</p>

  <p>Ya bodruma ya da garaja açılıyordu.</p>

  <p>Kanımın karıncalandığını hissediyordum. Glock'umu kılıfından çıkardım ve emniyetini açtım. Terden ve soğuktan pardösüm tenime yapışmıştı. İçgüdüsel bir biçimde, çelik kapıyı yokladım. Bu tür bir kapıyı zorlamak bile imkânsızdı. Rasgele kapı kolunu oynattım. Kapı zıvanaları üzerinde hareket etti. Açıktı.</p>

  <p>Tek kelimeyle, açık!</p>

  <p>Namluya mermi sürdüm ve karanlığın içine daldım.</p>
</body>
</html>
