<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>38</h2>

  <p>Kapının dışındaki ayaklı panoda: "LAHANA TURŞUSU YİRMİ FRANK, SINIRSIZ BİRA!" yazıyordu. Western filmlerindeki barların kapılarını andıran, Ferme Zidder'in kapı kanatlarını itip içeri girdim. Tamamen ahşap dekorlu restoran bir gemi ambarına benziyordu. Aynı loş, aynı nemli ortam. Bira kokusuna, sigara ve kekremsi lahana turşusunun kokusu karışıyordu. Salon boştu. Masaların üzerinde hâlâ yemek artıkları duruyordu.</p>

  <p>Richard Moraz'ın komşuları, bana, onun her cumartesi bu Bavyera restoranında öğle yemeği yediğini söylemişti. Ama saat on beş otuzdu. Çok geç kalmıştım.</p>

  <p>Yine de, tezgâhın ucunda tek başına oturan, ince çizgili salopet giymiş iriyarı bir adam dikkatimi çekti, gazete okuyordu. Tektonik kıvrımlara sahip etten bir dağ. Chopard yazısında "yüz kilonun üzerinde yapılı bir adam"dan söz ediyordu. Bu, belki de benim saatçiydi... Elinde kalemi, burnunun üzerinde gözlükleri, önünde bol köpüklü birası, gazetesinin üzerine eğilmişti. Neredeyse her parmağında bir şövalye yüzük vardı.</p>

  <p>Birkaç tabure yanına oturdum, bir gözüm ondaydı. Yüz hatları sertti, ancak bakışları daha da sertti. Yine de, ince bir sakalın çevrelediği yüzünde belli bir asalet vardı. İnancım gitgide güçleniyordu: Bu Moraz'dı. Ve Chopard'la aynı kanıdaydım. Onu görünce, insan tek şey düşünüyordu: "Suçlu".</p>

  <p>Bir kahve ısmarladım. İriyarı adam, gözlerini gazetesinden ayırmadan barmene sordu:</p>

  <p>— Küçük siyah. Beş harfli.</p>

  <p>— Zeytin?</p>

  <p>— Beş harfli.</p>

  <p>— Espresso?</p>

  <p>— Boş ver.</p>

  <p>Barmen bir fincan kahveyi tezgâhın üzerinden bana doğru kaydırarak yolladı. Kendimi tutamadım:</p>

  <p>— Pigme.</p>

  <p>Obez, gözlüklerinin üzerinden bana kaçamak bir bakış attı. Gözlerini yeniden indirdi ve devam etti:</p>

  <p>— İçsel sürüş. Altı harfli.</p>

  <p>Adam tezgâhın arkasından salladı:</p>

  <p>— Volvo mu?</p>

  <p>Derin bir iç çektim.</p>

  <p>— Bilinç.</p>

  <p>Bu kez bana daha uzun baktı. Sonra gözlerini ayırmadan sordu:</p>

  <p>— Yalan, dolan, gizli oyun. Sekiz harfli.</p>

  <p>— Dalavere.</p>

  <p>Polisliğe ilk başladığım yıllarda, boş vakitlerimi bulmaca çözerek geçirmiştim. Bu nedenle, bulmacalarda kullanılan tanımları, kelimeleri ezbere biliyordum. Adam kötü kötü sırıttı:</p>

  <p>— Bir şampiyon, ha?</p>

  <p>— Can sıkıntısı. Yedi harfli.</p>

  <p>— Bunalım?</p>

  <p>Polis kimliğimi tezgâhın üzerine koydum:</p>

  <p>— Aynasız.</p>

  <p>— Komik olmaya mı çalışıyorsun?</p>

  <p>— Hayır, sizi görmeye. Sanırım Richard Moraz'sınız?</p>

  <p>— İsviçre'deyiz dostum. Bildiğim kadarıyla senin kimliğinin buralarda bir hükmü yok.</p>

  <p>Kartımı cebime soktum ve bütün cazibemle ona gülümsedim:</p>

  <p>— Bunu aklımda tutarım. Özellikle de soracağım soruların cevaplarını beklerken, tabii çabuk olman ve sorun çıkarmaman şartıyla, tamam mı?</p>

  <p>Moraz birasını bitirdi, sonra gözlüklerini çıkardı ve salopetinin önündeki cebe koydu:</p>

  <p>— Ne istiyorsun?</p>

  <p>— Sylvie Simonis cinayetini soruşturuyorum.</p>

  <p>— İlginç.</p>

  <p>— Bu cinayetin, Manon cinayetiyle bağlantılı olduğunu düşünüyorum.</p>

  <p>— Bu daha da ilginç.</p>

  <p>— Ve sizi görmeye geldim.</p>

  <p>— Dostum, gerçekten az rastlanır bir şey yapıyorsun.</p>

  <p>Saatçi, kahve makinesini parlatan barmene döndü:</p>

  <p>— Bana bir bira daha ver. Bu aptallık beni susattı.</p>

  <p>Bu hakarete aldırmadım. Aslında herifi çoktan gözüme kestirmiştim: ağzı kalabalık, saldırgan ve tereddüde mahal bırakmayan kalabalığının yanı sıra kötü niyetli biri.</p>

  <p>— On dört yıl sonra bile, hâlâ bu olayla canımı sıkıyorlar, dedi üzgün bir ses tonuyla. İddia dosyasını gördün, değil mi? Elle tutulur tek satır bile yok. En önemli kanıt, karımın çalıştığı fabrikada üretilen bir oyuncak, ses değiştirmekte kullanılan bir zamazingo.</p>

  <p>— Biliyorum.</p>

  <p>— Peki, bu sana komik gelmiyor mu?</p>

  <p>— Geliyor.</p>

  <p>— Daha da komiği var, o dönemde karımla boşanma aşamasında olduğumuz biliniyordu. Benim orospuyla sadece mektuplar aracılığıyla konuşuyorduk. Suç ortaklığı yapmamız için ne uygun koşullar, öyle değil mi?</p>

  <p>Bira bardağını eline aldı ve bir dikişte yarısına kadar içti. Tezgâhın üzerine bıraktığında, bıyığı ve sakalları köpük içindeydi. Kolunun tersiyle sildikten sonra devam etti:</p>

  <p>— Tüm bunlar, hepsi aptalca düşünceler.</p>

  <p>Hâlâ, ellerine, özellikle de yüzüklerine bakıyordum. Bir tanesinde, Bizans tarzı süslemelerin arasına gömülmüş bir yıldız vardı. Bir diğeri burma biçimli arabesk motifler içeriyordu. Bir başkası, mahkûm tasmasını andıran, bir çubukla ikiye bölünmüş bir halkadan oluşuyordu. Alçak sesle kendi kendime mırıldandım: "Suçlu". Yüzde otuz teorisini savunan Chopard'ın sesiydi bu.</p>

  <p>— Daha önce de polisle başınız derde girmiş.</p>

  <p>— Şu reşit olmayan kızı alıkoyma hikâyesi mi? Dostum, şikâyetçi olması gereken biri varsa o da bendim. Cinsel açıdan hırpalanma!</p>

  <p>Yaptığı nüktenin şerefine birasından bir yudum aldı. Bir sigara yaktım:</p>

  <p>— Cinayet saatinde, nerede olduğunuzu kanıtlayamadınız.</p>

  <p>— Saat 17:30'da ne yapılabilir ki? Eve dönülür. Sanırım sizinle, diğer polislerle cinayet saatinde bir kokteylde olmam gerekiyordu. Yüz kişiye sorsanız, o saatte nerede olduğunu zorlukla kanıtlar.</p>

  <p>Son bir yudum daha alarak birasını bitirdi, sonra bardağını ağır ağır tezgâha bıraktı.</p>

  <p>— Sana baktıkça, dedi. Dosyamı okumadığını anlıyorum. Hatta, işin içinde bile değilsin, dostum. Bu olayda en ufak bir yetkin yok, Fransa'da bile.</p>

  <p>— Nereden bu kanıya vardınız?</p>

  <p>Yeniden sırıttı. Sonuçta, bu konuşma onu eğlendirmişti sanki. Yaşama sevincini en az bira kadar artırmıştı.</p>

  <p>— İşte hikâyenin en iyi kısmı. Demek profesyonel bir kıskançlık nedeniyle bir çocuğu öldürdüm, ha? Kocaman ellerini öne doğru uzattı. Şunlara bak, dostum. Her türlü mucizeyi gerçekleştirebilirler. Sylvie, altın eldi, doğru. Ama ben de, ondan aşağı kalmam, meslektaşlara sorabilirsin. Zaten, ben de mesleğimde ilerledim. Tüm bu olanlar, bir yığın aptallıktan başka bir şey değil.</p>

  <p>— Sylvie'ye telefon eden siz olabilirdiniz; aylar boyunca acı çekti.</p>

  <p>— Gerçekten olayla ilgili hiçbir şey bilmiyorsun. Eğer biraz daha iyi bilgi toplasaydın, katilin Sylvie'ye telefon etmek için hastaneye kadar geldiğini bilirdin. Odasından birkaç metre uzaktaki bir kabinden aradı.</p>

  <p>Evet, bu ayrıntıyı bilmiyordum. İriyarı herif devam etti:</p>

  <p>— Hastanenin giriş holündeki telefon kabinini kullanmış. Bu kocaman göbeğimle o dapdaracık kabine girebilir miyim, ne dersin? Göbeğine vurdu. İşte, nerede olduğumun ispatı!</p>

  <p>— Belki de birkaç kişiydiniz.</p>

  <p>Saatçi taburesinden zorlukla indi. Bacaklarının üzerinde şöyle bir yaylandıktan sonra tam karşıma dikildi. Boyu benden biraz kısaydı, ama en az yüz elli kilo olmalıydı.</p>

  <p>— Şimdi, çek git. Burada, benim ülkemdesin. Hiçbir hakkın yok. Tabii, yumruğumu suratının ortasına yemek dışında.</p>

  <p>— Altın el, ha?</p>

  <p>Sağ kolunu tezgâha yapıştırıp sabitledim ve Camel'imi yüzüklerinden birinin üzerine bastırdım. Refleks olarak diğer elini yumruk yapıp, vurmak üzere kaldırmak istedi, ama yakaladım.</p>

  <p>— Adım Mathieu Durey, dedim, Paris Cinayet Masası. Eğer çok merak ediyorsan, elimdeki rapor ve tutanaklarla, isteseydim halı gibi bu mekânı kaplardım. Ve bunu yapmamam kurallara saygı gösterdiğimden değil...</p>

  <p>Adam, bir kaniş gibi inledi.</p>

  <p>— Bu boktan işin içinde olduğunu hissediyorum, kocaoğlan. Hem de gırtlağına kadar. Henüz nasıl, neden olduğunu bilmiyorum, ama şundan emin olabilirsin, istediğim cevapları almadan buradan ayrılmayacağım. Ve ne avukatların ne de şu kahrolası sınırın seni koruyabilir.</p>

  <p>Öfke, yüzündeki bütün gözeneklerden ter olmuş fışkırıyordu. Kolunu bıraktım. Kahve fincanımı aldım ve bir dikişte bitirdim:</p>

  <p>— Koyu siyah yer. Sekiz harfli.</p>

  <p>— Karanlık?</p>

  <p>— Kömürlük. Görüşmek üzere "dostum".</p>
</body>
</html>
