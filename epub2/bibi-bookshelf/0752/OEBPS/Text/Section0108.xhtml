<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>100</h2>

  <p>Deliler gemisi.</p>

  <p>Kaçıklarla dolu bir gemide yolculuk ediyordum ve inmemin imkânı yoktu. Budist yargıçtan kaçık psikiyatra, arada da Şeytan'ın esiri bir polis. Kendimi bu deliler arasında yalnız hissediyordum ve fırtınada denize düşmemek için umutsuzca küpeşteye yapışmıştım.</p>

  <p>Yine de, şu doğaüstü güç gitgide aklıma yatmaya başlamıştı. Zucca haklı olabilirdi. Bir anlamda bu en basit çözümdü. Saçları ışıldayan yaşlı bir adam. Saldırgan pençeleri olan bir melek. Kanlı vücuduyla bir çocuk. Evet, bu tür yaratıklar karşısında tutunacak başka bir şey yoktu. Şeytan ve ordusu, en akla yatkın açıklamaydı.</p>

  <p>Ama hâlâ diretiyordum. Bu kaosa mantığa aykırı düşmeyen bir açıklama bulmalıydım. Ellerimle sımsıkı direksiyona yapışmış, sirenimi açmış, hızla Paris'in merkezine doğru yol alıyordum. Notre-Dame'ın yakınından, Sol Yaka'daki Saint-Michel Köprüsü'nden, Quai des Orfèvres yönüne dönmek üzereyken aklıma bir şey takıldı. Bu sabah, Peder Katz, şeytan kovucu rahip, bana kartını vermişti. Paris Piskoposluğu Şeytan Çıkarma Merkezi'ndeki ofisi Gît-le-Coeur Sokağı'ndaydı ve buraya elli metre mesafedeydi.</p>

  <p>Direksiyonu kırdım.</p>

  <p>Sol Yaka boyunca bu adrese doğru devam ettim.</p>

  <p>Siyahlar içindeki bu ufak tefek adamı hâlâ etrafa kutsal su serperken görüyordum.</p>

  <p>Yangına körükle gidenler listesini bugünlük tamamlamak için son bir kişi daha.</p>

  <p>— Şeytan, hasımdır, diye tekrar etti Peder Katz, işaretparmağını yukarı kaldırmıştı. Engel. "Şeytan", İbranice "ştn" kökünden geliyor: "muhalif", "muhalefet eden, karşı koyan"...</p>

  <p><br /></p>

  <p>Kibarca kafamı salladım, Şeytan çıkarma hücresini hayranlıkla seyrediyordum. Dar ve uzun bir mekândı, dip tarafında yarım ay biçiminde bir penceresi vardı ve bu haliyle bir korsan kalyonunun kamarasını andırıyordu. Yine de Tanrı'nın bir askerinin odası olduğu her halinden belliydi. Eksik bir şey yoktu: eski ezoterizm kitapları, sararmış bir sürü kâğıt, duvarda bir haç ve masanın üstünde, İsa'nın haçtan indirilişini tasvir eden bir resim.</p>

  <p>Katz etkili söylevine devam ediyordu.</p>

  <p>— Bu yeterince konuşulmadı, ancak Eski Ahit'te şeytana hemen hemen hiç rastlanmaz. Yoktur, çünkü Tanrı, Yahve, o da henüz tam olarak iyi değildir! Hatalı davranışlarının sorumluluğunu yüklenecek birine ihtiyacı yoktur. İşaya'yı hatırlayınız: <i>"İyilik Tanrı'dandır, kötüyü yaratan da odur..."</i> Şeytan, Yeni Ahit'te ortaya çıkmıştır. Hatta her yerde hazır ve nazırdır. En az 188 yerde adı geçmektedir! Bu kez Tanrı kusursuzdur ve yeryüzünde var olan kötülük için bir suçlu bulmak zorundadır. Bunun bir başka sebebi de var. Günümüzün deyişiyle, bir kasting sorunu. Eğer Tanrı'nın oğlu yeryüzüne indiyse, elbette küçük balıklarla mücadele etmek için değil. Ona kendi çapında bir hasım gerekiyordu. Doğaüstü, güçlü, sapkın, kendi yasalarını benimsetmek isteyecek bir varlık. Bu da Karanlıklar Prensi'dir. İsa, bir şeytan kovucuydu, unutmayalım! İncil'in sayfalarında, karşılaştığı, şeytanın esiri olmuş bedenlerden kötü ruhları kovduğu anlatılır...</p>

  <p>Hiç ilgimi çekmiyordu, ancak bu söylev, almayı umduğum kesin cevapların bir bedeli olmuştu. Aşınmış deri bir koltuğa oturmuş, ufak tefek bu rahip hakkındaki yargılarımı yeniden gözden geçiriyordum. Bu sabah bana coşkulu, takıntılı ve tehlikeli biri gibi görünmüştü. Bu akşam ise güler yüzlü ve babacandı. Şeytan'dan, İsa'dan Don Camillo gibi söz eden bir tutkun.</p>

  <p>Artık konuya girmenin vakti gelmişti:</p>

  <p>— Peki siz, dedim, parmağımla onu işaret ederek, bu sabahki seans hakkında ne düşünüyorsunuz?</p>

  <p>Ses çıkarmadan bana baktı, bıyık altından gülüyordu. Gözbebekleri parlıyor, yüzünü aydınlatıyordu.</p>

  <p>— Bir cürmü meşhuta tanıklık ettik! Bir mevcudiyete suçüstü yaptık!</p>

  <p>— Şeytan mı?</p>

  <p>Çalışma masasının üzerine doğru eğildi:</p>

  <p>— Bugün, Lucifer'in asla var olmadığı düşünülüyor. Tanrı'nın daha yeni yeni varlığını hissettirdiği bir dünyada, Şeytan bir batıl itikat olarak algılanıyor. Bir klişe, başka bir çağa ait basmakalıp bir söz. Ruhunu Şeytan'a satanlara gelince, hepsi akıl hastası, deli olarak değerlendiriliyor.</p>

  <p>— Bu tür vakalarda bir artış söz konusu sanırım, öyle değil mi?</p>

  <p>— Hayır. Banyo suyunu içindeki bebekle birlikte döktüler. İnsanların histerisi veya Şeytan'ın olmaması değil bunun sebebi. Sanayileşmiş toplumlarımızın eski bir korkuyu gömmesi de değil. Aslında, birçok din adamı, XX. yüzyılda Deccal'in zafer kazandığını düşünüyor. Bize kendisini unutturmayı başardı. Toplumumuzun çarkları arasına yerleşti. O her yerde ve hiçbir yerde. Ses çıkarmadan ilerliyor, belli bir yüzü yok, ama hiç olmadığı kadar güçlü!</p>

  <p>Katz, kendi söylevinden kendi etkilenmişti sanki. Bir an önce konuma dönmeliydim:</p>

  <p>— Luc'ün yaşadığı deneyim gerçek bir varlığa açılan bir pencere mi?</p>

  <p>— Avluya açılan bir pencere, diye güldü. Evet, Şeytan, gerçek, bize bu sabah göründü. Kötü, düşman, acımasız bir yaratık, her insanın ruhunun derinliklerinde var olan Hıristiyanlıktan dönme bir efendi. <i>"Şeytan bizim derinliklerimizde gizli."</i> Luc Soubeyras, öldüğünde ona yaklaştı. Onu gördü ve dinledi. Şimdi de bu varlık onun içinde. Kelimenin tam anlamıyla, Şeytan'ın esiri olmuş durumda.</p>

  <p>— Peki, ona görünen yaratık hakkında ne düşünüyorsunuz? Şu ışıldayan saçlı ihtiyar adam hakkında? Neden böyle bir görüntü?</p>

  <p>— Şeytan yalandır, seraptır, ilüzyondur. Bizi daha iyi ikna edebilmek için birçok yüzü vardır. Gözlerimiz gördüğüne, kulaklarımızın işittiğine takılıp kalmamalıyız. Aziz Paulus bizi uyarıyor: <i>"Şeytanın hilelerine karşı durabilmek için Tanrı'nın sağladığı bütün silahları kuşanın!"</i></p>

  <p>Bu alıntıların önüne geçmenin imkânı yoktu. Yeniden hamle ettim ve aslında şu anda beni ilgilendiren soruyu sordum:</p>

  <p>— Seansın sonunda, Luc ulur gibi bağırdı, sanırım Aramiceydi, öyle değil mi?</p>

  <p>Katz yeniden gülümsedi, yüzüne gençlik veren bir gülümsemeydi bu:</p>

  <p>— Elbette. Kitabı Mukaddes Aramicesi. Ölü Deniz Elyazmaları'nda kullanılmış Aramice. Şeytan'ın çölde İsa'ya hitap ederken kullandığı dil. Dostunuzun bu dili kullanması, bu dili bilmediği düşünülürse, şeytanın esiri olmasının resmi bir belirtisi olarak kabul edilebilir.</p>

  <p>— Luc Aramice biliyordu. Paris Katolik Enstitüsü'ndeyken ek ders olarak almıştı. Birçok eski dile karşı özel ilgisi vardı.</p>

  <p>— Bu durumda, her şey çok daha kötü. Herhangi bir dış göstergesi olmayan belirti vermeyen, görünmez ve mutlak bir esaret söz konusu!</p>

  <p>— Bu cümlenin ne anlama geldiğini biliyor musunuz?</p>

  <p>— "Dina hou be'ovadâna". Tam çevirisi şöyle: "Yasa bizim eylemlerimizdir."</p>

  <p>— "Yasa bizim yaptığımızdır" bu anlamı mı taşıyor.</p>

  <p>— Evet. Ancak Aramicede şimdiki zaman anlamı yok. Evrensel bir zamanı kapsıyor.</p>

  <p>Agostina'nın cümlesi. Araf Yolcuları'nın cümlesi. YASA BİZİM YAPTIĞIMIZDIR. Kötünün, yasa olarak ortaya çıkan yadsınamaz özgürlüğü. Luc neden bu kelimeleri tekrar etmişti? Bunları nereden biliyordu? Gerçekten de bu kelimeleri ölümün derinliklerinde mi duymuştu? Her öğe imkânsızı biraz daha imkânsız kılıyordu.</p>

  <p>— Son bir soru, dedim, bu sabahki deneyimden önce Luc'le konuşmuş muydunuz?</p>

  <p>— Beni aradı, evet.</p>

  <p>— Sizden Şeytan çıkarma ayini yapmanızı mı istedi?</p>

  <p>— Hayır. Tam tersine.</p>

  <p>— Tam tersine mi?</p>

  <p>— Sanki, nasıl söyleyeyim, halinden son derece memnun gibiydi. Kendi kendini bir inceleme konusu olarak değerlendiriyor, siz de gördünüz. Yaşadığı deneyimi sahneliyor. Konusu da kendi lanetlenmişliği. <i>Lux aeterna luceat eis, Domine!</i></p>
</body>
</html>
