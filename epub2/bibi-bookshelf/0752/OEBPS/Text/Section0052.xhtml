<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>47</h2>

  <p>Odadan çıktım, tüm sinirlerime bin volt elektrik verilmiş gibiydi. Doktor kapıda beni bekliyordu; ona Nathalie Katsafian'ı nerede bulabileceğimi sordum. Şansıma bu pazar çalışıyordu, alt katta görevliydi.</p>

  <p>Merdivene yöneldim. Ve koridorda, önlüklü, beyaz pantolonlu bir kadınla burun buruna geldim. Sert görünüşlü, albeniden nasibini almamış, uçuk sarı saçlı, kırklı yaşlarda biriydi.</p>

  <p>— Nathalie Katsafian?</p>

  <p>— Benim.</p>

  <p>Onu kolundan tuttum.</p>

  <p>— Ne yapıyorsunuz?</p>

  <p>Üzerinde "Personele Aittir" yazan bir kapı gördüm. Açtım ve hemşireyi içeri ittim.</p>

  <p>— Bir şey mi var?</p>

  <p>Dirseğimle kapıyı kapattım ve elektrik düğmesini çevirdim. Neon lambaları yandı. Duvarlardaki raflarda katlanmış örtüler, çarşaflar ve düzenle yerleştirilmiş önlükler vardı; burası muhtemelen çamaşır odasıydı.</p>

  <p>— Sakinleşsek iyi olacak, sizin de benim de.</p>

  <p>— Bırakın, dışarı çıkmak istiyorum!</p>

  <p>— Sadece kısa bir sohbet.</p>

  <p>Kadın benden kurtulmaya çalıştı. Onu ittim ve kimliğimi burnuna dayadım:</p>

  <p>— Cinayet Masası. Sanırım burada bulunma sebebimi anladınız, öyle değil mi?</p>

  <p>Hemşire cevap vermedi. Yuvalarından fırlamış gibi duran pırtlak gözleri vardı.</p>

  <p>— Manon Simonis. Kasım 1988. Neden yalan söylediniz?</p>

  <p>Nathalie Katsafian olduğu yere çöktü. Yüzü solmuş, odadaki çarşaf ve önlüklerden daha da beyaz bir hale gelmişti. Bir dizimi yere koydum ve onu omuzlarından kavrayıp sırtını duvara dayadım.</p>

  <p>— Sorumu yineliyorum: Neden 1988'de yalan söylediniz?</p>

  <p>— Siz... siz Manon cinayetini mi soruşturuyorsunuz?</p>

  <p>— Soruma cevap verin.</p>

  <p>Elini saçlarının arasından geçirdi. Yüzünde büyük bir korku vardı:</p>

  <p>— Ben... Ben korkmuştum. Yirmi beş yaşındaydım. Jandarma hastaneye gelip, Sylvie Simonis bir önceki gün saat 17'de odasında mıydı diye sorunca, ben de evet dedim.</p>

  <p>— Hastanede miydi?</p>

  <p>— Aslında, emin değildim.</p>

  <p>— Bunu onlara neden söylemediniz?</p>

  <p>Tükürüğünü yuttu. Yüzündeki korkunun yerini şimdi kaderine boyun eğenlerin ifadesi almıştı. Sanki on dört yıldan beri, gerçeği söyleyeceği bu anı beklemişti.</p>

  <p>— O tarihte stajyerdim. Başhemşire kurallar konusunda çok katı biriydi. Saat 17:00, hastaların ateşlerinin ölçüldüğü saatti. Bizzat ölçer ve kayıt defterine not ederdik.</p>

  <p>— Peki, öyle olmadı mı?</p>

  <p>— Hayır. Biraz gecikmiştim, hastalar çoktan kendi ateşlerini ölçmüştü. Komodinin üzerine bırakılmış termometreye bakıp dereceyi yazmakla yetindim.</p>

  <p>— Bu durumda hasta odasında olmayabilir?</p>

  <p>— Evet.</p>

  <p>— Sylvie Simonis odasında yok muydu?</p>

  <p>— Sanırım, evet.</p>

  <p>— Evet mi hayır mı? diye bağırdım.</p>

  <p>— Evet. Ona uğradığımda yerinde değildi. Rakamı not ettim ve çıktım.</p>

  <p>— Ne kadar süre yok olduğunu biliyor musunuz?</p>

  <p>— Hayır. Hareketlerinde özgürdü. Odasında tek başına kalıyordu. Birkaç saat boyunca ortadan yok olabilirdi. Ve kimse farkına varmazdı.</p>

  <p>Sustum. Sylvie Simonis'in cinayet anında nerede olduğuna tanıklık edecek kimse yoktu. Hemşire kendini temize çıkarmak istiyor gibiydi.</p>

  <p>— Yalan söyledim, çünkü o zaman bu o kadar önemli değildi. Ondan şüphelenilmiyordu. Olanlar gerçekten çok korkunçtu. O kurbandı, anlıyor musunuz?</p>

  <p>— Sanırım başka şeyler de biliyorsunuz.</p>

  <p>— Ben... Sanki tokat yemiş gibi parmaklarının ucuyla yüzüne dokundu. Aslında her şey için çok geç. Aylar sonra. Olay yerinde tatbikat yapıldığında.</p>

  <p>— Patrick Cazeviel'le yapılan tatbikat mı?</p>

  <p>Kadın başını sallayarak onayladı.</p>

  <p>— Gazeteler arıtma istasyonunun yakınındaki bir kuyudan söz ediyordu. Ve yerinden oynatılmış paslı bir ızgaradan. Bu, bana o geceki bir ayrıntıyı hatırlatmıştı. Cinayet gecesi jandarma Sylvie'yi olaydan haberdar etmeye gelmiş, o da çantasını hazırlamıştı. Doktorlar hastaneden çıkmasını onaylamıştı. Ben de ona yardım etmiştim. Pardösüsü... Pardösüsünde pas lekeleri vardı.</p>

  <p>— Ve bu ayrıntı dikkatinizi çekti?</p>

  <p>— Lekeler oldukça tuhaftı. Boyuna çizgiler halinde, anlıyor musunuz? Sanki yeni gibiydi... Gazetedeki haberi okuyunca, ızgarayı düşündüm ve anladım.</p>

  <p>— Neden o dönemde, bundan kimseye bahsetmediniz?</p>

  <p>— Çok geçti. Ve ben... böyle korkunç bir şeyi hayal bile edemiyordum.</p>

  <p>Suskunluğumu bozmadım. Nathalie Katsafian konuşmasını sürdürüyordu:</p>

  <p>— Başka bir şey daha vardı... Aynı dönemde, doktorların aralarında Sylvie'nin kisti hakkında konuştuklarını işitmiştim. Bir yumurtalık kisti. Bir Amerikan filminden söz ediyorlardı, filmdeki kız, östrojen alarak bile bile böyle bir kistin oluşmasına neden oluyordu. Ben... Sonuçta Sylvie'nin de benzer bir şey yapmış olabileceğini düşündüm. Yani her şey ayarlanmıştı.</p>

  <p>— Elinizde bir kanıt var mı?</p>

  <p>— Evet. Banyodaki ilaçlar dikkatimi çekmişti.</p>

  <p>— Östrojen hapları mı?</p>

  <p>— Bilmiyorum.</p>

  <p>— Ne söylemek istiyorsunuz?</p>

  <p>— Plaket halindeydi... İlaçlar kutuda değildi.</p>

  <p>— Hormon hapları mıydı, değil miydi?</p>

  <p>— Hiçbir şey bilmiyorum!</p>

  <p>Nathalie Katsafian hıçkırıklara boğuldu. Bu kadının tanıklığı Sylvie Simonis'in yirmi yıl boyunca hapiste kalması veya bir akıl hastanesinin tehlikeli hastalar bölümüne yollanması için yeterliydi. Ben ise tam anlamıyla şaşkın bir haldeydim. Organlarım bana ait değildi sanki, ağzımın içinde kül tadı vardı.</p>

  <p>Sylvie Simonis çocuğunu öldürmüş bir anne profili çiziyordu. Bu aynı parçalardan oluşan aynı mozaikti, ama tamamen farklı bir portre ortaya çıkıyordu. Göründüğünden çok daha gerçek bir Medeia.</p>

  <p>Ellerimi kadının omuzlarına koydum ve bir dua mırıldandım. Vicdan azabı çekmeden huzur içinde bir yaşam sürmesi için Yüce İsa'ya yalvardım. Ayağa kalktım, kapının tokmağını tuttuğumda aklıma bir fikir geldi.</p>

  <p>Ceketimin ceplerini yokladım ve Luc'ün resmini çıkardım. Hemşire fotoğrafa baktı. Hıçkırıkları daha da arttı.</p>

  <p>— Ah, Tanrım...</p>

  <p>— Onu tanıyor musunuz?</p>

  <p>— Beni sorgulamıştı, evet, dedi hıçkırıklar arasında.</p>

  <p>Bir anda bütün sinirlerim uyarılmıştı. Bu kahrolası şehirde ilk kez biri Luc'ü tanımıştı.</p>

  <p>— Tam olarak ne zamandı?</p>

  <p>— Bilmiyorum. Bu yaz. Temmuzda, sanırım.</p>

  <p>— Sizi Sylvie Simonis konusunda mı sorguladı?</p>

  <p>— Evet... Aslında hayır. Bu olay hakkında sizden daha fazla şey biliyordu. Ve bildiklerini teyit etmek istiyordu. Cinayet gecesi Sylvie'nin hastanede bulunduğunun bir kandırmaca olduğunu anlamıştı. Ünlü bir cinayet davasında da benzer bir şey olduğundan söz etmişti. Francis Heaulme, sanırım.</p>

  <p>Doğruydu. Mayıs 1989'da, Brest yakınlarında elli yaşlarında bir kadın öldürülmüş ve cinayet zanlısı olarak yakalanan Francis Heaulme aklanmıştı. Sözüm ona, cinayet anında Laennec de Quimper Hastanesi'nde yatıyordu. Düzenli olarak alınan ateş ölçümleri de bunu kanıtlıyordu. Ama sonra, her şey ortaya çıkmıştı. İçimden bir ses "Luc senden daha iyi polis" diyordu.</p>

  <p>— Ona ne söylediniz?</p>

  <p>— Size anlattıklarımın aynısını.</p>

  <p>Kapıyı açtım ve odadan çıktım.</p>

  <p>Kafamda tek bir düşünce vardı.</p>

  <p>Luc Soubeyras, Sartuis'de şeytanını bulmuştu.</p>

  <p>Ve bu şeytanın adı Sylvie Simonis'ti.</p>
</body>
</html>
