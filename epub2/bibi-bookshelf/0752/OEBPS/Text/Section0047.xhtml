<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>42</h2>

  <p>— Batıl itikatlar. Sıradan batıl itikatlar.</p>

  <p>— Ama bu felaketlerin hepsi bölgede meydana geldi.</p>

  <p>— Ben tarihçi değilim. Tüm bunların saçmalık olduğunu düşünüyorum. Efsaneler için ne denir biliyorsunuz: Hep gerçek bir yanları vardır. Sartuis'de duman var, ama ateş yok.</p>

  <p>Saat sabahın 7'siydi. Peder Mariotte, yağ sürdüğü ekmeğini büyük bir özenle kahvesine banıyordu. Beş saatlik uyku vücudumu dinlendirmişti, ama kafam hâlâ yorgundu.</p>

  <p>— Peki Saat Evi, gerçekten bataklığın üzerine mi inşa edilmiş?</p>

  <p>Mariotte öfkeyle yüzünü buruşturdu. Kahvaltısını berbat etmiştim.</p>

  <p>— Hidrografya yapısını araştırmak gerekiyor. Biraz daha doğudaki çevre yolunun nemli topraklar üzerine inşa edilmiş olduğunu biliyorum, onları kurutmak ve düzeltmek gerekmişti. Ama sizin sözünü ettiğiniz ev, en azından temelleri iki yüzyıl önce atılmış. Nasıl bilebilirim? Gerçekten bütün bu bilgilere ihtiyacınız mı var? Yani röportajınız için?</p>

  <p>Benim gazeteci olduğuma inanan, şehirdeki tek insandı. Çağdaş dünyadan Kilise'nin kendini yalıtmasına muhteşem bir örnek.</p>

  <p>— Aslında bir kitap yazıyorum. Kurguyu bazı aydınlatıcı bilgilerle zenginleştirmek istiyorum.</p>

  <p>— Bir kitap mı? Bana kuşku dolu gözlerle baktı. Bir kitap ha? Ne üzerine Bayım?</p>

  <p>— Simonislerin öyküsü.</p>

  <p>— Kim bununla ilgilenir ki?</p>

  <p>— Sartuis sakinlerini düşünün, şehrin lanetli olduğuna inanmıyorlar mı? Ve evin gücüne?</p>

  <p>Rahip sütlü kahvesinden bir yudum aldı, sonra homurdandı:</p>

  <p>— Buranın insanları, ne olursa olsun inanmaya hazır. Diğer vadilerde oturanlara gelince, Sartuis'nin gerçek ismini öğrenmeleri için buradan geçmeleri yeter: Şeytan Vadisi.</p>

  <p>— Manon cinayeti işleri daha da karmaşıklaştırdı, öyle değil mi?</p>

  <p>— Bu söylenebilecek en hafif şey.</p>

  <p>— Ve ardından da Sylvie'nin öldürülmesi.</p>

  <p>Kâsesini masaya bıraktı ve gözlerini benimkilere dikti:</p>

  <p>— Dostum, size bir nasihatte bulunayım; kendinizi kaptırmayın.</p>

  <p>— Neye kaptırmayayım?</p>

  <p>— Batıl itikatlara. Burası için ebedi bir leke bu.</p>

  <p>— İlk gece, bana, ek binaya acil durumlar için bir günah çıkarma hücresi koyduğunuzu söylemiştiniz. Bu acil durumlar batıl itikatlarla alakalı, değil mi? Şeytan'dan korkan cemaatiniz için.</p>

  <p>Mariotte ayağa kalktı ve saatine baktı:</p>

  <p>— Saat 7. Geç kaldım. Bugün pazar. Gülümsemeye çalıştı. Rahipler için önemli bir gün! Sabah ayin, öğleden sonra maç!</p>

  <p>Sanki onu doğrular gibi, kilisenin çanları çalmaya başladı. Kâsesini ve tabağını aldı. Ben de ayağa kalktım:</p>

  <p>— Bırakın. Ben kaldırırım.</p>

  <p>Gözleriyle teşekkür etti ve kapının ardında gözden kayboldu. Bu rahip kesinlikle açık yürekli biri değildi. Evet, doğruyu söylüyordu, ama anlattıklarında hep karanlık bir bölge vardı.</p>

  <p>Masayı topladım, tabak çanağı, çatal bıçakları bulaşık makinesine yerleştirdim. Düşünmek için ideal bir işti. Tüm bu olayların üzerinde etkili olan başka bir şey vardı, bunu hissediyordum. Bu uğursuz efsanelerin her iki cinayette de rolü vardı, bundan emindim. Katil bir şeyden etkilenmişti. Belki de şeytanlarla ve saatlerle ilgili hikâyelerin etkisinde kalmıştı.</p>

  <p>Yatakhanenin soyunma odasında soğuk bir duş aldıktan sonra, içine kaseti, Jura efsaneleriyle ilgili kitabı koyduğum çantamı kapattım ve hepsini arabanın bagajına yerleştirdim. Elimi çabuk tutmalıydım. Kısa bir süre sonra, Stéphane Sarrazin ordu gücüyle beni kapı dışarı edecekti.</p>

  <p><br /></p>

  <p><b>Saat 8.</b></p>

  <p>Telefon etmek için oldukça erkendi, özellikle de pazar günü için, ama başka çarem yoktu. Rahip evinin çevresini dolandım ve basket sahasında volta atarken bir sigara yaktım.</p>

  <p>Önce Foucault'yu aradım. Cevap vermiyordu. Ne cep telefonu ne de ev telefonu. Sonra Svendsen'i denedim. Farksızdı. Sorularımla ve yeni ipuçlarımla kalakalmıştım. Soğukta titreyerek ajandama baktım ve eski bir dostu aradım. Üç çalıştan sonra, nihayet açıldı. Sesimi tanıyınca bir kahkaha attı:</p>

  <p>— Durey! Hangi kötü rüzgâr attı?</p>

  <p>— Bir araştırma. Çok acil.</p>

  <p>— Pazar günü mü? Anladığım kadarıyla yine gizli bir iş.</p>

  <p>— Yardım edebilir misin, edemez misin?</p>

  <p>Jacques Demy dönem arkadaşımdı ve Mali Şube'nin dehalarından biriydi. Şubedeki lakabı da "Faturatör"dü.</p>

  <p>— Seni dinliyorum.</p>

  <p>— İsviçre'de ücretli olarak çalışmış Fransız bir kadının hesaplarını kontrol etmeni istiyorum, geçen haziran ayında öldü; mümkün mü?</p>

  <p>— Her şey mümkün.</p>

  <p>— Pazar günü bile mi?</p>

  <p>— Bilgisayarlar tatil yapmaz. Bankası Fransa'da mı yoksa İsviçre'de mi?</p>

  <p>— Bunu sen öğreneceksin.</p>

  <p>Ona ismi ve öğrendiğim bütün bilgileri verdim.</p>

  <p>— Ne arıyorsun?</p>

  <p>— Belki, birkaç yıldan beri düzenli olarak yaptığı bir virman.</p>

  <p>— Kime?</p>

  <p>— Benim de öğrenmek istediğim bu.</p>

  <p>— Beni en azından biraz yönlendir.</p>

  <p>Ona hiçbir dayanağı olmayan varsayımımdan bahsettim:</p>

  <p>— Bir özel dedektiflik şirketi. Kişisel bir soruşturma.</p>

  <p>— Sanırım bu aklına dün geldi.</p>

  <p>Jandarma merkezinde beni bekleyen Stéphane Sarrazin'i düşündüm. Onu onayladım. Faturatör devam etti:</p>

  <p>— Mümkün olduğunca çabuk seni arayacağım.</p>

  <p>Bu ilk telefon konuşmasıyla yeniden enerjiyle dolmuştum. Diğer telefon, çok daha zordu. Laure Soubeyras.</p>

  <p>— Dün aramadın, dedi.</p>

  <p>Sesi yapış yapış ve uykuluydu.</p>

  <p>— Luc nasıl?</p>

  <p>— Değişiklik yok.</p>

  <p>— Ya sen?</p>

  <p>— Aynı.</p>

  <p>— Çocuklar ne diyor?</p>

  <p>— Babalarının ne zaman geleceğini soruyorlar.</p>

  <p>Çarşaf hışırtıları ve bardak takırtısı duydum. Onu uyandırmıştım. Muhtemelen uyku ilacı ve anksiyolitikler yüzünden sersemlemişti.</p>

  <p>— Bugün kızlarla bir şey yapıyor musun? diye, rasgele sordum.</p>

  <p>— Ne yapmamı istersin? Onları annemlere bırakıp hastaneye gideceğim.</p>

  <p>Kısa bir sessizlik oldu. Teselli edici bir şeyler söylemem gerekirdi, ama içi boş laflar etmek istemiyordum.</p>

  <p>— Ya sen? diye sordu. Neredesin?</p>

  <p>— Luc'ün izindeyim. Jura'da.</p>

  <p>— Ne buldun?</p>

  <p>— Henüz hiç, ama araştırıyorum.</p>

  <p>— Luc'ü oraya neyin sürüklediğini...</p>

  <p>— Sana yemin ediyorum, sebebini öğreneceğim.</p>

  <p>Yeniden bir sessizlik oldu. Soluk alışlarını duyuyordum. Hâlâ sersemliği geçmemiş gibiydi. Ne söyleyeceğimi bilmiyordum. Daha iyisini beceremediğimden, mırıldandım:</p>

  <p>— Seni ararım. Söz.</p>

  <p>Telefonu kapattım, boğazım kurumuştu.</p>

  <p>Harekete geçmeliydim. Araştırmaya devam etmeliydim.</p>

  <p>Arabama doğru koştum.</p>

  <p>Sarrazin tepeme binmeden son bir işim daha vardı.</p>
</body>
</html>
