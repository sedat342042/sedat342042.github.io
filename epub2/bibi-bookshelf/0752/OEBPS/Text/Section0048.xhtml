<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>43</h2>

  <p>Jean-Lurçat Okulu, şehrin kuzeyinde, Leclerc veya Lidl marketi ile McDonald's'ın yakınındaydı. Kapıdaki interfonun üzerinde iki zil düğmesi vardı: "Okul" ve "Madam Bohn". Kadın okulun yöneticisi veya kapıcısı olmalıydı. Üzerinde isim yazan zile bastım. Birkaç saniye sonra bir kadın sesi cevap verdi. Kendimi polis olarak tanıttım. Bir an sessizlik oldu, sonra hoparlör cızırdadı:</p>

  <p>— Geliyorum.</p>

  <p>Madam Bohn yuvarlanırcasına geldi. Gerçekten de kelimenin tam anlamıyla böyleydi; yürümüyor sanki yuvarlanıyordu. Rahat yüz kilonun üzerindeydi ve kalın elbiselerinin içinde komik bir yaratığı andırıyordu. Çocukların ona taktığı lakapları düşündüm.</p>

  <p>— Buyurun, ben okulun müdiresiyim.</p>

  <p>Tibetliler gibi ellerini elbisesinin kollarına sokmuştu, parlak sarı buklelerle çevrili, aşırı makyajlı geniş yüzünü bana doğru kaldırdı.</p>

  <p>— Simonis cinayetiyle mi ilgili? diye sordu, dudaklarını büzerek.</p>

  <p>— Evet.</p>

  <p>— Üzgünüm. Size söyleyecek bir şeyim yok. Manon bizim okulda değildi. Ama yanılan ilk kişi değilsiniz.</p>

  <p>— Hangi okuldaydı?</p>

  <p>— Bilmiyorum. Belki Morteau'da. Ya da sınırın diğer tarafındaki özel bir okulda.</p>

  <p>Muhteşem bir yalancıydı. Herkes cinayetin kronolojisini biliyordu ve kimse kızın evden okula arabayla gittiğinden bahsetmemişti. Açık renkli, fırlak gözlerine dikkatle baktım. Susmuştu. Hafifçe eğildim:</p>

  <p>— Sizi rahatsız ettiğim için özür dilerim.</p>

  <p>— Önemli değil. Ben alıştım. İyi günler, Bayım.</p>

  <p>Küçücük, tombul elini salladı, sonra da arkasını dönüp gitti. Binanın eşiğinde kaybolmasını bekledim, ardından bahçe duvarını atlayıp içeri girdim. Kendi araştırmamı kendim yapacaktım. Arşivi bulacak, Manon Simonis'in öğrenci sicil kayıtlarına ulaşmaya çalışacaktım. Peki, bunu başarma şansım neydi? Belki yüzde elli.</p>

  <p>Avluyu geçerken, sağ tarafta, ana binaya ek yapıları, jimnastik salonunu ve üstü açık bölmeleri gördüm. Tuvaletler. Aklıma bir fikir geldi.</p>

  <p>Çevresinde lavaboların olduğu dar koridora saptım. Dipte, bambu ve kavak ağaçlarının hışırdadığı küçük bir bahçe vardı. Bu ayrıntı her şeyi değiştiriyordu. Sıradan bir okul tuvaletinde değildim, burası yapraklarla kuşatılmış bir rüya âlemi gibiydi... Kapıların ahşabına, duvarların sıvasına dokundum, oldukça eskiydi.</p>

  <p>Burada bir şeyler bulma şansım var mıydı?</p>

  <p>Binde bir.</p>

  <p>İlk kabin kapısını açtım ve haki renkli duvarlara dikkatle baktım. Çatlaklar, kir lekeleri, çocukça yazılar. Bazıları keçeli kalemle yazılmış, bazıları ise doğrudan duvara kazınmıştı. "OROSPU ÖĞRETMEN", "KOCA YARAKLI ZOB", "KEVIN'İ SEVİYORUM".</p>

  <p>İkinci kabine geçtim. Damlayan suyun sesi yaprakların hışırtısına karışıyordu. Buradaki yazıları da okumaya başladım. "SABINE KARIM'İ EMİYOR", "GÖTTEN BECERMEK"... Ayrıca boy boy penis ve meme çizimleri bu yazıları süslüyordu. Kuşkusuz tuvaletler doğal ihtiyaç gidermede de kullanılıyordu.</p>

  <p>Üçüncü kabin. Bu fikrimin saçma olduğunu düşünerek bu kabinden de çıktım. Bir sonraki kapıyı ittim ve donup kaldım. İki borunun arasında, acemice duvara kazınmış bir yazı vardı:</p>

  <p>MANON SİMONİS, ŞEYTAN PEŞİNDE!</p>

  <p>Bu kadarını beklemiyordum. Sadece bir isim, bir imayla karşılaşacağımı umuyordum. Koşar adım avluyu geçtim, binanın içine girdim ve birinci kata çıktım. Müdirenin odasının tam önüne düşmüştüm.</p>

  <p>— Beni aptal yerine koydunuz.</p>

  <p>Kadın irkildi. Ayaktaydı, elindeki su püskürtücüsüyle bitkilerinin yapraklarını ıslatıyordu.</p>

  <p>— Avludaki tuvaletlerden geliyorum. Bir duvar yazısında Manon Simonis'in adı geçiyor.</p>

  <p>— Duvar yazısı mı? Tuvaletlerde mi?</p>

  <p>— Bana neden yalan söylediniz?</p>

  <p>— Demek gördünüz? Onarım için on yıldan beri bütçe istiyorum...</p>

  <p>— Bu yalanın sebebi ne?</p>

  <p>— Ben... Bana telefon ettiler. Sizin geleceğinizi haber verdiler.</p>

  <p>— Kim?</p>

  <p>— Jandarma. Önce hiçbir şey anlamadım, ama bana Manon'la ilgilenen uzun boylu bir polisten söz ettiler. Ve onu derhal geri püskürtmemi emrettiler.</p>

  <p>Cevabı beni sakinleştirdi. Sarrazin, benim de tahmin ettiğim gibi, atacağım her adımı önceden kestiriyordu.</p>

  <p>— Oturunuz, dedim. Sadece birkaç dakikam var.</p>

  <p>— Çiçeklerimi sulamam gerekiyor. Sizi ayakta da cevaplayabilirim.</p>

  <p>— Yüzbaşı Sarrazin'i kınamıyorum, dedim, yumuşak bir ses tonuyla. Simonis cinayeti oldukça hassas bir dosya.</p>

  <p>— Paris'ten mi geliyorsunuz?</p>

  <p>Yalan söylenecek hale geldiğini hissediyordum, zaten bu yönteme Marilyne Rosarias'la konuşurken de başvurmuştum.</p>

  <p>— Bir soruşturma hassas bir durum aldığında bizim şubeyle temasa geçerler. Tarikatlar. Ayinsel cinayetler. Klasik soruşturmacılar işlerine burunlarımızı sokmamızdan hoşlanmazlar. Bizim kendi yöntemlerimiz vardır.</p>

  <p>— Anlıyorum. Sylvie Simonis öldürüldü, değil mi? Yani resmi açıklamaya göre, demek istiyorum?</p>

  <p>— Bu ölüm, ilk cinayeti yeniden gündeme getirdi, diye geçiştirdim. Manon okuldayken de müdür siz miydiniz?</p>

  <p>Madam Bohn su püskürtücüsüne bastı, etrafı bir su bulutu kapladı. Soruyu yineledim.</p>

  <p>— O dönemde, basit bir ilkokul öğretmeniydim, dedi. Geçen yıl okul müdürü oldum.</p>

  <p>— Nasıl bir kızdı?</p>

  <p>— Canlı. Yaramaz. Hem de... son derece. Melek yüzü ile karakteri birbirine uymuyordu.</p>

  <p>— Ben onu utangaç ve aklı başında bir çocuk sanıyordum.</p>

  <p>— Herkes öyle sanıyordu. Aslında, haylaz bir kızdı. Hep çılgınca davranışlarda bulunurdu. Bazen de tehlikeli.</p>

  <p>— Tehlikeli mi?</p>

  <p>— Gözünü budaktan sakınmazdı. Gözü pek bir çocuktu.</p>

  <p>Bu açıklama kaçırılmış olma ihtimalini biraz olsun ortadan kaldırıyordu.</p>

  <p>— Bir yabancının peşine takılmış olabilir mi?</p>

  <p>— Bunu söylemek istemedim. O aynı zamanda yabani bir çocuktu.</p>

  <p>— Thomas Longhini'yle olan ilişkisini nasıl tanımlarsınız?</p>

  <p>— Hiç ayrılmazlardı.</p>

  <p>— Aralarında beş yaş fark vardı.</p>

  <p>— İlkokul ile kolej aynı avluyu kullanır. Ayrıca Corolle sitesinde de görüşüyorlardı.</p>

  <p>— Soruşturmayı yapanlar, o gece sadece Thomas'nın peşinden gitmiş olabileceğini ileri sürüyorlar. Siz de aynı kanıda mısınız?</p>

  <p>Bir süre duraksadı, sonra elindeki su püskürtücüyle işine kaldığı yerden devam etti. Nemli toprak kokusu odaya yayılıyordu, hem hoş hem de hüzün veren bir koku. Öldükten sonra her birimizin gömüleceği toprağı düşündüm.</p>

  <p>— Onlar bir çiftti, bu kesin. Manon, Thomas'nın peşinden gitmekte tereddüt etmezdi.</p>

  <p>— Bu sizin varsayımınız mı?</p>

  <p>— Arıtma alanına gitmiş, sonu kötü biten bir oyun oynamış olabilirler, evet.</p>

  <p>Ne pahasına olursa olsun Thomas Longhini'yi bulmam gerekiyordu.</p>

  <p>— Eğer bu bir kazaysa, gelen tehdit telefonlarının bir açıklaması olmalı.</p>

  <p>— Belki de, sadece bir rastlantı. Sylvie Simonis'in çok düşmanı vardı. Ama neden, on dört yıl sonra tüm bunları kurcalıyorsunuz?</p>

  <p>— Peki siz, okul olarak hiç tuhaf telefonlar aldınız mı?</p>

  <p>— Evet, bir kere. Bir adam. Çok büyük bir şeyi olduğunu ve gelip bana sokacağını söyledi.</p>

  <p>İrkildim; Madam Bohn bunu çok normal bir ses tonuyla söylemişti. Sonra hayal kırıklığına uğramış bir edayla ekledi:</p>

  <p>— Hâlâ bekliyorum.</p>

  <p>Ağzım açık kalmıştı. Kadın bana göz ucuyla baktı ve gülümsedi:</p>

  <p>— Özür dilerim. Şakaydı.</p>

  <p>Konuyu değiştirdim:</p>

  <p>— Saat Evi'ni biliyor musunuz?</p>

  <p>— Elbette. Sylvie oraya yerleşmişti.</p>

  <p>— Peki ya hikâyesini? Ev hakkında, ağızdan ağıza dolaşan şu efsaneyi?</p>

  <p>— Herkes kadar.</p>

  <p>— Okulunuzun tuvalet duvarına "Manon Simonis, şeytan peşinde" yazısı kazınmış. Size göre bunu neden yazdılar?</p>

  <p>— Öğrenciler arasında bir söylenti vardı.</p>

  <p>— Nasıl bir söylenti?</p>

  <p>— Şeytan'ın Manon'u aradığına dair bir şayia.</p>

  <p>— Ne tür bir şeytan.</p>

  <p>— Hiçbir fikrim yok.</p>

  <p>— Neden böyle söylüyorlardı?</p>

  <p>— Çocuk hikâyeleri. Nereden çıktığını bilmiyorum. Tam olarak ne anlama geldiğini de.</p>

  <p>Belli belirsiz gülümsedi. Manon'a yakın olmuş diğer herkes gibi, bu kadının da zamanın unutturamayacağı bir vicdan azabıyla yaşadığını hissediyordum. Bu cinayet tahmin edilebilir miydi? Önü alınabilir miydi? Kadın mırıldandı:</p>

  <p>— Sonradan yargılamak her zaman daha kolaydır, öyle değil mi?</p>

  <p>Lilas'daki olayı düşündüm, yaptığım yanlış değerlendirme neticesinde iki çocuğun ölümüne, üçüncüsünün de öksüz kalmasına neden olmuştum. Böylesine hareketli bir yaşamda pişmanlıklara yer yoktu. Önce ona birkaç merhamet sözcüğü söylemeyi düşündüm, sonra vazgeçtim. Teşekkür ettim ve odadan çıktım.</p>

  <p>Merdivende telesekreterimi aradım. Hiç mesaj yoktu. Foucault, Svendsen, Faturatör ne halt ediyordu? Hepsi ne cehennemdeydi?</p>

  <p><br /></p>

  <p><b>Saat 11.</b></p>

  <p>Stéphane Sarrazin okulun kapısında beklemiyordu, ama, şehirde, beni otoyola kadar kovalamak için hazır beklediğini hissediyordum. Arabama koştum, sonra Corolle sitesine doğru hızla hareket ettim.</p>
</body>
</html>
