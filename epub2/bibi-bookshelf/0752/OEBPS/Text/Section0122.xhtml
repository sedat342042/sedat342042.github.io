<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>114</h2>

  <p>— Sylvie Simonis'in evinde ne arıyordun?</p>

  <p>"Sen" diye hitap etmek, küçük düşürmenin ilk yoluydu.</p>

  <p>— Bir soruşturma yürütüyorum.</p>

  <p>— Ne soruşturması?</p>

  <p>— Sylvie Simonis cinayeti, Paris'te üstünde çalıştığım başka olaylarla bağlantılı.</p>

  <p>— Sen beni aptal mı sanıyorsun? Dosyayı bilmediğimi mi düşünüyorsun?</p>

  <p>— Öyleyse, neden söz ettiğimi biliyorsunuz.</p>

  <p>Ben "siz" diye hitap etmeyi sürdürüyordum. Kuralları biliyordum; karşındakini aşağıla, kendin için saygı iste. Brugen'in ofisi dar ve soğuktu. Kontrplak duvarlar, metal mobilyalar, sigara izmaritlerinin kokusu. Masanın diğer tarafında olmak bile çok gülünçtü. Doğrudan sordum:</p>

  <p>— Sigara içebilir miyim?</p>

  <p>— Hayır.</p>

  <p>Kendine bir sigara çıkardı. Filtresiz bir Gitane. Yavaş hareketlerle yaktı, derin bir nefes çekti, sonra dumanı suratıma üfledi.</p>

  <p>— Her halükârda, dedi, bu olay seni ilgilendirmiyor. Ayrıca senin kim olduğunu biliyorum. Yargıç Magnan beni biraz önce aradı. Senden ve Manon Simonis'le ilişkinden bahsetti...</p>

  <p>Yüzbaşı Brugen, sigarasını dudaklarının kenarına yerleştirmiş, öyle konuşuyordu. Sigarası, bir kayaya tutunmuş bir kabukluyu andırıyordu. Üzerindeki, yakası kürklü parkayı bile çıkarmamıştı.</p>

  <p>— Sarrazin sizin dolaplarınızı örtbas etmiş. Neden diye kendime soruyorum.</p>

  <p>— Bana güveniyordu.</p>

  <p>— Ama görünüşe göre bu ona şans getirmemiş.</p>

  <p>Manon'u düşündüm. Cep telefonum çalmıyordu. Şu ana kadar, Neuchâtel kantonuna, Le Locle'a varmış olmalıydı. Masasına doğru eğildim ve her zamanki argümanımı ileri sürdüm:</p>

  <p>— Bu olay son derece karmaşık. Fazladan bir polis, hiç de kötü olmaz. Ben dosyayı çok iyi biliyorum ve...</p>

  <p>Jandarma bir kahkaha patlattı:</p>

  <p>— Bizim bölgemize geldiğinden beri, burnun boktan çıkmıyor. Birbiri ardınca ölümler oluyor, ya çözüm... İşte bir tek o yok.</p>

  <p>Moritz Beltreïn'ı düşündüm. İsviçre polisi şu sırada Parcossola Villası'nda olmalıydı. Ancak Fransız jandarmasını aramalarına bir sebep yoktu. Brugen devam etti:</p>

  <p>— Sana yardım etmeyeceğim, dostum. Parisli bir polisin burada insanların canını sıkmasına izin vermem.</p>

  <p>— Soruşturma Paris'te devam ediyor.</p>

  <p>— Manon Simonis nerede?</p>

  <p>— Bilmiyorum.</p>

  <p>— Annesinin evinde ne yapıyordun?</p>

  <p>— Size söyledim; soruşturmam için.</p>

  <p>— Ne arıyordun?</p>

  <p>Cevap vermedim. Devam etti:</p>

  <p>— Bir kurbanın evine zorla girdin. Yetki alanından çok uzaktasın, üstelik hiçbir resmi görevin yok. Dış görünümün de hiç iç açıcı değil. Elbiselerini analize yollayabilirim. Enteresan bulgulara ulaşacağımızdan eminim. Kötü tosladın, aslanım. Koltuğunu, duvara yaslanana dek arkaya yatırdı, kollarını kavuşturmuştu. Yine de, bana Sylvie Simonis'in evinde ne aradığını söylersen, her şeyin üzerine sünger çekebilirim.</p>

  <p>Taktik değiştirdi. Her şeye rağmen, burada başıma ne gelirse gelsin hiç önemi yoktu. Yeter ki Manon güvende olsun, İsviçre'ye ulaşsın.</p>

  <p>— Size bir şey söyleyemem, dedim üzgün bir sesle. Amirimi, Cinayet Masası'ndan Nathalie Dumayet'yi arayın. Biz...</p>

  <p>— Sizi hücreye atmayı düşünüyorum.</p>

  <p>— Bunu yapmayın.</p>

  <p>— Neden?</p>

  <p>Cep telefonumu çıkardım, ekranına baktım. Mesaj yoktu.</p>

  <p>— Telefon mu bekliyorsun?</p>

  <p>Alaycı ses tonu sinirlerimi zıplatıyordu. Brugen duvardan yine masasına döndü. Nefesini suratımda hissediyordum; alkolden eser yoktu.</p>

  <p>— Araban nerede?</p>

  <p>— Size söyledim. Arızalandı.</p>

  <p>— Nerede?</p>

  <p>— Yolda.</p>

  <p>— Nereden geliyordun?</p>

  <p>— Besançon'dan.</p>

  <p>— Adamlarım araştırdı; arabanı bulamadılar.</p>

  <p>— Bilemiyorum.</p>

  <p>— Peki, pardösündeki bu lekeler?</p>

  <p>— Yolda düştüm.</p>

  <p>— Bir formol birikintisine mi? Sırıttı. Morg gibi kokuyorsun, dostum, Sen...</p>

  <p>Telefonun zili konuşmasını yarıda kesti. Brugen sigarasını hatırlamıştı. Yanına çektiği alüminyum bir küllükte sigarasını söndürdü, sonra ağır hareketlerle telefonu açtı.</p>

  <p>— Evet!</p>

  <p>Gülümsemesi yok oluverdi. Kırmızı teni soluk pembeye döndü. Birkaç saniye geçti. Jandarmanın yüz ifadesi sürekli değişiyordu. Homurdandı:</p>

  <p>— Tam olarak nerede?</p>

  <p>Kan yüzünden çekilmeye devam ediyordu. Sanki gözlerine perde inmişti. Güçlükle soludu:</p>

  <p>— Bekleyin, geliyorum.</p>

  <p>Telefonu kapattı, bir süre gözlerini masasına dikti, sonra bakışlarımı yakaladı:</p>

  <p>— Sana kötü bir haberim var.</p>

  <p>Yüreğim sıkışır gibi oldu. Başı öne eğik mırıldandı:</p>

  <p>— Manon Simonis ölmüş.</p>

  <p>Jandarma şaşkınlığını ve çaresizliğini ifade etmek için kollarını iki yana açtı, sonra sigara paketini uzattı. Hareketlerini zorlukla algılıyordum. Sanki zaman durmuştu.</p>

  <p>Sonra yavaş yavaş kelimeler netlik kazanmaya başladı. Kafamın içinde bir çatırtı oldu. Bir saniyeden kısa bir süre içinde bir fosile dönüşmüştüm. Taşlaşmış bir ölüye.</p>

  <p>— D437 karayolunda, Morteau yakınlarında bir barikatı zorla aşmaya çalışmış. Adamlarım ateş etmiş. Arabası bir karaçam ağacına çarpmış. Kafasını ön konsola vurmuş. Ben... Kısacası... Ellerini yine iki yana açtı. Her şey bitti, yani... Gidelim...</p>

  <p>Devamını duyamadım. Bayılmıştım.</p>
</body>
</html>
