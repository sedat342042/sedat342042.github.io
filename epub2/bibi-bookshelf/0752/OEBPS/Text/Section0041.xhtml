<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>36</h2>

  <p>Chopard, terasta, dumanı tüten barbekünün önünde bekliyordu; iri pembe alabalıklar kor haline gelmiş kömürlerin üzerine yerleştirilmiş ızgarada cızırdıyordu. Sepetlerin boş olduğunu hatırladım. Chopard bir kahkaha attı, sırtı bana dönük olmasına rağmen sanki ne düşündüğümü anlamıştı.</p>

  <p>— Balıkları yandaki lokantadan satın aldım. Zaten hep böyle yapıyorum.</p>

  <p>Çevresinde bahçe sandalyeleri bulunan plastik masayı işaret etti. Masa hazırlanmıştı: kâğıt masa örtüsü, kâğıt tabaklar, plastik çatal bıçak ve bardaklar. Sofranın görüntüsü beni rahatlatmıştı; metal gıcırtısı gibi bir tehlike söz konusu değildi.</p>

  <p>— Buyur. Cephane dizinin dibinde, masanın altında.</p>

  <p>Bir şişe Ricard şarabı ile bir şişe beyaz Chablis vardı. Beyazda karar kıldım ve bir Camel yaktım.</p>

  <p>— Otursana. Bir dakika içinde hazır.</p>

  <p>Oturdum. Güneş masadaki her cismin üzerinde ince bir ısı tabakası oluşturuyordu sanki. Gözlerimi kapattım ve kafamı toplamaya çalıştım. Okuduğum binlerce kelime kafamda dolaşıp duruyordu.</p>

  <p>— Evet, okudukların hakkında ne düşünüyorsun, bakalım?</p>

  <p>Chopard, kıtır kıtır pişmiş bir alabalığı tabağıma bıraktı, yanına da soğumuş patates kızartması koydu.</p>

  <p>— Güzel yazılar.</p>

  <p>— Saçmalama. Düşüncen ne?</p>

  <p>— Bazen gereksiz yere uzatmışsınız.</p>

  <p>Barbeküyle takım oluşturan koca maşasını havaya kaldırdı.</p>

  <p>— Bana verilenle ancak bu kadarını yapabildim! Jandarmanın gizlilik takıntısı vardı. Aslında, onlar da bir şey bilmiyordu. Hiçbir şey. Bilemediler de...</p>

  <p>Kendi tabağına da bir alabalık koydu ve karşıma oturdu:</p>

  <p>— Peki, soruşturma; o konuda ne düşünüyorsun? Bir polis olarak fikrin beni ilgilendiriyor.</p>

  <p>— Bazı şeylere takıldım. Ama ne olduğunu bilmiyorum.</p>

  <p>Chopard sağ elinin tersiyle sol avucuna vurdu:</p>

  <p>— İşte bu! Kesinlikle bu! Bardağını bir dikişte bitirdikten sonra bana doğru eğildi. Bir sis perdesi var... Tüm hikâyenin üzerinde suçu örten bir sis perdesi.</p>

  <p>— Suçlu, bu üç şüpheliden biri mi?</p>

  <p>— Bana göre, üçü de.</p>

  <p>— Nasıl?</p>

  <p>— Bu benim sezgim. Her üçüyle de yakınlaştım. Hatta ikisini sorguya bile çektim, tabii kendi adıma. Sana tek bir şey söyleyebilirim: Kesinlikle açık değiller.</p>

  <p>— Cinayeti birlikte... yani hep birlikte işlediklerini mi söylemek istiyorsunuz?</p>

  <p>Beyaz etten bir parça koparıp ağzına attı:</p>

  <p>— Hayır, bunu söylemiyorum. Aslında, cinayeti aralarından birinin işlediğinden bile emin değilim.</p>

  <p>— Sizi takip etmekte zorlanıyorum.</p>

  <p>— Hadi ye, soğuyacak. Bardağını yeniden doldurdu ve bir dikişte bitirdi. Her birinde bir parça sorumluluk var. Bir tür... suçun paylaşımı. Yani her biri yüzde otuz suçlu. Üçü ideal bir katili oluşturuyor.</p>

  <p>Balığın tadına baktım; mükemmeldi.</p>

  <p>— Anlamıyorum.</p>

  <p>— Bu, başına daha önce hiç gelmedi mi, yani bir soruşturma sırasında? Suçu her şüpheliye yakıştırdığın, ama birinde karar kılamadığın olmadı mı? Hatta bazen gerçek katili bulduktan sonra bile diğerlerinin üzerindeki gölge kalkmaz...</p>

  <p>— Her gün. Ama benim mesleğim sadece olaylarla yetinir. Önemli olan silahı tutan kişiyi yakalamaktır. Her neyse biz Manon cinayetine dönelim. Bir suçlu seçmen gerekseydi, hangisi olurdu?</p>

  <p>Chopard, plastik bardaklarımızı yeniden doldurdu. Tabağını çoktan silip süpürmüştü.</p>

  <p>— Thomas Longhini, şu yeniyetme.</p>

  <p>— Neden?</p>

  <p>— Küçük kızın itiraz etmeden peşinden gidebileceği tek kişi oydu. Manon yetişkinlere güvenmiyordu. Onları hayal edebiliyorum, o akşam ikisi el ele kimseye çaktırmadan uzaklaşıyorlar. İmdat çıkışından veya bodrumdan geçiyorlar.</p>

  <p>— Öyleyse Adli Polis'in teorisine katılıyorsunuz?</p>

  <p>— Yani oyunun kötü bitmesi mi? Emin değilim... Ama Thomas'nın kendi payına sorumluluğu var, bu açık.</p>

  <p>— Eğer bu klasik bir cinayetse, yeniyetmenin bir nedeni olmalı, değil mi?</p>

  <p>— Bir çocuğun kafasından geçenleri kim bilebilir ki?</p>

  <p>— Onu sorguya çektiniz mi?</p>

  <p>— Hayır. Salıverildikten sonra, ailesi Sartuis'yi terk etti. Çocuk altüst olmuştu.</p>

  <p>— Polisler onu hırpalamış mıydı?</p>

  <p>— Setton, yani komiser, müşfik biri değildi.</p>

  <p>— Bugün, Thomas'nın nerede olduğunu biliyor musunuz?</p>

  <p>— Hayır. Hem zaten ailenin isim değiştirdiğini düşünüyorum.</p>

  <p>Şarabımdan bir yudum daha aldım. Midem bulanmaya başlamıştı:</p>

  <p>— Peki, diğer ikisi, Moraz ve Cazeviel, onları nerede bulabileceğimi biliyor musunuz?</p>

  <p>— Moraz yerini değiştirmedi. Hâlâ Locle'da. Cazeviel de buralarda. Morteau yakınlarında, bir yaz kampında çalışıyor.</p>

  <p>Not defterimi çıkardım ve söylediklerini yazdım.</p>

  <p>— Ya diğerleri? O dönem soruşturmayı yürütenler? Onlarla konuşabilir miyim?</p>

  <p>— Hayır. Setton vali oldu, Fransa'da bir yerlerde. Re Witt ise öldü.</p>

  <p>Şarabın tadını bastırmak için Camel paketimi çıkardım.</p>

  <p>— Peki Lamberton?</p>

  <p>— Gırtlak kanseri, ölmek üzere. Jean-Minjoz'da, Besançon'da bir hastane.</p>

  <p>Chopard bardağımı yeniden doldurdu, sonra sigaramı yakmak için çakmağını uzattı. Başım dönüyordu.</p>

  <p>— Ya kayınvalidesi ve kayınpederi?</p>

  <p>— İsviçre'nin Fransızca konuşulan bölgesine yerleştiler. Onları aramanın bir yararı yok. Ben daha önce denedim. Ama bu konu hakkında konuşmak istemiyorlar.</p>

  <p>— Son bir soru, Manon'la ilgili; cinayet mahallinde satanist işaretler var mıydı?</p>

  <p>— Haçlar, benzer objeler gibi mi?</p>

  <p>— Bu tür şeyler, evet.</p>

  <p>Şarabımı bitirdim. Bardağı kafama dikerken arkaya doğru kaykıldım ve düşmemek için son anda masaya tutundum. Bir an kusacağımı sandım.</p>

  <p>— Böyle bir şeyden söz edilmedi. Chopard bana doğru eğildi, kafası karışmıştı. Elinde bir kanıt mı var?</p>

  <p>— Hayır. Sylvie cinayeti hakkında bir fikriniz var mı peki?</p>

  <p>Bardaklarımızı bir kez daha doldurdu.</p>

  <p>— Sana daha önce de söyledim; aynı katilin işi.</p>

  <p>— Sebebi ne olabilir?</p>

  <p>— İntikam, on dört yıl arayla gerçekleştirilen bir intikam.</p>

  <p>— Neyin intikamı?</p>

  <p>— İşte bulmacanın çözümü de burada. Araştırılması gereken şey bu.</p>

  <p>— Yeniden vurmak için neden bu kadar bekledi?</p>

  <p>— Bunun cevabını sen bulacaksın. Zaten bu yüzden buradasın, öyle değil mi?</p>

  <p>Belli belirsiz bir hareket yaptım ve yeniden dengemi kaybediyorum sandım. Her şey süngerimsi bir hal almıştı, her yer hareket ediyor, dalgalanıyordu sanki. Sarhoşluğumun önünü almak için bir parça balık attım ağzıma...</p>

  <p>— Bu durumda Longhini Sylvie'nin de katili olabilir mi?</p>

  <p>— Biraz düşün. Neden iki cinayet arasında bu kadar fark var? Çünkü katil değişti. Cinayet itkisi olgunlaştı. 1988'de Thomas Longhini on dört yaşındaydı. Bugün yirmi sekiz. Bir katil için, çok önemli bir yaş. Cinayet itkisinin patlama yaptığı dönem. İlk seferinde, belki de sadistçe bir oyun sonucunda gerçekleşen bir kazaydı. Ama ikincisi olgunluğun verdiği soğukkanlılıkla işlenen bir cinayet.</p>

  <p>— Thomas şu an nerede?</p>

  <p>— Sana söyledim, hakkında hiçbir şey bilinmiyor. Ve onu bulmak da pek kolay olmayacak. İsmini değiştirdi, başka bir yerde yaşıyor.</p>

  <p>Güneş kaybolmuştu. Ve randevumuz da sona ermişti. Ayağa kalktım, sallanıyordum.</p>

  <p>— Yazılarınızdan birer çıkış verebilir misiniz?</p>

  <p>— Hazırda var, evladım. Tastamam bir dizi yazı.</p>

  <p>Sandalyesinden kalktı ve evin içinde kayboldu. Terasın üzerini örten cama yansıyan gri gökyüzüne baktım; camın yüzeyi sanki bir deniz gibi dalgalanıyordu.</p>

  <p>— İşte!</p>

  <p>Chopard, bana, siyah bir kurdeleyle bağlanmış bir tomar kâğıt verdi. Arasında kraft bir zarf vardı. Korkuluklara yaslandım. Beynim ve bağırsaklarım alkolle yıkanmıştı sanki, kendimi şaraba yatırılmış bir horoz gibi hissediyordum.</p>

  <p>— Sana birkaç fotoğraf da koydum. Özel arşiv.</p>

  <p>Dokümanlara bakarken teşekkür ettim. Chopard'ın sesiyle başımı kâğıtlardan kaldırdım:</p>

  <p>— Umarım bir yolluk içmeden gitmezsin!</p>
</body>
</html>
