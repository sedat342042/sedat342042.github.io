<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>22</h2>

  <p>Doudou'nun motoru antreponun önünde duruyordu.</p>

  <p>Elli metre geriye park ettim, motoru kapattım, bekledim. Bu saatte yollar boştu. Beş dakika sonra, polis kapıda belirdi, yanında Adidas eşofman giymiş bir herif vardı. Adamı tanıdım; ismini şu an hatırlayamadığım, Paris'in birçok bölgesine bira dağıtımı yapan önemli bayilerden biriydi.</p>

  <p>Etrafına bakındı, ziyaretçisinden bir an önce kurtulmak ister gibiydi. Doudou ise öfkeli görünüyordu. Bira dağıtıcısı elini ceketinin cebine soktu ve kalın bir zarf çıkardı. Doudou zarfı alıp meşin montuna yerleştirdi, sonra o da çevresine bakındı.</p>

  <p>Arabamın koltuğuna gömülmüş, ne dolaplar çeviriyorlarsa bitmesini bekliyordum. Silahımı kılıfından çıkardım, namluya mermi sürdüm, sonra torpido gözünden kelepçeleri aldım. Doudou motoruna giderken, iriyarı herif hangarda kaybolmuştu. Kaskını giymek için arkasını bana döndüğünde arabadan indim ve ona doğru koştum, silahı aşağı doğru, bacağıma yapıştırmıştım. HK'mın namlusunu ensesine dayadığımda, iki eliyle başının üzerinde kaskını tutuyordu. Kulağına fısıldadım:</p>

  <p>— Kımıldama, pislik. Tam sana göre.</p>

  <p>Sesimi tanıyan Doudou sırıttı:</p>

  <p>— Yapamazsın.</p>

  <p>Bir ayak darbesiyle bacaklarına tırpan attım. Doudou yere yapıştı, kaskı asfaltın üzerinde yuvarlandı. Uluyarak geriye döndü. Otomatiğimi gırtlağına yapıştırdım.</p>

  <p>— Bunun için iddiaya girer misin?</p>

  <p>Tabancamın kabzasıyla şahdamarına vurdum. Önce olduğu yerde sıçradı, ardından kustu. Yakasından kavrayıp kaldırdım, kusmuğu ellerime bulaştı, sonra onu kaldırıma doğru fırlattım, ilkin kafası yere çarptı. Burnunun kırıldığını duydum. Bir kez daha o en nefret ettiğim polis tipi olmuştum; şiddet yanlısı aynasız.</p>

  <p>Ceketinin ceplerini yokladım, kusmuğa bulanmış zarfı buldum. İçinde en az on bin avro vardı. Parayı cebime soktum ve böğürlerine savurduğum bir tekmeyle Doudou'yu yüzüstü yere yapıştırdım. Kelepçeler zaten elimdeydi. Ellerini arkadan kelepçeledim. Doudou bir domuz gibi homurdandı: "Götveren!" Otomatiğini aldım, kemerime soktum, sonra blucininin bacaklarını yokladım. Sağ ayak bileğinde bir başka silah daha vardı. Serinin en hafif silahı olan bir Glock 17. Onu da cebime koydum.</p>

  <p>— Şimdi günah çıkarma vakti, evladım.</p>

  <p>— Git kendini düzdürt!</p>

  <p>Onu saçlarından yakalayıp ayağa kaldırdım. Kıçına bir tekme atarak onu binanın içine itekledim. Burası plastik kasalarla ve çelik fıçılarla dolu, oldukça büyük bir hangardı. Bizi gören içerdeki işçiler donup kaldı. Sinirli sinirli cebimden polis kimliğimi çıkardım:</p>

  <p>— Polis! Mola vakti. Yok olun! Hepiniz!</p>

  <p>Adamlar hiç nazlanmadan hangarı terk etmeye başladılar. Son ayak sesleri eşikte yankılanırken Doudou'ya dönüp mırıldandım:</p>

  <p>— Kuralları biliyorsun. Eğer konuşursan her şey iki dakikada biter, ama aptalca davranırsan ne olur biliyorsun. Cebimdeki parayla İçişleri'ne gitmemi istemezsin.</p>

  <p>Doudou yeniden sırıttı, yüzü kan içindeydi:</p>

  <p>— İbne, sen hâlâ burada mısın? Sana gidip kendini düzdürtmeni söylemiştim!</p>

  <p>Gidip kapıyı kapattım. Doudou inler gibi konuştu:</p>

  <p>— Ne halt ediyorsun?</p>

  <p>Cevap vermeden kapının sürgüsünü kapattım ve yanına döndüm. Onu boynundan yakaladım ve suratını iki fıçının arasına sıkıştırdım. Fıçıların etrafından dolandım ve diğer tarafa, tam karşısına dikildim. Karşımda bir sağır varmış gibi bağırdım:</p>

  <p>— Böyle iyi mi, beni duyuyor musun?</p>

  <p>Doudou kan tükürdü ve anlaşılmaz birkaç kelime söyledi. Çok yakından sağdaki fıçıya bir el ateş ettim. Merminin sesi hâlâ yankılanırken bira ayaklarımın dibine fışkırmaya başladı.</p>

  <p>— Şimdi beni duyuyor musun?</p>

  <p>Doudou'nun surat acıyla buruşmuştu. Soldaki varile nişan aldım ve yeniden ateş ettim. Altın renkli sıvı dökülmeye başladı. Hangarın içindeki yankı had safhaya ulaşmıştı. Doudou'nun kulak zarları çoktan patlamıştı muhtemelen. Birkaç santimetre önünde durdum:</p>

  <p>— Hâlâ beni duymuyor musun?</p>

  <p>Herif bağıramıyordu bile. Yüzündeki sırıtmanın yerini korku almıştı. Saçlarından yakaladım ve kafasını kaldırdım:</p>

  <p>— Sorularıma cevap ver, yoksa şarjörümü bu s......min fıçılarına boşaltırım!</p>

  <p>Doudou başını salladı. Boyun mu eğiyordu yoksa beni tahrik etmeye mi çalışıyordu söylemek imkânsızdı. Tabancamı kılıfına soktum ve cebimden zarfı çıkardım:</p>

  <p>— Bu, bu nedir?</p>

  <p>Doudou ağzını açınca kan yerdeki köpük birikintisine damladı. Kekeleyerek konuştu:</p>

  <p>— Bak, benim... benim başka şansım yoktu... bak... benim... tüymem gerekiyor.</p>

  <p>— Neden?</p>

  <p>Yaşlar yanaklarından akıyordu. Ben de her an kusabilirdim, ama bira kokusu bu tiksintimi bastırmamda işe yarıyordu.</p>

  <p>— Neden korkuyorsun, kimden kaçıyorsun?</p>

  <p>— İçişleri'nin adamları... Larfaoui olayını araştıracaklardır... Ve bağlantılarımızı ortaya çıkaracaklar...</p>

  <p>— Onun öldürülmesinde parmağın mı var?</p>

  <p>— HAYIR! Kahretsin... Kafamı şuradan çıkarsan...</p>

  <p>Fıçıları araladım. Kelepçelerinden yakaladım ve oturması için onu geriye doğru çektim.</p>

  <p>— Bütün hikâyeyi istiyorum. Larfaoui. Öldürülmesi. Bu boktan işte Luc'ün ve senin rolün.</p>

  <p>— Larfaoui'yle anlaşmamız vardı.</p>

  <p>— "Biz" derken, kimler?</p>

  <p>— Ben, Jonca, Chevillat. Magripli için ruhsat çıkarıyorduk. Onları kafe sahiplerine veriyor, Larfaoui'nin polisle bağlantısı olduğunu göstermek için büyük barlarda boy gösteriyorduk. Yasadışı yerlere göz yumuyorduk...</p>

  <p>— Peki Larfaoui cinayeti, bu işte parmağınız var mı?</p>

  <p>— Hayır, sana söyledim! Boşuna buradayız!</p>

  <p>— Öyleyse neden korkuyorsun?</p>

  <p>— İçişleri, Luc'ün son davalarına bakmak isteyecektir. Bu arada Larfaoui'nin dosyasını da inceleyecekler! Ve bazı şeylerin açık olmadığını görecekler...</p>

  <p>— Luc, sizin bu dümenlerinizi biliyor mu?</p>

  <p>— Sana göre, şapşal herif?</p>

  <p>— Yalan söylüyorsun. O asla böyle bir şeyi kabul et...</p>

  <p>— Luc hep göz yumdu!</p>

  <p>Doudou acı içinde sırıttı. Bütün gücümle onu fıçılara yapıştırdım. Bira kokusu yüzünden hızla sersemliyordum.</p>

  <p>— Tüm bunları bildiğini mi söylemek istiyorsun?</p>

  <p>— Senin dostun, çok daha kokuşmuş, kirli biriydi... Para, onun için her zaman önemsizdi. Yaptıklarımızı görmezden gelir sonra onları bize karşı kullanırdı, anlıyor musun?</p>

  <p>— Hayır.</p>

  <p>— Bizi taşaklarımızdan yakalamıştı, kahrolası. Çevirdiğimiz dümenleri, dört isteğini yerine getirmemiz koşuluyla görmezden geleceğini söylüyordu.</p>

  <p>— Ne gibi istekler?</p>

  <p>— Yirmi dört saat çalışmak. Mahkeme izni olmadan arama yapmak. Sahte kanıt düzenlemek. Luc'ün herifleri köşeye kıstıracak yöntemleri.</p>

  <p>İçimden kusmak geliyordu, kendimi hiç böyle hissetmemiştim. Luc'ü ve çarpık mantığını çok iyi tanıyordum. Bir başkasına karşı güç elde etmek için bir ahlâksızlığın üzerini örtmek. Satan'a karşı savaşında kendi adamlarını yanına çekmek için onlara şantaj yapmak.</p>

  <p>— Bana Larfaoui soruşturmasından bahset. Bu davanın Cinayet Masası'na gelmesi gerekirken, engellemeyi nasıl başardınız?</p>

  <p>— Luc yargıcı tanıyordu. Ayrıca Adli Polis'teki çocuklar hakkında da elinde bir dosya vardı. Çevirdiğimiz dümenlerin duyulmasını önlemenin tek yolunun bu olduğunu söylüyordu.</p>

  <p>— Cinayetle ilgili herhangi bir şey buldu mu?</p>

  <p>— Hayır. Tamamen bir sır. Bir profesyonelin işi. En ufak bir ipucu bile yok.</p>

  <p>Doudou samimiydi, bunu hissediyordum. Yine de biraz daha üsteledim:</p>

  <p>— Luc bu olaya takmıştı, neden?</p>

  <p>— Hayır, böyle bir takıntısı yoktu.</p>

  <p>— Onun yoldan çıkıp intihara teşebbüs etmesinin sebebi bu olay değil mi?</p>

  <p>— Hayır.</p>

  <p>Bu görüşüm alkol kokuları arasında buharlaşmıştı.</p>

  <p>— Luc başka bir olay üzerinde mi çalışıyordu?</p>

  <p>Doudou cevap vermedi. Güçlükle soluk alıyordu, kafası öne düşmüştü. Silahımın namlusuyla başını kaldırdım.</p>

  <p>— Bok herif, cevap ver!</p>

  <p>— Yanlış yoldasın, aslanım...</p>

  <p>— Neden?</p>

  <p>— Besançon... Doudou'nun sesi bir sarhoşun sesinden farksızdı. Besançon'daki bir olay üzerinde çalışıyordu.</p>

  <p>Nihayet bir başkasıyla örtüşen bir veri. Luc'ün seyahatleri. Laure'un bulduğu tren bileti. Bir dizimi yere koydum:</p>

  <p>— Bu konu hakkında ne biliyorsun?</p>

  <p>— Kelepçelerimi çıkar.</p>

  <p>İçimden tüm şarjörümü çelik fıçılara boşaltmak geldi, ama onu omzundan tutup çevirdim. Safra atma zamanı gelmişti. Kelepçeleri açtım. Doudou önce bileklerini ovuşturdu, sonra şakaklarına masaj yaptı, sersemlemiş bir haldeydi.</p>

  <p>— Evet? Şu soruşturma?</p>

  <p>— Jura bölgesinde bir cinayet. İsviçre sınırında bulunan bir kadın cesedi.</p>

  <p>— Tam olarak neresi?</p>

  <p>— Bilmiyorum. Köyün adı Sarty veya Sartaux. Luc, sadece bir kez bana bundan bahsetti.</p>

  <p>— Peki, ne zaman olmuş?</p>

  <p>— Geçen yaz. Haziranda, sanırım.</p>

  <p>— Bu cinayet hakkında ne biliyorsun?</p>

  <p>— Korkunç bir olay, öyle anlaşılıyor. Bir satanist cinayeti... Luc bir kaçığın işi olduğunu düşünüyordu...</p>

  <p>Bir satanist cinayeti; ikinci veri. Her şey yavaş yavaş yerine oturuyordu.</p>

  <p>— Başka ne biliyorsun?</p>

  <p>— Hiç, yemin ederim. Luc bu olayda tek başına çalışıyordu. Birçok kez oraya gitti. Kimi zaman aynı gün içinde gidip geliyordu. Cinayet mahallinin fotoğraflarını, notları inceleyerek saatler geçiriyordu.</p>

  <p>— Şu dosya, nerede?</p>

  <p>— Her şey dijital ortamda...</p>

  <p>— Doküman sende mi?</p>

  <p>— Herhangi bir aksilikte, onu birine teslim etmem gerekiyordu...</p>

  <p>Üçüncü bağlantı. İki saat önce, kilisedeki şu sahne.</p>

  <p>— Kilisedeki tipe verdiğin şu kutu mu?</p>

  <p>— Gözünden hiçbir şey kaçmıyor, pislik herif. Evet sanırım.</p>

  <p>— O herif kim peki?</p>

  <p>— Bilmiyorum.</p>

  <p>— Öyleyse neden ona verdin?</p>

  <p>— Luc öyle istemişti. Eğer bir aksilik olursa, bir numarayı arayacaktım. Cevap olarak herif bana bir parola verecekti.</p>

  <p>— Parola neydi?</p>

  <p>Doudou güldü, öksürükle sonuçlanan korkunç bir gurultu.</p>

  <p>— "Boğazı buldum." Bir parola olarak pek aptalca, değil mi?</p>

  <p>Sonunda bilgiler uç uca ekleniyordu, ama henüz bir anlamı yoktu. Gizli bir soruşturma. Tersten haç çıkaran bir adamla ilişkili satanist bir cinayet. Parola olarak kullanılan bir cümle.</p>

  <p>— Bu cümlenin ne anlama geldiğini biliyor musun?</p>

  <p>— Hayır. Dün, telefon ettim. Herif bana kutuyu ayine getirmemi söyledi. Kutuyu ona verdim. İşte tüm hikâye bu.</p>

  <p>— Bu adam, bir rahip, öyle değil mi?</p>

  <p>— Neden?</p>

  <p>Doudou neden bahsettiğimi anlamıyordu. Ayağa kalktım ve para zarfını bira birikintisinin içine fırlattım:</p>

  <p>— Al. Sağlığıma içersin. Ve sakın Paris'ten ayrılma.</p>

  <p>Doudou kafasını kaldırıp bana baktı, şaşkındı.</p>

  <p>— Ya İçişleri?</p>

  <p>— Ben ilgilenirim. Dumayet'yle konuşacağım. O da Levain-Pahut'ye telefon eder. Condenceau'yu bu işten çekerler.</p>

  <p>— Bunu neden yapıyorsun?</p>

  <p>— Luc için. Ekibiniz şimdi daha sıkı durmalı, birbirinizden kopmamalısınız. Seni 36'daki odanda ziyaret edeceğim.</p>

  <p>— Ama ya Luc...</p>

  <p>— Luc komadan çıkacak, anlıyor musun?</p>

  <p>Hangarın kapısını açtım ve sabah güneşi yüzüme çarptı. Duvarın dibine kusmaya çalıştım. Safra dışında hiçbir şey çıkmadı. Gırtlağımdaki acı tadı bastırması için bir Camel yaktım.</p>

  <p>Motorun selesinin altından cep telefonumu aldım. Konuşan saatle bağlantıyı kestim ve ekrana bir göz attım.</p>

  <p>Aylık cep telefonu harcamam tavan yapmıştı muhtemelen.</p>
</body>
</html>
