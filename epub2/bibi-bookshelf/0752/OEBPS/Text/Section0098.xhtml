<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>91</h2>

  <p>Dışarıda yağmur yeniden başlamıştı. Pencereden, geceye vuran ışığını seyrediyordum. Bir sigara daha yaktım.</p>

  <p>Her şey yerine oturuyordu.</p>

  <p>Luc, komaya girmek için gerekli her şeyi ayarlamıştı. Bütün noktalarıyla Manon'un boğulmasını taklit etmişti, ama ölmek için değil yeniden hayata dönmek için. Mümkün olduğunca çabuk suya batmak ve anında soğuğa maruz kalmak için kendi ağırlığını hesaplayarak vücuduna safralar bağlamıştı. Kayalıklara kadar sürüklenmek ve orada sıkışıp kalmak için eklüzün kapısını açmıştı. Ve bahçıvanın gelmesine beş dakika kala suya atlamaya özen göstermişti. Bu onun ölmesine yetecek zamandı.</p>

  <p>Planında önemli bir ayrıntı da vardı. Chartres'ın doktoru, bana o esnada bölgede şansa bir ilkyardım ekibi olduğun söylemişti. Kimden geldiği belli olmayan bir telefonla da acil yardım ekibi olay yerine çağırılmıştı. Büyük bir olasılıkla arayan Luc'dü. Mümkün olduğunca çabuk bir hastaneye götürülmek için. Ve herhangi bir hastaneye de değil; kanını ısıtmayı ve onu hayata döndürmeye sağlayabilecek bir "baypas" makinesine sahip Chartres'daki Hôtel-Dieu Hastanesi'ne.</p>

  <p>1988'de Manon'un yaşadıklarının tıpatıp aynısı.</p>

  <p>Başka ayrıntılar da vardı.</p>

  <p>Luc'ün Ölüme Yakın Deneyim'e maruz kalacağı kesin değildi. Özellikle de negatif bir deneyime. Ama ölünün ötesine geçmeyi başaracağını umarak, en alt katmana, karanlıklara, korkuya ulaşmak istiyordu. İşte bu nedenle Şeytan'a yakarmıştı. İşte bunun için Laure, Vernay'deki evde satanist ayinlerde kullanılan o objeleri bulmuştu. Luc boğulmadan hemen önce büyülü sözler söylemiş ve şeytana Araf'ın derinliklerinde randevu vermişti.</p>

  <p>Ancak yine de tüm bu kararlılığına karşın, kaygılanmış olmalıydı. Yanına bir silah almak istemişti. Sembolik bile olsa. Avucundaki Aziz Mikail madalyası bunu açıklıyordu. Cehenneme gitmekten korkmuyordu, bunu kendi seçmişti. Ama üzerinde Başmelek'in resminin bulunduğu madalyon sayesinde yara almadan, akli bir sekel geçirmeden kurtulmayı umuyordu. Bu son derece saçma olabilirdi, ancak Luc'ün içinde bulunduğu koşulları bilemediğimden bu planı değerlendiremiyordum bile.</p>

  <p>Bizim kızıl saçlı, büyük bir risk almıştı. Hem fiziken hem de ruhen. Küçük bir kız için mümkün olan şey bir yetişkin için olmayabilirdi. Moritz Beltreïn'e göre Manon bu işten, yaşı nedeniyle hiçbir araz kalmadan kurtulmuştu. Bu otuz beş yaşındaki Luc için mümkün müydü? Bir gün uyanacak mıydı?</p>

  <p>Yeni bir sigara daha yaktım.</p>

  <p>Saat sabahın 5'i olmuştu.</p>

  <p>Manon sonunda uyumuştu. Bana karşı duyduğu öfkeye rağmen. Luc konusundaki umutsuzluğuna rağmen. Gittikçe artan kendisiyle ilgili kaygılarına rağmen.</p>

  <p>Çünkü Luc, hastanedeki odasında sönmüş ateşi yeniden canlandırmıştı. Eğer onun gibi bir adam, kendini bu şekilde kurban edebiliyorsa, bu ortaya çıkarılması gereken bir gerçek olduğunu göstermiyor muydu? Ve Manon'un da "boğaz"ın derinliklerinde bir şeyler görmüş olduğunu?</p>

  <p>Laure'u aramak için saatin 6 olmasını bekliyordum. Telefon etmeye uygun saati. Eski bir polis refleksi. Şu anda her şeyi öğrenmek için, içimde bastırılamaz bir istek duyuyordum. Durumunun değişmesi için herhangi bir sebep yoktu, ama komanın niteliği değişmişti. Laure'la, doktorlarla, uzmanlarla konuşmam lazımdı...</p>

  <p>Saatime baktım, geçen her dakikayı sayıyordum.</p>

  <p>Nihayet 6 olmuştu.</p>

  <p>Beş çalıştan sonra, uykulu bir ses duyuldu.</p>

  <p>— Laure? Ben Mathieu.</p>

  <p>— Neredesin? diye homurdandı. Üç gündür seni arıyorum...</p>

  <p>— Üzgünüm. Cep telefonum yüzünden. Yurtdışındayım, Ben...</p>

  <p>— Mat... dedi, derin bir nefes aldıktan sonra. İnanılmaz bir şey oldu... Luc uyandı!</p>

  <p>Haberi sindirebilmek için birkaç saniye bekledim. Ne Foucault ne de Svendsen'in bundan haberi vardı. Aksi takdirde bana söylerlerdi. Her şey çok çabuk olmuştu. Ancak bu hayata dönüşten mutlu olacağıma, anlaşılmaz bir karamsarlığa, kötü düşüncelere kapılmıştım. Geri dönüşü olmayan lezyonlar. Luc, bitkisel hayata bile girmiş olabilirdi.</p>

  <p>— Nasıl?</p>

  <p>— Çok iyi.</p>

  <p>— Herhangi bir sekel var mı?</p>

  <p>— Hayır, yok.</p>

  <p>Ama sesinde bir tereddüt vardı.</p>

  <p>— Sorun ne?</p>

  <p>— O... O bir şeyler gördüğünü söylüyor. Komadayken.</p>

  <p>Bedenimin buz kestiğini, sinirlerimin kor gibi yandığını, ellerimin, ayaklarımın kaskatı olduğunu hissedebiliyordum. Cevabı bildiğim halde sordum:</p>

  <p>— Ne?</p>

  <p>— Buraya gel. Seninle şahsen konuşmak istiyor.</p>

  <p>— Bu akşam orada olacağım.</p>

  <p>Telefonu kapattım ve tatlılıkla Manon'u uyandırdım. Ona durumu izah ettim. Benim gibi, o da sevinememişti. Manon başka bir tehlikeyi de düşünüyordu: Luc'ün ruhunun derinliklerindeki Şeytan'ın varlığını. Eğer Luc cehennemi gördüğünü düşünüyorsa, Manon'un da 1988'de aynı şeyi gördüğüne inanıyor demekti. Manon bir anda Işıksız olup çıkmıştı.</p>

  <p>Annesinin cinayetinin bir numaralı şüphelisi.</p>

  <p>Manon lambayı yaktı ve elbiselerini aldı. Bir ayrıntı dikkatimi çekti; kollarında iğne izleri vardı.</p>

  <p>— Bunlar nedir?</p>

  <p>— Hiç.</p>

  <p>Külotunu giydi, sutyenini taktı. Kolundan yakaladım ve daha yakından baktım.</p>

  <p>— Doktorlar, dedi, elimden kurtularak. Benden kan alıyorlar.</p>

  <p>— Burada doktor mu var?</p>

  <p>— Hayır. Dışarıdan geliyorlar. Her gün beni muayene ediyorlar.</p>

  <p>— Başka tahliller de yaptılar mı?</p>

  <p>— Birçok defa hastaneye gittim, dedi tişörtünü giyerken.</p>

  <p>— Başka incelemeler?</p>

  <p>— Biyopsiler, tomografiler. Anlamadığım bir sürü şey. Gülümsedi. Sağlığıma çok dikkat ediyorlar.</p>

  <p>Tatsız sürprizlerle karşılaşmamak için hep en kötüyü düşünürdüm. Bu geldiğimden beri aklıma takılan şey tamamen doğrulanıyordu. Zamorski bana yalan söylemişti. O ve avenesi Manon'u korumuyordu; sıradan bir kobay gibi onu inceliyorlardı. Saçlarının köküne kadar onun ruhunu şeytana sattığına inanıyorlardı. Fizik olarak diğer insanlardan farklı kötücül bir yaratıktı o.</p>

  <p>Kusmak istedim. Vatikan elçisi, bilgiç tavırları ve yaşlı savaşçı edasıyla beni aldatmıştı. O da Van Dieterling gibiydi. Işıksızlara ve insan ruhunun derinliklerindeki Şeytan'ın varlığına inanıyordu. Şüphesiz Manon bir <i>Sine Luce'</i>ydi. Belki de Deccal'in ta kendisi!</p>

  <p>Komodinin üzerinde duran oda telefonuna uzandım. Ahizeyi söktüm ve mikrofonu buldum. Başucu lambasını kaldırdım ve altını çevirdim; bir böcek de orada vardı. Gülmemek için kendimi zor tuttum; komik duruma düştüğüm kesindi. Tavandaki lambaya yöneldim. Hiç zorluk çekmeden infraruj kameranın gözünü buldum. Rahiplerin dikkatli bakışları altında geçirdiğimiz aşk gecesini düşündüm. Öfkeyle lambayı söküp yere attım.</p>

  <p>— Hey, ne yapıyorsun?</p>

  <p>Cevap veremezdim. Dilimin ucuna gelen kelimeleri yuttum. Gömleğimi, pantolonumu, kazağımı giydim. Sebagolarımı ayağıma geçirdim ve kendimi dışarı, galeriye attım. Odama kadar koştum.</p>

  <p>Avluda yağmur olanca gücüyle taşları, çatıları dövüyordu. Ama bu şiddetli sağanak bile buraya hâkim olan pisliği temizleyemezdi.</p>

  <p>Odamdan 45'liğimi aldım ve yeniden çıktım. Elçinin çalışma odasının yerini kestirebiliyordum, biraz şansım varsa bu saatte çalışıyor olabilirdi.</p>

  <p>Bir kat indim, karşı kanatta, Angelus duası<a href="../Text/Section0131.xhtml#Footnote0018" id="Feedback0018"><sup>[18]</sup></a> için bu saatte uyanmış Benedikten rahibelerini gördüm.</p>

  <p>Kapıyı çalmadan girdim. Zamorski çalışma masasında oturuyordu, dikkatini bilgisayarına vermişti, gözlüklerini burnunun üzerine düşürmüştü. Çevresinde, etajerlerin üstünde, kutsal eşyaların konduğu gümüş kutular, bakır taslar vardı.</p>

  <p>— Manon'a ne yapıyorsunuz?</p>

  <p>Vatikan elçisi yavaşça gözlüklerini çıkardı, hiç de şaşırmış görünmüyordu.</p>

  <p>— Onu koruyoruz.</p>

  <p>— Tomografilerle, mikrofonlarla mı?</p>

  <p>Bir topuk darbesiyle kapıyı kapattım ve ona doğru ilerledim.</p>

  <p>— Onu hep, ruhunu şeytana satmış biri olarak gördünüz.</p>

  <p>— Akıllıca bir yargı diyelim.</p>

  <p>— Onu bir laboratuvar faresine çevirdiniz!</p>

  <p>— Manon eşsiz bir vaka.</p>

  <p>Zamorski'nin soğukkanlılığı sinir bozucuydu.</p>

  <p>— Otur. Sana açıklamam gereken başka şeyler de var.</p>

  <p>Yerimden kımıldamadım. Elçi, bezgin bir ses tonuyla, ancak her biri önceden düşünülmüş kelimelerle konuşmaya başladı:</p>

  <p>— Bu fizyolojik... uyanışı olduğu gibi korumak zorundayız.</p>

  <p>Alaycı bir kahkaha attım:</p>

  <p>— Ne arıyorsunuz? Bir "666" dövmesi mi?</p>

  <p>— Anlamamış gibi yapıyorsun. Manon Şeytan'ın bir işareti. Kalbinin her atışı iblisin bir eylemi. Yaşadığı her saniye Satan'ın bir lütfu. Tanrı'nın dünyasında Manon ölmüş olmalıydı! Yüce İsa'nın yasalarına göre o bir sapkın.</p>

  <p>Bucholz'un Agostina için söylediklerinden bir farkı yoktu: "Şeytan'ın varlığının fiziksel ispatı". Zamorski devam etti:</p>

  <p>— Manon Şeytan'ın bir mucizesi. Komadayken onunla temas kurdu. Onun tarafından hayata döndürüldü ve onun buyruklarını kabullendi.</p>

  <p>— Öyleyse onun annesini öldürdüğünü mü düşünüyorsunuz?</p>

  <p>— Hiç şüphem yok. Hem de kimsenin yardımı olmadan.</p>

  <p>— Kahrolası, diye bağırdım. Esin veren birinden söz etmiştiniz, gölge bir adamdan!</p>

  <p>— Seni ürkütmemek için. Ancak esin veren biri var: Şeytan'ın ta kendisi.</p>

  <p>Kendimi bitkin hissediyordum. Masanın karşısındaki koltuğa çöktüm, silahım bacaklarımın arasındaydı:</p>

  <p>— Dosyayı bütün ayrıntılarıyla biliyorum. Manon böyle bir cinayeti işleyebilecek donanıma sahip değil. Katil bir kimyager. Bir entomolojist. Bir botanikçi. Agostina da böyle bir profile sahip değildi, itirafına rağmen, onun suçlu olduğu düşüncesinde değilim. Ama Manon, bu çok daha saçma!</p>

  <p>Polonyalı yeniden gülümsedi. Alaycı bir gülümsemeydi bu. Glock'un kabzasını sımsıkı tuttum. O anda sinirlerimi gevşeten tek temas buydu.</p>

  <p>Elçi ayağa kalktı, masasının çevresini dolandı ve acıyan bir ses tonuyla konuştu:</p>

  <p>— Dosyanı çok iyi bildiğin söylenemez. Biyoloji, kimya, entomoloji, botanik; bunlar Manon'un Lozan'daki fakültede aldığı seçmeli dersler. Sanki cinayeti için böyle bir formasyonu izlediği düşünülebilir.</p>

  <p>Bu yeni olgular, bir polis olarak beni ilgilendirebilirdi. Ama yorgunluktan, bıkkınlıktan beynim pelte gibiydi. Artık rahibi zorlukla dinliyordum. Teselli eden bir üslupta devam etti:</p>

  <p>— Tam olarak inanmasak da. Onu gözetim altında tutmalıyız.</p>

  <p>— O halde siz Şeytan'a inanıyorsunuz? Yani fiziksel gerçekliğine?</p>

  <p>— Elbette. O karşı kuvvet, Mathieu. Evrenin negatif yanı. Sen kendini modern bir Katolik olarak görüyorsun, ama geçen yüzyıla ait önyargıların var. Bilim yüzyılı! Bu sorunların psikiyatriyle veya sakinleştiricilerle çözümlenebileceğine inanıyorsun. Suyun yüzeyini görmüyorsun. IV. Paulus'u hatırla: <i>"Kötülük sadece bir zayıflık değildir, yoldan çıkmış, yoldan çıkarıcı, tinsel bir insan gerçeğidir."</i> Evet, Mathieu, Şeytan var. Manon'un hayatını kurtardı. Tanrı'nın ondan aldığı hayatı.</p>

  <p>— Peki, bu fiziksel araştırmaların nedeni ne? Bu tahliller, kan örneği almalar?</p>

  <p>— Eğer Şeytan inancımızın bize öğrettiği bir şeyse –bir enfeksiyon– o halde Manon'un hastalığın izlerini taşıyor olması gerekir. O tamamen enfekte olmuş durumda.</p>

  <p>— Siz ne arıyorsunuz? diye gülerek sordum. Bir aşı mı?</p>

  <p>Elini omzuma koydu?</p>

  <p>— Alay etme. Manon, Agostina, Raïmo iki dünyanın birlikteliği; fiziki dünya ile ruhani dünya. Bir ruh onların bedenlerinin yardımına koştu. Ve şimdi bedenleri bu ruhun izini taşıyor. Şeytan'ın kötü ruhunun. Manon Şeytan'ın kökhücresini barındırıyor!</p>

  <p>Ayağa kalktım; yeterince dinlemiştim. Kapıya doğru yöneldim.</p>

  <p>— Sanırım yüzyılları karıştıran sizsiniz, Zamorski. Engizisyon döneminde olduğu gibi büyük bir yanılgı içindesiniz.</p>

  <p>Şaşırtıcı bir çeviklikle, Vatikan elçisi çevremi dolanıp önümü kesti:</p>

  <p>— Ne yapacaksınız?</p>

  <p>— Gidiyoruz. Manon ve ben. Fransa'ya dönüyoruz. Ve bizi engellemeye kalkışmayın.</p>

  <p>— Manon bir şeyler biliyor, dedi Polonyalı, rengi atmıştı. Bunu bize söylemek zorunda!</p>

  <p>— Hiçbir şey bilmiyor. Hiçbir şey hatırlamıyor.</p>

  <p>— Mesaj onun içinde, ruhunun derinliklerinde.</p>

  <p>— Hangi mesaj?</p>

  <p>— Araf Yolcularının Andı.</p>

  <p>— Yani bu yüzden mi buradasınız? Kölelerle aynı şeyi mi arıyorsunuz?</p>

  <p>— Bu Şeytan'la yapılmış bir anlaşma. Sesini yükseltmişti. Ve bunun içeriğini öğrenmemiz lazım. Her türlü yolu deneyerek!</p>

  <p>— Beni bunun için mi buraya getirdiniz?</p>

  <p>Güldü. Hâlâ soğukkanlılığını koruyordu:</p>

  <p>— Manon bize hiç güvenmedi. Biz de Fransa'dan genç bir adam gelirse diye düşündük... (Sustu.) Ve haklı olduğumuzu gördük. Bu geceden sonra...</p>

  <p>Kızardım. Gözlerini ekrandan ayırmayan cüppeli rahipleri hayal ediyordum. Kapının tokmağını çevirdim:</p>

  <p>— Manon bana güveniyor, bu doğru. Ama ben bu güveni onu sizin elinizden kurtarmak için kullanacağım!</p>

  <p>— Eğer bu kapıdan çıkarsan senin için hiçbir şey yapamam.</p>

  <p>— İşimi yalnız halledebilecek kadar büyüğüm.</p>

  <p>— Hiçbir şey bilmiyorsun. Dışarıda sizi bekleyen tehlikeyi anlayamıyorsun.</p>

  <p>— Gün boyu ve gece şehirde dolaştık. Başımıza hiçbir şey gelmedi.</p>

  <p>Zamorski çalışma masasına döndü ve bir Polonya gazetesi çıkardı, bir önceki güne ait bir gazete: <i>Gazeta Wyborcza.</i> Birinci sayfada, kaldırımda, bir kan gölü içinde yatan bir cesedin fotoğrafı vardı.</p>

  <p>— Lehçe okuyamam.</p>

  <p>— "Krakov'da bir ritüel cinayeti daha". En az bir ay önce öldürülmüş bir evsiz. Köpekler tarafından parçalanmış. Bağırsaklarıyla, kaldırıma bir pentagram çizilmiş. Geçen hafta, Vistül Nehri'nin yukarı çığırında bulunan iki mongol çocuğun cesedini saymıyorum. Otopside, çocukların birbirlerine tecavüze zorlandıkları anlaşıldı.</p>

  <p>— Beni korkutmaya mı çalışıyorsunuz?</p>

  <p>— Onlar burada, Mathieu. Manon'u bulmaya geldiler. Belki, dışarıdaki evsizler. Belki de yandaki kilisede dua eden rahipler. Onlar her yerde. Saatlerinin gelmesini bekliyorlar.</p>

  <p>— Şansımı deneyeceğim. Şansımızı.</p>

  <p>— Onlar, senin kovaladığın katillere benzemez. Onlar asker, anlıyor musun? Kötülüğün mirasçıları. Katedrallerin cephesindeki Şeytan'a eşlik eden iblislerin modern versiyonu.</p>

  <p>Otomatiğimi işaret ettim:</p>

  <p>— Benim de modern araçlarım var.</p>

  <p>— Sana yalvarıyorum; buradan çıkma.</p>

  <p>— Paris'e dönüyorum. Manon'la birlikte. Ve bize engel olmayı sakın düşünmeyin. Elçiliğime gidip, kaçırılmadan, zorla alıkonulmadan ve suiistimalden söz edebilirim. Geri dönüp soruşturmama kaldığım yerden devam edeceğim. Sizin de istediğiniz bu değil miydi?</p>

  <p>— Ya kız?</p>

  <p>— Benim evimde kalacak.</p>

  <p>Zamorski ağır ağır kafasını salladı:</p>

  <p>— Çok zor bir durumdasın, Mathieu... Şeytan'a karşı mücadelende her şeyi öngörmüştün. Aşkın dışında.</p>

  <p>Ona sert bir bakış atarak kapıyı açtım:</p>

  <p>— Onu kullanmanıza izin vermeyeceğim. Manon'u araştırmalarınızda kobay yaptınız. Köleler için bir yem. Belki de bizzat Şeytan için... Siz, Manon'un içindeki Şeytan'ın uyanmasını bekliyorsunuz. Ve bunu teşvik etmek için her şeye hazırsınız. Sizin gibi polisler tanıdım. İyilik adına her türlü kötülüğü yapabilen polisler. Kendilerini yasaların üstünde gören polisler. Ve bir şekilde de Tanrı'nın üzerinde.</p>

  <p>— Tanrı'ya hakaret etme.</p>

  <p>— İşime devam edeceğim, Zamorski. Kendi tarzımda. Yalansız, entrikasız.</p>

  <p>Vatikan elçisi isteksizce kenara çekildi:</p>

  <p>— Eğer ilkelerime bağlı kalsaydım, sana ve Manon'a dua etmekle yetinebilirdim. Ama biz sizi, size rağmen, koruyacağız.</p>

  <p>— Kimseye ihtiyacım yok.</p>

  <p>— Barışta, belki. Ama savaş başladı.</p>
</body>
</html>
