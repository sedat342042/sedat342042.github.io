<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>102</h2>

  <p>Mesajlarıma baktım. Corine Magnan aramıştı. Nihayet. Morgun avlusunda numarasını tuşladım, hafiften bir yağmur vardı.</p>

  <p>— Sizi oldukça geç aradım, diye lafa girdi, kusura bakmayın. Paris'te günlerim çok dolu geçiyor. Sizin için ne yapabilirim? Pek fazla bir şey olmadığını düşünsem de beni korkutuyor. Aslında sizinle konuşmaya yetkim de yok.</p>

  <p>Ses tonundan anlaşılıyordu. Beyaz bayrağı çektim.</p>

  <p>— Size yardım teklifinde bulunmak istiyordum.</p>

  <p>— Durey, sizden rica ediyorum: Bu işten uzak durunuz. Jura'daki faaliyetlerinizi görmezden geldim, zaten. Bu işte hiçbir yasal yetkinizin olmadığını hatırlatmak isterim.</p>

  <p>Sesi son derece soğuktu, ama bunun bir savunma sistemi olduğunu biliyordum. Paris'te hiçbir desteği yoktu, tek başınaydı, üstelik Adli Polis'in en iyi adamları tarafından çevrelenmişti, Corine Magnan kendini göstermek için tırnaklarını çıkarıyordu.</p>

  <p>— Tamam, dedim, uzlaşmacı bir ses tonuyla. Bana sadece bu sabah hastanede ne aradığınızı söyleyiniz. Siz Sylvie Simonis cinayeti dosyasıyla ilgileniyorsunuz; Luc'le ne alakası var?</p>

  <p>Kısa bir sessizlik oldu. Ne söylemesi gerektiğini düşünüyordu. Sonunda konuştu:</p>

  <p>— Soubeyras'nın deneyimi benim soruşturmama bir ipucu olabilir.</p>

  <p>— Yani siz de bu Şeytan'ın esiri olma söylemlerine inanıyor musunuz?</p>

  <p>— Benim neye inandığımın bir önemi yok. Beni ilgilendiren davamın başoyuncularının travmalarının etkisi.</p>

  <p>— Açık olunuz. Hangi başoyuncular?</p>

  <p>— Benim dosyamdaki en önemli şüpheli Manon Simonis. Bu genç kadın Luc Soubeyras'yla aynı deneyimi yaşamış olabilir. 1988'de, komadayken.</p>

  <p>— Manon'un bununla ilgili bir anısı yok.</p>

  <p>— Bu onun negatif bir NDE yaşamadığını göstermez.</p>

  <p>— Onun böyle bir deneyim yaşadığını ve bu deneyimin onu bir katile dönüştürdüğünü varsayalım, ancak hâlâ anlaşılması zor bir şey var, neden böyle bir şey yapsın?</p>

  <p>— İntikam.</p>

  <p>— Kimden?</p>

  <p>— Benimle oyun oynamayı bırakınız. Siz de, benim kadar, annesinin onu 1988'de öldürmeye teşebbüs ettiğini biliyorsunuz. Manon, bunu söylemese bile, hatırlıyor olabilir.</p>

  <p>Suratımın karıncalandığını hissediyordum. Corine Magnan, dosyayla ilgili olarak düşündüğümden çok daha fazlasını biliyordu. Kuşkucu bir ses tonuyla devam ettim:</p>

  <p>— Bırakınız size özetleyeyim. Manon, boğulma esnasında negatif bir NDE yaşamış olabilir. Ancak bu deneyim, onu, öldürmek için on dört yıl bekleyen intikamcı bir canavara nasıl yavaş yavaş dönüştürmüş olabilir?</p>

  <p>— Bu bir varsayım.</p>

  <p>— Ve sizin elinizdeki tek ipucu da, Luc Soubeyras'nın yaşadığı bu şok sanırım, öyle değil mi?</p>

  <p>— Ve onun yaşadığı değişim.</p>

  <p>— İnsanları tutuklamak için somut deliller gerekir.</p>

  <p>— Zaten bu sebeple, henüz kimseyi tutuklamadım.</p>

  <p>— Manon'u yeniden sorgulamak istiyor musunuz?</p>

  <p>— Besançon'a dönmeden önce onunla konuşmak isterim, evet.</p>

  <p>— Buna dayanamaz.</p>

  <p>— Manon'un bu kadar hanım evladı olduğunu sanmıyorum. Ses tonu hâlâ son derece yumuşaktı. Durey, bu olayda sizin tarafsız davranmanız olanaksız. Eğer gerçekten Manon'a yardım etmek istiyorsanız, bu işten uzak durun. Ortalığı karıştırmaktan başka bir işe yaramıyorsunuz.</p>

  <p>Sinirlenmeye başlamıştım:</p>

  <p>— Komadan yeni çıkmış birinin tanıklığını nasıl ciddiye alabilirsiniz? Luc'ü yirmi yıldan beri tanırım. Bu sabahki davranışları hiç de normal değildi.</p>

  <p>— Anlamamakta ısrar ediyorsunuz. Beni ilgilendiren de zaten onun bu durumu. Negatif bir NDE'nin etkisi. Böyle bir travma, insanı cinayet işlemeye iter mi itmez mi anlamak zorundayım. Manon da, geçici ölümü esnasında benzer bir macera yaşamış olabilir...</p>

  <p>Durum gitgide açıklığa kavuşuyordu. En iyi dostum, sevdiğim kadının aleyhine tanık olarak kullanılacaktı. Corneille'e özgü bir ikilem. Corine Magnan, beni ikna etmek için devam etti:</p>

  <p>— Sandığınızdan daha çok şey biliyorum. Agostina Gedda. Raïmo Rihiimäki. Bu tip bir katilin gördüğü ilk cehennemi hayal değil bu.</p>

  <p>— Size bu vakalardan kim bahsetti?</p>

  <p>— Luc Soubeyras sadece tanıklık etmedi, bana kendi soruşturma dosyasını da verdi.</p>

  <p>Uçurumun kenarında bocalamaya başlamıştım. Tüm bunları düşünmem lazımdı. Mırıldandım:</p>

  <p>— Onun soruşturması, derinliği olmayan bir sürü varsayımdan oluşuyor. Manon'un aleyhine kullanabileceğimiz hiçbir şey yok!</p>

  <p>— Öyleyse endişelenmenize gerek yok, dedi, alaycı bir ses tonuyla. Yüzbaşı, çok geç oldu. Beni bir daha aramayınız.</p>

  <p>Bütün ciddiyetimi takınarak sesimi yükselttim, elimde oynayacak tek bir kart kalmıştı:</p>

  <p>— Hipnoz altındaki bir tanıklık yasal olarak kabul edilemez! Tanığın "özgür ve açık iradesi"ne ne oldu? Ceza hukuku açısından, tanık özgür olmalı.</p>

  <p>— Hukuk bilginiz olduğunu görüyorum, bu çok güzel, dedi alaycı bir sesle. Ancak size tanıklıktan söz eden oldu mu? Luc Soubeyras'nın anlattıklarını psikiyatrik açıdan kayda değer buluyorum. Luc, kendi isteğiyle tanıklık yaptı. Her şeyden önce onun akli durumunu teyit ettirmem gerekiyor. Bu bağlamda, hipnoz bir sorun teşkil etmiyor. Araştırınız. Bunun başka örnekleri de var.</p>

  <p>Magnan zafere çok yakındı. Bir şeyler söyleme ihtiyacı duydum:</p>

  <p>— Soruşturmanızın iskambil kâğıtlarından yapılmış bir şatodan farkı yok.</p>

  <p>— İyi geceler, Yüzbaşı.</p>

  <p>Telefonu kapatmıştı. Şaşkın şaşkın cep telefonuma bakakaldım. Beceriksizce davranmıştım, ancak Magnan'ın bana her şeyi söylemediğinden emindim. Bir başka numarayı tuşladım. Foucault.</p>

  <p>Saat gecenin yarımı olmasına rağmen, sesi son derece canlıydı.</p>

  <p>— Yeni işten çıktım, diyerek güldü.</p>

  <p>— Ne üzerinde çalışıyorsun?</p>

  <p>— İsle-Adam'da bir vaka. Bir boğulma vakası. Akciğerlerinde damla su bulunmayan türden. Peki sen, sen ne yapıyorsun? Bir haftadan beri, sen...</p>

  <p>— Balığa çıkmıştım, anlıyor musun?</p>

  <p>— Ne tür balık?</p>

  <p>— Telefonda olmaz. Evde misin?</p>

  <p>— Hayır, gidiyorum.</p>

  <p>— Benimle XXIII. Jean Meydanı'na buluş.</p>

  <p>Arabama atladım ve Austerlizt Köprüsü'nü geçtim. Sol Yaka'ya, Saint-Julien-le-Pauvre Kilisesi'nin yanına park ettim, sonra yaya olarak, Archevêche Köprüsü üzerinden yeniden Sen'i geçtim.</p>

  <p>Parmaklıkların üzerinden atladım. Foucault oradaydı, bir bankın arkalığına oturmuş beni bekliyordu.</p>

  <p>— Ne oldu, diye sırıttı, bir komplo mu?</p>

  <p>— Bir yardım.</p>

  <p>— Seni dinliyorum.</p>

  <p>— Besançon'dan bir yargıç, şu an Paris'te.</p>

  <p>— Senin davanla mı alakalı?</p>

  <p>— Corine Magnan, evet.</p>

  <p>— Nerede kalıyor?</p>

  <p>— Bunu bana sen söyleyeceksin. Onunla bu sabah karşılaştım. Yanında Adli Polis'in adamları vardı, ancak onların lojmanında mı kalıyor, emin değilim.</p>

  <p>— Bakarım, tamam. Başka ne yapmamı istiyorsun?</p>

  <p>— Sylvie Simonis'in kızı, Manon hakkında ne biliyor, öğrenmek istiyorum.</p>

  <p>— Şu senin evde kalan kız mı?</p>

  <p>Haberler çok çabuk yayılıyordu. Büyük bir gizlilik içinde Organize Suç Dairesi'ne başvurmuş ve gözetim için bir ekip istemiştim. Ancak poliste sır yoktu. Soruyu duymazdan geldim ve devam ettim:</p>

  <p>— Bana sadece dosyası gerekiyor.</p>

  <p>— Daha ne olsun? Dosyayı sürekli yanında taşıyor olabilir. Gece, gündüz.</p>

  <p>— En az bin kilodur.</p>

  <p>— Eğer bin kiloysa, ben de taşıyamam. Hatta fotokopisini bile çekemem.</p>

  <p>— Başının çaresine bak. Manon'la ilgili bölümleri tara. Aleyhine ne var öğrenmek istiyorum.</p>

  <p>Foucault bir sıçrayıştı yere indi.</p>

  <p>— Hemen işe koyuluyorum. Seni yarın sabah ararım.</p>

  <p>— Hayır. Öğrenir öğrenmez ara.</p>

  <p>— Merak etme.</p>

  <p>Kolunu tuttum:</p>

  <p>— Sana güveniyorum.</p>

  <p>Foucault meydandaki söğütlerin altında gözden kaybolurken, rüzgâr ve ıslak asfalttan yayılan kokular beni yeniden sarmaladı. Titredim, ancak yine de bu duyguda tanıdık, sıcak bir şeyler vardı. Paris oradaydı, bana kendimi hatırlatıyordu.</p>

  <p>Banka oturdum. Yağmur, çisentiye dönüşmüştü, sanki yağmıyor gibiydi, gecenin içinde hemen buharlaşıyordu. Yaklaşık iki saat önce bıraktığım düşüncelerime yeniden dönmüştüm. Hem canlı bir bedeni çürütmeye, hem de bilinçaltlarına nüfuz etmeye muktedir tek bir katil varsayımı. Araf Ziyaretçisi...</p>

  <p>Sürekli olarak, yeni sorular aklımı kurcalamaya devam ediyordu. Ruhları etkilemek için ne yapıyordu? Bir Ölüme Yakın Deneyim'i yeni baştan yaratmayı başarmış olabilir miydi? Bu durumda, kurbanlarını, bilinç kaybına uğradıktan hemen sonra böyle bir "yolculuğu" yaşadıklarına nasıl ikna edebiliyordu? Hatıralarındaki karışıklıktan mı yararlanıyordu?</p>

  <p>Her halükârda, bu halüsinasyonun teknik yanını eşelemem gerekiyordu; kimyasal ürünler, uyuşturucular veya bu tip seraplara neden olan telkin yöntemleri.</p>

  <p>Birden yeni bir vahiy daha geldi.</p>

  <p>Bu tür halüsinasyonlara yol açan tek bir madde vardı, biliyordum. Siyah iboga. Onun sayesinde, Ziyaretçi, mucize yaşamış bu kişilere "görünmek" için Arafını yaratıyor olabilirdi. Onları ölümün sınırına sürüklüyor, sonra etten ve kemikten bir varlık olarak karşılarına çıkıyor, trans halindeki bu insanların kafalarını karıştırıyordu.</p>

  <p>Soruşturmamda yeni bir halka daha.</p>

  <p>İboga, bana göre her şeyi başlatan bitki...</p>

  <p>Massine Larfaoui'nin, uyuşturucu kaçakçısının öldürülmesi ile Sylvie Simonis, Arturas Rihiimäki, Salvatore Gedda cinayetleri doğrudan bağlantılıydı... Araf Ziyaretçisi belki de siyah ibogayı ondan satın alıyordu. Bu durumda, Kabiliyeli'nin katili olma ihtimali vardı.</p>

  <p>Ayağa kalktım ve derin bir nefes aldım.</p>

  <p>Larfaoui dosyasına yeniden dönmem gerekiyordu.</p>

  <p>İbogayı biraz daha eşelemem lazımdı.</p>

  <p>Ama önce, varsayımımın "tıbbi" dayanağı var mı yok mu teyit etmeliydim.</p>
</body>
</html>
