<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>9</h2>

  <p>Ofisimdeyim. Kâğıt yığınları. Post-it'ler. Kapıyı kapattım, sonra yeni bir sigara paketi açtım. SİGARA İÇMEK SPERM SAYISINDA AZALMAYA VE KISIRLIĞA NEDEN OLUR. Bu tür uyarılar beni sinirlendirmekten başka bir işe yaramıyordu. Antonin Arnaud'nun uyuşturucu konusunda yazdıklarını düşündüm: <i>"Kaybetme koşullarının ne önemi var: Toplum bunu dikkate almıyor."</i></p>

  <p>Kâğıt yığınlarının üzerine yapıştırılmış sarı Post-it'lere bir göz attım. "11:00: Dumayet aradı", "öğlen: Dumayet" ve bir kez daha: "14:00: Dumayet. ACİL!" Nathalie Dumayet, Cinayet Masası şefi ve başkomiseri, 36 numaradaki soruşturma ekiplerinin de sorumlusuydu. Saatime baktım: yaklaşık 15:00'ti. Ejderhayla çay içmek için çok erkendi.</p>

  <p>Yağmurluğumu çıkardım ve masadaki kâğıtları karıştırdım. Bulmayı umduğum şey yoktu. Önce cep telefonumdaki, sonra da sabit hattımdaki mesajları dinledim; orada bir şey yoktu. Malaspey'i aradım.</p>

  <p>— Beni aramayı unuttun sanırım, diye sitem ettim. Çingeneler konusunda bir ilerleme var mı?</p>

  <p>— Nanterre'deki fakülteden çıkmak üzereyim. Roman bir profesörle konuştum. Haklıymışsın. Şu ayakkabı olayı tamamen bir Roman âdetiymiş. Bizim profesörün söylediğine bakılırsa, katil, kurbanın pabuçlarını, hayaleti onu takip etmesin diye çıkarmış. Bir Çingene zımbırtısı işte.</p>

  <p>— Tamam. Adli Polis veri işleme dosyasında bir araştırma yap. Val-de-Marne'da son zamanlarda silahlı saldırı olaylarına karışmış ve tutuklanmış bütün göçebe Çingeneleri sapta.</p>

  <p>— Çoktan yaptım. Créteil Merkez Karakolu'ndakilerle de temasa geçtim. Kıyıda köşede kalmış toplulukları konusunda.</p>

  <p>— Sen şu an nerdesin?</p>

  <p>— Yoldayım. Emniyet'e gelmek üzereyim. Başmelek Mikail'in madalyonunu dosyaların üzerine bıraktım.</p>

  <p>— Raporunu yazmadan önce beni gör. Senin için bir şeyim var.</p>

  <p>Telefonu kapattım ve Foucault'yu çağırdım. Dün gece işlenmiş suçlara bakarken kapı vuruldu. Ekibimin birinci adamı sevimli bir haydudu andırıyordu. Kıvırcık saçlar, dar omuzlar, pilot ceketi içinde sıkışmış bir vücut, gülümseyen bir yüz. Foucault, Woodstock döneminin Who topluluğu şarkıcısı Roger Daltrey'e benziyordu.</p>

  <p>Yardımcım biraz huzursuzdu, Luc'ün başına gelenleri konuşmak ister gibi bir hali vardı. Bir harekette onu durdurdum.</p>

  <p>— Yardımın gerekiyor. Özel bir iş.</p>

  <p>— Ne gibi?</p>

  <p>— Luc'ün adamlarını araştırmanı istiyorum. Hangi iş üzerindelermiş bir bak.</p>

  <p>Başını "olur" anlamında salladı, ama gözlerindeki kuşku çok belirgindi.</p>

  <p>— Gönüllü olacaklarını sanmam.</p>

  <p>— Onları yemeğe çıkar. İçkiye davet et. Onlara sevimli görün. Rol yap.</p>

  <p>— Bakacağız artık.</p>

  <p>Ekibin iyi niyet timsali, Doudou'yla dün konuşmuştum. Kaldığım yerden devam ettim:</p>

  <p>— Bak. Kimse Luc'ü benim tanıdığım kadar tanıyamaz. Böyle davranması için mutlaka bir dış etken olmalı. Bizim bilemediğimiz, açıklık getiremediğimiz bir iş; olay bir depresyon veya bunalım olarak açıklanamaz.</p>

  <p>— Nasıl bir iş?</p>

  <p>— Hiçbir fikrim yok. Ama çalıştığı özel bir dosya var mı öğrenmek istiyorum.</p>

  <p>— Tamam. Hepsi bu kadar mı?</p>

  <p>— Hayır. Özel hayatını da iyice kurcala. Banka hesapları, kredi kartları, vergi kayıtları. Ne varsa. Telefon faturalarına bak: ev, ofis, cep. Üç ay öncesinden bugüne bütün telefon kayıtları.</p>

  <p>— Kararlı görünüyorsun.</p>

  <p>— Luc'ün bir sırrı var mı yok mu emin olmalıyım. İkili bir hayat veya başka bir şey.</p>

  <p>— İkili bir hayat, Luc mü?</p>

  <p>Ellerini ceketinin cebine sokmuş Foucault şaşırmış görünüyordu.</p>

  <p>— Adli Polis'in Psikolojik Değerlendirme Merkezi'yle de konuş. Bir yerlerde Luc'ün bir dosyası olmalı; tabii tüm bunları mümkün olduğunca gizli yapıyorsun.</p>

  <p>— Peki ya, İçişleri müfettişleri?</p>

  <p>— Elini çabuk tut ve beni haberdar et.</p>

  <p>Foucault odadan çıktı, yüzündeki kuşku ifadesi biraz daha artmıştı. Bende ise en ufak bir kuşku yoktu, böyle bir soruşturmadan sonuç çıkacağına inanmıyordum. Luc'ün gizleyecek bir şeyleri varsa, mutlaka bütün izleri yok ederdi. Bir avcıyı avlamaktan daha kötüsü yoktu.</p>

  <p>Kapı kapanmadan eşikte Malaspey belirdi. Sağlam yapılı, soğukkanlı bir tipti, üzerinde yün bir polar vardı, daima boynundan çaprazlama geçirdiği Hint işi küçük bir çanta taşırdı. Gri renkli saçlarını ensesinde atkuyruğu yapmıştı ve dişlerinin arasındaki pipo ise tabloyu tamamlıyordu. On beş yıldan beri meslekte olan Cinayet Masası polisinden çok teknik lise öğretmenine benziyordu.</p>

  <p>— Beni görmek istemişsiniz.</p>

  <p>Ağzındaki pipo yüzünden söylediklerinin yarısı anlaşılmıyordu. Çekmeceyi açtım, küçük bir naylon torba çıkardım ve içine Aziz Mikail'in madalyonunu koydum.</p>

  <p>— Şunun üzerinde biraz eşelen bakalım, dedim torbayı ona uzatırken. Nümizmatik uzmanlarına göster. Menşeini öğrenmek istiyorum.</p>

  <p>Malaspey torbayı evirip çevirdi.</p>

  <p>— Bu nedir ki?</p>

  <p>— Benim de öğrenmek istediğim bu. Profesörlerle konuş. Fakülteleri dolaş.</p>

  <p>— Yeniden öğrencilik hayatıma dönüyorum sanırım.</p>

  <p>Madalyonu cebine attı ve odadan çıktı. Çalışma masamın üzerine yığılı belgeleri inceleyerek bir saat daha geçirdim; ilginç bir şey yoktu. Saat 17:00'de, hiyerarşik üstümü ziyaret etmek için kalktım.</p>

  <p>Kapıyı vurdum. İçeri girmem söylendi. Hafif bir parfüm kokusunun hâkim olduğu, her şeyden arınmış bir atmosfer; bana odamı hatırlatıyordu.</p>

  <p>Nathalie Dumayet hoyrat görünümlü bir tipti, ama dış görünüme aldanmamak lazımdı. Kırklı yaşlardaydı, soluk bir teni, manken gibi bir vücudu vardı; küt kesilmiş siyah saçları her zaman yapay bir dağınıklıktaydı. Köşeli güzelliğini, insanın içine işleyen, iri yeşil gözlerinin dinginliği yumuşatıyordu. Her zaman şıktı, en zor anlarda bile; Emniyet Müdürlüğü'nün alışkın olmadığı İtalyan markaları giyerdi.</p>

  <p>Dış görünümü böyleydi. İçi ise Cinayet Masası'yla tam bir uyum içindeydi: katı, kural tanımaz ve zorlu. Daha önce Terörle Mücadele Birimi ile Narkotik'te çalışmış ve örnek başarılar kazanmıştı. İki ayrıntı onu özetliyordu. Öncelikle, esnek ve kırılmaz çerçeveleri olan, avuç içinde sıkıldıktan sonra yeniden ilk biçimini alan gözlükleri. Dumayet de gözlüklerine benziyordu; yumuşak görünümün ardında, hiçbir şeyi unutmaz ve hedefini asla gözden kaçırmazdı.</p>

  <p>Diğer bir ayrıntı da parmaklarıydı. İnce ve uzundu, elmasçıların, değerli taşları kırabilen, oldukça dayanıklı çok ince çekiçlerini andırıyordu.</p>

  <p>— Size Keemun hazırlayayım mı? diye sordu ayağa kalkarken.</p>

  <p>— Teşekkür ederim, iyi olur.</p>

  <p>— Hemen yapıyorum.</p>

  <p>Çaydanlık ile demliğe doğru ayaklandı. Hem üniversiteli kız hem de rahibe tavırları vardı. Ritüeline eski ve ruhani bir şeyler hâkimdi. Dumayet'nin eş değiştirilen kulüplerde sık sık görüldüğüne dair etrafta dolaşan dedikoduları düşündüm. Doğru veya yanlış. Genelde dedikodudan nefret ederdim ve özellikle de bu dedikodudan.</p>

  <p>— İsterseniz sigara içebilirsiniz.</p>

  <p>"Peki" anlamında başımı salladım, ama Camel paketimi çıkarmadım. Gevşemenin gereği yoktu: Bu "acil" davet pek hayra alamet değildi.</p>

  <p>— Sizi neden çağırttığımı biliyor musunuz?</p>

  <p>— Hayır.</p>

  <p>— Oturun.</p>

  <p>Önüme bir fincan koydu:</p>

  <p>— Hepimiz allak bullak olduk, Durey.</p>

  <p>Oturdum ve sessizliğimi korudum.</p>

  <p>— Luc'ün niteliğinde, ağırbaşlı bir polis, bu bir şok oldu.</p>

  <p>— Bana söylemek istediğiniz bir şey mi var?</p>

  <p>Bu beklenmedik sorum onu gülümsetti.</p>

  <p>— Perreux vakasında ne durumdasınız?</p>

  <p>Tahminim doğru çıkmıştı. Ama zafer narası atmak için de çok erkendi.</p>

  <p>— İlerliyoruz. Göçebe Çingeneler olabilir.</p>

  <p>— Kanıtınız var mı?</p>

  <p>— Tahminler.</p>

  <p>— Dikkat Durey. Irkçı önyargılar yok.</p>

  <p>— Bu yüzden konuşmuyorum. Bana biraz daha zaman verin.</p>

  <p>Öylesine kafasını salladı. Tüm bunlar asıl konuya giriş mahiyetindeydi.</p>

  <p>— Coudenceau'yu tanıyor musunuz?</p>

  <p>— Philippe Coudenceau mu?</p>

  <p>— IGS'den, disiplin amirliği. Bana öyle geliyor ki Soubeyras'nın hassas bir dosyası varmış.</p>

  <p>— Ne demek, hassas?</p>

  <p>— Bilmiyorum. Beni bu sabah aradı. Bana hatırlattı.</p>

  <p>Hiçbir şey söylemedim. Coudenceau, meslektaşlarından birinin başı derde girince ortaya çıkan şu leş kargalarından biriydi. Sahada çalışan adamları mahvetmeyi, onların gururlarıyla oynayıp küçük düşürmeyi seven bir alçaktı.</p>

  <p>— Luc'ün raporunu o yazıyor. Alışılagelen bir soruşturma, anlayacağın.</p>

  <p>— Her zaman olduğu gibi.</p>

  <p>— Ona göre, polisler zaten işin içinde. Bu öğleden sonra Luc'ün bankasından aramışlar. Meraklı birileri onun hesaplarını araştırıyormuş.</p>

  <p>Demek Foucault harekete geçmişti. Tabii hiçbir şey söylemedim. Gözlerini benimkilere dikti. Bir anda birer elmas tanesi kadar sertleşmişlerdi.</p>

  <p>— Ne arıyorsunuz, Durey?</p>

  <p>— IGS'nin aradığını. Herkesin aradığını. Luc'ün intihar sebebini anlamak istiyorum.</p>

  <p>— Depresyonun açıklaması yoktur.</p>

  <p>— Luc'ün depresyonda olduğunu gösteren bir şey yok. Sesimi yükseltmiştim. Karısı ve iki çocuğu var; kahretsin, onları asla terk etmez. Boktan bir işe bulaşmış olmalı!</p>

  <p>Dumayet fincanını eline aldı ve hafifçe üfledi, hiçbir şey söylememişti.</p>

  <p>— Bir şey daha, diye ekledim, daha hafif bir ses tonuyla. Luc Katolik'tir.</p>

  <p>— Hepimiz Katolik'iz.</p>

  <p>— Ama onun gibi değil. Benim gibi değil. Her pazar ayin. Her sabah dua. Bu, bizim inancımıza aykırı, anlıyor musunuz? Luc hayattan vazgeçtiyse, ahreti de inkâr etmiş demektir. Böyle bir inkârın sebebini bulmam gerekiyor. Bu, üzerinde çalıştığım vakaları engellemeyecek.</p>

  <p>Dumayet, küçük bir kedi gibi çayından bir yudum aldı.</p>

  <p>— Bu sabah neredeydiniz? dedi sonra fincanını yavaşça masaya bırakırken.</p>

  <p>— Taşrada, dedim tereddütlü bir sesle. Tahkik edilmesi gereken bazı işler vardı.</p>

  <p>— Vernay'de mi?</p>

  <p>Sustum. Gözlerini Sen Nehri'ne bakan, yarı açık vasistaslara doğru çevirdi. Hava çoktan kararmıştı. Nehir donmuş bir çimentoyu andırıyordu.</p>

  <p>— Levain-Pahut bu öğlen beni aradı. Chartres jandarması ona telefon etmiş. Onlara da telefon gelmiş. Paris'ten bir polis hastanedeki bir doktoru ziyaret etmiş. Uzun boylu, öfkeli bir tipmiş. Bu size bir şey ifade ediyor mu?</p>

  <p>Bir anda masanın kenarlarına tutunarak, ona doğru eğildim:</p>

  <p>— Luc benim en iyi dostumdu. Bir kez daha tekrar ediyorum; onu böyle bir davranışa yönelten sebebi bulmak istiyorum!</p>

  <p>— Hiçbir şey onu bize geri getirmez, Durey.</p>

  <p>— O ölmedi.</p>

  <p>— Ne demek istediğimi çok iyi anladınız.</p>

  <p>— IGS'nin leş kargalarının işlerini mi yapmalarını istiyorsunuz?</p>

  <p>— Bu onların görevi.</p>

  <p>— Onların görevi kumarbaz, pezevenk, uyuşturucu işine bulaşmış, rüşvet yiyen polisleri soruşturmak. Luc'ün yeri farklı!</p>

  <p>— Neresi? diye sordu alaycı bir ses tonuyla.</p>

  <p>— Bilmiyorum, dedim koltuğumda arkaya yaslanırken. Henüz bilmiyorum. Ama bu intiharın önemli bir nedeni olmalı. Ortaya çıkarmak istediğim çılgınca bir sebep.</p>

  <p>Yavaşça koltuğunu döndürdü. Tahrikkâr bir hareketle bacaklarını uzattı ve ayakkabılarının yüksek topuklarını radyatöre dayadı.</p>

  <p>— Cinayet yok, soruşturma da yok. Bu iş bizim şubeyi ilgilendirmiyor. Ve siz bu işe uygun değilsiniz.</p>

  <p>— Luc benim için bir kardeş gibidir.</p>

  <p>— Benim de söylemek istediğim bu. Çok öfkeli ve bu konuda çok hassassınız.</p>

  <p>— İzin kullanmamı ister misiniz?</p>

  <p>Onu hiç bu kadar sert ve duygusuz görmemiştim.</p>

  <p>— İki gün. Kırk sekiz saat boyunca her şeyi bir kenara bırakın ve sadece buna odaklanın. Sonra işinizin başına dönün.</p>

  <p>— Teşekkür ederim.</p>

  <p>Ayağa kalktım ve kapıya doğru ilerledim. Tokmağı çevirirken, arkamdan seslendi:</p>

  <p>— Son bir şey daha, Durey. Üzüntü sadece sizin tekelinizde değil. Ben de Soubeyras'yı çok iyi tanırım, bizim bölümde çalıştığı dönemden.</p>

  <p>Verecek bir cevabım yoktu. Ama içgüdüsel bir biçimde başımı çevirip baktım. Kadınları asla anlayamayacağıma bir kez daha kanaat getirdim.</p>

  <p>Nathalie Dumayet, Cinayet Masası'nı tek eliyle yöneten kadın, masumları teröristlerin elinden kurtaran, eroin çetesini çökerten polis, başını öne eğmiş, sessizce ağlıyordu.</p>
</body>
</html>
