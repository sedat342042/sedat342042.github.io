<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>33</h2>

  <p>— Yerleştin mi?</p>

  <p>Foucault birdenbire yükselen kahkahasını bastıramadı. Yatağın dışına taşan ayaklarıma, odanın geri kalanından ayıran tam karşımdaki perdeye, duvarlara asılı dağcı fotoğraflarına bakıyordum.</p>

  <p>— Evet, son derece rahatım, diye cevap verdim, daracık yatağın içinde. Bugün ne yaptın?</p>

  <p>— Roman'ı biraz sıkıştırdık. Perreux olayı hakkında. Öldürülen şu mücevheratçı.</p>

  <p>— İtiraf etti mi?</p>

  <p>— Onu yakaladığımız için bir teşekkür etmediği kaldı. Herif, kurbanın hayaletinden korkuyormuş.</p>

  <p>— Ya Larfaoui?</p>

  <p>— Hiç. Narkotik de işi kovalıyor ve...</p>

  <p>— Larfaoui'yi unut. Senden başka şeyler isteyeceğim.</p>

  <p>Foucault'ya durumu özetledim. Luc'ün Jura bölgesinde yaptığı soruşturmayı, Sylvie Simonis'in öldürülmesini, cinayetteki satanist şüpheyi anlattım.</p>

  <p>— Ne yapabilirim?</p>

  <p>— Başta Jura bölgesi olmak üzere, tüm Fransa'da benzer cinayetler olmuş mu, araştırmanı istiyorum.</p>

  <p>Ayrıca ritüelin karakteristik özelliklerini de belirttim ve ekledim:</p>

  <p>— Yarın otopsi raporunu alabileceğim. Sabahtan Svendsen'e yollarım. Sen de bir göz at. Kriminal kültürün biraz artsın.</p>

  <p>— Verileri CESAŞ'a da gireyim mi?</p>

  <p>Cinayete Eşlik Eden Şiddeti Analiz Sistemi, Fransız toprakları üzerinde meydana gelmiş cinayetlerin dökümünün yer aldığı yeni bir bilgisayar sistemiydi. Amerikalıların ünlü VICAP'ının bir taklidi. Ama sistem henüz emekleme devresindeydi.</p>

  <p>— Evet, diye cevapladım. Ancak Franche-Comté dışındaki, tüm emniyet ve jandarma teşkilatlarına birer internet mesajı yollamayı da unutma. Bu bölge için Besançon Adli Polisi'ni ara. Jandarmanın bu işin içinde olduğumuzu öğrenmesini istemiyorum.</p>

  <p>— Tamam. Hepsi bu mu?</p>

  <p>— Hayır. Bölgedeki böcek yetiştiricileri hakkında bilgi topla.</p>

  <p>— Hangi bölge?</p>

  <p>Yeniyetme yatağıma uzanmış elimdeki bölgeyle ilgili seyahat kitabına baktım:</p>

  <p>— Tüm Franche-Comté: Haute-Saône, Jura, Doubs, Territoire de Belfort. Ardından da İsviçrelileri ara. Bir entomolojistin peşindeyiz. Büyük ihtimalle Afrika böceklerinde uzman. Araştırmanı, amatörleri, boş vakitlerinde ilgilenenleri de kapsayacak şekilde genişlet.</p>

  <p>Bir sessizlik oldu: Foucault not alıyordu.</p>

  <p>— Başka?</p>

  <p>— Bölgedeki kimya laboratuvarlarının listesini çıkar. Ayrıca botanikçileri de araştırabilirsen iyi olur. Mantar, karayosunu, liken uzmanlarını. Hem profesyonelleri hem de amatörleri...</p>

  <p>Aslında tüm bu özelliklere sahip tek bir şüpheliyi arıyordum. Umudum bu özelliklerin tek isimde toplanmasıydı. Devam ettim:</p>

  <p>— Vakfa dönüşmüş bir manastırı da araştırmanı istiyorum.</p>

  <p>Notre-Dame-de-Bienfaisance adını harf harf söyledim ve tam adresini verdim.</p>

  <p>— Peki, cinayet hakkında, diye sordu Foucault. Kesinliğe kavuşmuş bir şey yok mu? Tanık tutanakları mesela? Veya çevrede yapılmış bir soruşturma?</p>

  <p>— Jandarmada tüm bunların hepsinin olduğunu söyleyebilirim, ama burada pek hoş karşılanmadım.</p>

  <p>— Luc'ün bu hikâyeyle ilgilendiğinden emin misin?</p>

  <p>Onu fotoğrafından teşhis eden olmamıştı. Ayrıca Luc'e ait bir ize de rastlamamıştım. Yine de cevap verdim:</p>

  <p>— Kesinlikle. Eminim. Ama sen şubede bu konuyla ilgili konuşma. Yarın seni ararım.</p>

  <p>Éric Svendsen'in numarasını tuşladım. Birkaç cümleyle olayı ona da özetledim. İsveçli, Valleret'nin profesyonel bir otopsi yaptığına inanmıyor, bu fikre şüpheyle yaklaşıyordu.</p>

  <p>— Rapor bende, diye cevap verdim. Ve analiz edilecek başka şeyler de. Yarın sabah hepsini sana yolluyorum.</p>

  <p>— Postayla mı?</p>

  <p>— Trenle.</p>

  <p>TGV'nin hareket saatlerine şöyle bir göz atmış ve telefonla da bilgi almıştım.</p>

  <p>— Dosyayı, Besançon'dan saat 07:53'te kalkan TGV 2014'ün kondüktörüne vereceğim. Tren, saat 12:10'da Paris'te oluyor. Doğu Garı'na git ve dosyayı al. Senin fikrini öğrenmek istiyorum. Katil böyle bir sonucu nasıl elde etmiş bilmemiz lazım.</p>

  <p>Tahrik etmek için ekledim:</p>

  <p>— Ve yardım almakta veya danışmakta tereddüt etme.</p>

  <p>— Benimle dalga mı geçiyorsun?</p>

  <p>— Önce bir raporu gör. Bir entomolojiste ihtiyacın olacak. Ve bir botanikçiye. Ayrıca sana, Afrika kökenli leş yiyici bir böcek, bir bokböceği ile katilin, kurbanın göğüs kafesine yerleştirdiği bir liken örneği yolluyorum.</p>

  <p>— Bak işte bu heyecan verici.</p>

  <p>— Hem de nasıl. Pislik herifin bizzat kendisi tüm bu bilgilere sahip. Ama sen sıfırdan başlayacaksın. Yaptığı her şeyin azamisini hayal etmeni istiyorum. Ritüelinin her aşamasını. Onun yöntemleri hakkında senden bir söylev bekliyorum, anladın mı?</p>

  <p>— Tamam, ben...</p>

  <p>— Yarın sabah garda olmayı unutma.</p>

  <p>Telefonu kapatırken, penceremin pervazına çarpan rüzgârın uğultusunu duydum. Çerçeve bir çaydanlık gibi ıslık çalıyordu. Sağ taraftaki yataklardan birini seçtim, çantamı ve diğer tehlikeli malzemelerimi koymak için yandaki yatağın perdesini açmıştım.</p>

  <p>Yorgun olmama rağmen, dua etmeye karar verdim. Yatağın ayakucuna, dizlerimin üzerine çöktüm. "Babamız" duası. Duaların en sadesi, en aydınlığı. Kendi yolumu çizmemi sağlayan dua. "Babamız", ilk katıldığım ayinlerde yorgun dizlerimin üzerine çöküp söylediğim dua. İçimdeki inancın derinliğini keşfettiğimde Saint-Michel-de-Sèze'de okuduğum dua. Roma çanlarıyla şevke gelmiş geleceğin rahibinin uzun ve çetrefil duası. Sonra, ceset kokuları ve pala sesleriyle kuşatılmış Afrika'nın imdat çağrısına cevap olarak okunan dua. Ve nihayet karşısına rasgele çıkan kiliselerde, günahlarından arınmak için okunan polis duası.</p>

  <blockquote style="margin: 20px 0 20px 40px; border: none; padding: 0px;">
    <p>Göklerdeki Babamız<br />
    Ki senin ismin ne kadar kutlu...</p>
  </blockquote>

  <p>Koridordan tiz bir ses geldi.</p>

  <p>İrkildim ve kulak kabarttım. Anormal bir şey yoktu. Yine de benim 9 mm'liği elime almıştım. Refleksim bilincimden daha hızlıydı. Yeniden kulak kabarttım. Ses yoktu. Bir siren sesi olabilirdi. Ya da yangın alarmı.</p>

  <p>Tüm vücudum gerilmiş beklerken, sesi yeniden duydum; uzun, inatçı ve iç gıcıklayıcı. Kapıya doğru hamle yaptım. Kapıyı açtığımda, etrafa bir kez daha sessizlik çökmüştü. Eşikte durdum ve koridora göz gezdirdim. Görünürde kimse yoktu. Solda, rahip evi ile koridoru ayıran yangın kapısı, sağda dışarı açılan camlı kapı. Herhangi bir hareket yoktu.</p>

  <p>Gözüm, yangın çıkışının birkaç metre ötesindeki ahşap bölmeye takıldı. Sesin nereden geldiğini anlamıştım. Günah çıkarma hücresinin ziliydi. Bölmelerden birinin perdesi hafifçe dalgalanıyordu.</p>

  <p>Peder Mariotte içerdeydi muhtemelen. HK'mı koltukaltı kılıfına yerleştirdim ve ağır adımlarla hücreye doğru ilerledim. Beş metre kala durdum. Perdenin ardından yeşilimsi bir ışık görünüyordu. Silahımı yeniden çıkarmayı düşündüm, ama vazgeçtim. Sessizce ilerledim.</p>

  <p>Perdeyi tuttum ve hızla açtım.</p>

  <p>Hücre boştu.</p>

  <p>Sadece dipteki bölme duvarında bir yazı vardı.</p>

  <p>İçgüdüsel olarak, siyah ahşap bankın üzerindeki maddeyi de tanıdım.</p>

  <p>Sylvie Simonis'in çürümüş etlerinin arasındaki ışıldayan likenin aynısıydı.</p>

  <p>Duvarda ise:</p>

  <p>SENİ BEKLİYORDUM</p>

  <p>yazıyordu.</p>
</body>
</html>
