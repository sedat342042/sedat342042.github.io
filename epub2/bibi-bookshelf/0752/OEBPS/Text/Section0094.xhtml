<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>87</h2>

  <p><b>Çarşamba, 6 kasım.</b></p>

  <p>İki günden beri Krakov'da, gün boyu dolanıp duruyordum ve Manon'la karşılaşmamaya özen gösteriyordum. Ama prensesle karşılaşmamanın imkânı yoktu. Sanki bir hastalığa yakalanmıştım ve duygularımda yok olup gitmemek için çabalıyordum. Aslında bunu başka türlü de ifade edebilirdim; onun tarafından beğenilmemekten, başarısızlığa uğramaktan korkuyordum.</p>

  <p>Soruşturmayı unutmuştum, gün boyu şehirde aylak aylak dolaşıyor, mesajlarımı bile dinlemiyordum. Bu sabah uyanır uyanmaz işe koyulmaya karar vermiştim. Yataktan kalktım ve cep telefonumu açtım. Telesekreterimi dinledim. Foucault. Svendsen. Sabırsız birçok mesaj. Hepsini geri aradım. Karşıma telesekreterler çıktı. Saat sabahın 7'siydi.</p>

  <p>Duş almadan –çok soğuktu– giyindim ve PC'mi açtım. E-postalarımı kontrol ettim. Hâlâ Raïmo Rihiimäki'nin dosyası gelmemişti. Ayrıca dikkate değer başka mesaj da yoktu. Her gün aksatmadan göz attığım gazetelere bağlandım. <i>République des Pyrénées. Courrier du Jura. Est républicain.</i> Bucholz ve Sarrazin cinayetleriyle ilgili haberler yavaş yavaş azalmaya başlamıştı. Olan haberlerin de içi boştu.</p>

  <p>Bugüne döndüm. Dün geceden beri kafamı meşgul eden bir düşünce vardı. Kale manastırın içinde ne var ne yok diye dolaşmış, ancak gördüklerim bana anlaşılmaz ve karanlık gelmişti.</p>

  <p>Yer altındaki genel merkeze girmeye çalışmıştım. Ama imkânsızdı. Biyometrik algılayıcılar, kameralar, fotoseller. Burası aşırı korunaklıydı ve askeri bir karargâhtan çok daha sıkıydı. Zemin kattaki ofislerde de gizemli bir yan vardı. Bir gece önce manastırın kabataslak bir planını çizmiştim. Ana avlunun çevresindeki binalar iki "L" biçimindeydi, kuzeydoğu kanadında Benedikten rahibeler, güneybatı kanadında rahipler kalıyordu. Her bölümün kendi şapeli, kendi ortak alanı vardı, ancak yemekhane tekti, erkekler ve kadınlar yemeklerini sırayla yiyorlardı.</p>

  <p>Öncelikli olarak güneybatı kanadına yoğunlaştım. Daha önceden ziyaret ettiğim bölümleri kalemle karaladım. Zemin katta idari ofisler vardı. Bir de kütüphane. Ruhban okulu öğrencileri burada Polonya'nın din tarihi üzerine tezlerini hazırlıyorlardı. Sonra şapel ve dinlenme alanı. Bu kanatta henüz keşfedemediğim iki yer vardı. Zamorski'nin özel ofisi ile gizli ayin salonu...</p>

  <p>Ceketimi giydim ve sabah turu atmaya karar verdim. Benedikten rahibeleri duadaydı, rahipler de kahvaltı ediyordu. İdeal bir zamandı benim için.</p>

  <p>Koridora çıktım ve aşağı indim. Gün doğarken zorlanıyordu sanki. İki galerinin köşesinde, büyük salona, gizli salona açılan kapının önünde durdum. Maymuncuğumu çıkardım. Taşın serinliğini hissediyordum. Şimşirin ve servilerin kokusunu. Maymuncuğu anahtar deliğine yerleştirdim ve kapının kilitli olmadığını anladım.</p>

  <p>Burası da bir şapeldi.</p>

  <p>Daha uzun, daha dar, daha gizemli.</p>

  <p>Dar pencerelerden içeri doğan günün mavi aydınlığı giriyordu. Önlerindeki kapaklı gözleriyle, koroyerine kadar uzanan birkaç sıra sandalye vardı. Görünürde altar ve haç yoktu. Buruşuk alüminyum folyoyu andıran en dipteki beyaz vitrayın üzerinde, sadece bir gülbezek dikkati çekiyordu.</p>

  <p>Birkaç adım attım. Burada sessizliğin ve soğuğun olağanüstü etkileyiciliğini keşfettim. Gözlerim yavaş yavaş alacakaranlığa alışıyordu. Şimdi renkleri ayırt edebiliyordum. Sütunlar beyazdı, pişmiş toprak zemin aşıboyalıydı, duvarlar pastel yeşildi. Burada beni ilgilendiren bir şey yoktu, ama bir güç beni burada kalmaya zorluyordu.</p>

  <p>Aniden ışıklar yandı.</p>

  <p>— Beyaz, kırmızı ve yeşil. Manastırın kurucusu Prens Jabelowski'nin renkleri.</p>

  <p>Arkama döndüm. Zamorski salonun eşiğinde duruyordu, eli hâlâ elektrik düğmesindeydi. Bozuntuya vermedim:</p>

  <p>— Neredeyiz?</p>

  <p>— Bir kütüphanede.</p>

  <p>Zamorski salonun ortasına kadar ilerledi ve bir sıranın kapağını kaldırdı. Deri ciltler atın külçeleri gibi parlıyordu. Bir kitap aldı. Metal bir tıngırtı duyuldu; kitap zincirlenmişti. Ahşap boyunca siyah demir bir çubuk vardı, üzerinde de halkalar. Rönesans dönemine ait bu tür kütüphanelerden söz edildiğini duymuştum. Kitapların mahkûm olduğu kütüphaneler.</p>

  <p>— Salonun yapım tarihi XV. yüzyıla kadar uzanıyor, dedi elçi. Savaşlara, işgallere, Nazizm'e ve komünizme rağmen hiç bozulmadan kalmış. Bizi son derece ilgilendiren sembolik bir mekân.</p>

  <p>— Burayı müzeye dönüştürmek istemez misiniz? diye sordum alaycı bir tonla.</p>

  <p>Ağır kitabı büyük bir gürültüyle elinden bıraktı.</p>

  <p>— Burası bizim savaşımızda simgesel bir öneme haiz, Mathieu, 1450'li yıllarda, birçok dini siteyi yerle bir eden Hus Savaşı'ndan sonra Prens Jabelowski bu manastırı inşa ettirdi. Özel, hatta farklı bir zihinsel deneyime maruz kaldıktan sonra yeni bir tarikat kurmak istiyordu...</p>

  <p>— Yani siz...</p>

  <p>— Bir Işıksız, evet. Jabelowski bir at kazası geçirdi ve komaya girdi. Uyandığında Şeytan'ı gördüğünü ileri sürdü. Çok ikna ediciydi muhtemelen; birçok keşiş onun peşinden gitti ve cüppelerini ters giydiler. Manastırları Şeytan'ın çağrısına cevap verenlerin toplandığı bir yer oldu. Bu anlamda Jabelowski, Köleler tarikatının kurucusu olarak kabul edilebilir.</p>

  <p>Her şey bütünün bir parçasıydı; bir Işıksız Köleler tarikatını kurmuştu. Bugün ise bu rahipler Işıksızları, bulmaya çalışıyordu... Zamorski birkaç metre ötemdeydi. Aramızda nefin soğukluğu vardı.</p>

  <p>— Madem bu manastır lanetli bir yer, neden buraya yerleştiniz?</p>

  <p>— Çelişkinin verdiği zevk, şüphesiz.</p>

  <p>— Benimle oyun oynamayınız. Köleler için Scholastyka eşsiz bir öneme sahip, öyle değil mi?</p>

  <p>— Yani, onların Aziz Petrus Bazilikası, demek istiyorsun! Jabelowski sözüm ona binanın temelinde gömülüymüş.</p>

  <p>— Burayı yeniden ellerine geçirmek istemiyorlar mı? Ya da ziyaret etmek?</p>

  <p>Zamorski'nin yüzünde anlamlı bir gülümseme belirdi. Nihayet anlamıştım:</p>

  <p>— Burayı bir bunkere dönüştürdünüz, çünkü onların ziyaret edeceğini düşünüyorsunuz.</p>

  <p>— Bir gün buraya girmeyi deneyeceklerini tahmin ediyoruz, evet.</p>

  <p>— Tahmin değil, bence umuyorsunuz, hatta bekliyorsunuz. Bu manastır bir tuzak. Bir tuzak, yemi de içinde: Manon.</p>

  <p>Polonyalı bir kahkaha attı:</p>

  <p>— Kendini nerede sanıyorsun? Alamo Kalesi'nde mi?</p>

  <p>Eğleniyormuş gibi bir hali vardı, ama ben gerçeği anladığımdan adım gibi emindim. Rahipler satanistleri bir kaleye çekmek istiyordu. Bir Ortaçağ savaşının hazırlıkları yapılıyordu. Ona doğru birkaç adım attım. Şimdi karşı karşıyaydık.</p>

  <p>— Kölelerin başka faaliyetleri de var. Özellikle onların bu koşusunu engellemeye çalışıyoruz.</p>

  <p>— Ne koşusu?</p>

  <p>— Kötüye ulaşma koşusu. Körü körüne, ölçüsüzce bir koşu.</p>

  <p>Başka bir sıranın kapağını açtı; içinde zincire vurulmuş kitaplar yerine metal spiralli klasörler vardı. İçlerinden birini açtı ve bir fotoğraf çıkardı:</p>

  <p>— Şu lafı bilirsin: "Fikirler yoktur, sadece eylemler vardır."</p>

  <p>Klasörü bana uzattı. Bir cesedin yüzüydü bu, ağız açıktı, dile küçük bir kanca vidalanmıştı. Kilise'nin kabul etmediği yazarların cehennemi tasvir ettiği Vahiyleri düşündüm: "İçlerinden bazıları orada dillerinden asılmışlardı."</p>

  <p>Polonyalı sayfayı çevirdi. Kolları ve bacakları bir çöplüğe atılmış bir insan gövdesi. Boynuna halka geçirilmiş, bir mumya gibi kurumuş, minicik bir çocuk cesedi. Sonra gözleri oyulmuş, cinsel organları parçalanmış bir at. Hayvan simsiyah bir kan gölünün içinde yüzüyordu sanki.</p>

  <p>Gözlerimi kaçırdım, titriyordum. Bu iğrenç görüntüler karşısında uyuşmuştum:</p>

  <p>— Bu tarz olaylar daha çok polisin ilgi alanına giriyor, öyle değil mi?</p>

  <p>— Elbette. Bizler sadece nöbetçileriz. Gözlemcileriz. Bu cinayetleri takip ediyoruz. Yerleri not ediyoruz, Avrupa haritası üzerinde işaretliyoruz. Bildiğimiz tek bir şey var, o da Kölelerin Yaşlı Kıta'nın sınırları dışına çıkmadığı. Mesela ABD'de hiçbir vakaya rastlamadık.</p>

  <p>— Somut olarak, ne yapıyorsunuz?</p>

  <p>— Gözlemliyoruz. Merkezlerini saptıyoruz. Koşullar oluştuğunda, onlardan önce davranıp yetkilileri uyarıyoruz. Ama bize pek kulak asmıyorlar. Polis bizlere deli gözüyle bakıyor. Artık kimseye haber vermiyoruz.</p>

  <p>— Harekete geçmeden onları nasıl belirliyorsunuz?</p>

  <p>— Kölelerin bir Aşil topuğu var. Onların yerlerini saptamamızı sağlayan bir zayıflık. Uyuşturucu kullanıyorlar.</p>

  <p>— Ne tür uyuşturucular?</p>

  <p>— Çok özel bir madde. Köleler, sadece şeytanın kelamının izini sürmekle yetinmiyorlar. Kendileri de bu yolculuğa çıkmak istiyorlar.</p>

  <p>— Anlamıyorum.</p>

  <p>— Öteki dünyaya yolculuk. Geçici ölüm. Kendi istekleriyle komaya giriyorlar, sırf Şeytan'a yaklaşmak için.</p>

  <p>— Bu duruma neden olabilecek uyuşturucular var mı?</p>

  <p>— Tek bir tane; iboga. Çok güçlü, çok tehlikeli, bir Afrika bitkisi, bazı ayinlerde de kullanıyorlar. Tam adı "tabernant iboga". İbogain içeriyor, ölüme yakın deneyimler yaşamayı sağlayan psikedelik bir uyaran. "Afrika kokaini" de deniyor.</p>

  <p>— NDE'ye yol açan bir uyuşturucu hayal edebiliyorum, tamam, ama negatif bir deneyim yaşanacağının garantisi olabilir mi?</p>

  <p>Zamorski gülümsedi:</p>

  <p>— Seninle konuşmayı seviyorum, Mathieu. Senin bu tez canlılığın bize vakit kazandırıyor. Haklısın. Çok daha spesifik olan ve negatif sonuç alınan bir uyuşturucu daha var. "Siyah iboga." İboganın çok nadir bir türü. Kolay bulunan bir ürün değil, inan bana. Köleler sürekli bu maddenin arayışı içindedir. Ve tabii biz de. Uyuşturucu tacirlerini izliyoruz, onlar sayesinde de satanistlere ulaşıyoruz.</p>

  <p>Kafamın içinde bir şimşek çaktı. Parlayan bir kibrit gibi. Bu beklenmedik Afrika olgusu, soruşturmamın diğer unsurlarıyla örtüşüyordu... Ve epey önce peşini bıraktığım bir dosyayla da. Massine Larfaoui. Uyuşturucu satıcısı. Afrika çevrelerine yakın biriydi. 2002 yılında bir eylül gecesi profesyonel bir katil tarafından öldürülmüştü.</p>

  <p>Acaba bu dosyanın da şimdiki olayla bir alakası olabilir miydi? Ama önce uyuşturucuyla yapılan bu yolculuğun prensibini öğrenmem gerekiyordu.</p>

  <p>— Şu "trip" diye sordum, Işıksızların yaşadığı deneyimle gerçekten eşdeğer mi?</p>

  <p>— Elbette hayır. Hiçbir şey ölümün yerini tutamaz. Hiçliğin kapısı. Ancak Köleler, ona yaklaşmak için her türlü riski, hatta ölümü bile göze alıyorlar. Siyah iboga son derece tehlikeli bir maddedir.</p>

  <p>— Uyuşturucu etkisini nasıl gösteriyor? Yani beyinde, demek istiyorum?</p>

  <p>— Ben bir uzman değilim. İbogain, bazı nöron alıcılarını bloke eden bir alkaloittir. Bu anlamda, asfiksi durumunda yaşananlara yakın duyumlara yol açıyor. Ama bir kez daha söylüyorum, bu yapay transın, gerçek negatif NDE'yle hiçbir ilgisi yok. Şeytan'ı görmek için, hayatını riske atman gerekiyor. Ölüme yolculuk etmen lazım.</p>

  <p>— Bu bitki tam olarak nereden geliyor?</p>

  <p>— Gabon'dan, normal iboga gibi. Orada iboga, <i>bwiti fang</i> adı verilen ayinlerde kullanılır.</p>

  <p>Gabon, bokböceğinin ve likenin geldiği ülke. Kafamın içinde bir şimşek daha çaktı. Gabon adını daha önce nerede duyduğumu hatırlamıştım. Saint-Denis'deki fuhuş yuvasında. Trans halindeki dansçı. Gözleri çukuruna kaçmış Claude'un güleç yüzü: "Yerel bir uyuşturucu aldı. Kendi ülkelerinin bir zımbırtısı." Herif iboga yutmuştu.</p>

  <p>Artık hiç şüphem kalmamıştı, bağlantılar tamamdı. İlk Larfaoui soruşturması. Afrika çevresi ve özel uyuşturucular. Köleler de aynı ürünün peşindeydi...</p>

  <p>Kartları açık oynamaya karar verdim:</p>

  <p>— Luc Soubeyras, bir içki dağıtıcısı cinayetini soruşturuyordu.</p>

  <p>— Massine Larfaoui. Haberimiz var.</p>

  <p>— Larfaoui'nin siyah ibogayla bir alakası var mı?</p>

  <p>— Hem de nasıl. Bitkinin Fransa'daki resmi dağıtıcısı. Kölelerin tedarikçisi. Gözümüz üstündeydi, inan bana.</p>

  <p>— Onu kim öldürdü, biliyor musunuz?</p>

  <p>— Hayır. Bu da başka bir bilmece. Belki bir Köle. Belki de yoksunluk krizine girmiş bir müşteri. Bu tür ilişkilerin hep tehlikeli bir yanı vardır.</p>

  <p>— Larfaoui bir amatör tarafından öldürülmedi. Bir profesyonelin işi.</p>

  <p>Zamorski belli belirsiz bir hareket yaptı:</p>

  <p>— Bu konuda da açmazdayız. Luc bu olayda fazla bir yol alamamıştı. Zaten bu cinayetin ibogayla bağlantısı da kesin değil.</p>

  <p>Zamorski başka bir olasılığı dile getirmiyordu; onun adamlarından biri de şu veya bu nedenle uyuşturucu satıcısını ortadan kaldırmış olabilirdi. Ayrıca, Gina, cinayetin tanığı olan fahişe bir rahiple konuşmuştu... Bir kez daha elçiyi elinde bir otomatikle hayal ediyordum. Ve görüntü de her geçen gün biraz daha kafama yer ediyordu.</p>

  <p>Bir özet yaptım:</p>

  <p>— Öyleyse tüm bunlar bizim dosyanın eklenti kısımları. Köleler her şeyden önce Işıksızların peşinde, değil mi?</p>

  <p>— Evet. Onlar için, şeytanı "görmüş" olanların itiraflarının yerini hiçbir şey tutamaz.</p>

  <p>— Manon gibi mi?</p>

  <p>Zamorski çelik gözlerini bana çevirdi. Mırıldandı:</p>

  <p>— Manon'un negatif bir deneyim yaşayıp yaşamadığını bilmiyoruz.</p>

  <p>— Bilmek için belleğine yeniden kavuşması gerekiyor sanırım.</p>

  <p>— Veya dürüst davranması.</p>

  <p>— Yalan söylediğini mi düşünüyorsunuz? Ya da amnezi taklidi yaptığını mı?</p>

  <p>— Bunu bana sen söyleyeceksin. Onu sorguladığını sanıyorum.</p>

  <p>Ses tonu değişmişti. Kelimelerinin ardındaki otorite anlaşılıyordu. Geldiğimden beri hissettiğim kuşkunun bir tür tasdikiydi bu? Zamorski benim dosyamı umursamıyordu. Beni Polonya'ya, Manon'un ağzından laf almam için getirmişti. Onun sağlayamadığı güveni sağlamam için.</p>

  <p>— Manon'la ne tür bir oyun oynuyorsun? diye sordu, öfkelenivermişti. İki günden beri ondan kaçıyorsun.</p>

  <p>— Beni mi takip ettiriyorsunuz?</p>

  <p>— Bu manastırda sır yoktur. Sorumu yineliyorum: Nasıl bir oyun oynuyorsun? Bağırmıştı. Soruşturmayı açacak anahtar onun belleğinde!</p>

  <p>Geriledim ve gözlerimi koroyerinin üzerindeki gülbezeğe diktim. Gri gün ışığı, gümüş renkli taçyaprakları titretiyordu:</p>

  <p>— Vız gelip tırıs gider. Benim de kendime göre bir stratejim var.</p>
</body>
</html>
