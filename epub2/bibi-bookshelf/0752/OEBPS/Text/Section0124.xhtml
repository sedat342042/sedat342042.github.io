<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>116</h2>

  <p><b>Cuma, 22 kasım. Paris'e dönüş.</b></p>

  <p>Şehir, daha şimdiden Noel süslerini takmıştı. Yaprak ve çiçek taçları, toplar, yıldızlar; sanki hepsi benim karanlığımla alay eder gibiydi. Sıkıcı bir aydınlığı alt etmeye çalışan bu ışıklar, bu pırıltılar, kül rengi bir gökyüzündeki zavallı bir galaksiyi andırıyordu. Artık bir Saab kullanıyordum; kiralık yeni bir araba.</p>

  <p>Villejuif yolunda, önce Porte Dorée'de durdum. Saint-Mandé Mezarlığı'na defnedilmiş Laure ile kızların mezarlarını ziyaret etmek istiyordum.</p>

  <p>Üzerinde açık renkli bir mezar taşı dikili granit kabri zorlanmadan buldum. Üçünün fotoğrafı üçgen biçiminde yerleştirilmişti, altında da bir yazı vardı:</p>

  <blockquote style="margin: 20px 0 20px 40px; border: none; padding: 0px;">
    <p>"Ölülere ağlama. Kuşların bile terk ettiği kafeslerinde değiller artık."</p>
  </blockquote>

  <p>Bu alıntıyı biliyordum. XIII. yüzyılda yaşamış İranlı şair Muslihiddin Sadi'ye aitti. Neden kendi inancından bir şair değil? Neden herhangi bir Katolik işareti yok? Bu cümleyi kim seçmişti? Luc, bunun ne anlama geldiğini kavrayacak durumda mıydı?</p>

  <p>Diz çöktüm ve dua ettim. Şaşkındım, mezar taşının üzerindeki bu portrelerin bile anlamını kavrayamıyordum, mırıldanmaya başladım:</p>

  <blockquote style="margin: 20px 0 20px 40px; border: none; padding: 0px;">
    <p>Sensin Yüce Rabbim,<br />
    Sensin can veren ruhumuza<br />
    Karardığımızda günlerimiz<br />
    Ve yok olduğunda varlığımız...</p>
  </blockquote>

  <p>Villejuif'e doğru yeniden yola çıktım. Luc Soubeyras. Ailesinin öldürülmesinden sonra, onunla yüz yüze konuşmamıştım. Onun için hastaneye iki kez mesaj bırakmış, ancak cevap alamamıştım. İçinde bulunduğu üzüntüden çok, öfkesinden, çılgınlığından çekiniyordum.</p>

  <p>Saat 11:00'de, Paul-Guiraud Enstitüsü'nün sonsuza uzanan duvarlarına, spor sahalarına, uçak hangarını andıran pavyonlarına ulaşmıştım. 21 numaralı pavyonun önünde durdum, Luc'ün, tehlikeli hastaların kapatıldığı Henri-Colin'e nakledilmiş olmasından korkuyordum. Ama hayır. Yeniden pavyondaki standart odalardan birine konulmuştu. Aslında tecrit hücresinde sadece birkaç saat kalmıştı.</p>

  <p>— Cenaze töreninde burada olamadığım için üzgünüm.</p>

  <p>— Burada değil miydin?</p>

  <p>Luc gerçekten şaşırmış görünüyordu. Açık mavi eşofmanlarıyla yatağına uzanmıştı, vurdumduymaz bir hali vardı. Sanki derin düşüncelere dalmıştı, büyük bir olasılıkla ergoterapi atölyesinden aldığı bir ip parçasıyla oynuyordu.</p>

  <p>— Manon'un cenazesiyle ilgilenmem gerekiyordu.</p>

  <p>— Elbette.</p>

  <p>Gözlerini sürekli düğümler attığı ipten ayırmıyordu. Çok yavaş konuşuyordu, ancak bir fark daha vardı; bana karşı mesafeli ve alaycıydı. Küçük bir konuşma –olayların gizli anlamı üzerine bir Hıristiyan tiradı– hazırlamıştım, ancak vazgeçmek daha iyi olacaktı. Ailesini koruyamamıştım. İsteğini yerine getirmek için en ufak bir özen göstermemiştim. Her şeyi göze aldım:</p>

  <p>— Luc, çok üzgünüm. Daha çabuk hareket etmem gerekirdi. Adamları yerleştirmem lazımdı. Ben...</p>

  <p>— Artık bundan söz etmeyelim.</p>

  <p>Doğruldu ve yatağın kenarına oturdu, derin bir iç çekti. Duygularımı bastıramazdım, doğrudan konuya girdim:</p>

  <p>— O değildi, Luc. Laure ve çocuklar öldürüldüğünde Paris'te değildi.</p>

  <p>Kafasını çevirdi ve bana baktı, ancak beni görmüyordu. Ancak parlak gözbebekleri çok canlıydı. Titriyorlar, kıpırdıyorlardı.</p>

  <p>Onun bu suskunluğu karşısında, saldırgan sayılabilecek bir sesle ekledim:</p>

  <p>— O yapmadı ve bu benim hatam değil!</p>

  <p>Luc yeniden yatağa uzandı ve gözlerini kapattı:</p>

  <p>— Beni rahat bırak. Dinlenmem gerekiyor.</p>

  <p>Çevreme bir göz gezdirdim; bembeyaz bir oda, yatak, raf. Ne siyah kaplı defter. Ne kitap. Ne televizyon. Saçmaladım:</p>

  <p>— Sen... senin bir şeye ihtiyacın var mı?</p>

  <p>— Dinlenmem lazım. Görevimi tamamlamadan önce.</p>

  <p>— Ne görevi?</p>

  <p>Luc gözlerini açtı; bakışları sabitti. Kirpiklerine şekerkamışı tozu serpilmiş gibiydi.</p>

  <p>Yüzünde bir gülümseme belirdi:</p>

  <p>— Seni öldürmek.</p>
</body>
</html>
