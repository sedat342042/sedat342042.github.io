<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>45</h2>

  <p>Telefonun ziliyle uyuşukluğumdan sıyrıldım. İrkilerek kendime geldim.</p>

  <p>— Foucault. Not alacak bir şeyin var mı?</p>

  <p>Saatime baktım. 14:10'du. 36 numaraya yirmi dakikadan daha az bir sürede ulaşmıştı. Kötü sayılmazdı.</p>

  <p>— Not alıyor musun?</p>

  <p>— Evet. Haydi.</p>

  <p>— Adamın adı Ali Azoun. Halen Lyon'da oturuyor. Seni uyarıyorum: Yabana atılacak biri değil.</p>

  <p>Psikiyatrın kişisel bilgilerini yazdım, Foucault'ya teşekkür ederken, o hâlâ mırıldanıyordu:</p>

  <p>— Ben ofiste kalıyorum. Elim mecbur, bütün öğleden sonramı, şu senin cinayeti, uzaktan da olsa andıran vakaların peşinde arşivde geçireceğim. Ne bulacağım Tanrı bilir. Seni ararım.</p>

  <p>Tepkisi içimi ısıtmıştı. Soruşturmanın harcı bizi yeniden birbirimize bağlıyordu. Zorlukla doğruldum ve binanın içine girdim. Psikiyatrın numarasını tuşladım. Kendimi tanıttıktan sonra doğrudan konuyu açtım.</p>

  <p>— Thomas Longhini hakkında.</p>

  <p>— Yine mi? Dün de beni bu hikâyeyle ilgili olarak aradılar.</p>

  <p>— Arayan yardımcımdı. Bazı kesin bilgilere ihtiyacım var.</p>

  <p>Gergin bir sessizlikten sonra:</p>

  <p>— Telefonda hiçbir soruya cevap vermeyeceğim. Özellikle de resmi bir belgeyi görmeden. Meslektaşınız bana son derece mütereddit geldi. Ayrıca jandarmanın elinde, konuyla ilgili eksiksiz bir dosya var. Sizin...</p>

  <p>— Elimizde yeni bilgiler var.</p>

  <p>— Hangi bilgiler?</p>

  <p>— Thomas Longhini iki cinayetle de bağıntılı olabilir; yani Manon cinayeti ve annesi Sylvie Simonis'in öldürülmesi.</p>

  <p>— Gülünç. Thomas bir cinayete karışmış olamaz.</p>

  <p>Azoun, Sylvie'nin cinayete kurban gittiğini duyunca şaşırmamıştı. Jandarma onu bilgilendirmiş olmalıydı. Devam ettim.</p>

  <p>— Suçlu mu değil mi, siz ne düşünüyorsunuz; sizi aramamın temel sebebi bu.</p>

  <p>Doktor yeni bir es daha verdi, sonra uzlaşmacı bir ses tonuyla konuştu:</p>

  <p>— Neden pazartesiye kadar beklemiyorsunuz? Bana bir faks yollayın ve...</p>

  <p>— Bakın sizi, çikolata pazarlamak için aramıyorum. Söz konusu olan bir cinayet soruşturması. Acil.</p>

  <p>Yeniden bir sessizlik oldu.</p>

  <p>— Thomas Longhini'nin yeni adı ne? diye sordum.</p>

  <p>— Jandarma biliyor. Size söylemediler mi? Ben asla öğrenmedim.</p>

  <p>— Thomas Longhini'nin suçlu olması neden size gülünç geliyor?</p>

  <p>— Thomas bir katil değil. Hepsi bu.</p>

  <p>— Ama Manon cinayetinin şüphelilerinden biriydi.</p>

  <p>— Meslektaşlarınızın aptalca gayreti sebebiyle! Zavallı çocuk poliste her şeye maruz kaldı.</p>

  <p>— Bana onun yaşadığı travmadan söz edin. Tepkilerinden.</p>

  <p>— Bu şekilde bir sonuca varamazsınız, Yüzbaşı. Bana yarın, bir yargıç tarafından bu işle görevlendirildiğinizi belirten resmi bir belge fakslayın, ancak o şekilde konuşabiliriz.</p>

  <p>— Sadece gün kazanmak istiyorum. Eğer bunu yanlış buluyorsanız, hemen vazgeçebiliriz.</p>

  <p>— Tamamen yanlış. Ve özellikle de onu bu işe yeniden bulaştırmayın! Ağzının payını aldı.</p>

  <p>Ses tonundaki değişiklik beni şaşırtmıştı, hassas bir noktaya dokunmuş olmalıydım. Merhametli adamı oynamaya karar verdim.</p>

  <p>— Gerçekten çok mu kötü durumdaydı?</p>

  <p>Azoun derin bir iç çekti, ardından birkaç kelime söyledi:</p>

  <p>— Gerçeği algılama sorunu vardı, buluğ çağının tipik bir özelliği. Benim raporum da bu yöndeydi. Bütün yaz onu takip ettim.</p>

  <p>Bir anda irkildim. Thomas Longhini ocak 1989'da şüpheli olarak gözaltına alınmıştı.</p>

  <p>— 1989 yazı mı?</p>

  <p>— Hayır, 1988 yazı.</p>

  <p>— Manon 12 kasım 1988'de öldürülmüştü.</p>

  <p>— Anlamıyorum. Sizin dosya hakkında bilginiz yok mu?</p>

  <p>— Lütfen açıklayın.</p>

  <p>— Thomas'yı cinayetten önce tedavi ettim. Ailesi mayıs 1988'de bana başvurmuştu. Sonra, ertesi yılın başında Besançon Adli Polisi'nden bazı adamlar, beni sorguladı. Çünkü Thomas'yı iyi tanıyordum. Ama ben onun lehine ifade verdim.</p>

  <p>Foucault tarihleri karıştırmıştı. Dosyada bir psikiyatrın adının geçtiğini görünce, bir uzman olarak ona başvurulduğunu veya ruhsal travma geçiren çocuğun tedavisinde ondan yararlanıldığını sanmıştı. Ama Ali Azoun, Thomas'yı olaydan bir yıl önce tedavi etmişti.</p>

  <p>Soğukkanlılığımı korumaya çalışarak yutkundum.</p>

  <p>— O dönemde, çocuğun sorunu neydi?</p>

  <p>— Ailesi kaygılanıyordu. Çocuk saçma sapan sözler ediyordu. Sonuçta, ailesi onun delirdiğini düşünmüş.</p>

  <p>— Ne gibi?</p>

  <p>— Özellikle bir şeytandan söz ediyordu.</p>

  <p>Kafamı kaldırdım. Karşımdaki tepe sanki gökyüzüyle çarpışıp titremeye başlamıştı.</p>

  <p>— Biraz daha açık olun, lütfen.</p>

  <p>— Manon'un –onu kız kardeşi gibi görüyordu– tehlikede olduğunu söylüyordu. Bir şeytanın onu tehdit ettiğini iddia ediyordu.</p>

  <p>— Bu şeytan kimdi? Nasıl bir şeydi?</p>

  <p>— Thomas hiçbir şey bilmiyordu. Aslında benim küçük kızı görmemi istiyordu. Onun benimle daha kolay konuşacağına inanıyordu.</p>

  <p>— Neden siz?</p>

  <p>— Bilmiyorum; bir yetişkin. Bir doktor.</p>

  <p>— Annesiyle temasa geçtiniz mi?</p>

  <p>— Hayır. Ben sanıyordum... Her neyse, Thomas'ya göre, annesi de bu tehdidin içindeydi.</p>

  <p>Ensem karıncalanmaya başlamıştı.</p>

  <p>— Onun bir tehdit unsuru olduğunu mu söylemek istiyorsunuz?</p>

  <p>— Bundan çok daha karmaşık.</p>

  <p>— Peki, siz ne yaptınız? Küçük kızı kabul ettiniz mi?</p>

  <p>— Hayır. O dönemde, kafası allak bullak olmuş bir yeniyetmeyle ilgileniyordum. O yaşta şeytan anıştırmaları, son derece klasiktir. Üstelik, kendisinden beş yaş küçük Manon'la olan ilişkisi pek anlaşılır bir şey değildi. Seanslarımda daha çok bu soruna odaklandım. Önemli olan onun isteklerini yönlendirmekti, anlıyor musunuz?</p>

  <p>— Ve siz hiçbir şey yapmadınız?</p>

  <p>— Bakın. Her şey olup bittikten sonra psikiyatrları suçlamak kolaydır. Ayrıca her suç tekrarında hakaretlere ve sitemlere biz maruz kalırız. Bizler kâhin değiliz!</p>

  <p>Bayan Bohn da bana aynı söylevi çekmişti. Bu yetişkinler, iki çocuğun "hayali" korkularının gerçeğe dönüşebileceğini kabul edemiyordu. Azoun, bu kez daha alçak bir ses tonuyla devam etti:</p>

  <p>— Manon'un ciddi olarak bir tehdit altında olduğunu düşünüyorum. Ama o bu tehdidin bir yetişkinden geldiğini kabul etmiyordu. İşte bu sebeple de "şeytan"dan söz ediyordu. Kendisi kötücül bir varlık yaratmıştı.</p>

  <p>— Neden saldırganın kimliğini gizliyordu?</p>

  <p>— Çünkü belki de o, sevmeye koşullanmıştı. Ruhunun derinliklerinde bir çatışma yaşıyordu. Mesela bu duruma, pedofili vakalarında çok sık rastlanır.</p>

  <p>— Yani siz Manon'un annesinin tehlikeli biri olduğunu mu düşünüyorsunuz?</p>

  <p>— Annesi veya bir yakını.</p>

  <p>— Thomas herhangi bir isim söylemedi mi? İpucu olabilecek bir şey?</p>

  <p>— Asla. "Bir "şeytan"dan, bir "iblis"ten söz ediyordu.</p>

  <p>— Thomas'yı daha sonra da gördünüz mü? Yani suçlanmasının ardından demek istiyorum.</p>

  <p>— Serbest bırakıldıktan sonra, evet. Ailesi zor anlarında oğullarının yanında olmamı istemişti. Onlar da son derece şaşkındı.</p>

  <p>— Thomas kendini güvende hissediyor muydu?</p>

  <p>— Bana göre, söylendiğinden çok daha mukavim bir çocuktu. Onun için gerçek travma suçlanmak değil, Manon'un ölümüydü. Ve özellikle de bizleri yaklaşmakta olan tehlikeye karşı uyardığında dinlenmemiş olması da başlı başına bir travmaydı. Herkese kızıyordu. Hep geri döneceğini söylüyordu. Manon'un intikamını almak için.</p>

  <p>İntikamcıların listesi sürekli uzuyordu; on dört yıl boyunca özel soruşturmasını yaptıran Sylvie Simonis; henüz "son sözünü söylememiş" olan Patrick Cazeviel. Ve şimdi de Sartuis'ye geri döneceğine dair ant içen Thomas Longhini.</p>

  <p>— Aile bölgeyi terk etti, dedi Azoun. Ve bir daha Thomas'yı görmedim. Ama bir gün yeniden ortaya çıkacağına eminim. İşte hepsi bu. Sanırım çok şey söyledim.</p>

  <p>Telefonu kapatıp cebime koydum, adamın telefonda söylediklerini düşünüyordum: Sylvie Simonis'in çocuğunun öldürülmesinde payı vardı. Hayır; ben kişisel soruşturma ve özel dedektif fikrini tercih ediyordum.</p>

  <p>Ve bu, şimdilik geçerli tek varsayımdı.</p>

  <p>Her iki cinayetin katili de aynıydı.</p>

  <p>Audime doğru yürüdüm. Saat 15:00 olmuştu ve hava şimdiden kararmaya başlamıştı. Aileler yavaş yavaş çimenleri terk ediyordu. Artık Sartuis'deki zamanım dolmuştu ve hiçbir şey bulamamıştım. Arabanın kapısını açarken, jandarmaya gitmeyi ve Sarrazin'le bir anlaşma yapmayı düşünüyordum. Bu şehirde kalabilmem için tek çıkar yoldu.</p>

  <p>Bir el omzuma dokundu. Jandarmayla karşılaşmayı beklediğimden gülümseyen bir suratla geri döndüm. Ama Sarrazin değildi, akrilik eşofmanları içinde, site sakinlerinden biriydi.</p>

  <p>— Röportajcı adam siz misiniz?</p>

  <p>Soruyu anlamamıştım.</p>

  <p>— Röportajcı; Peder Mariotte bana bir gazeteciden söz etti.</p>

  <p>— Benim, dedim. Ancak fazla vaktim yok.</p>

  <p>Adam omzunun üstünden geriye doğru baktı.</p>

  <p>— Sizi ilgilendirecek bir konu var.</p>

  <p>— Sizi dinliyorum.</p>

  <p>— Karım, hastanede temizlik görevlisi.</p>

  <p>— Evet?</p>

  <p>— Bu hafta hastaneye biri gelmiş. Görmeniz gereken biri...</p>

  <p>— Kim?</p>

  <p>— Jean-Pierre Lamberton.</p>

  <p>Tokat yemiş gibi oldum. Bu, Manon Simonis soruşturmasının başındaki adamdı. Chopard bana, onun Jean-Minjoz Hastanesi'nde öldüğünü söylemişti.</p>

  <p>— O Besançon'da değil mi?</p>

  <p>— Sartuis'ye dönmek istemiş. Karımdan duyduğum kadarıyla fazla vakti kalmamış ve...</p>

  <p>— Teşekkür ederim.</p>

  <p>Adam hâlâ bir şeyler anlatıyordu, ama kapıyı kapatmamla birlikte sözcükler duyulmaz oldu.</p>

  <p>Kontak anahtarını çevirdim, şehir merkezine doğru yola çıktım.</p>
</body>
</html>
