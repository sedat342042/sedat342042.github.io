<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>8</h2>

  <p><b>Aralık 1991.</b></p>

  <p>İki yıldır Luc'ü görmüyordum. İki yıldır Tertullianus'un <i>Apologeticum'</i>u, Minucius Felix'in <i>Octavius'</i>uyla yatıp kalkıyor, Hıristiyanlık öncesi yazarlarla ilgilenerek kendi yolumda gidiyordum. Eylül ayında Roma'daki Fransız Ruhban Okulu'na kabul edildim.</p>

  <p>Hayatımın en mutlu dönemi. Via Santa Chiara'daki pembe duvarlarıyla 42 numaralı bina. Etrafı açık aşıboyası bir galeriyle çevrili büyük avlu. Duvarları sarı boyalı, ruhum ve vicdanım için sığınak olarak algıladığım küçük odam. Litürjik hareketleri tekrarladığımız çalışma salonu. <i>"Benedictus es, Domine, deus universi..."</i> Ve yüz seksen derecelik bir açıyla San Pietro, Penthéon ve Gesu Kilisesi'nin kubbelerini gören teras.</p>

  <p>Noel'de ailem Paris'e dönmem için ısrar etmişti: Yıl sonunu beraber kutlamamız lazım, "önemli bu" demişti annem. Roissy'ye indiğinde, durum değişmişti: sonuçta annem ve babam, babamın bir iş arkadaşının yelkenlisiyle Bahamalar'a doğru yola çıkmışlardı.</p>

  <p>24 aralık akşamıydı ve bir bakıma biraz rahatlamıştım. Çantamı Victor Hugo Caddesi'ndeki aileme ait eve bıraktım ve sonra Paris'te dolaşmaya başladım. Sadece yürüyordum. Ayaklarım beni Notre-Dame'a götürdü. Geceyarısı ayinine katılmak için tam zamanında gelmiştim.</p>

  <p>Ağzına kadar dolu olan katedrale girer girmez sağ tarafa doğru sokuldum. Görülmemiş bir manzaraydı: dimdik duran binlerce baş, kendinden geçmiş yüzler, tütsü kokuları ve tınlayışlarla örtülü büyük bir sessizlik. Bunca isimsiz insanın arasında ben de bir isimsiz olarak, Katolik inancına olan bağlılığın eskisi gibi olmadığını, Tanrı'nın çağrısına kulak verenlerin azaldığını ve kiliselerin ıssızlaştığını bir anlığına da olsa unutarak bu gecenin coşkusunun keyfini çıkarıyordum.</p>

  <p>— Mathieu!</p>

  <p>Başımı çevirdim, kalabalığın arasından kim olduğunu göremiyordum.</p>

  <p>— Mathieu!</p>

  <p>Bakışlarımı o tarafa çevirdim. Luc, bir sütunun altlığının üstünden inananlar topluluğunu seyrediyordu. Koyu lekelerle kaplı beyaz yüzü tek başına, bir mum gibi parlıyordu. Kalabalığın arasında daldı. Bir saniye sonra, beni kolumdan çekiyordu:</p>

  <p>— Gel, tüyüyoruz.</p>

  <p>— Ayin başladı...</p>

  <p>Koroyerinde, rahip yüksek sesle duaya başlamıştı:</p>

  <blockquote style="margin: 20px 0 20px 40px; border: none; padding: 0px;">
    <p>"Sende, Yüce Rabb'im, umudum!<br />
    Senin desteğin olmadan, kaybolurum..."</p>
  </blockquote>

  <p>Luc devam etti:</p>

  <p><i>— ... "Fakat verdiğin güçle, asla umutsuzluğa kapılmayacağım..."</i> Bunu biliyoruz öyle değil mi?</p>

  <p>Alaycı ses tonu iyice saldırgan bir hal almıştı. Etrafımızdakiler homurdanmaya başlamıştı. Bir skandala engel olmak için, peşinden gitmeye razı oldum. Duvarın yanına geldiğimizde, onu omzunda yakaladım:</p>

  <p>— Burada ne yapıyorsun?</p>

  <p>Luc göz kırptı:</p>

  <p>— Gösteriden yararlanıyorum.</p>

  <p>Gözlük camlarının gerisinde bakışları hiç görmediğim kadar ışıltılıydı. Derinleşmiş yüz çizgileri yanaklarının üzerinde gölgeler oluşturuyordu. Onu çok iyi tanımıyor olsam, kafasının kıyak olduğunu düşünebilirdim.</p>

  <p>Luc sıkışık sıraların arasından süzülerek günah çıkarma hücresinin yakınındaki koruyucu camın yanında durdu. Şeffaf kapıyı açtı ve beni içeri itti.</p>

  <p>— Gir.</p>

  <p>— Delirdin mi? Ne...</p>

  <p>— Sana gir dedim!</p>

  <p>Günah çıkarma hücresine girdim, Luc diğer kapıdan, rahibin bölümüne geçti ve iki perdeyi birden indirdi. Kalabalıkla, ilahilerle ve ayinle ilişkimiz kesilivermişti. Luc'ün sesi ahşap bölmenin kafes deliklerinden sızıyordu:</p>

  <p>— Onu gördüm, Mat, onu gözlerimle gördüm.</p>

  <p>— Kimi?</p>

  <p>— Şeytan'ı. <i>Yaşıyor.</i></p>

  <p>Kafesin arasından yüzünü görmek için eğildim. Yüz hatları titreşiyordu. Durmadan alt dudağını ısırıyordu.</p>

  <p>— Sudan'da mı demek istiyorsun?</p>

  <p>Luc cevap vermeden karanlığa dalıp gitti. Ağlamak üzere miydi yoksa katıla katıla gülecek miydi kestiremedim. Son iki yıl içinde birkaç mektup dışında görüşememiştik. Ona Roma'daki Ruhban Okulu'na kabul edildiğimi yazmıştım. Bana, Hıristiyan isyancıların ordu birliklerine karşı savaş verdikleri güneye, gitgide daha güneye inerek "işine" devam ettiğini bildirmişti. Mektupları tuhaf, soğuk, donuktu; ne düşündüğünü anlamak mümkün değildi.</p>

  <p>— Sudan'da diye sırıtarak devam etti, Şeytan'ın izinden başka bir şey görmedim. Açlık. Hastalık. Ölüm. Vukovar'da, Yugoslavya'da o hayvanı işbaşında gördüm.</p>

  <p>Gazetelerden Hırvat şehrinin üç aylık bir kuşatmadan sonra Sırpların eline geçtiğini biliyordum.</p>

  <p>— Bombalar yüzünden kafası kopmuş bebekler. Gözleri çıkarılmış çocuklar. Diri diri yakılmadan önce karınları deşilmiş hamile kadınlar. Hastanenin orta yerinde yakın mesafeden ateş edilerek öldürülen yaralılar. Annelerine tecüvüze zorlanan yeniyetmeler...</p>

  <p>Buna karşılık, ben kendimi düşündüm, sarı hücremdeyken. Her sabah Vatikan Radyosu'ndan haberleri dinliyordum. Sıcacık odamda güven içinde. Sordum:</p>

  <p>— Nasıl... nasıl oradan kurtuldun?</p>

  <p>— Bir mucize.</p>

  <p>— Hangi dernek için çalışıyordun?</p>

  <p>— Hiçbiri.</p>

  <p>Alaylı bir gülüşle bizi ayıran bölmeye yaklaştı:</p>

  <p>— Silaha sarıldım, Mat.</p>

  <p>— Nasıl?</p>

  <p>— Gönüllü askerlik. Orada hayatta kalmanın tek yolu buydu.</p>

  <p>Birden Luc'ün günah çıkarmakta olduğu fikrine kapıldım. Fakat yanılmıştım; hiçbir şeyden pişman değildi. Aksine bundan gurur duyuyordu. Saldırganlaşmıştım:</p>

  <p>— Bunu nasıl yapabildin?</p>

  <p>Luc yeniden geriye karanlığa çekildi. Katedralin içinde ilahiler sona ermişti. Bir ses duydum, çok daha yakından geliyordu: Luc'ün hıçkırıkları. Yüzünü ellerinin arasına almış ağlıyordu. O anda ses tonumu değiştirdim:</p>

  <p>— Bütün bunları unutman lazım. Onların yaptıklarını, senin yaptıklarını. İnsanlığı bunlarla değerlendiremezsin. Sen kötü koşullardaydın, insanın canavara dönüştüğü şartlar altında yaşıyordun. Sen...</p>

  <p>Luc başını kaldırdı ve yeniden bana doğru yaklaştı. Elmacıkkemikleri üzerindeki gözyaşları parlıyordu, ama gülümsüyordu. Yüzünde yarım yamalak bir gülümseme vardı.</p>

  <p>— Ya sen, hâlâ Ruhban Okulu'nda mısın?</p>

  <p>— Üç aydan beri.</p>

  <p>— Daha rahip olmadın mı? Yoksa gizliyor musun?</p>

  <p>— Benimle dalga geçme.</p>

  <p>Burnunu çekerek güldü.</p>

  <p>— Hâlâ senin şu sağlıklılar hastanesi, ha?</p>

  <p>— Sen neyi oynuyorsun? Şiddeti keşfetmek için yirmi dört yaşına gelmeyi mi bekledin? İnsanlığın vahşetini ölçmen için Vukovar'ı mı görmen gerekiyordu? Peki, şimdi ne yapacaksın? Başka bir cepheye mi gideceksin? Işık bizim elimizde, Luc. Aziz Yuhanna'nın İncili'ni anımsa: <i>"Tanrı'nın oğlu şeytanın işlerini yok etmek için geldi."</i></p>

  <p>— Çok geç geldi.</p>

  <p>— Eğer böyle düşünüyorsan, inancını kaybetmişsin demektir. Bizim görevimiz kötülüklere teslim olmak değil, iyiliğe çağrı yapmak, yol göstermek...</p>

  <p>— Sen bir kaçaksın, Mat. <i>Cool'</i>sun fakat bir kaçaksın. İnançlı bir küçük burjuva.</p>

  <p>Kafese yapıştım. Sahında yeniden ilahiler yükselmeye başlamıştı.</p>

  <p>— Ne yapmaya çalışıyorsun? Ne istiyorsun?</p>

  <p>— Mücadeleye devam etmek.</p>

  <p>— Yeniden Yugoslavya'ya mı gideceksin?</p>

  <p>— Cannes-Écluse'e yazıldım.</p>

  <p>— Nereye?</p>

  <p>— Polis Okulu. Ocak dönemi. Polis oluyorum. İki sene sonra, sokaklardayım. Başka çare yok. Şeytan'la onun sahasında karşı karşıya gelmek istiyorum. Ellerimi kirletmek istiyorum. Anlıyor musun?</p>

  <p>Sesi sakindi ve kararlıydı. Benimse içimde tam tersine, bir şeyler yok oluyordu. Bir kez daha Aziz Yuhanna'yı hatırladım: <i>"Biliyoruz ki hepimiz Tanrı'dan doğduk, ama tüm insanlık Kötülüğün hükümranlığı altında inliyor."</i> Gözlerimi kapadım ve ikimizi, Saint-Michel-de-Sèze Manastırı'nın sütunlarına yaslanmış gördüm. Kilise'yi değiştirecektik, dünyamız değişecekti...</p>

  <p>— Mutlu Noeller, Mat.</p>

  <p>Gözlerimi açtığımda, günah çıkarma hücresi boştu.</p>

  <p>Bu şok dalgası aylarca sürdü.</p>

  <p>Okula döndüğümde, artık ruhum benimle değildi. Ayinler, litürji, dualar, yönetim, günah çıkarma... Dinlemeden duyuyordum, isteksizce tekrar ediyordum. Yugoslavya'dan gelen haberler Vatikan Radyosu sayesinde bana ulaşıyordu. Her katliam, her vahşet haberinde dua ediyor ya da oruç tutuyordum. Kendimden nefret ediyordum. Bir kaçak. İnanç sahibi bir küçük burjuva.</p>

  <p>Durmadan Luc'ü düşünüyordum. Nasıl bir teoloji delisi entelektüel adam basit bir polise dönüşebilirdi? Verecek bir cevabım yoktu. Fakat alaycı sözleri kulaklarımdan gitmiyordu. Her geçen gün misyonumdan biraz daha uzaklaştığımı düşünüyordum. Aldığım eğitim gereksiz görünmeye başlamıştı gözüme. Ve bir o kadar da rahat! Dünya nimetlerinden elimi ayağımı çekmeyi tercih etmiştim fakat paşalar gibi yaşıyordum. Barınacak bir yerim vardı, yemeğim önüme geliyor, korunuyor, huzur içinde dua ederek en çok hoşlandığım şeye, kitaplara zaman ayırıyordum.</p>

  <p>Kariyerimi gözümde canlandırmaya çalıştım. Asla bir köy rahibi olmayacaktım. Okulu bitirip tezimi verdikten sonra Roma'da kalıp Gregoryen Üniversitesi ya da Yüksek Ruhban Okulu'na devam edecektim. Avrupa'daki Papalık Temsilcilikleri'ndeki birkaç görevden sonra teokrasi içinde basamakları tırmanarak Roma Kilisesi'nin en saygın kademelerine ulaşacaktım. Gerçek bir "mevki", refah içinde güç sahibi olmak. Ailemde nefret ettiğim her şey şimdi, bir başka biçimde beni buluyordu.</p>

  <p>Endişelerimi üst kademedeki pederlere açtım. Akademik yanıtlar almaktan öteye gidemedim, din adamlarına özgü o alışıldık duyarlı dil, insan ruhunun çektiği acılara merhem olması beklenen yavan sözler. 29 haziran 1992'de, tam da geleceğin rahiplerinin "Kutsal Katolik-Apostolik Roma Kilisesi bünyesine" giriş gününde, cüppemi iade ettim.</p>

  <p>Luc yanılıyordu, sağlıklılar hastanesinde değildim.</p>

  <p>Bir mezarlıktaydım.</p>

  <p>Burada herkes ölüydü.</p>

  <p>Ben de dahil.</p>

  <p>Paris'e döndüm ve soluğu Paris Başpiskoposluğu'nda aldım. İnsani yardım yapan dini dernek ve kurumların listesi bir hayli uzundu. Aklıma koyduğum kıtada göreve başlayacak ilk organizasyonda karar kıldım: Afrika. "Umut Toprakları", din görevlileri dışında sade vatandaşları da aralarına kabul eden Belçikalı bir Fransisken kuruluş bana mükemmel bir seçim gibi geldi. Riskli topraklarda en uzağa giden ekipti.</p>

  <p>1993 başında, ilk macerama atılıyordum.</p>

  <p>Ruanda, soykırımın bir yıl öncesi.</p>

  <p>Otoyoldan çıkış levhaları son anda beni daldığım anılardan çıkardı. Porte d'Orléans Tüneli'ne daldım hâlâ Luc'ü ve endazesi bozulmuş hayatlarımızı düşünüyordum. Her zaman benden bir adım öndeydi. Bir düşünceyle ürperdim. İntihar yolculuğunda onu asla izlemeyecektim. Fakat şimdi bu davranışını kabullenmem ve sebebini bulmam gerekiyordu. Bir şeyler olmuştu. Luc'ün kaderini etkileyen anlaşılması zor bir olay.</p>

  <p>Neden böyle bir karar aldığını aydınlatmam gerekiyordu.</p>

  <p>Ancak o zaman, bilinci yerine gelecekti.</p>
</body>
</html>
