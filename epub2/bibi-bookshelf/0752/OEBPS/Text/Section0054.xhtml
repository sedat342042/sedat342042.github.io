<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>49</h2>

  <p>— Ne yapıyorsunuz?</p>

  <p>Peder Mariotte'u formasının yakasından tuttum ve metal dolabın kapısına yapıştırdım. O sırada takımının formalarını katlıyordu. Sacristia bir soyunma odasına dönüşmüştü. İki sıra metal bölme, tam ortada bir bank ve üzerinde portmanto işlevi gören bir çatkı.</p>

  <p>— Doğruyu söyleme zamanı, Peder. Yalnız biraz çabuk olun, aksi takdirde sinirlenebilirim. Şaka yapmıyorum.</p>

  <p>— Çıldırdınız mı?</p>

  <p>— Manon ile Sylvie'den haberiniz vardı.</p>

  <p>— Ben...</p>

  <p>— Tehlikenin burada olduğunu biliyordunuz. Kötünün o evde yaşadığını da!</p>

  <p>Öfke dolu bir hareketle onu yeniden dolaba yapıştırdım. Kaydı ve yere çökercesine oturdu. Formaları göğsüne bastırıyordu. Altdudağı titremeye başlamıştı. Şakaklarında heyecan içinde çarpan damarlar görülüyordu. Teni morarmıştı. Kimliğimi gözüne sokar gibi uzattım:</p>

  <p>— Ben gazeteci değilim, Peder. Gazetecilikle alakam yok. Sizi, cinayete suç ortaklığı yapmakla suçlamadan önce, eteklerimizdeki taşları dökmenin vakti geldi. Quid tacet concentirevidetur!</p>

  <p>Bu Latince cümle –"Kim ki konuşmaz, kabullenmiş demektir"– onu iyice çökertmişti. Kumun üzerindeki bir balık gibi ağzını kocaman açıp nefes almaya çalıştı. Sürekli olarak gözlerini kırpıştırıyordu.</p>

  <p>— Siz...</p>

  <p>— Thomas sizi görmeye geldi. Manon'un tehdit edildiğini, annesinin Şeytan'a tapan bir kaçık olduğunu söyledi. Ama siz bunları ciddiye almadınız. Siz çağdaş bir rahipsiniz, değil mi? Oysa siz...</p>

  <p>Sustum. Yüzünde şaşkın bir ifade vardı.</p>

  <p>— Sylvie Simonis mi Şeytan'a tapıyordu? diye geveledi. Siz neden bahsediyorsunuz?</p>

  <p>Kararsızlık dolu saniyeler. Gerçekten de neden bahsettiğimi anlamıyordu. Sesimi alçalttım.</p>

  <p>— Saat Evi'nde satanik objeler buldum. Thomas Longhini, cinayetten önce, çevresindekileri uyarmıştı. Manon'u tehdit eden bir şeytandan, gerçek bir tehlikeden söz ediyordu. Ama onu dinleyen olmadı Gözlerimi onun açık renk gözlerine diktim. Sizi görmeye gelmedi mi, yani?</p>

  <p>— O gelmedi, hayır.</p>

  <p>Rahip zorlukla ayağa kalktı ve bankın üzerine oturdu.</p>

  <p>— Kim geldi, peki?</p>

  <p>— Sylvie... Sylvie Simonis. Hem de birkaç kez.</p>

  <p>— O haliyle mi?</p>

  <p>Peder Mariotte başını salladı. Yüz ifadesi içtenliğini ve üzüntüsünü ele veriyordu:</p>

  <p>— Sylvie ruhunu asla Şeytan'a satmamıştır.</p>

  <p>— Peki, kim o zaman?</p>

  <p>— Manon. Kız Şeytan'a tapan birinin tavırlarını sergiliyordu.</p>

  <p>— NASIL?</p>

  <p>— Oturunuz, dedi, derin bir iç çekerek. Size anlatacağım.</p>

  <p>Bankın üzerine oturdum. Kafamda oluşturduğum senaryo bir kez daha fos çıkıyordu. Mariotte dolaplardan birini açtı ve kahverengi bir şişe çıkardı. Bana uzattı.</p>

  <p>— Sinirli görünüyorsunuz, bu size iyi gelecektir.</p>

  <p>Kibarca reddettim ve bir Camel yaktım, derin derin birkaç nefes çektim. Rahip de içkiden büyük bir yudum aldı.</p>

  <p>— Evet. Sizi dinliyorum.</p>

  <p>— Sylvie ilk kez mayıs 1988'de geldi. Ona göre, kızı ruhunu Şeytan'a satmıştı.</p>

  <p>— Nasıl anlamıştı?</p>

  <p>— Manon ayinler, kurban törenleri düzenliyordu.</p>

  <p>— Bana birkaç örnek verin.</p>

  <p>— İlk evlerinin yakınında bir çiftlik vardı. Köylüler şikâyetçiydi. Manon annesinin yüzüklerini çalıyor ve civcivlerin boğazına geçiriyordu. Ve hayvanlar da büyüyünce, birkaç gün sonra ölüyordu.</p>

  <p>— Çocukların bu tür acımasız tarafları vardır. Bu onların ruhlarını Şeytan'a sattığını göstermez.</p>

  <p>— Kaplumbağasını da parçalamıştı. Önce ayaklarını, sonra kafasını koparmıştı. Onu bir pentagramın ortasında kurban etmişti.</p>

  <p>— Bu işareti nereden biliyordu?</p>

  <p>— Sylvie, ölmeden önce babasının öğrettiğini düşünüyordu.</p>

  <p>— Satanist miydi?</p>

  <p>— Hayır. Ama sapkındı. Sylvie'ye göre, sadece kötülük olsun diye kızını yoldan çıkarmak istiyordu.</p>

  <p>— Baba ile kız arasında başka şeyler de var mıydı?</p>

  <p>— Sylvie bundan hiç söz etmedi. Manon'un bir kurban olmadığını söylüyordu. Tam tersine. O... o bir uğursuzdu.</p>

  <p>— Ona ne söylediniz?</p>

  <p>— Sakinleştirmeye çalıştım. Ruhani telkinlerde bulundum. Bir psikiyatra gitmesini söyledim.</p>

  <p>— Gitti mi?</p>

  <p>— Hayır. Bir ay sonra yeniden geldi. İlk gelişinden çok daha fazla huzursuzdu. Oturdukları evin cinli perili olduğunu söylüyordu. İblis'in evdeki saatlerin birinden çıktığını ve kızının bedenini ele geçirdiğini iddia ediyordu. Böyle bir hikâyeye nasıl inanabilirdim?</p>

  <p>— Manon başka ne gibi sadistçe davranışlarda bulunuyordu?</p>

  <p>— Hayvanları öldürüyordu. Edebe aykırı sözler sarf ediyordu. Sylvie ona, neden böyle davrandığını sorduğunda da, emirleri uyguladığını söylüyordu.</p>

  <p>— Kimin emirleri?</p>

  <p>— İblislerin, şeytanların.</p>

  <p>— Şişeyi uzatabilir misiniz?</p>

  <p>Kocaman bir yudum aldım. Alkol mideme inene kadar geçtiği her yeri yaktı. O güzel sarışın kızı yeniden hayal etmeye çalıştım. Ama şimdi uğursuz, sinsi ve kötücül birine dönüşmüştü. Şişeyi Mariotte'a geri verdim:</p>

  <p>— Bu kez onu ciddiye aldınız mı?</p>

  <p>— Evet, ama onun istediğinden farklı. Ona vakit geçirmeden Besançon'a gitmesini ve tanıdığım bir psikoloğu görmesini söyledim.</p>

  <p>— Sizi dinledi mi?</p>

  <p>— Dinledi denemez.</p>

  <p>— O ne istiyordu?</p>

  <p>— Bir Şeytan çıkarma ayini.</p>

  <p>Mozaik bir kez daha bin bir parçaya bölünüyor ve yeni bir motif ortaya çıkıyordu. Sylvie Manon'dan korkuyordu. Şeytan'dan korkuyordu. Evinden korkuyordu. Bu tutkulu Hıristiyan, kızının başını çektiği kötülüklerle kuşatıldığına inanıyordu.</p>

  <p>Devam ettim:</p>

  <p>— Evlerinde satanik objeler buldum. Ters bir haç. Satır altları çizilmiş bir Kitabı Mukaddes, bir şeytan kafası... Bunlar kime aitti?</p>

  <p>— Manon'a. Sylvie onları kızının odasında bulmuştu.</p>

  <p>— Bu çok saçma. Bu objeleri ona kim vermiş olabilir ki?</p>

  <p>— Kimse. Manon onları mahzende bulmuş. Evin temelinin altında. Bu evin büyücüler tarafından inşa edilmiş olduğu söylenir ve...</p>

  <p>— Biliyorum. Ama bu objeler o kadar eski değil. Peki, sonra ne oldu?</p>

  <p>Peder Mariotte cevap vermedi. Pembe kafasının üstündeki gri saçlarını ağır ağır düzeltti. Yüzünden sakinleştiği anlaşılıyordu, ama şimdi çok daha yorgun, çok daha yaşlı görünüyordu. İçkisinden bir yudum daha aldı, sonra mırıldandı:</p>

  <p>— Yaz boyunca hiçbir şey. Bu olay bende takıntı haline gelmişti. Sürekli olarak evlerinin önünden bisikletle geçiyordum. Birkaç kez zili çalıp neler olduğunu sormak istedim. Sylvie artık pazar ayinlerine de gelmiyordu. Oyununun içine beni dahil etmek istemiyordu.</p>

  <p>— "Oyunu" mu? Bunu bir oyun olarak mı adlandırıyorsunuz?</p>

  <p>— Bakın, dedi sert bir tonda. Bazı şeylerin nereye varacağını kimse tahmin edemez. Kimse, beni anlıyor musunuz?</p>

  <p>— Tüm bu hikâyeyi Sylvie'nin uydurduğunu mu düşünüyorsunuz?</p>

  <p>— Bu ailede bir sorun vardı, hepsi bu. Gerçek bir psikoz. Günümüzde, ruhunu Şeytan'a satma hikâyesine hâlâ inanan var mıdır?</p>

  <p>— Roma Kilisesi'nden birkaç kişiyi tanıyorum.</p>

  <p>— Evet, iyi. Ama ben bir rahibim...</p>

  <p>— Çağdaş bir rahip, anlıyorum. Peki, Sylvie neden o evden taşınmadı?</p>

  <p>— Siz onu tanımıyordunuz. Bir katır kadar inatçıydı. O ev için çok para harcamıştı. Orayı terk etmesi söz konusu olamazdı.</p>

  <p>— Yeniden sizi görmeye geldi mi?</p>

  <p>Mariotte içkisinden bir yudum daha aldı. Hikâyenin en önemli bölümüne gelmiştik.</p>

  <p>— Eylül ayının sonunda, dedi gırtlaktan gelen bir sesle. Ama bu kez sakindi. Sanki... size nasıl söyleyeceğimi bilmiyorum... Her şeyin üstesinden gelmiş gibiydi. Kızının yasını tutuyordu. Manon'un öldüğünü, evinde birlikte yaşadığı kişinin başka biri olduğunu söylüyordu.</p>

  <p>— Manon aynı davranışları sürdürmeye devam ediyor muydu?</p>

  <p>— Bir Kitabı Mukaddes'in üzerine işemişti. Komşunun yanında mastürbasyon yapmıştı. Latince konuşuyordu.</p>

  <p>Bu anlatılanların satır aralarında birçok gerçek gizliydi. Thomas Longhini, Manon'u tehdit eden bir "şeytan"dan söz ederken Sylvie'yi kastetmiyordu, küçük arkadaşını yavaş yavaş değiştiren korkutucu bir gücü ifade etmeye çalışıyordu. Bayan Bohn "tehlikeli oyunlar"dan bahsederken, bu oyunların kurucusu Thomas değil, Manon'du. Tüm bunların, şizofreni konusunda uzman hekimlerin çalıştığı bir enstitüde çözümlenmesi lazımdı. Mariotte devam etti:</p>

  <p>— O gün Sylvie bana bir ültimatom verdi. Eğer bu konuyla yeterince ilgilenmezsem, her şeyle bizzat uğraşacağını söyledi. İlk anda kavrayamadım. Bu hikâye beni aşıyordu. Tüm ekim ayı boyunca, hiçbir şey anlamadığımı söyleyerek beni bıktırdı. Ona göre ben gerçek bir rahip değildim. Sürekli olarak Paulus'un Selanikliler'e Mektubu'ndan aynı bölümü tekrar ediyordu: <i>"Sonra yasa tanımaz adam ortaya çıkacak. Rab İsa onu, ağzının soluğuyla öldürecek, gelişinin görkemiyle yok edecek."</i> Derin bir soluk aldı. Daha fazla ne yapabileceğimi bilmiyordum. Bir Şeytan çıkarma ayini! Neden yakarak cezalandırmıyorduk? Her seferinde, Sylvie'ye acilen bir psikiyatra başvurmasını yineliyordum. Sonunda, ona bu işle bizzat ilgileneceğimi söyledim. Bir anlamda, bazı şeyleri hızlandırabileceğimi sanıyordum... inanıyordum. Manon'la ilgili gerçeği asla öğrenemedim, ama Sylvie biraz düzelmişti sanki.</p>

  <p>Mariotte haklıydı, ama Sylvie'nin çılgınlığı da kendine göre tutarlıydı. Kadın düşüncesizce hareket etmemiş, panik içinde davranışlar sergilememiş, planını büyük bir dikkatle yapmıştı. Hapse girmemek için değil kızının anısını yaşatmak için. Kızındaki bu değişim asla öğrenilmemeliydi.</p>

  <p>— Kasım ayında, hiç gelmedi. Her şeyin yoluna girdiğini düşündüm, umdum. Sonrasını biliyorsunuz. Herkes biliyor.</p>

  <p>Peder Mariotte yeniden sustu. Bugün bile, geçmişteki hatalarının neden olduğu girdabın bir değerlendirmesini yapıyordu. Güçlükle duyulan bir sesle konuştu:</p>

  <p>— O günden beri kuşku içinde yaşıyorum.</p>

  <p>— Kuşku mu?</p>

  <p>— Sylvie'ye karşı kesin bir kanıtım yok. Yine de gerçek çok daha farklı olabilir.</p>

  <p>— Neden Jandarmayı tüm bunlardan haberdar etmediniz?</p>

  <p>— İmkânsızdı.</p>

  <p>— Neden?</p>

  <p>— Nedenini çok iyi biliyorsunuz.</p>

  <p>— Günah çıkarmanın gizliliği, öyle değil mi?</p>

  <p>— Her zaman olduğu gibi, evet. Küçük kızın öldüğünü öğrenince, kendi ellerimle günah çıkarma hücresini baltayla parçaladım. Bu kilisede artık başka birinin günah çıkarmasını dinleyemezdim.</p>

  <p>— Bu yüzden mi hücreyi koridora koydunuz?</p>

  <p>Susması bir tür kabullenmeydi. Günah çıkarma hücresi aklıma başka bir şeyi getirdi:</p>

  <p>— Size göre, içerideki "Seni bekliyordum" yazısını kim yazdı?</p>

  <p>— Bilmiyorum. Bilmek de istemiyorum.</p>

  <p>Olayların kronolojik akışının sonuna gelmiştim.</p>

  <p>— O felaketin sonrasında, Sylvie'yi yeniden gördünüz mü?</p>

  <p>— Elbette, burası küçük bir şehir. Ama benden uzak duruyordu.</p>

  <p>— Bir daha günah çıkarmaya gelmedi mi?</p>

  <p>— Asla. Bir taş kadar suskundu. Ellerini açtı ve ileri doğru uzattı. Kendini bütün sorulara kapatmış koca bir taş. Ben de, buraya, dört duvar arasına kendimi hapsetmiştim, anlıyor musunuz?</p>

  <p>— Geçen yaz Sylvie Simonis'in ölümünü öğrendiğinizde, ne düşündünüz.</p>

  <p>— Bu konuda hiçbir şey düşünmek istemediğimi size söyledim.</p>

  <p>— Bu şehirde, belki de gerçeği bilen biri vardır. Manon'un intikamını almaya kararlı biri.</p>

  <p>— Cinayet olduğu kesin mi? Jandarmanın bana söylediğine bakılır...</p>

  <p>— Evet, cinayet, bunu ben söylüyorum. Thomas Longhini hakkında ne düşünüyorsunuz?</p>

  <p>— Nasıl, Thomas mı?</p>

  <p>— Onu Manon'u öldürmekle suçladıklarında, döneceğine söz verdi. Küçük kızın intikamını almış olabilir.</p>

  <p>— Siz çıldırmışsınız.</p>

  <p>— Sylvie'nin cesedini ben uydurmadım.</p>

  <p>— Beni rahat bırakın. Dua etmem gerekiyor.</p>

  <p>Yaşlar yanaklarından süzülüyordu. Yüzü ifadesizdi. Hiçbir şeyden etkilenmiyormuş gibi görünüyordu. Zaten ünlü 22. Mezmuru mırıldanmaya başlamıştı:</p>

  <blockquote style="margin: 20px 0 20px 40px; border: none; padding: 0px;">
    <p>Benden uzak durma; çünkü sıkıntı yakın;<br />
    Çünkü yardım eden yoktur.<br />
    Su gibi döküldüm,<br />
    Bütün kemiklerim oynaklarından çıktı;<br />
    Yüreğim balmumu gibidir; içimde eriyor...</p>
  </blockquote>

  <p>Ben kilisenin içinde ilerlerken, sesi arkamda gitgide uzaklaşıyordu.</p>

  <p>Kapının önüne çıkınca geceyi ciğerlerime doldurdum. Meydan tamamen karanlıktı ve bu karanlık kafamı da ele geçirmişti. Simsiyah, buz gibi, ışıksız bir bölge.</p>

  <p>Birden geceyi iki far ışığı deldi.</p>

  <p>Meydanda bir araba park etmişti.</p>

  <p>Yüzbaşı Sarrazin'in mavi Peugeot'su.</p>

  <p>Arabaya doğru ilerlerken "daha erken" diye düşündüm.</p>
</body>
</html>
