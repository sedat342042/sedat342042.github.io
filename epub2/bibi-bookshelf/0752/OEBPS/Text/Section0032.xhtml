<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>27</h2>

  <p>Şehrin batısındaki Trépillot Mahallesi.</p>

  <p>Jandarma Merkez Karargâhı, belediye havuzunun arkasındaydı. Park alanına girmem sorun olmadı; girişte nöbetçi bile yoktu. İki Peugeut'nun arasına park ettim. Doğrudan Sartuis'ye gitmem gerekirdi. Fakat ilk önce bu kadar iyi korunan bir kadavra üzerinde araştırma yapan tipleri görmek istiyordum.</p>

  <p>Kışlanın en görkemli binasını gözüme kestirip, merdivenleri çıkmaya başladım. Etrafta tek bir üniformalı yoktu. Birinci kata gizlice şöyle bir göz attım ve "Araştırma Servisi"nin tabelasını gördüm. Kimse yoktu. İkinci katta bir başka tabelayla karşılaştım. JHM: Jandarma Harekât Merkezi.</p>

  <p>Kapı aralıktı. İki jandarma, bölge haritasının üzerindeki santral telefonunun önünde uyukluyordu. Yine sahte kimliğimi kullanarak kendimi tanıttım ve Simonis soruşturmasını yürüten kişiyle görüşmek istediğimi söyledim. İki adam birbirlerine baktılar, biri tek kelime etmeden ortadan kayboldu.</p>

  <p>Beş dakika sonra geri döndü ve beni üçüncü kata çıkardı; küçük ve sade bir odaydı. Beyaz duvarlar, ahşap sandalyeler, formika bir masa.</p>

  <p>Tam pencereden dışarı bir göz atıyordum ki iki elinde birer plastik bardakla çok zayıf bir adam kapıda belirdi. Kahve kokusu odaya yayıldı. Ne kepi ne de üniforması vardı. Sırtında sadece, yakası açık, omuzlarında rütbe şeritleri bulunan gök mavisi bir gömlek bulunuyordu.</p>

  <p>Tek kelime etmeden bardaklardan birini masanın benim tarafımdaki ucuna bıraktı ve kendisi de masanın diğer ucuna geçip oturdu. Bu davranışı bir tür emirdi; duraksamadan oturdum.</p>

  <p>Subay dikkatle bana bakıyordu. Ben de ona baktım. Yaşı otuz ya var ya yoktu, fakat Simonis soruşturmasının sorumlusu olduğuna emindim. Her halinden kararlı bir kişiliği olduğu anlaşılıyordu. Çok kısa kesilmiş saçları kafasını siyah bir kukuleta gibi örtüyordu. Burnuna yakın, kalın kaşlarının altındaki koyu renk gözleri olanca parlaklığıyla ışıldıyordu.</p>

  <p>— Yüzbaşı Stéphane Sarrazin, dedi nihayet. Corine Magnan telefonla beni aradı.</p>

  <p>Çabuk çabuk ve anlaşılmaz konuşuyor, kelimeleri ağzında yuvarlıyordu. Sahte kimliğimle lafa girdim:</p>

  <p>— Paris'te gazeteciyim ve...</p>

  <p>— Kimi kandırmaya çalışıyorsunuz?</p>

  <p>Ensemin gerginleştiğini hissettim.</p>

  <p>— Cinayet Masası'ndansınız değil mi?</p>

  <p>— Resmi olarak görevli değilim, diye cevap verdim.</p>

  <p>— Kontrol ettik. Sylvie Simonis hakkında ne biliyorsunuz?</p>

  <p>Her geçen saniye boğazım biraz daha kuruyordu:</p>

  <p>— Hiçbir şey. Sadece gazetede hakkında yazılmış iki yazı okudum. <i>L'Est Republicain</i> ve <i>Le Courrier de Jura</i> gazeteleri.</p>

  <p>— Neden bu davayla ilgileniyorsunuz?</p>

  <p>— Meslektaşlarımdan biri bu cinayeti soruşturuyordu, Luc Soubeyras.</p>

  <p>— Tanımıyorum.</p>

  <p>— İntihara teşebbüs etti. Şu anda komada. Arkadaşımdı. İntihara karar verdiğinde aklında ne olduğunu bulmaya çalışıyorum.</p>

  <p>Cebimden Luc'ün fotoğrafını çıkardım ve masaya koydum.</p>

  <p>— Hiç görmedim, dedi gözucuyla baktıktan sonra. Yanılıyorsunuz. Eğer arkadaşınız cinayeti soruşturuyor olsaydı, mutlaka karşılaşırdık. Soruşturma grubunun başında ben varım.</p>

  <p>Bakışları sert ve inatçıydı, siyah gözbebekleri her an kafamı kırabilecekmiş gibi bakıyordu.</p>

  <p>— Neden bu hikâyeyle ilgilenmiş olsun ki?</p>

  <p>Cevap vermeye cesaret edemedim: "Çünkü Şeytan'la ilgileniyordu."</p>

  <p>— Olayın arkasındaki sır perdesi yüzünden.</p>

  <p>— Ne sırrı?</p>

  <p>— Ölüm nedeni. Cesedin sıradışı bir şekilde çürümesi.</p>

  <p>— Yalan söylüyorsunuz. Onca yolu bana maval okumaya gelmediniz umarım.</p>

  <p>— Yemin ederim ki başka bir şey bilmiyorum.</p>

  <p>— Sylvie Simonis'in kim olduğunu bilmiyor musunuz?</p>

  <p>— Hiçbir şey bilmiyorum. Ve öğrenmek için buradayım.</p>

  <p>Yüzbaşı bardağı aldı ve üfledi. Bir an bana bilgi vereceğini sandım fakat yanılmıştım:</p>

  <p>— Açık olacağım, dedi. Adınızı ve bağlı olduğunuz şubeyi biliyorum. Sigorta numaranızdan öğrendim. Eğer şimdi giderseniz, telefonu elime almayacağım. Ama yarın da hâlâ buralarda dolaştığınızı öğrenirsem! Külahları değişiriz!</p>

  <p>Kahvemi içtim. Tatsızdı. Sanki gerçek kahve bile değildi. Tıpkı bir aldatmaca olan bu buluşma gibi. Yerimden kalktım ve kapıya yöneldim. Jandarma subayı arkamdan seslendi:</p>

  <p>— Bütün bir gününüz var. Vauban Kalesi'ni ziyaret edebilirsiniz.</p>

  <p>Hiç vakit kaybetmeden AFP bürosunun bulunduğu şehir merkezine gittim. Araç trafiğine kapalı bir mahalleye girmek üzere arabamı Pasteur Meydanı civarında bıraktım. Sonunda ajansın yerini buldum; geleneksel mimaride yapılmış bir binanın çatı katıydı. Joël Shapino hikâyeme bayıldı.</p>

  <p>— Sizi kabul etmeleri gerekirdi!</p>

  <p>Kel kafalı, genç bir adamdı, başının etrafındaki bukleler bir defne tacını andırıyordu. Çenesinin altında keçi sakalı vardı. Sen diye hitap etmeye devam ettim.</p>

  <p>— Neden böyle bir tutum sergiliyorlar, sence?</p>

  <p>— Karartma. Hiçbir şey söylemek istemiyorlar.</p>

  <p>— Peki sen, son birkaç ay içinde yeni bir şey öğrenemedin mi?</p>

  <p>Bir mısır gevreği –şampiyonların kahvaltısı– kutusunun içine elini sokup bir şeyler aramaya başladı:</p>

  <p>— Hiçbir şey. Sürgüler çekilmiş, inanın bana. Herhangi bir şey öğrenmek için gerekli şartları taşımıyorum.</p>

  <p>— Neden?</p>

  <p>— Buralı değilim. Jura'da kirli çamaşırlar hep aile içinde yıkanır.</p>

  <p>— Buraya yerleşeli çok oldu mu?</p>

  <p>— Altı ay. Ben Irak'ı istemiştim. Bezak çıktı.</p>

  <p>— Bezak mı?</p>

  <p>— Burada Besançon böyle adlandırılır.</p>

  <p>— Sarrazin, Sylvie Simonis'in kurban olmasının yanı sıra, başka özelliğinden de bahsetti.</p>

  <p>— İşte püf noktası.</p>

  <p>— Şu evlat katili hikâyesi mi?</p>

  <p>— Hop, biraz yavaş ol! Hiçbir şey kanıtlanmamıştı. Üstelik üç şüpheli daha vardı. Ama yine de sonuç koskoca bir hiç oldu.</p>

  <p>— Katilin kimliği tespit edilemedi mi?</p>

  <p>— Edilemedi. Ve işte Sylvie Simonis esrarengiz bir şekilde öldü. Christine Villemin olayı için de aynı şeyi mi düşünüyorsunuz? Öldürüldüğüne mi inanıyorsunuz?</p>

  <p>— Corine Magnan olayın cinayet olduğunun bile kesinleşmediğini söyledi bana.</p>

  <p>— Ne demezsin! Üstünü örttüler, hepsi bu.</p>

  <p>Eğik tavanın altında sıralanan üst üste yığılmış gri dosyalar ve fotoğraf kutularıyla dolu rafları incelemeye başladım.</p>

  <p>— O döneme ait yazı ve fotoğraflar var mı elinde? 1988 yılı demek istiyorum.</p>

  <p><i>— Nada,</i> on yılı aşan her şey Paris'teki genel merkezin arşivine gönderilir.</p>

  <p>— Haziranda hepsini geri getirmedin mi?</p>

  <p>— Evet, ama her şeyi geri gönderdim. Zaten önemli bir şey yoktu.</p>

  <p>— Sylvie Simonis'e dönelim. Cesetle ilgili negatif var mı elinde.</p>

  <p>— Yok.</p>

  <p>— Cesetteki anormallikler hakkında ne biliyorsun?</p>

  <p>— Bazı söylentiler var. Öyle görünüyor ki vücudunun bazı kısımları kemiklerine kadar çürümüş. Buna karşın yüzü hiç bozulmamış.</p>

  <p>— Daha fazla bir şey öğrenemedin mi?</p>

  <p>— Besançon Adli Tabibi Valleret'yle görüştüm. Dediğine göre bu tür vakalar olurmuş. Bana yıllar geçse de bozulmayan ceset örnekleri saydı, özellikle de aziz ilan edilen din adamları.</p>

  <p>— Cesedin bozulmama olasılığı var. Fakat yarısının bozulması diye bir şey görülmemiş.</p>

  <p>— Bu konuyu Valleret'yle konuşmak lazım. Bir ukala. Paris'ten geldi, fakat orada bazı sıkıntıları olmuş.</p>

  <p>— Ne tür sıkıntılar?</p>

  <p>— Bilmiyorum.</p>

  <p>Konuyu değiştirdim.</p>

  <p>— Olayın satanist bir cinayet olduğunu duydum. Bu konuda bir şey biliyor musun?</p>

  <p>— Hayır. Duymadım.</p>

  <p>— Ya manastırla ilgili bir şey?</p>

  <p>— Notre-Dame-de-Bienfaisance mı? Uzun zamandır kapalı. Demek istediğim, manastırda ne keşiş ne de rahibe var. Dinlenme yeri olarak kullanılıyor. Bir tür sığınak. Misyonerler başlarını dinlemek amacıyla geliyorlar. Bir de yas tutanlar.</p>

  <p>Ayağa kalktım:</p>

  <p>— Sartuis'de bir tur atayım.</p>

  <p>— Sizinle geleyim!</p>

  <p>— Yardımcı olmak istiyorsan TGI'ye geri dön. Bak bakalım ziyaretimin yankıları ne olmuş.</p>

  <p>Hayal kırıklığına uğramıştı. Ona bir kemik attım:</p>

  <p>— Seni daha sonra ararım.</p>

  <p>Son olarak, ona Luc'ün fotoğrafını gösterdim.</p>

  <p>— Bu adamı hiç gördün mü?</p>

  <p>— Hayır kim bu?</p>

  <p>Demek ki Luc, Besançon'a gelmemişti. Cevap vermeden, kapıya yöneldim.</p>

  <p>— Son bir soru, dedim kapıdan çıkarken. Sartuis'den yerel gazeteci tanıdığın var mı?</p>

  <p>— Tabii ki. Jean-Claude Chopard, <i>Courrier du Jura'</i>dan. Önemli davaların adamı. Hatta bunlarla ilgili bir kitap bile yazmak istiyordu.</p>

  <p>— Sence benimle konuşur mu?</p>

  <p>— Onun hakkında, sessizlik yemini ettim!</p>
</body>
</html>
