<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>84</h2>

  <p>Krakov, karanlığın içinde bir heykel gibi yükseliyordu. Çatlak duvarlarıyla, çukur yollarıyla kulelerini ve çan kulelerini örten sis örtüsüyle "cadı avı"na hazır bir şehre benziyordu. Sadece kurtlar ve büyücüler eksikti. Bu kez su üstünde giden hayalet bir gemiyi andıran yepyeni bir limuzindeydim.</p>

  <p>Araba, sadece yayalara açık dar sokakların hemen yakınındaki bir parkın bitişiğinde yer alan büyük ve karanlık bir binanın önünde durdu. Rahipler bizi bekliyordu. Bagajlarımızı aldılar, kapıları açtılar. Beyaz yakalılar, gecenin içinde küçük alevler gibi parıldıyordu. Bir süre bu hareketliliği seyrettim.</p>

  <p>İçeride, küçük bahçeleri, sütunlu galerileriyle bir iç avlu vardı. Sağ taraftaki bir dış merdivene yöneldik, rahiplerin galoşlarının sesi asker postallarınınkini andırıyordu. Sanki askeri bir kaleye gece ikmali vardı.</p>

  <p>Bana bir hücre açtılar. Üzerinde İsa'lı haç bulunan granit duvarlar. Ve duvarlar kadar siyah bir yatak, bir çalışma masası ve bir komodin. Bir köşede, bir paravanın arkasında bir musluk ile bir klozet vardı.</p>

  <p>Rehberlerim beni yalnız bıraktı. Yüzümü aynada seyrederek dişlerimi fırçaladım, sonra nemli örtünün altına girdim. Vücudum ısınamadan uykuya daldım.</p>

  <p>Uyandığımda odama, uçuşan parçacıklarla dolu ince bir ışık huzmesi giriyordu. Kaynağını buldum; kepenkleri hafif aralanmış küçük bir pencere vardı.</p>

  <p>Saatime baktım: 11:00 olmuştu.</p>

  <p>Yataktan fırladım ve odanın soğukluğuyla kaskatı kesildim Dün geceyi düşündüm. Zamorski'yle randevumuzu. Özel jetle yolculuk. Bilmediğim bir şehrin herhangi bir yerindeki bu manastıra gelişimiz.</p>

  <p>Kafamı buz gibi suyun altına soktum, sırtıma temiz bir şeyler geçirdim, sonra odadan çıktım. Geniş parkelerle döşeli, duvarlarında iç karartıcı tablolar bulunan bir koridorda, çerçevesi oymalı büyük kapıya kadar yürüdüm.</p>

  <p>Tokmağı çevirdim ve kendimi dışarıda buldum.</p>

  <p>İç avlu dört binanın ortasındaydı. Her binanın bahçesi ayrıydı. Nazi bombardımanlarına ve sosyalist saldırılarına kafa tutmuş bir inanç kalesiydi. Her blokta iki kat vardı. Ben aşağıda, birinci kattaydım. Merdivene kadar galeri boyunca ilerledim. Her tonozda ışık bacaları ve demir çubuklar vardı.</p>

  <p>Görünürde kimse yoktu. Tam avluya inmiştim ki çanlar çalmaya başladı. Gülümsedim, beyaz ve soğuk ışıktan etkilenmiştim. Bu tertemiz, katıksız anın tadını çıkarmak istiyordum.</p>

  <p>Bahçeler Rönesans döneminin bahçelerini andırıyordu: budanmış çalılar kareler ve dikdörtgenler oluşturuyordu, tam ortada, yuvarlak biçimli bir alanın çevresinde serviler vardı. Banklar galeriler boyunca yerleştirilmişti ve tonozların gerisindeki vitraylı pencerelerde kıvrımlı yansımalar göze çarpıyordu. Avluyu geçtim. Kulağıma bazı gürültüler geldi. Yolumu değiştirdim ve karşıma çıkan bir kapıyı ittim.</p>

  <p>Yemekhane epey aydınlıktı, içeride uzun masalar vardı. Masalara sekizli gruplar halinde oturmuş rahipler yemek yiyor, içki içiyordu. Kusursuz üniformaları, siyah ve beyazın ağırbaşlı sadeliği kahkaha sesleri ve ağız şapırtılarıyla bir tezat oluşturuyordu. Buraya hâkim olan şey, kalenderlik, gençlik, iyi ve güzel yemekti. Soğuk Savaş boyunca en iyi beslenenlerin Polonyalı rahipler olduğu söylenirdi; sebze bahçeleri sayesinde.</p>

  <p>Kalkan bir kol yardımıma yetişti. Zamorski tek başına bir masada oturuyordu. Grupların arasından geçip yanına gittim. Kimse bana dönüp bakmamıştı.</p>

  <p>— İyi uyudun mu?</p>

  <p>Polonyalı karşısındaki iskemleyi işaret etti. Oturdum, bahçede sigara içmediğim için pişman olmuştum. Şimdi çok geçti. Masanın üzerindeki yemeklere baktım. Masa iki kişi için hazırlanmıştı; damasko bir örtü, üzeride kristal bardaklar ve gümüş çatal bıçaklar. Yüzümü sıvazladım.</p>

  <p>— Özür dilerim, dedim utanarak. Saatin farkına varmamışım...</p>

  <p>— Ben de biraz önce uyandım. Sabah ayinini kaçırdık. Yemeğini al.</p>

  <p>Demek bu sabah artık senlibenli konuşuyordu. Ne seçeceğimi bilmiyordum. Bir Slav mönüsüydü. İnce ince dilimlenmiş marine balıklar, havyar, siyah ve beyaz ekmek, çeşit çeşit kırmızı meyve: karadut, ahududu, yabanmersini. Rahipler bu mevsimde böyle meyveleri nereden buluyorlar diye düşündüm.</p>

  <p>— Votka? Yoksa çok mu erken?</p>

  <p>— Kahveyi tercih ederim.</p>

  <p>Elçi bir işaret yaptı. Gölgeden bir rahip çıktı ve bir hayalet ağırlığıyla bana servis yaptı.</p>

  <p>— Neredeyiz?</p>

  <p>— Scholastyka Manastırı'nda, eski şehirde. Benedikten rahibelerin yurtluğu.</p>

  <p>— Benedikten rahibeler mi?</p>

  <p>Zamorski bana doğru eğildi. İnce burnu güneşte parlıyordu.</p>

  <p>— Şu an sixta<a href="../Text/Section0131.xhtml#Footnote0015" id="Feedback0015"><sup>[15]</sup></a> ayini saati, dedi sır verir bir tonda. Rahibeler şapelde dua ederken biz de yemeğimizi yiyoruz.</p>

  <p>— Manastırı paylaşıyor musunuz?</p>

  <p>Bir kaşık yardımıyla rafadan yumurtanın tepesini açtı.</p>

  <p>— Son derece titiz bir birliktelik. Hiçbir etkinliği beraber yapmıyoruz.</p>

  <p>— Bunun geleneklere uygun olduğu söylenemez, doğru bir şey değil.</p>

  <p>Parmakları arasında tuttuğu yumurtanın kabuğunu sıyırdı:</p>

  <p>— Kesinlikle. Bir Benedikten manastırında, özellikle de bizim tarikatımızdan din adamlarını kim araştırır ki?</p>

  <p>— Hangi tarikattansınız?</p>

  <p>— Yemeğini ye. Bunlar insanı öldürmez.</p>

  <p>— Hangi tarikattansınız?</p>

  <p>Elçi derin bir iç çekti:</p>

  <p>— Kuşkusuz sen bir Jansencisin. Hayattan tat almayı bilmiyorsun.</p>

  <p>Birkaç kaşıkta yumurtasını bitirdi, sonra sandalyesini geriye itti:</p>

  <p>— Fincanını al. Yemeğini daha sonra yersin.</p>

  <p>Kahvemi bir dikişte bitirmeyi tercih ettim. Gırtlağımdan mideme kadar yandım. Ben acıyla başa çıkmaya çalışırken Zamorski yemekhanenin kapısına ulaşmıştı bile.</p>

  <p>Galeride güneş ışınları ve sütunların gölgeleri siyah beyaz bir tablo oluşturuyordu. Soğuk da, gizemli bir şekilde bu iki renkliliği daha da keskinleştiriyordu. Üst düzey rahip bir kapı sundurmasının altından geçti ve doğrudan Ortaçağ'a inermiş hissi veren bir merdivene yöneldi.</p>

  <p>— Ofislerimizi bodruma yerleştirdik.</p>

  <p>Tekdüze aydınlatılmış bir tünele girdik, ancak görünürde tek lamba bile yoktu. Taş duvarlarda geçmiş yüzyılların izi vardı. Yine de, modernlik ve teknoloji son derece dikkat çekiciydi. Zamorski işaretparmağını biyometrik analiz plakasına yerleştirdiğinde artık bundan emindim. Kalenin yer üstündeki kısmını görmüştüm. Şimdi kalbine iniyordum.</p>

  <p>Çelik bir kapı, tavanlı tonozlu büyük bir odaya açıldı, daha çok bir gazetenin redaksiyon salonunu andırıyordu. Bilgisayar ekranları parıldıyor; sütunların diplerine yerleştirilmiş yazıcılar uğulduyor; telefonlar, fakslar, teleks makineleri çalıyor ve titreşiyordu. Gömleklerinin kollarını sıyırmış rahipler koşuşturuyordu. Bir an kendimi, Papalık Sitesi'nin resmi yayın organı <i>L'Osservatore romano'</i>nun bir şubesindeymişim gibi hissettim, ancak burada askeri bir ortam vardı, bir tür savunma gizliliği.</p>

  <p>— Kontrol odası! dedi Zamorski.</p>

  <p>— Neyin kontrolü?</p>

  <p>— Dünyamızın. Katolik âlemi sürekli tehdit altında, saldırıya maruz kalıyor. Dikkatle izliyoruz, görüyoruz, harekete geçiyoruz.</p>

  <p>Zamorski ortadaki koridordan yürümeye başladı. Bilgisayarların ısısı ve havalandırma sisteminin esintisi hissedilebiliyordu. Beyaz yakalı adamlar telefonda Arapça konuşuyordu. Zamorski açıkladı:</p>

  <p>— İnancımız her tür düşmanla mücadeleyi gerektiriyor. Bazı sorunlar duayla veya diplomasiyle halledilemez.</p>

  <p>— Lütfen biraz daha açık konuşunuz.</p>

  <p>— Mesela bu rahipler, Sudan'daki isyancı gruplarla sürekli temas halindeler. Hepsi animist, ama umarım içlerinde az da olsa Hıristiyan vardır. Onlara yardım eli uzatıyoruz. Ve elbette bu sadece pirinç çuvallarıyla olmuyor. İşaretparmağını tavana doğru kaldırdı. İslam'ı geriletmemiz lazım; başka çaremiz yok.</p>

  <p>— Bu bana biraz kolaycı bir bakış açısı gibi geldi.</p>

  <p>— Savaştayız. Ve savaş, dünyaya kolaycı bir bakış açısıyla bakmamızı gerektirir.</p>

  <p>Elçi tüm bunları sertlikle değil, aksine keyifle anlatıyordu. Sağımızda dört rahip İspanyolca konuşuyordu:</p>

  <p>— Onlar Güney Amerika'yla ilgileniyorlar, orada da durum karışık. Doğrudan iktidarı elinde tutanlarla, uyuşturucu ve silah tacirleriyle çatışmaya giremiyoruz. Bu sebeple de görüşmeler yapmak, bazı şeyleri zamana bırakmak ve kimi kez de kötü adamlarla iş birliğine gitmek gerekiyor. <i>Ad Majorem Dei Gloriam!</i><a href="../Text/Section0131.xhtml#Footnote0016" id="Feedback0016"><sup>[16]</sup></a></p>

  <p>Slav dilinde gazeteler okuyan bir başka gruba yaklaştı:</p>

  <p>— Hırvatistan'daki biraz daha pis bir iş. İşkencecileri, cellatları, infazcıları korumak. Onlar Hıristiyan ve bizden yardım istediler. Tanrı, kullarından asla yardımını esirgemez, öyle değil mi?</p>

  <p>Bazı gazete kupürlerini hatırladım. Uluslararası Ceza Mahkemesi yargıçları, eski Yugoslavya'daki insanlık suçu işlemiş generalleri Fransisken manastırlarında gizlemekten dolayı Vatikan'ı ve Hırvat Kilisesi'ni suçluyordu. Demek her şey doğruydu. Zamorski devam etti:</p>

  <p>— Surat asma. Her şeye rağmen her ikimiz de aynı işi yapıyoruz, kendi çapımızda. Ellerini kirleten bir tek sen değilsin.</p>

  <p>— Ellerimin kirli olduğunu kim söyledi?</p>

  <p>— Arkadaşın Luc, polis mesleğiyle ilgili küçük teorinizi bana anlattı.</p>

  <p>— O sadece bir teori.</p>

  <p>— Güzel, ben de bu bakış açısını tercih ederim. Başkaları –hatta herkes– rahat bir hayat sürsün diye kimilerinin en aşağılık işleri yapması gerekiyor.</p>

  <p>— Sigara içebilir miyim?</p>

  <p>— O zaman dışarı çıkalım.</p>

  <p>Siyah tonozların altında, banklara oturduk. Reçine ve ıslak yaprakların kokusu, güneşin ısıttığı çakıllar. Camel'imden derin bir nefes çektim ve zevkle dumanı dışarı verdim. Günün ilk sigarasıydı...</p>

  <p>— Dün, dedim, bana KUK'den bahsettiniz. Özel bir bölüme bağlı olduğunuzu söylediniz. İsmi nedir?</p>

  <p>— İsmi yok. Bir sırrı muhafaza etmenin en iyi yolu, sırrın olmamasıdır. Bizler şövalye keşişleriz, Kutsal Toprakları koruyan Milites Christi'nin mirasçılarıyız, ancak kurulu bir düzenimiz yok.</p>

  <p>Gözümün önüne yeniden görüntüler geldi. XII. yüzyılda İspanya'da Reconquista<a href="../Text/Section0131.xhtml#Footnote0017" id="Feedback0017"><sup>[17]</sup></a> dönemindeki kale manastırlar, Filistin çöllerinde inşa edilen, içinde keşiş hayatı süren Haçlıların yaşadığı şatolar. Bulunduğum manastır da böyle bir yer miydi?</p>

  <p>— Aynı zamanda satanizm meselesiyle de mi ilgileniyorsunuz?</p>

  <p>— Düşmanlarımız çeşitli, Mathieu, ama o, en önemlisi, en tehlikelisi, en... süreklisi, bizi var olmadığına inandırmayı başarmış olanı.</p>

  <p>Cevap vermedim. Charles Baudelaire'in <i>Paris Sıkıntısı'</i>ndan sürekli yapılan bir alıntıydı: <i>"Şeytan'ın en güzel hilesi, kendisinin var olmadığına inandırmaktır bizi."</i> Ama Zamorski başka bir metni yüksek sesle dile getirdi:</p>

  <p><i>— "Kötülük sadece bir zayıflık değildir, insanı yoldan çıkaran, ahlâkını bozan tinsel bir olgudur. Yaman, gizemli ve korkunçtur."</i> Bunu kimin yazdığını biliyor musun?</p>

  <p>— VII. Paulus, 15 kasım 1972 tarihli genel oturumda. Bu pasaj, o dönemde bayağı bir gürültü koparmıştı.</p>

  <p>— Doğru. Vatikan, Şeytan'ı hep ciddiye aldı, ama II. Johannes Paulus'un papa olmasıyla, konumumuz biraz daha güçlendi. Karol Wojtyla'nın bizzat Şeytan çıkarma ayinleri yaptığını biliyor muydun? Gülümsedi. Aşağıda gördüğün her şey onun tarafından finanse ediliyor. Ve kredimizin önemli bir kısmı şeytanla mücadeleye gidiyor. Çünkü sonuçta, esas savaşımız bu. Siklonun gözü.</p>

  <p>Buraya geldiğimden beri aklıma takılan bir soru vardı:</p>

  <p>— Luc Soubeyras buraya geldi mi?</p>

  <p>— Bir kez.</p>

  <p>— Burası hoşuna gitmiştir.</p>

  <p>— Luc gerçek bir askerdi. Ama bir kez daha yineliyorum; sert değildi, disiplini yoktu. Şeytan'a, onunla daha etkili savaşmak için inanıyordu.</p>

  <p>Laure'un bulduğu satanik objeleri düşündüm. Elçi devam ediyordu:</p>

  <p>— Şeytan'a karşı savaşabilmek için, ona mesafeli durmayı bilmek gerekiyor. Ona asla inanmamak, onu asla dinlememek lazım. Bir paradoks gibi gözüküyor olabilir, ama ona korkusuzca karşı koyabilmek için, tüm gerçekliği içinde onu bir khimaira, bir serap olarak görmek gerekiyor.</p>

  <p>Sigaramı duvarda ezdim, sonra izmariti cebime attım. Zamorski ayağa kalkmış, sırtını bir sütuna dayamış, dimdik duruyordu. Omuzlarının genişliği, beyaz yakası, gri alabros saçları ona farklı bir hava katıyor, savaşçı yanını ön plana çıkarıyordu. İnsanı etkileyen gizemli bir çekiciliği vardı. Ve tuhaf bir şekilde itimat duygusu uyandırıyordu. Sordum:</p>

  <p>— Peki siz, siz Şeytan'a inanıyor musunuz? Yani fiziki ve ruhsal gerçekliğine, demek istiyorum?</p>

  <p>Bir kahkaha patlattı:</p>

  <p>— Sana cevap verebilmem için bana bir tam gün lazım. Ve belki de yarın akşama kadar süre. <i>Korkunun Bedeli'</i>ni okudun mu?</p>

  <p>— Epey önce.</p>

  <p>— Alıntının başlığını hatırlıyor musun?</p>

  <p>— Hayır.</p>

  <p>— Georges Arnaud "Coğrafi kesinlik bir aldatmacadır; mesela Guatemala, öyle bir ülke yok. Biliyorum; çünkü orada yaşadım" diyor, özetle. Ben de sana Şeytan'la ilgili olarak aynı cevabı verebilirim. "Şeytan yoktur. Bunu biliyorum; çünkü kırk yıldan beri onunla savaşıyorum."</p>

  <p>— Kelime oyunu yapıyorsunuz.</p>

  <p>Zamorski doğruldu ve ciğerlerini havayla doldurmak için derin bir nefes aldı, bezmiş bir hali vardı:</p>

  <p>— Şeytan gerçeği her yerde, Mathieu... En kötü örneği de, tefessüh etmiş erkek ve kadınlarda ortaya çıkan tüm bu mezheplerde. Yanlış bir şekilde, ruhlarını Şeytan'a satmış kişiler olarak değerlendirilen şizofrenlerin yaşadığı akıl hastanelerinde. Ama özellikle de, arzu, istek, bilinçsiz davranışlar her birimizin ruhunu altüst ettiğinde. Bu, ruhlarımızı soğuran manyetik bir güce, bir tür kara deliğe indirgenebilir mi?</p>

  <p>— Öyleyse siz, dünya üzerinde ezelden beri var olan kötücül bir güce mi inanıyorsunuz? Evrendeki kötülüğün kaynağı olan yaratılmamış, transandan bir güç mü?</p>

  <p>Zamorski kaçamak kaçamak, belli belirsiz gülümsedi. Birkaç adım attı, sonra bana doğru döndü:</p>

  <p>— Yapacak çok işimiz var. Gelin. Saatine baktı. Randevu saatiniz yaklaşıyor.</p>

  <p>— Ne randevusu?</p>

  <p>— Saat 17:00'de, Manon sizi burada, bahçede bekleyecek. Şurada gördüğün bankta.</p>
</body>
</html>
