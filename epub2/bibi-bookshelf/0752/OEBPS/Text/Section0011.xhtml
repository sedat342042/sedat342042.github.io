<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>7</h2>

  <p>Chartres Merkez Hastanesi, yer yer kapkara su birikintileri ve budanmış ağaçlarla kaplı bir avlunun dibindeydi. Krem ve kahverengi bina, uzaktan bakıldığında yol yol çikolatadan bantlarla süslenmiş bir pastayı andırıyordu. Zemin kata inmek için, birinci kattaki danışmaya çıkan, binanın dış cephesindeki çift taraflı merdiveni tırmanmaya gerek görmedim.</p>

  <p>Doğruca alt kattaki büyük yemekhaneye daldım. Taştan kiriş ve kolonları olan, siyah-beyaz döşemeli bir salondu. Yemekhanenin bitiminde, bahçeye açılan bir hol vardı. Bir hemşire geçiyordu. Luc Soubeyras'ya ilk müdahalede bulunan doktorla görüşmek istediğimi söyledim.</p>

  <p>— Üzgünüm, kendisi şu an yemekte.</p>

  <p>— Saat on bir de mi?</p>

  <p>— Birazdan ameliyata girecek.</p>

  <p>— Burada bekliyorum, dedim kimliğimi göstererek. Söyleyin tatlısıyla birlikte gelsin.</p>

  <p>Genç kadın uzaklaştı. Bu tür güç gösterilerinden nefret ediyordum, ama kantine girmenin, çatal bıçak seslerini işitmenin, yemek kokularını duymanın düşüncesi bile midemi bulandırmıştı. Salonda ayak sesleri duyuldu.</p>

  <p>— Ne istemiştiniz?</p>

  <p>Beyaz önlüklü, uzun boylu bir tip bana doğru yaklaşıyordu, öfkeli görünüyordu.</p>

  <p>— Komiser Mathieu Durey. Paris Cinayet Masası. Luc Soubeyras'nın intiharını soruşturuyorum. Dün sizin servisinize getirilmiş.</p>

  <p>Doktor gözlüklerinin gerisinden beni inceliyordu. Altmış yaşlarında, hiç tarak yüzü görmemiş beyaz saçları, akbaba gibi uzun boynu olan biriydi. Sonunda konuştu:</p>

  <p>— Dün akşam raporumu jandarma karakoluna gönderdim.</p>

  <p>— Henüz Cinayet Masası'na ulaşmadı, diyerek blöf yaptım. Önce bana onu neden Paris'e, Hôtel-Dieu'ye naklettirdiğinizi söyleyin.</p>

  <p>— Bu tür vakalar için yeterli donanımımız yok. Luc Soubeyras polisti, Hôtel-Dieu'nün onun için daha iyi olacağını düşündük...</p>

  <p>— Bana onu kurtarmanızın bir mucize olduğunu söylediler.</p>

  <p>Doktor gururla gülümsemesine engel olamadı.</p>

  <p>— Luc Soubeyras ölümden döndü, bu gerçek. Buraya getirildiğinde kalbi durmuştu. Eğer onu hayata döndürebildiysek, bu sadece bazı lehte durumların bir araya gelmesiyle oldu.</p>

  <p>Not defterimi ve kalemimi çıkardım.</p>

  <p>— Bana açıklayın, lütfen.</p>

  <p>Doktor ellerini ceplerine soktu ve bahçeye doğru birkaç adım attı. Neredeyse otuz derecelik bir açıyla kambur duruyordu. Arkasından yürüdüm.</p>

  <p>— İlk lehte durum, diye devam etti. Akıntı onu birkaç metre sürüklemiş ve başını bir kayaya vurmuş. Ardından bayılmış.</p>

  <p>— Bunun neresi lehte?</p>

  <p>— İnsan suya daldığında, önce nefesini tutar, intihar etmek istediğinde bile. Sonra, kandaki oksijen azalır ve ağzını açar; bu bir reflekstir, karşı konulamaz. Böylece birkaç saniye içinde insan boğulur. Bu duruma gelmeden hemen önce Luc bayılmış. Ağzını açmaya vakti olmamış. Ve ciğerlerine su dolmamış.</p>

  <p>— Yine de boğulmuş ama, değil mi?</p>

  <p>— Hayır. Bir tür apne. Bu durumda vücut doğal olarak kan dolaşımını yavaşlatır ve hayati organlara yöneltir, yani kalbe, akciğerlere beyne.</p>

  <p>— Bir tür kış uykusu gibi yani?</p>

  <p>— Kesinlikle. Bu durum soğuk suyun etkisiyle biraz daha artmış. Luc'ün ciddi bir hipotermisi vardı. İlkyardım ekibi ateşini ölçmüş, 34 derecenin altındaymış. Bu soğuk örtüsü sayesinde vücut kalan oksijeni son derece idareli kullanmış.</p>

  <p>Hâlâ not alıyordum.</p>

  <p>— Size göre suyun altında ne kadar kalmış olabilir?</p>

  <p>— Söylemek imkânsız. İlkyardım ekibine göre gittiklerinde kalp henüz durmuş.</p>

  <p>— Kalp masajı yapmışlar mı?</p>

  <p>— Hayır. Bereket versin ki hayır. Bu, Luc'ün içinde bulunduğu elverişli koşulu ortadan kaldırabilirdi. Onu buraya getirmeyi tercih etmişler. Benim özel bir teknik deneyeceğimi biliyorlardı.</p>

  <p>— Ne tekniği?</p>

  <p>— Beni izleyin.</p>

  <p>Doktor kapıdan çıktı, sonra içeri girmeden önce modern bir bina boyunca ilerledi. Cerrahi bölümü. Beyaz koridorlar, çarpma kapılar, kimyasal kokular. Yeni bir kapı. Artık hiçbir malzemenin olmadığı tamamen boş bir salondaydık. Sadece, duvara dayanmış, küçük tekerlekler üzerine monte edilmiş bir konsol yüksekliğinde, kübik bir cihaz vardı. Doktor cihazı çekti, sonra bana doğru çevirdi, üzerinde sıra sıra düğmeler vardı.</p>

  <p>— İşte bir "baypas" makinesi. Yani "vücut dışı dolaşım" cihazı. Önemli bir cerrahi müdahale öncesinde hastanın vücut ısısını düşürmede kullanıyoruz. Kan cihazdan geçiyor, birkaç derece soğutulduktan sonra yeniden vücuda enjekte ediyoruz. Bu işlemi yapay bir hipotermi elde etmek için birkaç kez uyguluyoruz, bu da anestezide en iyi sonucu almamızı sağlıyor.</p>

  <p>Adamın nereye varmak istediğini anlamadan sürekli yazıyordum.</p>

  <p>— Luc Soubeyras buraya getirildiğinde, İsviçrelilerden ithal ettiğimiz yeni tekniği uygulamaya karar verdim. Cihazı ters yönde çalıştırmak; makineyi, kanı soğutmakta değil, ısıtmakta kullanacaktım.</p>

  <p>Gözlerimi not defterimden ayırmadan, cümlesini ben tamamladım.</p>

  <p>— Ve işe yaradı.</p>

  <p>— Hem de yüzde yüz. Luc Soubeyras hastaneye getirildiğinde vücut ısısı 32 dereceydi. Üç dolaşımdan sonra 35 dereceye ulaştık. 37 derecede kalbi atmaya başladı, çok yavaş.</p>

  <p>Başımı kaldırdım:</p>

  <p>— Bu zaman zarfında ölü olduğunu mu, söylemek istiyorsunuz?</p>

  <p>— Hiç şüpheniz olmasın.</p>

  <p>— Bu süre tahmini olarak ne kadar?</p>

  <p>— Söylemesi zor. Ama, aşağı yukarı yirmi dakika.</p>

  <p>Aklıma bir ayrıntı geldi:</p>

  <p>— İlkyardım ekibinin müdahalesi çok hızlı olmuş. Ekip Chartres'dan gelmiyor muydu?</p>

  <p>— İşte pozitif bir etken daha. Nogent-le-Rotrou bölgesinden gelen yanlış bir çağrıya gitmişler. Jandarma telefon ettiğinde olay mahalline birkaç dakikalık uzaklıktaymışlar.</p>

  <p>Bir iki satır bir şeyler daha çiziktirdim sonra fizyolojik etkilerini sordum:</p>

  <p>— Anlamadığım bir şey var. Beyin ancak birkaç dakika oksijensiz kalabilir. Yirmi dakikalık bir ölümün ardından beyin nasıl eski fonksiyonlarına kavuşabilir ki?</p>

  <p>— Bakın beyin bu durumda rezervleri kullanır. Benim düşünceme göre Soubeyras klinik olarak ölü olduğu sırada beyni oksijensiz kalmadı.</p>

  <p>— Yani Luc uyandığında vücudunda herhangi bir sekel kalmayacak mı?</p>

  <p>Adam yutkundu. Çıkıntılı bir ademelması vardı.</p>

  <p>— Kimse bu soruya cevap veremez.</p>

  <p>Luc tekerlekli bir sandalyeye oturmuş, ağır çekim hareketler yapıyordu. Benzim atmış olmalıydı. Doktor kibarca omzuma vurdu:</p>

  <p>— Gelin. Burası oldukça sıcak.</p>

  <p>Dışarıda soğuk hava beni kendime getirdi. Yaşlılar yemeklerini bitirmişti. Zombiler gibi ağır ağır geziniyorlardı. Sordum:</p>

  <p>— Sigara içebilir miyim?</p>

  <p>— Elbette.</p>

  <p>İlk nefes moralimi düzeltti. Bir sorum daha kalmıştı:</p>

  <p>— Bana bir madalyadan, bir zincirden söz ettiler...</p>

  <p>— Kim?</p>

  <p>— Bahçıvan. Luc'ü sudan çıkaran adam.</p>

  <p>— İlkyardım ekibi sımsıkı kapalı avucunda bir madalya bulmuş, doğru.</p>

  <p>— Onu sakladınız mı?</p>

  <p>Doktor elini önlüğünün cebine soktu:</p>

  <p>— Cebimde duruyor.</p>

  <p>Cisim mat bir parlaklıkla adamın avucunda ışıldıyordu. Çok eski görünümlü, yıpranmış bronz bir paraydı. Eğildim. İlk bakışta ne olduğunu anladım.</p>

  <p>Madalyonun üzerine, melekler prensi, İsa'nın sancaktarı, İblis'e karşı üç kez zafer kazanmış Başmelek Aziz Mikail'in resmi kazınmıştı. Jacques de Voragine'in <i>Légende Dorée'</i>si üslubunda tasvir edilmişti, kahraman zırhlıydı ve sağ elinde adaletin kılıcı, sol elindeyse İsa'nın kargısı vardı. Sağ ayağıyla ejderi eziyordu.</p>

  <p>Doktor hâlâ konuşuyordu, ama artık onu dinlemiyordum. Yuhanna'nın Vahyi'nin sözcükleri kafamın içinde çınlıyordu:</p>

  <blockquote style="margin: 20px 0 20px 40px; border: none; padding: 0px;">
    <p>Ve gökte cenk oldu. Mikail ve kendi melekleri ejderle cenk etmek için çıktılar; ve ejder ve kendi melekleri cenk ettiler. Ve galip olmadılar ve gökte artık onların yeri bulunmadı. Ve İblis ve Şeytan denilen büyük ejder, bütün dünyayı saptıran eski yılan yeryüzüne atıldı ve onun melekleri kendisiyle beraber atıldılar.</p>
  </blockquote>

  <p>Gerçek çok açıktı.</p>

  <p>Cehenneme düşmeden önce Luc şeytana karşı kendini korumuştu.</p>
</body>
</html>
