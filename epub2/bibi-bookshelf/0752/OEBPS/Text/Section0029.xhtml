<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>25</h2>

  <p>45 kalibrelik Glock 21 marka bir otomatik tabanca.</p>

  <p>Çukur uçlu on altı mermilik üç şarjör.</p>

  <p>İki kutu zırhlı ve yarı zırhlı mermi.</p>

  <p>Çelik yelekleri delebilen cephaneler.</p>

  <p>İnsanı felç eden bir gaz bombası.</p>

  <p>Ağzı tırtıllı bir komando bıçağı.</p>

  <p>Gerçek bir savaş donanımı. Polis kimliğiyle veya kimliksiz, yasal veya değil, kendimi en kötüye hazırlamalıydım. Silahlarımı, sugeçirmez malzemeden yapılmış siyah çantalara, gömleklerimin, kazaklarımın ve çoraplarımın arasına yerleştirdim. Elbise taşıyıcısına iki kışlık takım, rasgele seçtiğim birkaç kravat koydum. Ayrıca eldiven, bir bere ve iki süveter aldım. Önceden bir tahminde bulunmak zordu; ama uzun süre Jura'da kalacağımı da hesaba katmam gerekirdi.</p>

  <p>Giysilerin arasına dizüstü bilgisayarımı, bir dijital fotoğraf makinesi, bir Streamlight el feneri ile olay yeri inceleme ekipleri tarafından kullanılan parmak izi ve örnek almaya yarayan bir kit de koydum.</p>

  <p>Tüm bunlara internetten indirdiğim bölgeyle ilgili bir belgeyi ve Luc'ün en son resimlerinden birini de ekledim. Ve tabii ki bir Kitabı Mukaddes ile Aziz Augustinus'un <i>Confessiones'</i>ini ve Aziz Juan de la Cruz'un <i>Subida del Monte Carmelo'</i>sunu da unutmadım. Yolculuklarda bu üç kitabı hep yanımda bulundururdum.</p>

  <p><br /></p>

  <p><b>Saat 19:00.</b></p>

  <p>Biraz romla tatlandırılmış son bir kahve ve hareket.</p>

  <p>Hemen çevreyoluna bağlanan bulvara çıkmadım. Önce Sen, Cité Köprüsü, ardından Rive Gauche, Saint-Jacques Sokağı. Yağmur yeniden başlamıştı. Paris yeni verniklenmiş bir tablo gibi parlıyordu. Sokak lambalarının maviliğinde şehre bir tür sabırsızlık, bir kıpır kıpırlık hâkimdi.</p>

  <p>Gay-Lussac Sokağı'nı geçtikten hemen sonra, sola, Abbé-de-L'Épée Sokağı'na park ettim. Çantalarımı bagaja koyup kilitledim ve Saint-Jacques du Haut-Pas Kilisesi'ne doğru yürüdüm.</p>

  <p>Kilise asfalt yerine parketaşı döşenmiş kaldırımın hemen kenarındaydı. Yan kapıyı itip içeri girdim. Haç çıkardım, artık mekânın tertemiz, yumuşak ve ahenkli aydınlığındaydım. Günün bu saatinde bile, yanan ampullerin ışığı altında kilise sanki güneş ışınlarıyla aydınlanıyormuş gibi berraktı.</p>

  <p>Ayak sesleri duydum. Peder Stéphane avizelerin ışıklarını söndürmek için düğmeleri çevire çevire ilerliyordu. Her akşam bu ritüeli yerine getirirdi. Onunla Paris Katolik Üniversitesi'nde tanışmıştım, o zamanlar teoloji profesörüydü. Emekli olunca, ona bu kiliseyi tahsis etmişler, böylece o da aynı mahallede kalma imkânı bulmuştu. Biri olduğunu fark etti:</p>

  <p>— Kim o?</p>

  <p>Kolonun arkasından çıktım:</p>

  <p>— Sana merhaba demeye geldim. Daha doğrusu hoşça kal demeye. Seyahate çıkıyorum.</p>

  <p>Yaşlı adam beni tanıdı ve gülümsedi. Yuvarlak bir kafası ve yine yuvarlak gözleri vardı. Kocaman gözbebekleri haylaz bir çocuğunkileri andırıyordu. Bir lambayı daha söndürerek bana doğru yaklaştı.</p>

  <p>— Tatile mi?</p>

  <p>— Sence?</p>

  <p>Koltukları göstererek oturmamı işaret etti. o da, bir dua iskemlesi alarak, sıranın dışına, tam karşıma yanlamasına oturdu. Gülümsemesi yüzüne sıcaklık yayıyordu.</p>

  <p>— Haydi bakalım, dedi ellerini birbirine vurarak. Seni hangi rüzgâr attı?</p>

  <p>— Luc'ü hatırlıyor musun? Luc Soubeyras'yı?</p>

  <p>— Elbette.</p>

  <p>— İntihar etti.</p>

  <p>Suratı asıldı. Yuvarlak gözlerini kapatıp açtı:</p>

  <p>— Mat, evladım, senin için elimden hiçbir şey gelmez.</p>

  <p>Rahip buraya gelişimi yanlış anlamıştı. Ondan Hıristiyan usullerine uygun bir cenaze merasimi isteyeceğimi sanmıştı.</p>

  <p>— Yok, hayır. Luc ölmedi. Kendini suda boğmaya kalkıştı, ama şu an komada. Ne zaman çıkacağı bilinmiyor. Şansı yüzde elli-elli.</p>

  <p>Başını, kınar gibi ağır ağır salladı.</p>

  <p>— Eğer bu denli gözü dönmüşse, diye mırıldandı. Her zaman altında bir şeyler vardır...</p>

  <p>— İnançlı biriydi.</p>

  <p>— Hepimiz inançlıyız. Luc'ün tehlikeli düşünceleri vardı. Tanrı öfkeyi ve fanatizmi reddeder.</p>

  <p>— Neden intihara teşebbüs ettiğini sormayacak mısın?</p>

  <p>— Böyle bir eylemi anlamak mümkün mü? Biz bile, çoğunlukla bu ruhları günahlarından arındırmayı başaramıyoruz...</p>

  <p>— Bir soruşturma nedeniyle intihara teşebbüs ettiğini düşünüyorum.</p>

  <p>— Bunun senin seyahatinle bir ilgisi var mı?</p>

  <p>— Luc'ün başladığı işi bitirmek istiyorum. Bu benim için onun anlamanın tek yolu.</p>

  <p>— Tek sebep bu olmamalı.</p>

  <p>Stéphane içimi okuyordu. Kısa bir suskunluğun ardından devam ettim:</p>

  <p>— Onun izinden gitmek istiyorum. Soruşturmasını tamamlamak. Sanıyorum... Yani gerçeği bulabilirsem Luc'ün komadan çıkacağına inanıyorum.</p>

  <p>— Batıl itikatlar mı edindin?</p>

  <p>— Onu bataklıktan kurtarabileceğimi hissediyorum. Karanlığın içinden çekip alabileceğimi.</p>

  <p>— Bana bu soruşturmayı onun tamamlamadığını söyleyen sen değil misin? Karamsarlığa kapılması da bunun sonucu öyle değil mi?</p>

  <p>— Onu kurtarabilirim, diye cevap verdim, inatçı bir ses tonuyla.</p>

  <p>— Sadece Babamız onu kurtarabilir.</p>

  <p>— Elbette. Tarz değiştirdim. Şeytan'a inanır mısın?</p>

  <p>— Hayır, diye cevapladı, tereddütsüz. Kadiri mutlak bir Tanrı'ya inanırım. Gücünü paylaşmayan bir Yaradan'a. Şeytan yoktur. Var olan Rabb'in bize bahşettiği özgürlük ve bizim gereksiz israfımızdır.</p>

  <p>Sessizliğimi korudum. Stéphane bana doğru eğildi ve çocuk paylar gibi bir ses tonuyla devam etti:</p>

  <p>— Bana danışıyormuş gibi yapıyorsun, ama sen zaten her şeyden eminsin. Bana sormak istediğin başka bir şey var mı?</p>

  <p>Sandalyemde kımıldandım:</p>

  <p>— Günah çıkarmak istiyorum.</p>

  <p>— Şimdi mi?</p>

  <p>— Şimdi.</p>

  <p>Tütsünün, sandalye hasırlarının örüldüğü sorgunun kokusunu büyük bir zevkle soluyor, seslerimizin çınlamasının tadını çıkarıyordum. Burası bir ikrar ve günahlardan arınma mekânıydı.</p>

  <p>— Beni izle.</p>

  <p>— Burada olmaz mı?</p>

  <p>Stéphane kaşlarını çattı, şaşırmıştı. Babacan, yumuşak görünümünün altında, yobazlık sınırında bir muhafazakârlık vardı. Teoloji dersleri verdiği dönemde, bu ilk bakışta anlaşılmayan yanını hep sergilemişti. Yine de, bu akşam fazla tepkisel davranmamıştı. Gözlerini kapadı, ellerini birleştirdi ve "Babamız" diye mırıldanmaya başladı. Ben de onu taklit ettim.</p>

  <p>Sonra bana doğru eğildi ve ruhani bir sesle konuştu:</p>

  <p>— Seni dinliyorum.</p>

  <p>Doudou'dan, Rungis'de olanlardan, yalanlarından ve dümenlerinden söz ettim. Afrikalılara ait gece kulüplerinden, buraların bende uyandırdığı arzulardan bahsettim. Foxy'yi, onun temsil ettiği iğrenç gerçeği ve onunla yapmak zorunda kaldığım anlaşmayı anlattım. Bir kötülüğe engel olmak için başka bir kötülüğü görmezden gelmenin çok daha ciddi ve iğrenç olduğunu söyledim.</p>

  <p>Luc'ü görmekten korktuğumu itiraf ettim; yola çıkmadan önce hastaneye uğrama gücünü kendimde bulamamıştım. Ayrıca Laure'u, annemi ve bu sabah şapelde gördüğüm polisleri küçümsediğimi söyledim.</p>

  <p>Stéphane gözleri kapalı bir şekilde dinliyordu. Bunları söylerken hâlâ günah işlemekte olduğumun farkına vardım. Pişmanlıklarım samimi değildi; paylaşmayı, açık olmayı gerektiren bu anın tadını çıkarıyordum. Tövbe etmek, vicdan azabı çekmek yerine hâlâ haz alıyordum.</p>

  <p>— Hepsi bu kadar mı? diye sordu.</p>

  <p>— Yeterli değil mi?</p>

  <p>— Sen mesleğini yapıyorsun, öyle değil mi?</p>

  <p>— Bu bir mazeret değil.</p>

  <p>— Bu günahın ve kayıtsızlığın tembelliğinde yok olup gitmek için bir mazeret olabilirdi. Ama bana öyle geliyor ki sen bu durumdan oldukça uzaksın.</p>

  <p>— Demek bağışlandım. Parmağımı şıklattım. Böyle bir anda, ha!</p>

  <p>— Alaycılığı bırak. Beraber bir dua okuyalım.</p>

  <p>— Ben seçebilir miyim?</p>

  <p>— Alakart değil, evladım. Gülümsedi. Hangi duayı istiyorsun?</p>

  <p>Mırıldandım:</p>

  <blockquote style="margin: 20px 0 20px 40px; border: none; padding: 0px;">
    <p>Hayatım bir an, geçici bir zaman<br />
    Hayatım bir gün sadece<br />
    Benden uzaklaşan, kaçan.</p>
  </blockquote>

  <p>— Thérèse de Lisieux mü?</p>

  <p>Yeniyetmelik dönemlerimizde, Luc'le birlikte, Hıristiyan tarihinin ünlü kadınlarını küçümserdik. Avilalı Azize Teresa, histerikti. Sainte Thérèse de Lisieux, saf. Hildegarde von Bingen, meczup... Ama yaşla birlikte, onları yavaş yavaş keşfetmeye başlamış ve etkileri altına girmiştim. Thérèse de Lisieux'nün saflığı, masumluğu onun en özlü ve en güzel yanıydı. Sade ve yalın bir Hıristiyan...</p>

  <p>— Pek doğru bir seçim sayılmaz, dedi Stéphane. Ama eğer istiyorsan...</p>

  <p>Fısıltı halinde söylemeye başladı:</p>

  <blockquote style="margin: 20px 0 20px 40px; border: none; padding: 0px;">
    <p>Hayatım bir an, geçici bir zaman<br />
    Hayatım bir gün sadece<br />
    Benden uzaklaşan, kaçan<br />
    Seni sevmek için Yüce Rabbim yeryüzünde<br />
    Sadece bugünüm var!</p>
  </blockquote>

  <p>Devamında ona katıldım:</p>

  <blockquote style="margin: 20px 0 20px 40px; border: none; padding: 0px;">
    <p>Ah! Yüce İsa, seni seviyorum!<br />
    Sende aydınlanıyor ruhum.<br />
    Tek bir gün için gönlüme hâkim ol!<br />
    Bana bahşet gülümsemeni<br />
    Sadece bugün var!</p>
  </blockquote>

  <p>Rahibin yorgun ve yıpranmış yüzü ile sabırsız insan ruhunu ferahlatan kelimeler arasındaki karşıtlık yüzünden gözlerim dolmuştu. Son kelimeleri söylerken başımı öne eğdim. Rahip alnıma haç işareti yaptı.</p>

  <p>— Huzur içinde git, oğlum.</p>

  <p>Birden, buraya, bu kiliseye ne aramaya geldiğimi anladım. Bir tür öngörüydü bu. Son zamanlardaki hata ve günahlarım için değil, gelecektekiler için bir aklanma...</p>

  <p>Stéphane tanıdık, dost bir ses tonuyla konuştu; sanki o da anlamıştı.</p>

  <p>— Senin için yapabileceklerim bu kadar. İyi şanslar.</p>
</body>
</html>
