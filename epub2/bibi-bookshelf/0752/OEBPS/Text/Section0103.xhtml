<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>95</h2>

  <p>— Daha açık olabilir misiniz?</p>

  <p>— Nehrin kenarındayım.</p>

  <p>— Ne yapıyorsunuz?</p>

  <p>— İlerliyorum. Ağırlıklar orada.</p>

  <p>— Hangi ağırlıklar?</p>

  <p>— Taş ağırlıklar. Kemerimde. Suya giriyorum.</p>

  <p>Her duyguyu hissediyordum. Soğuk iliklerime işliyordu. Ama aslında iliklerime kadar işleyen Luc'ün fanatizmiydi. Aralık 2000'de, Lilas'daki başarısız bir suçüstünden dönerken onu arabasında görmüştüm, bana Aziz Juan de la Cruz'dan bir alıntı yapmıştı: <i>"Ölmemek için ölüyorum."</i> Son kurban. Şeytan'la son randevu.</p>

  <p>— Neler hissediyorsunuz?</p>

  <p>— Hiçbir şey.</p>

  <p>— Nasıl yani?</p>

  <p>— Soğuk her şeyi yok ediyor.</p>

  <p>— Devam ediniz.</p>

  <p>— Vücudum suyun içinde hissizleşiyor. Ölmek üzereyim.</p>

  <p>— Sesimi takip ediniz, Luc. Bana olanları tasvir ediniz.</p>

  <p>Kısa bir sessizlikten sonra Luc mırıldandı:</p>

  <p>— Ben... ben hiçbir şey hissetmiyorum.</p>

  <p>— Daha yüksek sesle, lütfen.</p>

  <p>— Nehir bana doğru geliyor. Su ağzımı yalıyor. Ben...</p>

  <p>Luc, sanki suyun boğazına kaçmasını engellemek ister gibi dudaklarını ısırdı. Yeniden sessizlik. Kabinde gerilim artıyordu. Her birimiz onunla birlikte suya gömülüyorduk.</p>

  <p>— Luc, bizimle birliktesiniz.</p>

  <p>Sessizlik.</p>

  <p>— Luc!</p>

  <p>Hiç hareket etmiyordu. Kabloların, tellerin altında yüz hatları taşlaşmış, kireç gibi bembeyaz olmuştu. Zucca, Thuillier'ye döndü, kulağına takılı mikrofona konuştu:</p>

  <p>— Kaç oldu?</p>

  <p>Nörolog, bir deniz dibi sonarı gibi "bip" sesleri çıkaran monitöre bir göz attı:</p>

  <p>— 38. Eğer kalp ritmi düzelmezse, bırakıyoruz.</p>

  <p>Zucca yeni bir denemede bulundu:</p>

  <p>— Luc, bana cevap veriniz!</p>

  <p>Thuillier konsoldaki mikrofona doğru eğildi:</p>

  <p>— 32. Durduruyoruz. Bırakın... Kahretsin!</p>

  <p>Nörolog kapıya doğru yöneldi ve salona geçti. Herkesin bakışları kontrol monitöründeydi, ekrandaki dalgalanmaların yerini düz bir çizgi almıştı ve sürekli bir ıslık sesi duyuluyordu. Luc zihninde ölümünü yeniden yaşamış ve bir kez daha ölme noktasına gelmişti.</p>

  <p>Hemşireler de Thuillier'nin peşinden salona girmişti. Hepsi tekerlekli masanın çevresinde toplanmıştı. Nörolog, Luc'ün koltuğuna bakarak, hemşirelere bağırdı:</p>

  <p>— Adrenalin, 200 miligram.</p>

  <p>Zucca Luc'e doğru eğilmişti. Sürekli yineleyip duruyordu:</p>

  <p>— Bana cevap veriniz, Luc. Sesimi takip ediniz!</p>

  <p>Kabinde, elektrokardiyogram bir çaydanlık gibi ıslık çalmaya devam ediyordu. Önlüklerin hışırtısı mikrofonlardan bize kadar ulaşıyordu. Biz de kabinde ne yapacağımızı bilmez bir halde dolanıp duruyorduk. Zucca bağırdı:</p>

  <p>— LUC! BANA CEVAP VERİNİZ!</p>

  <p>Thuillier bir omuz darbesiyle onu kenara itti:</p>

  <p>— Çekil. Tanrım, kaybediyoruz! Enjeksiyon, çabuk!</p>

  <p>Bir hemşire şırıngayı doktora uzattı, diğerinin ellerinde elektroşok makinesinin vantuzları vardı. Thuilier sövüp sayıyordu:</p>

  <p>— Tanrı'nın cezası... Başaramadın, ölüyor.</p>

  <p>Zucca hâlâ Luc'ün üzerine eğilmiş haldeydi, bileklerine yapışmıştı:</p>

  <p>— LUC! BANA CEVAP VERİNİZ!</p>

  <p>— Buradayım.</p>

  <p>Hepimiz donduk. Zucca, Luc'ün üzerine eğilmiş halde; Thuillier, şırıngası havada; hemşireler, ağızları açık bir şekilde. Kabinde, elektrokardiyogramın bipleri yeniden başlamıştı. Hipnozcu soluk soluğaydı:</p>

  <p>— Luc, beni... beni duyuyor musunuz?</p>

  <p>Hemen cevap vermedi. Başı arkaya kaykılmıştı, görünmüyordu. Derinden bir ses duyuldu:</p>

  <p>— Sizi duyuyorum.</p>

  <p>Zucca, kabine dönmesi için Thuillier'ye işaret etti. Nörolog istemeye istemeye salondan çıktı. Hemşireler ellerindekileri sessizce tekerlekli masaya bıraktılar ve Thuillier'nin peşinden salondan çıktılar. Herkes kabindeki yerini almıştı. Hipnoz yeniden başlıyordu.</p>

  <p>— Neredesiniz, Luc? Neredesiniz... yani şu anda?</p>

  <p>— Bedenimi terk ettim.</p>

  <p>Ses sanki çok uzaktan geliyordu. Zucca cevap vermedi. Şüphesiz kafasını toplamaya çalışıyor ve bizlerle aynı sonuca varıyordu. Ölüme Yakın Deneyim başlamak üzereydi.</p>

  <p>— Ne görüyorsunuz?</p>

  <p>— Kendimi... kendimi görüyorum. Suyun dibinde. Bir kayaya doğru sürükleniyorum.</p>

  <p>— Neler hissediyorsunuz? Yani vücudunuzu terk ettikten sonra, demek istiyorum?</p>

  <p>— Havada asılı gibiyim, sanki yüzüyorum. Yerçekimi yok. Bir ışık görüyorum.</p>

  <p>— Işığı tanımlayınız.</p>

  <p>— Beyaz. Geniş. Sonsuz.</p>

  <p>Kabinde bir rahatlama oldu. Işık, "klasik" bir sanrının işareti. Kâbus sona eriyordu.</p>

  <p>Ancak Luc birden doğruldu:</p>

  <p>— Kayboluyor... Ben... Alçak sesle konuşmaya başlamıştı. Sadece bir nokta... Bir topluiğne başı... Tünelin ucunda... Ondan uzaklaştığımı hissediyorum, büyük bir hızla... Ben...</p>

  <p>Luc hırıltılı bir ses çıkardı. Sesi cızırtılıydı:</p>

  <p>— Uzaklaşıyorum... Her yer karanlık... Ben... Hayır, bekleyin...</p>

  <p>Zorlukla yutkundu. Kafasını sağdan sola çevirdi, kesik kesik nefes alıyordu, acı çekiyor gibiydi.</p>

  <p>— Işık geri geliyor... Kırmızı...</p>

  <p>— Daha iyi bakınız... Bu ışığı tanımlayınız.</p>

  <p>— Donuk... Belirsiz... Canlı.</p>

  <p>— Nasıl?</p>

  <p>— Yanıp sönüyor...</p>

  <p>— Bir far, bir sinyal gibi mi?</p>

  <p>— Hayır... Çarpıyor... Bir kalp gibi...</p>

  <p>Kabinde derin bir sessizlik vardı. Hepimiz etkilenmiştik. İçerideki basınç camı patlatabilecek kadar artmıştı. Gözlerim, Luc'ün parmağının çevresindeki parlak kırmızı ışığa takıldı. Sanki sözünü ettiği ışığı somutlaştırıyordu.</p>

  <p>— Beni çağırıyor... Işık beni çağırıyor...</p>

  <p>— Siz ne yapıyorsunuz?</p>

  <p>— Ona doğru gidiyorum. Bir koridorun içinde havada yüzüyorum.</p>

  <p>— Koridor. Onu bana tarif ediniz.</p>

  <p>— Duvarları canlı.</p>

  <p>— Yani?</p>

  <p>Luc alaycı bir kahkaha attı, sonra sırtı acıyormuş gibi arkaya doğru kasıldı:</p>

  <p>— Duvarlar... Duvarlar yüzlerden oluşmuş... Karanlığa sinip gizlenmiş yüzler, saldırmaya hazır... Acı çekiyorlar...</p>

  <p>— Çığlıklarını duyuyor musunuz?</p>

  <p>— Hayır. İnliyorlar... Canları yanıyor... Ağızları yok. Yaralar var...</p>

  <p>Dante'nin dizelerini düşündüm: <i>"Bitmez tükenmez iniltilerin duyulduğu acı dolu felaketler vadisi..."</i> Vatikan'daki tanık ifadelerini düşündüm. Luc amacına ulaşmıştı, cehennemi bir NDE yaşayarak. Bir Işıksız olmuştu.</p>

  <p>— Hâlâ kırmızı ışığı görüyor musunuz? diye ısrarla sordu Zucca.</p>

  <p>— Yaklaşıyor.</p>

  <p>— Ya şimdi?</p>

  <p>Luc cevap vermedi. Alnında biriken terler parlıyordu.</p>

  <p>— Luc, ne görüyorsunuz?</p>

  <p>Sanki kabinin içine bir koku yayılıyordu. Kâfur ve bok karışımı, yakıcı bir ilaç kokusu. Hemen tanıdım; Malaspina'daki Agostina'nın kokusu. Luc yeniden bir kahkaha attı. Psikiyatr sesini yükseltti:</p>

  <p>— Ne görüyorsunuz?</p>

  <p>Luc, sanki bir şeye dokunmak ister gibi elini uzattı. Sesi iyice kısılmıştı, zorlukla duyuluyordu:</p>

  <p>— Kırmız ışık... Bir duvar. Buz... Veya lav... Bilmiyorum. Arkasında kımıldayan şekiller var...</p>

  <p>— Nasıl şekiller?</p>

  <p>— Gidip geliyorlar, duvara çok yakınlar. Sanki... Sanki yüzüyorlar... buz gibi bir suyun içinde. Altında yakıcı, çok sıcak bir şeyin olduğunu da hissediyorum, sanki bir kraterin içi gibi...</p>

  <p>Katıksız bir acıyı içeren buzdan bir kabuk. Can çekişen ruhları barındıran kırmızı bir magma. Luc'un krateri, sanki sonsuz, zamana bağlı olmayan ve dolup taşan bir dünyaya açılan bir kapıydı. Bu dünya cehennem miydi?</p>

  <p>— Bana ne gördüğünüzü anlatınız. Parça parça bile olsa. Ayrıntılar.</p>

  <p>— Görüyorum... bir yüz... Yanıyor. Isısını hissediyorum, ben...</p>

  <p>— Bana yüzü tasvir ediniz, Luc. Dikkatinizi toplayın!</p>

  <p>— Yapamıyorum. Sıcağı ve soğuğu hissediyorum. Ben...</p>

  <p>— Sesimi izleyiniz ve gördüğünüz şeye yoğunlaşınız.</p>

  <p>Luc koltuğunda kıvranıyordu. Kafasının çevresindeki kablolar titreşiyordu. Yüzünde tikler oluşuyor, korkuyla yerinden sıçrıyordu.</p>

  <p>— Sesimi takip ediniz, Luc!</p>

  <p>— Gözler... Buzun arkasında kızarmış gözler var... Luc ağlamak üzereydi. Suratı... Yaralı... Kan görüyorum... dudakları parçalanmış... elmacıkkemikleri yarılmış... Ben...</p>

  <p>— Devam ediniz. Hep benim sesimi izleyiniz.</p>

  <p>Kafası arkaya devrildi, ölü gibi hareketsizdi.</p>

  <p>— Luc!</p>

  <p>Gözleri açıktı. Yanaklarından yaşlar süzülüyordu. Ama gülüyordu da. Acı çekiyor, hatta korkuyormuş gibi bir hali yoktu. Yüz hatlarında bir ferahlama vardı. Rönesans dönemi aziz portrelerini andırıyordu, başlarının üzerinde hale bulunan azizleri.</p>

  <p>— Ne oluyor?</p>

  <p>Katıla katıla gülmeye başladı, kötücül bir gülüştü bu.</p>

  <p>— O burada.</p>

  <p>Sanki odanın içine ne olduğu anlaşılmayan bir koku girmişti. Çürük kokusu sanki gitgide yoğunlaşıyordu. Diğerlerine baktım. Corine Magnan titriyordu. Levin-Pahut ensesini ovalamaya başlamıştı. Rahip Katz, şeytan çıkarıcı, <i>Roma Kilisesi Ritüeli'</i>ni açmaya hazırlanıyordu.</p>

  <p>— Luc, o kim? Kimden söz ediyorsunuz?</p>

  <p>— Bu tür sorular sormayın.</p>

  <p>Luc'ün sesi yeniden değişmişti. Bir hırıltıyı andırıyordu. Psikiyatr ısrarla sormaya devam ediyordu:</p>

  <p>— Gördüğünüz şeyi bana tanımlayınız.</p>

  <p>Luc sırıttı, çenesi aşağı düşmüştü. Tepesine dikilmiş Zucca'ya nefret dolu gözlerle bakıyordu:</p>

  <p>— Size söyledim; bu tür sorular sormayın.</p>

  <p>Zucca biraz daha eğildi. Gerçek savaş başlıyordu:</p>

  <p>— Seçme şansınız yok, Luc. Sesimi takip ediniz ve buz veya lav katmanının ardında gördüğünüzü bana tasvir ediniz.</p>

  <p>Luc suratını astı. Yüzü şimdi çirkin, soğuk ve iticiydi. Yüz hatlarına düşmanca bir ifade yerleşmişti.</p>

  <p>— Sadece buz, dedi solur gibi.</p>

  <p>— Başka?</p>

  <p>— Koridor. Sadece koridor. Karanlık. Çıplak.</p>

  <p>— İçinde bir şey var mı?</p>

  <p>— Bir adam.</p>

  <p>— Nasıl bir adam?</p>

  <p>Yavaşça fısıldadı:</p>

  <p>— Yaşlı bir adam.</p>

  <p>Zucca, bizden tarafa, cama doğru baktı. Yüzünde şaşkın bir ifade vardı. Biz de, ne olduğunu anlamamıştık. Hepimiz Şeytan'ın bildik görüntüsünü duymayı bekliyorduk: boynuzlar, teke, çatallı bir kuyruk...</p>

  <p>— Nasıl giyinmiş?</p>

  <p>— Kapkara. Üzerinde siyah bir kıyafet var. Karanlıkla bütünleşmiş. Saçakları dışında.</p>

  <p>— Saçakları mı?</p>

  <p>— Parlıyor. Başının üstüde. Işıldayan, elektrik yayan saçları var.</p>

  <p>Kabinin içinde huzursuzluk artıyordu. Bok kokusu gitgide kendini daha fazla hissettiriyor, hava ağırlaşıyordu.</p>

  <p>— Yüzünü tarif ediniz.</p>

  <p>— Teni beyaz. Çok solgun. O bir albino.</p>

  <p>— Yüz hatları, neye benziyor:</p>

  <p>— Bir sırıtma. Suratı bir sırıtmadan ibaret. Dudakları... Dudakları dişetlerine kadar aralanmış. Beyaz dişetleri. Teni ışık görmemiş.</p>

  <p>Luc, şimdi mekanik bir sesle konuşuyordu. Soğuk ve duyarsız bir tonla.</p>

  <p>— Gözleri. Gözleri nasıl?</p>

  <p>— Buz gibi. Acımasız. Kanlı veya kor gibi kıpkırmızı, bilmiyorum.</p>

  <p>— Ne yapıyor? Hareketsiz mi?</p>

  <p>Luc yüzünü buruşturdu. Surat ifadesi koridordaki adamın bir yansıması gibiydi. Sanki ruhunun derinliklerindeki davetsiz misafirin yansıması.</p>

  <p>— Dans ediyor... Karanlıkta dans ediyor. Ve başının üstündeki saçlar parlıyor...</p>

  <p>— Ya Elleri? Ellerini görüyor musunuz?</p>

  <p>— Çengel gibi. Karnının üzerinde birleştirmiş. Sırıtan yüzüne, yamuk ağzına benziyor. Her şey onda son derece cansız. Luc gülümsedi. Ama dans ediyor... Evet, sessizce dans ediyor... Kötü onda vücut buluyor... Bu onun doğasında var...</p>

  <p>— Sizinle konuşuyor mu?</p>

  <p>Luc cevap vermedi. Vücudu yay gibi gerilmiş, boynunu uzatmıştı, sanki bir şeye kulak kabartır gibiydi. Ancak Zucca'yı dinlemiyordu, ama yaşlı adam kulağının dibinde bağırmaya devam ediyordu:</p>

  <p>— Size ne söyledi? Size söylediği şeyi tekrar ediniz.</p>

  <p>Luc, anlaşılmaz bir şeyler mırıldandı. Zucca sesini biraz daha yükseltti:</p>

  <p>— Tekrar ediniz. Bu bir emirdir!</p>

  <p>Luc, şiddetli bir acı çekiyormuş gibi kafasını kaldırdı. İhtilaç halindeydi. Sesi zorlukla çıktı:</p>

  <p>— Dina hou be'ovadâna. Ulur gibi bağırdı. DINA HOU BE'OVADNA!</p>

  <p>Kabinde herkes donup kalmıştı. Pis koku. Soğuk. Artık kimse yerinden kıpırdamıyordu. Herkes buradaki yabancı varlığı hissedebiliyordu, biliyorum.</p>

  <p>— Bunun anlamı nedir? diye sormaya çalıştı Zucca. Bu cümle ne anlama geliyor?</p>

  <p>Luc, bir deli gibi gülmeyi kesti, sesi duyulmaz oldu, sonra eski ciddi haline döndü. Kafası yeniden yana düştü, kendini kaybetmişti. Hipnozcu bir kere daha seslendi. Cevap yoktu. Seans sona ermişti, Luc'ün "gösterisi" bu anlamsız kelimelerle kapanmıştı.</p>

  <p>Zucca kulaklık mikrofonu tıklattı:</p>

  <p>— Bayıldı. Makineleri sökelim ve onu uyanma odasına alalım.</p>

  <p>Tek kelime etmeden, Thuillier ile hemşireler salona geçti. Diğerleri hâlâ kımıldamadan duruyordu. Sanki koku ve soğuk azalmıştı. Yerlerini bir uğultu almıştı. İnsanlar, rahatlamak, bir şeyleri paylaşmak için konuşuyorlardı. Ve özellikle de, acilen <i>gerçeğe</i> dönmek için.</p>

  <p>Konuşmalar arasında farklı bir mırıldanma duydum. Peder Katz, gözlerini, ellerinin arasında sımsıkı tuttuğu Ritüel'ine sabitlemiş, mırıldanıyordu: <i>"... Deus et Pater Domini nostri Jesu Christi invoco nomen sanctum tuum et elementiam tuam supplex exposco..."</i></p>

  <p>Yavaş hareketlerle, kabindeki konsolun ve makinelerin üzerine su serpiyordu.</p>

  <p>Her seferinde kutsal su.</p>

  <p>Şeytan kovucu rahip, şeytanın ardından temizlik yapıyordu.</p>
</body>
</html>
