<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>72</h2>

  <p>Lourdes eski paraların üzerindeki yıpranmış bir figür gibiydi.</p>

  <p>Tepelere çevrili, sivri kayalıkların etrafına inşa edilmiş bu kutsal şehir oldukça küçüktü. Her şey, daha çok çayı andıran bir nehrin yakınına sıkıştırılmıştı. Yüksek çan kulesiyle kocaman bazilikasına, modern ve büyük kiliselerine ve şapellerine rağmen, kostümü oynadığı role dar geliyor gibiydi. Bütün ibadet yerleri bu şehirde hep bir aradaydı. Lourdes, bir sığırı yutmuş kurbağaya benziyordu.</p>

  <p><br /></p>

  <p><b>Saat 09:00.</b></p>

  <p>Buraya daha önce de gelmiştim, yeniyetmeyken, okulla birlikte; Sèze, Lourdes'a birkaç kilometre mesafedeydi. O tarihten bu yana da bir daha uğramamıştım. Batıl inançların inançla eşit silahlarla savaştığı bu gürültülü yerden hiç hoşlanmıyordum. Bu tür mucizevi şehirleri aptallara, naif Hıristiyanlara ve umutsuzlara bırakmıştım. Ancak bu yargımı da yüksek sesle hiç dile getirmemiştim.</p>

  <p>Günlerden 1 kasımdı. Şehrin girişindeki park alanında onlarca araba vardı, Avrupa'nın çeşitli ülkelerine ait plakalar. Sezon kapanmadan önceki son Katolik yortusu için gelmişlerdi. Sanatçının son büyük konseri.</p>

  <p>Kiralık arabamı –yeni bir Audi– park ettim, artık göğe yükselmeye hazırdım! Biçimsiz ve dolambaçlı yollar, hava akımını bir baca gibi çekiyordu. Her yer çeşmeler ve musluklarla doluydu, tıpkı bir termal kenti gibi, ama heykeller ve sunaklar da vardı.</p>

  <p>Dükkânların vitrinleri hatıra eşyalarla dolup taşıyordu. Bakire Meryem heykelleri, mavi kemeri ve ayaklarının dibindeki iki sarı gülle Bernadette resimleri, yaklaşıp uzaklaştıkça gözlerini açıp kapayan İsa figürleri. Ve tabii ki, kaynaktan elde edilmiş çeşitli ürünler. Lourdes suyuyla doldurulmuş şişeler, Lourdes suyuyla yapılmış şekerlemeler, Meryem Ana biçiminde küçük şişeler...</p>

  <p>Şehirden bir uğultu yükseliyordu. İlahiler. Ayin başlamıştı. Biraz daha ilerledim, tepedeki bazilika ile Massabielle mağarasına doğru. Başpiskoposluk fazla uzakta olmamalıydı. İlk hedefim Lourdes piskoposu Monsenyör Perrier'yi sorgulamaktı. Ardından, Agostina'yı takip etmiş olan doktorla konuşmak için Tıbbi Müşahede Ofisi'ne gidecektim.</p>

  <p>Ayine geç kalmış birkaç kişinin yanından geçtim. Tekerlekli bir sandalyenin etrafında toplanmış aileler, hızlı hızlı yürüyen hemşireler, soluk soluğa kalmış, cüppeleri rüzgârda savrulan rahipler. Son sokağın ucundaki, ayin yerini bakar bakmaz fark ettim. Gözlerim doluverdi.</p>

  <p>Dev bazilikanın dibinde binlerce mümin hareketsiz duruyordu, bütün gözler, sarmaşıklar ve mumlarla kaplı, Meryem Ana'nın göründüğü mağaranın girişine çevriliydi. Pankartlar, dövizler havada şaklıyordu. <i>"Peregrinos de un ida", "Pilger für einen Tag", "Polka missa Katolik".</i></p>

  <p>Farklı tarikatlara mensup din adamları da vardı: siyah entarileriyle Benediktenler, ham bezden cüppeleriyle Cîteaux rahipleri, dazlak kafalarıyla Chartres keşişleri, kırmızı ve mavi haçlarıyla Saint-Trinité rahipleri. Gök mavisi çizgili beyaz tülleriyle Rahibe Teresa'nın savaşçı kızları veya diğer gruplara göre sayıca az da olsa, omuzlarında Kızılhaç bulunan siyah mantolarıyla, "görünmez nöbetçiler" de denilen, Kudüs Kutsal Mezar Kadınları.</p>

  <p>Kalabalık koro halinde <i>Ave Maria'</i>yı söylemeye başlamıştı. Evrensel bir inancın yükseldiği bu kalabalığı hayranlıkla seyrediyordum.</p>

  <p>İşi başından aşkınmış gibi görünen cüppeli bir adam önümden geçti. Sırtı ayine dönüktü. Şüphesiz bu şehrin rahibiydi. İşaret ettim.</p>

  <p>— Özür dilerim, piskoposun konutunu arıyorum.</p>

  <p>— Monsenyör Perrier mi?</p>

  <p>— Onu hemen görmem gerekiyor.</p>

  <p>Omzunun üstünden geriye, kiliseye doğru baktı.</p>

  <p>— Bugün biraz zor. Gördüğünüz gibi ayin var.</p>

  <p>Polis kimliğimi çıkardım:</p>

  <p>— Acil bir durum.</p>

  <p>Alnı kırıştı. Gerçekten umurunda değildi.</p>

  <p>— Ayinin bitmesini beklemeniz gerekiyor.</p>

  <p>— Konut nerede?</p>

  <p>— Tepenin üstünde, biraz yukarıda.</p>

  <p>— Onu orada bekleyeceğim.</p>

  <p>— Piskoposluk şalesini salık veririm. Parkın ucunda. Ben mağaraya gidiyorum. Orada beklediğinizi söyleyeceğim.</p>

  <p>Yola koyuldum. Gri gökyüzü nemli asfalta vuruyor, sürekli değişen yansımalar oluşturuyordu.</p>

  <p>Parkın demir kapısından girdim, burada bekleyebilecek kadar sabrım olmadığını biliyordum. Bir koşu Tıbbi Müşahede Ofisi'ne mi gitmeliydim? Bahçeyi geçtim ve şaleyi buldum, bir tür rahip evi gibi bir şeydi.</p>

  <p>Hole girdim. Alçı duvarlar, kapının tam karşısında kocaman bir haç, ahşap bir bank. Oturdum ve bir sigara yaktım.</p>

  <p>Koridorun ucunda bir kapı çarptı.</p>

  <p>Bir cep telefonuyla bağıra çağıra konuşan bir rahip belirdi:</p>

  <p>— Uzmanlarım iki saat içinde burada olacak. Mademki siz dosyayı yollamıyorsunuz gelip ben alacağım. Ofis açık, değil mi?</p>

  <p>Geçmesi için kenara çekildim. Birden TMO'yla, Tıbbı Müşahede Ofisi'yle konuştuğunu anladım. Peşine takıldım ve telefonunu kapatınca seslendim.</p>

  <p>Adam durdu, öfkeli görünüyordu. Bernanos'un romanlarından fırlamış gibiydi. Çukurlaşmış yanaklar, mutaassıp bakışlar, giyilmekten parlamış bir cüppe. TMO'nun bugün açık olup olmadığını sordum. Başını "evet" dercesine salladı. Ekledim:</p>

  <p>— Siz oraya gidiyorsunuz, öyle değil mi? Benim de gitmem gerekiyor.</p>

  <p>Beni tepeden tırnağa süzdü, kötü bakışlı biriydi.</p>

  <p>— Kimsiniz?</p>

  <p>— Polis. Resmen tanınmış bir mucize vakasını soruşturuyorum.</p>

  <p>— Hangisi?</p>

  <p>— Agostina Gedda. Ağustos 1984.</p>

  <p>— Agostina hakkında konuşabileceğiniz birini bulamazsınız.</p>

  <p>— Tam tersine ben dosyanın tümünü almayı düşünüyorum. Monsenyör Perrier'yi ve olayı takip eden doktoru sorgulamayı da.</p>

  <p>Adam sırıttı. Derisinin altında kemikleri oynuyordu:</p>

  <p>— Kimse size işin özünden bahsetmez.</p>

  <p>— Siz bile mi?</p>

  <p>Adam bana doğru yaklaştı. Cüppesi küf kokuyordu:</p>

  <p>— Şeytan. Agostina, Şeytan tarafından hayata döndürüldü.</p>

  <p>Bir şeytan meraklısı daha. Tam düşündüğüm gibi. İronik bir ses tonuyla sordum:</p>

  <p>— Lourdes'da Şeytan; bir çıkar çatışması mı var?</p>

  <p>Rahip ağır ağır kafasını salladı. Küçümseme ve acıma arası bir gülümseme vardı yüzünde:</p>

  <p>— Tam tersine. Şeytan buraya yandaş toplamak için geldi. Zayıflık, hastalık, umutsuzluk; onun en sevdiği şeyler. Lourdes, onun mucizeleri için bir pazaryeri. İnsanlar burada her şeye inanmaya hazır.</p>

  <p>— Agostina vakasını kim takip etti?</p>

  <p>— Dr. Pierre Bucholz.</p>

  <p>— Hâlâ TMO'da mı çalışıyor?</p>

  <p>— Hayır. Emekli oldu. Daha doğrusu emekli edildi.</p>

  <p>— Neden?</p>

  <p>— Bir polis için biraz ağırsınız. O, her şeyin en yakın görgü tanığıydı, anlıyor musunuz? Tedirgin olmuştu.</p>

  <p>— Onu nerede bulabilirim?</p>

  <p>— Tarbes yolu üzerinde. D507 karayolunu kullanın. Mirel kasabasından hemen önce, ahşap büyük bir ev.</p>

  <p>— Teşekkür ederim.</p>

  <p>Çevresini dolandım. Beni kolumdan tuttu:</p>

  <p>— Dikkatli olunuz. Bu işle ilgilenen bir tek siz değilsiniz.</p>

  <p>— Ne demek istiyorsunuz?</p>

  <p>— Buraya geldiler, onlar da.</p>

  <p>— Kimler?</p>

  <p>— Şeytan'ın mucizesini yaşamış olanları arıyorlar. Tahmin edebileceğinizden çok daha tehlikeliler. Kuralları var, buyruk alıyorlar.</p>

  <p>— Onları kim yönlendiriyor? Kim emir veriyor.</p>

  <p>— Karanlıkların içinde bir sürü cephe var. Her birinin de farklı misyonu.</p>

  <p>— Ne tür bir misyon?</p>

  <p>— İtaat etmek zorundalar. Belirli bir kuralları yok, anlıyor musunuz?</p>

  <p>— Söylediklerinizin tek bir kelimesini bile anlamadım. Siz kimden söz ediyorsunuz, Tanrı aşkına?</p>

  <p>Bana acıyan gözlerle baktı:</p>

  <p>— Hiçbir şey bilmiyorsunuz. Bir kör gibi ilerliyorsunuz.</p>

  <p>Bu uğursuz herif sinirime dokunmaya başlamıştı:</p>

  <p>— Bana cesaret verdiğiniz için teşekkür ederim.</p>

  <p>— Vazgeçiniz. Onların bölgesinde yürüyorsunuz!</p>

  <p>Bu sözleri söyledikten sonra bir patikaya saptı ve ağaçların gölgesinde kayboldu. Birkaç saniye boyunca grimsi cüppesinin arkasından baktım. Yaptığı ikazı anlamasam da rahibin bahsettiği kişilerin katiller olduğundan emindim.</p>

  <p>Işıksızları arayan ve bu uğurda, yollarına çıkan herkesi yok etmeye hazır adamlar.</p>
</body>
</html>
