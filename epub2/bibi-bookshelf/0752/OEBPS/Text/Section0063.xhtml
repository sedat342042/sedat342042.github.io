<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>57</h2>

  <p>Ertesi sabah, kalkar kalkmaz televizyonu açtım. Yanardağla ilgili haberleri bulmak için fazla uğraşmadım. Lav ilerlemeyi sürdürüyordu. Kuzey yamaçtaki akıntı 1 500 metre yükseltiye kadar inmiş ve 400 metrelik bir alana yayılmıştı. Linguaglossa'daki çam ormanı yanıyordu, Canadair uçakları felaketin önüne geçmek için ağaçları ıslatmaya başlamıştı. Güneyde lavların genişliği bir kilometreyi aşmıştı. Kül yağmuru sebebiyle Sapienza tamamen boşaltılmak zorunda kalınmıştı. Her iki yanda da, lav akıntısını durdurmak için buldozerlerle toprak setler oluşturuluyor, ayrıca soğutma çalışmaları yapılıyordu.</p>

  <p>İnsanı şaşırtan görüntüler vardı. Akkor haline gelmiş birçok nehir, yamaçlardan aşağı, saniyede birkaç metre hızla akıyordu. Füzyon halindeki magma, kâh patlayarak kâh karanlığın içine lav gayzerleri fışkırtarak, dev bir yılan gibi akıyor, yuvarlanıyor, ilerliyordu.</p>

  <p>Saat sabahın 7'siydi. Ama hava hâlâ karanlıktı. Başucumdaki lambayı yaktım ve odama göz gezdirdim. Duvar kâğıtlarının iyice daralttığı minicik bir odaydı. Televizyon, yatakla dip dibeydi, tıpkı banyonun yanındaki camlı kapının perdeleri gibi.</p>

  <p>Balkona çıktım. Odam dördüncü kattaydı. Catania'nın, sabahın maviliğinde yükselen çatılarının görüntüsü harikaydı. Antenler ve kiliselerin kubbeleri, ilerlemekte olan bir ordunun mızraklarını ve kalkanlarını andırıyordu. Işıklı pencereler, eskinin altın yaldızlı çatı pencerelerine benziyordu.</p>

  <p>Bir Camel yaktım (havaalanında ikmal yapmıştım) ve manzaranın güzelliği karşısında gülümsedim. Catania'yı bilmiyordum, ama Palermo'yu biliyordum. Sicilya'nın İtalya'dan ayrı bir parça olmadığını biliyordum, ama burası ananelerine bağlı, ağırbaşlı ve sessiz, İtalya'dan tamamen farklı bir dünyaydı.</p>

  <p>Şehirle biraz daha bütünleşmek için dışarıda kahvaltı etmeye karar verdim. Önce, havaalanından sorunsuz geçmek için söktüğüm ikinci otomatiğimin, bir Glock (metal detektörleri tarafından algılanmaması için polimerden yapılmıştı), parçalarını birleştirdim, sonra siyah kılıfına yerleştirdim.</p>

  <p>Pansiyonun holünde gazeteci grupları çoktan teyakkuza geçmişlerdi. Fotoğrafçılar, aygıtlarını kontrol ediyor, kameramanlar, sanki birer cephaneymiş gibi bataryalarını ceplerine yerleştiriyordu. Diğer gazeteciler ise, gerekli izinleri alabilmek için telefonda büyük bir savaş veriyorlardı.</p>

  <p>Buna karşılık dışarısı son derece sakindi. Yarı karanlığın içinde, dış cephe süslemeleri, kapılar ve balkonlar dar sokakları süslüyordu. Bu dekoru, park yasağı tabelalarının altına, kaldırımların üzerine tampon tampona park etmiş arabalar tamamlıyordu.</p>

  <p>Renkli camları olan bir lokantayı gözüme kestirdim. Koyu bir kahve <i>"stretto"</i> ile marmelatlı bir kruvasan beni kendime getirdi. Şimdi aklımda tek bir şey vardı: Questura'ya gitmek. Michele Geppu'nun, Gedda olayı hakkında bana kesin bilgiler vereceğini ve Malaspina Hapishanesi'nde olan Agostina'yla görüşme isteğimi kabul edeceğini umuyordum. Ardından, cinayetle ilgili bazı yazılar bulmak ve Sicilyalı kadının geçmişini öğrenmek için gazetelerin arşivlerine gidecektim. Callacciura "farklı bir kişilik"ten ve bir "İtalya hikâyesi"nden söz etmişti. Sabırsızlanıyordum.</p>

  <p>Yaklaşık yarım saat, diğer arabaların arasında ve karmaşık sokaklarda arabamı bulmak için dolandım. Bir Sicilya sokağında, plakaları yanardağ tozuyla kaplanmış Fiat Punto'yu bulmak bayağı bir hüner gerektiriyordu.</p>

  <p>Sonunda saat sekiz buçukta yola çıktım.</p>

  <p>Hava aydınlanmıştı. Catania, kapkara olmuş bu şehir, duvarları, kaldırımları ve yollarıyla bir farklılık arz etmiyordu. Sanki madeni, silik, donuk bir şehirde ilerliyordum. Sadece arada sırada, bir kapı sundurmasının dibinde bir yeşilliğe veya bir nişin içine yerleştirilmiş boyaları dökülmüş küçük bir Meryem Ana heykeline rastlıyordum. Bir zamanlar Roma'da yaşarken, <i>Il Corriere della sera'</i>da veya <i>La Repubblica'</i>da okuduğum bir yazıyı hatırladım. Catania, İtalya'nın, hatta Avrupa'nın şiddetin en yoğun olduğu şehriydi. Mafya burada kurulmuş, gelişmiş, güçlenmiş ve çatışmalarla kentte tam bir egemenlik kurmuştu. Hatta bir sabah, Garibaldi Meydanı'nda, kahramanın heykelinin dibinde, bir yüksek görevlinin kesik başı bulunmuştu.</p>

  <p>Trafik yoğunlaşmaya başlıyordu. Alçak göğün altında bir panik ve kayıtsızlık havası hüküm sürüyordu. Her kilisenin önünde insanlar toplanıyor, ayinler düzenleniyor, şehrin selameti için dualar ediliyordu. Diğer taraftan, dükkân sahipleri, sakin sakin kapılarının önündeki külleri süpürüyorlardı, telaşsız ve soğukkanlıydılar. Binaların çatılarında kadınlar temizlik yapıyor, bir terastan diğerine gevezelik ediyorlardı.</p>

  <p>Saat 09:00'da Questra'yı buldum. İçeriden her yöne dağılan arabalar çıkıyordu. <i>Carabinieri</i> ana avluda toplanmıştı, ellerinde alev almayan boyayla boyanmış tüfekler vardı. Oradan geçen bir görevliye yolumu sordum, o da bana gerekli izinleri alabilmem için basın bürosunu işaret etti. Kimliğimi çıkardım; bizzat Emniyet amiriyle konuşmak istediğimi söyledim. Avlunun dibindeki binayı gösterdi.</p>

  <p>Merdivenlerde de aynı hareketlilik vardı. Adamlar basamakları yutarcasına inip çıkıyor, yüksek tavanlı binanın içinde sesler yankılanıyordu. Bangır bangır televizyon sesi geliyordu. Hava gergin ve adrenalin yüklüydü.</p>

  <p>Son katta, Emniyet amirinin ofisini buldum. Tüm bu karmaşanın arasında çaktırmadan sekreterin ofisinin önünden geçtim ve bir jimnastik salonu kadar büyük, geniş pencereleri olan bir odaya girdim. Dipte, en dipteki masasında amir bir şeyler okuyordu.</p>

  <p>Beni fark etmesine fırsat vermeden, geniş adımlarla salonu kat ettim ve üç renkli hüviyetimi çıkardım. Amir kafasını kaldırdı:</p>

  <p>— Kimsiniz? diye sordu. Siz de nerden çıktınız?</p>

  <p>Güneyli aksanı vardı. Kelimeleri ağzında yuvarlıyordu. Giovanni'nin mektubunu çıkardım. O mektubu okurken, ben de onu inceliyordum. Geniş omuzluydu, üzerinde, amiral üniformasını andıran ördek mavisi bir elbise vardı. Kel ve esmerdi, görünüşü agresif sayılabilirdi, kalın kaşlarının altında, siyah gözleri iki zeytin tanesi gibi parlıyordu. Mektubu okuduktan sonra, kıllı ellerini masasının üzerine koydu.</p>

  <p>— Agostina Gedda'yı görmek mi istiyorsunuz? Neden?</p>

  <p>— Fransa'da bir dava üzerinde çalışıyorum, buradaki vakayla bir ilgisi olabilir.</p>

  <p>— Agostina Gedda...</p>

  <p>Bu ismi birkaç kez tekrarladı, sanki ona, bu şehirde meydana gelmiş bir başka felaketi hatırlatmıştı. Gözlerini bana dikti ve dikkatle inceledi.</p>

  <p>— Sicilya'da soruşturma yapmak için bir izin belgeniz veya başka herhangi bir şeyiniz var mı?</p>

  <p>— Hayır. Bu mektup dışında.</p>

  <p>— Ve acil sanırım?</p>

  <p><i>— Urgentissime.</i><a href="../Text/Section0131.xhtml#Footnote0011" id="Feedback0011"><sup>[11]</sup></a></p>

  <p>Eliyle yüzünü sıvazladı ve derin bir nefes aldı:</p>

  <p>— Durumdan haberdar değil gibisiniz, ancak Etna bizi yutmak üzere.</p>

  <p>— Bu koşulları öngöremedim maalesef.</p>

  <p>Arkamdaki kapı açıldı. Amir bir el hareketi yaptı. Kapı kapandı.</p>

  <p>— Agostina Gedda... Koyu renk gözlerini mektuptan ayırmıyordu. Soruşturma dosyası Palermo'da. Soruşturma orada sürdürülüyor.</p>

  <p>— Sadece onunla görüşmek istiyorum.</p>

  <p>— Bu olaydan hoşlanmıyorum.</p>

  <p>— Çok çekici bir vaka değil.</p>

  <p>"Hayır" dercesine alnını kırıştırdı:</p>

  <p>— Bu olayda bir gizem var. Çözüme kavuşmamış bir şeyler.</p>

  <p>— Onunla görüşebilir miyim, evet mi hayır mı?</p>

  <p>Amir cevap vermedi. Gözleri hâlâ mektuptaydı. Bu birkaç saniye boyunca, yeniden Gedda davasına dalmış gibiydi. Ve bu işten hoşlanmadığı belliydi. Sonunda kaşlarını kaldırdı ve eline bir kalem aldı.</p>

  <p>— Ne yapabilirim bakacağım.</p>

  <p>— Onu görme şansım var mı, ne diyorsunuz?</p>

  <p>Mektubun kenar boşluğuna bir şeyler yazdı.</p>

  <p>— Malaspina'nın müdiresini tanıyorum. Ama Agostina'nın avukatları var.</p>

  <p>— Birkaç kişi mi?</p>

  <p>Siyah gözlerini yeniden bana dikti. Bakışlarındaki hoşgörüyü yakaladım:</p>

  <p>— Dosyayı benden daha iyi bildiğinizi sanıyordum.</p>

  <p>— Bu yüzden Catania'ya geldim.</p>

  <p>— Bu kız İtalya'nın en iyi avukatlarının himayesinde. Vatikan'ın avukatları.</p>

  <p>— Roma Kilisesi neden bir katili koruyor?</p>

  <p>Yeniden derin bir nefes aldı ve mektubu sağ tarafa, elinin uzanabileceği bir yere koydu. Kapı yeniden açıldı. Bu kez amir ayağa kalktı.</p>

  <p>— Şu tuhaf kadını gidip görmeden önce dosyanızı iyice inceleyin.</p>

  <p>Hızlı adımlarla odayı kat etti. Onu kapıda bekliyorlardı. Omzunun üzerinden, niyetimi anlamak istermiş gibi bana baktı:</p>

  <p>— Telefonunuzu bırakın. Gün içinde sizi arayacağım. Olmadı en geç yarın sabah.</p>
</body>
</html>
