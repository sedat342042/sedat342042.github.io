<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>73</h2>

  <p>Rahip doğru söylemişti.</p>

  <p>Mirel'den üç yüz metre önce, ahşap evi gördüm.</p>

  <p>Yoldan biraz içerdeydi ve iç karartıcı manzarayla uyum içindeydi. Ufka bakan tepelerin eteklerine inşa edilmişti, çıplak ağaçlar ve yanık tarlalarla çevriliydi.</p>

  <p>Bahçe kapısının önünde durdum ve çanın ipini çektim. Bir köpek havladı, sonra yeniden sessizlik oldu.</p>

  <p>Demir kapı boyumdan epey yüksekti, hiçbir şey göremiyordum. Uzaklardan bir kapının açılıp kapandığını duydum.</p>

  <p>Ayak sesleri, köpek solumaları işitiyordum. Demir kapı açıldı. Ve anında Dr. Pierre Bucholz, bugüne dek karşılaştığım kişiler listesinde en tepeye yerleşti. Uzun boylu, güçlü bir adamdı, üzerinde piyedöpul bir ceket ve siyah yün pantolon vardı. Altmışlarında olmalıydı, yüksek alınlı, ince sakallı biriydi. Delici, parlak ve çılgınca bakan gözleri vardı. Odun ateşinde yanan kurbanını izlemekten zevk alan Engizisyoncu gözleri.</p>

  <p>— Kimi aradınız? diye bağırdı.</p>

  <p>Sanki aramızda onlarca metre varmış gibi bağırarak konuşuyordu. Tükürüklerini yüzümde hissedecek kadar yakındım. Sebebi ziyaretimi açıkladım. Bir aktör edasıyla kapının pervazına yaslandı, sonra bir eliyle göğsünü ovalarken mırıldandı:</p>

  <p>— Agostina... şu trajedi...</p>

  <p>Köpeğin çevresinden dolandım –kısa tüylü bir bekçi köpeği– ve doktorun peşine takıldım.</p>

  <p>Bucholz ayakkabılarını çıkarmak için durdu ve keçe tabanlı kumaş terliklerini giydi. Ben de ayakkabılarımı çıkarmayı teklif ettim. Bu teklif hoşuna gitmişti, ama kabul etmedi; sadece pardösümü aldı. Holde bir şemsiyelik, duvara tutturulmuş askılık ve bir avcı için gerekli eşyalar vardı: çizmeler, yağmurluk, keçe şapka. Av tüfeği de fazla uzakta olmamalıydı.</p>

  <p>Doktor bana salonu işaret etti. İçeride mobilyalar, eşyalar üst üsteydi. Her yerde olduğu gibi burada da ahşap ön plandaydı, ama çok sayıda biblo, Kutsal Bakire, İsa heykelcikleri, aziz resimleri vardı. Camlı büfenin içinde tespihler sergilenmişti. Her mobilyanın üzerinde haçlar, taslar, mumlar yerleştirilmişti. Sönmüş şömineden duman kokusu geliyordu.</p>

  <p>— Oturunuz.</p>

  <p>Teklifin tartışılır bir yanı yoktu. Eşyalara, biblolara çarpmamaya özen göstererek geçtim ve camlı kapının önündeki kanepeye oturdum. Bucholz tekerlekli bir servis masasına eğildi ve şişeleri tıkırdattı:</p>

  <p>— Bir şeyler içmek ister misiniz? Chartres şarabım, Dominikenlerin yaptığı kiraz likörüm, Montligeo rahiplerinin calvadosu var...</p>

  <p>— Teşekkür ederim. Benim için biraz erken.</p>

  <p>Sehpanın üzerindeki 1992 Kateşizmi'yle ilgili kitabı fark ettim, bu, rahiplerin de evlenmesini savunan yeni türedi Hıristiyanlardan değilim ben anlamına geliyordu. Tam karşımdaki koltuğa oturdu ve ellerini dizlerinin üstüne koydu.</p>

  <p>— Ne öğrenmek istiyorsunuz?</p>

  <p>Vakit kaybetmeden konuya girdim:</p>

  <p>— Öncelikle sizin genel düşüncenizi öğrenmek isterdim.</p>

  <p>— Ne hakkında?</p>

  <p>— Şu mucize olayı. Bunu nasıl açıklıyorsunuz?</p>

  <p>Derin bir iç çekti:</p>

  <p>— Benden hayatımın yirmi beş yılının özetini yapmamı istiyorsunuz. Ve ellinci kez!</p>

  <p>— Ama bunun bilimsel bir izahı olmalı, öyle değil mi?</p>

  <p>— Bir doktor olarak, bana inanınız, tüm bunların nasıl olduğunu teknik açıdan bilebilmeyi çok isterdim. O kadar çok gördüm ki...</p>

  <p>Gözlerimle kül tablası aradım. Yoktu. Sigara içebilir miyim diye sormam manasızdı. Bucholz devam etti:</p>

  <p>— Kilise tarafından resmen kabul edilmiş altmış kadar mucizeden söz ediliyor, ancak bu, Tıbbi Müşahede Ofisi'nin saptayabildiklerinin sadece bir bölümü. Size göre, Bakire Meryem'in görünmesinden bu yana kaç mucize gerçekleşmiştir?</p>

  <p>— Bilmiyorum.</p>

  <p>— Bir rakam söyleyiniz.</p>

  <p>— Gerçekten bilmiyorum.</p>

  <p>— Altı bin. Hiçbir açıklaması olmadan kendiliğinden gerçekleşen altı bin iyileşme vakası.</p>

  <p>— Suyun bir etkisi mi?</p>

  <p>Şiddetle reddetti. Hareketlerinin ardında saldırgan bir öfke vardı. Bana mesleğini bırakmış bir rahibi, rütbesi sökülmüş bir askeri anımsatıyordu.</p>

  <p>— Suyun hiçbir etkisi yok. Analiz edildi, sıfır etki.</p>

  <p>— Ya şehrin ruhani etkisi? Psikolojik bir süreç?</p>

  <p>Çilli kocaman elini, havayı tokatlar gibi salladı:</p>

  <p>— Hayır. Herhangi bir histerik veya psikosomatik şüphe durumunda, derhal vaka değerlendirmeden çıkarılır.</p>

  <p>— Peki öyleyse?</p>

  <p>— Yirmi beş yıllık tecrübeme dayanarak, dedi alçak sesle. Bir fikre vardım.</p>

  <p>— Sizi dinliyorum.</p>

  <p>— Bu bir çağrı ve enerji sorunu. Her mucizenin ardında, Lourdes'dan da sudan da önce bir çağrı var. Bir dua. Bir yalvarma. Bir umut. Kimi kez bir ailenin. Kimi kez de tüm bir kasabanın. Bu insanlar çok büyük ve güçlü bir aşka yoğunlaşıyor, tıpkı bir mıknatıs gibi. Ve bu yoğunlaşma, kozmik düzeyde, ama aynı özellikte üstün bir gücü çekiyor. İşte iyileştiren de bu lütufkâr güç. Çağrının Tanrı tarafından duyulması yani.</p>

  <p>Garp cephesinde yeni bir şey yoktu. Söylemeden edemedim:</p>

  <p>— Ama her hac yolculuğunun ardında bir dua, bir umut vardır.</p>

  <p>— Size katılıyorum. Ancak bu kutsal seçimi açıklayabilmem olanaksız. Neden biri de, diğeri değil? Ama zaman zaman da olsa, mıknatıs devreye giriyor. Dua, yalvarma kutsal manyetizmayı harekete geçiriyor.</p>

  <p>— Kaynak suyunun hiçbir işlevi yok mu?</p>

  <p>— Belki bir iletken olarak, dedi. Sözünü ettiğim enerji, Lourdes suyuyla iletilen bir elektrikle mukayese edilebilir. Hıristiyan mısınız?</p>

  <p>— İyi bir Hıristiyan.</p>

  <p>— Çok güzel. Bu durumda neden söz ettiğimi anlayabilirsiniz. Bu güç bir mucize değil, doğaüstü bir enerji. Günümüzde, en önemli astrofizikçiler bile sonunda bu fikirde birleşti. Atomun arkasında ne var? Onu yönlendiren, düzenleyen kim? Evrenin oluşumuna yön veren dört temel güç var: "kuvvetli" ve "zayıf" olmak üzere iki nükleer güç, çekim gücü, elektromanyetik güç. Bir de beşinci bir güç olmalı; ruh. Gitgide bilim adamları, maddenin oluşumunun ardında böyle bir gücün varlığından söz eder oldular. Benim için bu güç Tanrı aşkıdır. Bu gücün, içimizden birini seçmiş olmasını düşünmek inanılmayacak bir şey mi? Bu güç basit bir ölümlüye yardım etmiş olamaz mı?</p>

  <p>En can alıcı noktaya parmak basmanın sırası gelmişti:</p>

  <p>— Bu Agostina için de geçerli mi?</p>

  <p>Oturduğu yerde doğruldu:</p>

  <p>— Hayır. Küçük kızı hayata döndüren bu güç değildi.</p>

  <p>— Bir başka güç daha mı var?</p>

  <p>Hayaller içinde yüzen adam gülümsedi:</p>

  <p>— Kokuşmuş bir versiyon. Negatif bir güç. Kötülük. Agostina Gedda'yı hayata döndüren Şeytan'dı. İşaretparmağını tehditkâr bir şekilde salladı. Ve dikkat ediniz: Ben bunu biliyordum! Onun kötücül karakterini anlamak için kocasını öldürmesini beklememe gerek yoktu.</p>

  <p>Hiçbir şey sormadım. Devamını beklemek yeterliydi. Bucholz alnını ovuşturdu:</p>

  <p>— Lourdes ziyaretinden olumlu bir sonuç elde edilmemişti. Bu kesin. İyileşme olsaydı, hemen olurdu. Veya suya girdikten birkaç gün sonra. Ama Agostina'da hiçbir şey olmadı. Kangren ilerlemeye devam etti.</p>

  <p>— Vakayı takip ettiniz mi?</p>

  <p>— Küçük kıza bağlanmıştım. Havuza girmeden önce Tıbbi Ofis'te muayene zorunluydu. On bir yaşındaki bu çocuk, tekerlekli sandalyesinde göz göre göre çürüyordu; bu durum beni çok etkilemişti. Sonraki ay, temmuzda, durumunu görmek için İtalya'ya gittim. Hiç umut yoktu.</p>

  <p>— Ama birkaç hafta sonra Agostina iyileşti.</p>

  <p>— Küçük kız komaya girince şeytan harekete geçti.</p>

  <p>— Bunu nereden biliyorsunuz?</p>

  <p>Yeniden sessizlik çöktü, yeniden alnını ovuşturdu.</p>

  <p>— En baştan beri, bazı şüphelerim vardı.</p>

  <p>— Nasıl şüpheler?</p>

  <p>Çok karmaşık bir açıklama yapacakmış gibi derin bir nefes aldı.</p>

  <p>— Bir kez daha yineliyorum: Yirmi beş yıl boyunca TMO'yu yönettim. Şehrin çarklarını, bu çarkta etkin olan gizli toplulukları bilirim; hac yolculukları düzenleyen kuruluşlar. İçlerinden bazılarının çok kötü cinleri vardır.</p>

  <p>Unital6'yı düşündüm. Ve sordum. Bucholz başıyla onayladı:</p>

  <p>— Söylentiler vardı. Bu kuruluşta, umutlarını yitirmiş insanların tuhaf bir şekilde teselli edildiği kulaktan kulağa fısıldanıyordu... Belli bir umutsuzluk eşiğini geçmiş biri her şeyi işitmeye hazırdır. Ve her şeyi denemeye.</p>

  <p>— Şeytan'a başvurmak gibi mi?</p>

  <p>— Çürümüş, tamamen kokuşmuş insanlar, Unital6, bunu önermek için bazı felaketlerden yararlanıyordu. Kara ayinler, yakarmalar, tam olarak bilmediğim bir sürü şey...</p>

  <p>Açlıktan kadidi çıkmış rahibin sözleri aklıma geldi: "Karanlıkların içinde bir sürü cephe var."</p>

  <p>Şimdilik üç cephe söz konusuydu. Işıksızlar ve onların etkisi altındaki katilleri. Araf'ın kapısını korumaya çalışan şu peşimdeki herifler. Ve şimdi de, öteki dünyayı pazarlayan dolandırıcılar, kara mucize tacirleri...</p>

  <p>— Agostina'nın ailesinin buna izin verdiğini mi düşünüyorsunuz?</p>

  <p>— Sadece annesi; babası değil. O inançsızın biriydi. Ama annesi, her şeye inanabilecek bir kadındı.</p>

  <p>— Ve kız bunun bedelini ödedi, öyle mi?</p>

  <p>— Kesinlikle.</p>

  <p>— Yapılan çağrı bu kez duyuldu mu?</p>

  <p>Doktor, bir tiyatro perdesi gibi ellerini iki yana açtı, sonra kapattı.</p>

  <p>— Bu ruhani aşkın karşısında, evrendeki karşımadde gibi bir karşıgüç olduğu düşünülebilir. Agostina'da etkili olan da bu ters güç. Bir öfke, kötülük, şiddet üstyapısı hastalığını geriletti ve onu hayata döndürdü. Bunu "şeytan" olarak adlandırabiliriz. Veya ona başka bir isim de verebiliriz. Hıristiyan uygarlığına musallat olmuş, Tanrı'nın sevgisini yitirmiş, kötü melek, sadece bu kötücül enerjinin bir sembolü.</p>

  <p>— Agostina komadan çıktığında, bu durumuyla ilgili bir belirti yoktu sanırım.</p>

  <p>— Evet, yoktu. Ama Lourdes ve Yüce Rabbimizin onun yanında olmadığını biliyordum. Komplo kokusu alıyordum. Cahil, batıl itikatları olan anneye güvenmiyordum. Ayrıca bir de çaresizliğin kokusunu almış olan Unital6 vardı...</p>

  <p>— Çocukla konuştunuz mu?</p>

  <p>— Hayır. Ama Agostina'nın büyümesini hep takip ettim. İçinde büyüyen yılanı gördüm.</p>

  <p>— Nasıl?</p>

  <p>— Davranışları. Sözcükleri, Bakışları. Agostina bir melek gibiydi. Dua ediyordu. Lourdes'a gelip hastalarla ilgileniyordu. Ancak bunların hepsi sahteydi. Bir sis perdesi. Şeytan onun içindeydi. Bir kanser gibi yayılıyordu.</p>

  <p>Dr. Bucholz aklını yitirmiş kutsal bir varlık portresi çiziyordu.</p>

  <p>— Işıksızlardan söz edildiğini duydunuz mu?</p>

  <p>Bir kahkaha patlattı:</p>

  <p>— Vatikan'ın en iyi koruduğu sır!</p>

  <p>— Ama duydunuz, değil mi?</p>

  <p>— Lourdes'da yirmi beş yıl, bu size bir şey ifade ediyor mu? Ben yaşlı bir nöbetçiyim. Işıksızlar, Araf Yolcularının Andı...</p>

  <p>— Agostina'nın Şeytan'la anlaşma yaptığını mı düşünüyorsunuz?</p>

  <p>Yeniden ellerini iki yana açtı.</p>

  <p>— Temel prensibi anlamış olmalısınız. Şeytan, kurbanlarına görünmek için son anı bekler. Ölümü bekler. Sadece o sırada ortaya çıkar ve onları hayata döndürür. Tüm bunlar Araf'ta olur, kişi ne hayattadır ne de ölüm tam olarak gerçekleşmiştir. Ve kişi bu iki yaka arasında ne kadar uzun kalırsa, Şeytan'la teması da o kadar derin ve yoğun olur. Pozitif NDE deneyimlerinde de aynı prensip geçerlidir. Deneyim uzadıkça, akılda kalanlar daha nettir. Ve ondan sonraki yaşam da o denli allak bullak olur.</p>

  <p>— Agostina da klinik olarak öldü mü?</p>

  <p>— Evet. Son gece.</p>

  <p>— Bunu nereden biliyorsunuz?</p>

  <p>— Annesi beni aradı.</p>

  <p>— Sizi, bin kilometre uzaktaki birini?</p>

  <p>— Bana güveniyordu. Onları, Paterno'ya kadar gidip gören tek doktordum. Dinleyiniz. Ellerini kavuşturdu. Agostina öldü. Edindiğim bilgiye göre kalbi en az otuz dakika durmuştu. Bu çok istisna bir durum. O esnada da Şeytan onu ele geçirdi muhtemelen. Her şeyiyle.</p>

  <p>— Ama size bundan hiç bahsetmedi.</p>

  <p>— Asla.</p>

  <p>Agostina'nın uğursuz mucizesini aydınlatmaya gelmiştim. İstediğimi alıyordum. Bu yaşlı saf adam, kendine göre, çaresizce bir mantık yürütüyordu. Sordum:</p>

  <p>— Bu analizlerinizden bir başkasına da söz ettiniz mi?</p>

  <p>— Herkese. Agostina'nın dirilmesi bir mucize değil. Kelimenin tam anlamıyla bir skandal. Yunanca skandalon: Bir engel. Bir iğrençlik. Agostina tanrısal aşka, tek başına bir engel, ayak bağı. Şeytan'ın varlığının fiziksel bir kanıtı! Beni dinlemek isteyen herkese bunu anlattım. Ve emekli edildim. Hıristiyanlarda bile gerçekleri söylemek iyi sonuçlar doğurmuyor.</p>

  <p>Düşünme biçimi kusursuzdu, ama Bucholz ileri sürdüğü varsayımlara sadece kendisi inanan orijinal bir adamdı. Gözucuyla onu izlerken, benim ona karşı şüphe dolu yaklaşımımı anlamış gibiydi. Devam etti:</p>

  <p>— Bir başka vaka daha biliyorum. Araf'ın derinliklerinde uzun süre kalmış küçük bir kız.</p>

  <p>Nefesimi tuttum.</p>

  <p>— Korkunç bir olay, diye konuşmasını sürdürdü. Küçük kız bir saatten fazla ölü kalmış!</p>

  <p>Not defterimi çıkardım:</p>

  <p>— İsmi?</p>

  <p>Pierre Bucholz ağzını açtı, ama konuşamadı. Bir cam sesi duyuldu.</p>

  <p>Kısa bir süre hareketsiz kaldı, sonra sehpanın üzerine yığıldı.</p>

  <p>Sırtı kan içindeydi.</p>

  <p>Camlı kapıya doğru baktım. Yuvarlak bir delik vardı. Kendimi yere attım. Yeni bir şangırtı daha duyuldu. Köpeğin kafası dağıldı. Beyni kanepeye sehpanın üzerinden yere saçıldı, beraberinde de Fatima bira bardakları koleksiyonu da.</p>

  <p>İçki şişeleri birer birer kırılmaya başladı. Bakire Meryem ve Bernadette heykelcikleri tuzla buz olmuştu. Mumlar, kâseler, camekânlı büfe parçalanıyordu. Yere iyice yapışmış bir halde sehpanın altına doğru süründüm. Ev çöküyordu. Camlar kırılmıştı. Koltuklar, kanepe, yastıklar kurşunlarla lime lime oluyordu. Komodinler ve dolaplar delik deşikti.</p>

  <p>"Sniper. Susturucu. Benim ikinci katil" diye düşündüm. Nihayet hesabı kapatabilecektik. Bu düşünce bana beklenmedik bir enerji verdi. Her şeyi göze alarak kırık camdan dışarı bir göz attım, nişancının atış açısını kestirmeye çalışıyordum. Evi yukarıdan gören bir tepeye konuşlanmıştı. Bir kez daha kendime lanet okudum; çünkü silahımı yanıma almamıştım. Ve arabaya kadar gitmeyi göze alamazdım.</p>

  <p>Mermilerden korunarak, gizlendiğim yerden çıktım ve sol tarafımdaki mutfağa geçtim. Bulabildiğim en sağlam bıçağı aldım ve arka kapıyı gözüme kestirdim.</p>

  <p>Dışarıya, tarlaların bulunduğu tarafa çıktım, düelloya hazırdım.</p>

  <p>Tuhaf bir düelloya.</p>

  <p>Seçkin bir nişancıya karşı kabak gibi meydanda olan bir adam.</p>

  <p>Tüfeğe karşı mutfak bıçağı.</p>
</body>
</html>
