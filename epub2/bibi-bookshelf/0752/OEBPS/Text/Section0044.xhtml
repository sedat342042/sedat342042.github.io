<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>39</h2>

  <p>İsviçre'ye yaptığım bu ilk kaçamak ağzımda acı bir tat bırakmıştı. Gümrükten geçtim, kuzeydoğuya, Morteau istikametine doğru devam ettim. Şehre yaklaştıkça, karşıma çıkan sosis biçimindeki tabelalar bana hoş geldin diyordu. Son derece sevimliydi. Dar bir vadinin içinde yer alan şehre vardım. Koyu renkli, çoğunlukla da haşhaş rengi veya vişne rengi tonlarında çatılarıyla bir şehir.</p>

  <p>Patrick Cazeviel, Morteau'nun güneyinde, Gaudichot Dağı yakınlarındaki bir gençlik merkezinde çalışıyordu. Çok geçmeden, eğlence merkezine giden yönü işaret eden, üzerinde bütün aktivitelerin (kayak, tırmanma, arazi bisikleti vb) sıralandığı tabelayı gördüm.</p>

  <p>Cazeviel'i böyle bir ortamda hayal edemiyordum. Manon trajedisinden sonra, birçok soygunun şüphelisi olarak gözaltına alınmıştı. Böyle bir serseriyi animatör olarak düşünemiyordum. Bu toplum içine yeniden karışmaktan ziyade mucizevi bir kurtuluş olmalıydı. Toprak yolu izledim ve koyu renkli ağaç kütüklerinden inşa edilmiş, bir dik açı oluşturan ve ilk Amerikalı sömürgecilerin bakir ormanlara yaptığı çiftlik binalarını andıran büyük bir yapıyla karşılaştım. Arabadan iner inmez, kulağıma çocuk sesleri geldi. Günlerden cumartesiydi; merkez tamamen doluydu herhalde.</p>

  <p>Kapı kolunu çevirdim ve bir yemekhaneye girdim. Askılıklarda onlarca palto asılıydı. Büyük camlı bir pencereden, göle kadar inen, çok kısa kesilmiş otlarla kaplı, hafif eğimli bir yamaç görünüyordu. Kırk kadar çocuk, kendinden geçmiş bir halde çimenlerin üzerinde koşturuyor, bağırışıyor, oynuyordu. Başka bir kapı buldum ve dışarı çıktım.</p>

  <p>Etrafa bir neşe, büyüleyici bir coşku hâkimdi. Gri göl, yeşil ağaçlar, taze ot kokusu, uğultuyla yükselen bağırışlar... Bu uçsuz bucaksız eğlence alanı, soğuk havaya rağmen bendeki gizli kalmış, unutulmuş bir yanı harekete geçirmişti. Bunun sebebi bir çocukluk anısı değildi, hep içimde taşıdığım, ama hiçbir zaman dile getiremediğim kendime verdiğim bir mutluluk sözüydü. Somut bir açıklaması olmadan, hayallerin alamayacağı bir cennet özlemi.</p>

  <p>Bir ses, beni daldığım hayalden uyandırdı.</p>

  <p>Bir animatör burada ne aradığımı öğrenmek istiyordu.</p>

  <p>Cazeviel'in bir arkadaşı olduğumu söyledim. Sağ tarafı, göle doğru çıkıntı yapmış koruluğu işaret etti. Muhtemelen futbol sahası olarak kullanılan çimenliği boydan boya geçtim ve köknarların arasında yılan gibi kıvrılan bir patikaya ulaştım. Ormanın hemen sınırında simetrik yolları olan bir bostan vardı. Bir el arabasının yanına çökmüş, bir şeylerle meşgul biri dikkatimi çekti. Marulların ve domateslerin arasından ona doğru yürüdüm.</p>

  <p>— Patrick Cazeviel!</p>

  <p>Adam başını kaldırdı. Gövdesi çıplaktı, dizlerini yere dayamıştı, iki eli de toprakla meşguldü. Kafası tıraşlıydı, düzgün yüz hatları olsa da ifadesi tedirgindi. Ama bu güzel yüzün, uykularında yeniyetmelerin karınlarını deşen, sivri tırnaklara sahip demir eldivenli "Freddy Kruger"i andıran bir yanı da vardı.</p>

  <p>— Patrick Cazeviel!</p>

  <p>Tek kelime etmeden ayağa kalktı. Optik bir yanılsamayla yaprak gölgeleri sandığım tenindeki lekeler gerçekti. İnanılmayacak kadar gerçek. Adamın gövdesi tamamen dövmelerle kaplıydı. Tüm gövdesi ve kollarını kaplayan çarpıcı ve girift desenler. Omuzlarda Doğu'ya özgü iki ejderha; göğüste kanatları açık bir kartal; karın bölgesinde ise mavi bir yılan. Adam pullu bir yaratığı andırıyordu.</p>

  <p>— Benim, dedi, bir marulu el arabasına bırakırken. Ya siz?</p>

  <p>— Adım Mathieu Durey.</p>

  <p>— Besançon'dan mı?</p>

  <p>— Paris'ten. Cinayet Masası.</p>

  <p>Rahatsız etmeyen gözlerle beni şöyle bir süzdü. Ben de nasıl göründüğümü kafamda canlandırdım. Üzerimden dökülen bir pardösü, buruşuk bir takım elbise, sıradan bir kravat. İkimiz de birbirimizden ilginçtik; aynasız ve eski bir mahkûm. Öğleden sonra rüzgârında iki karikatür. Cazeviel gülümsemeye çalıştı:</p>

  <p>— Sylvie Simonis, ha?</p>

  <p>— Bir bakıma. Ve kızı, Manon.</p>

  <p>— Yetki alanınızın biraz uzağında değil misiniz?</p>

  <p>Bu kez gülümseme sırası bendeydi, sigara tuttum. Başıyla reddetti.</p>

  <p>— Umarım, dedim, sigaramı yakarken. Dostça bir konuşma olur.</p>

  <p>— Üslubunuzdan dost canlısı olduğunuz pek anlaşılmıyor.</p>

  <p>— Birkaç soru sadece, sonra ben arabama dönerim, siz de marullarınıza.</p>

  <p>Cazeviel sol tarafımdaki göle baktı. Gümüş grisi ve gök mavisi. Kalın eldivenlerini çıkardı ve birbirine çarptı.</p>

  <p>— Kahve?</p>

  <p>— Memnuniyetle.</p>

  <p>Bir toprak yığının üzerine oturdu ve elini el arabasının arkasına uzattı. Bir termos ile plastik bir bardak aldı. Termosun kapağını açtıktan sonra ikinci bir bardak almak için yeniden arkasına döndü. Dikkatle kahveleri doldurdu. Dövmelerinin altında kıpırdayan kaslarını görüyordum. Kırk beş yaşındaydı, bunu okuduğum gazete yazılarından biliyordum, ama vücudu otuzlarında gösteriyordu.</p>

  <p>Bana uzattığı plastik bardağı aldım ve ben de bir toprak kümesinin üzerine oturdum. Bir sessizlik oldu. Cazeviel soğuğa karşı duyarsız gibiydi.</p>

  <p>— Ne öğrenmek istiyorsunuz?</p>

  <p>— Herkesin öğrenmek istediğini.</p>

  <p>— Bak, bu çok eski bir hikâye. Uzun süre önce bu işle çok canımı sıktılar.</p>

  <p>— Bizimkisi uzun sürmeyecek.</p>

  <p>— Seni dinliyorum.</p>

  <p>— Manon cinayetini neden üstlendiniz, itiraf etmenizin sebebi ne?</p>

  <p>— Jandarma.</p>

  <p>Kahvemden bir yudum aldım –ılıktı, ama tadı iyiydi– ironik bir ses tonuyla sordum:</p>

  <p>— Sizi hırpaladılar, tartakladılar herhalde?</p>

  <p>— Tam üstüne bastın.</p>

  <p>— Sahiden, neden olayı üstlendiniz?</p>

  <p>— Canlarını sıkmak istiyordum. Onlar için ben kesinlikle suçluydum. Ama hiçbir şey bilmiyorlardı, Sylvie'nin benim için bir kız kardeş kadar değerli olduğunu. O aptallar için tek önemli şey benim tutuklanmamdı. Bu durumda ben de onlara: "Tamam, beni kelepçeleyin" dedim. Kelepçe takılmasını bekler gibi bileklerini uzattı. Kurdukları mantığın ne kadar boktan olduğunu ispatlamak istiyordum.</p>

  <p>Cazeviel ağır ağır, şaşkınlık verici bir duyarsızlıkla konuşuyordu. Sürüngenleri andıran bir esneklikle.</p>

  <p>— Bu planınız, oldukça riskliydi, öyle değil mi?</p>

  <p>— Risk mi, ben onunla yaşıyorum.</p>

  <p>Adam, kafamda canlandırdığım himayeci tipe tıpa tıp uyuyordu. Koruyucu bir melek, ancak kaygılı ve tehlikeli. Beni ilgilendiren bir ayrıntıya geri döndüm:</p>

  <p>— 1986'da, hapisten çıktınız.</p>

  <p>— Bu CV'mde yazılı.</p>

  <p>— Sylvie evlenmişti, bir anne ve parlak bir saat ustasıydı. Onunla temasa geçtiniz mi?</p>

  <p>— Hayır.</p>

  <p>— Onu nasıl bulabilirdiniz ki? Artık kızlık soyadını kullanmıyordu.</p>

  <p>Merakla suratıma baktı. Düşman sandığımdan daha tehlikeliydi, ama bu keşfim elbette onu alakadar etmiyordu. Gülümsedi.</p>

  <p>— Hâlâ sigara ikram ediyor musun?</p>

  <p>Ona bir Camel verdim. Bir tane de ben aldım.</p>

  <p>— Sana bir sır vermek istiyorum. Hiç kimseye asla söylemediğim bir şey.</p>

  <p>— Bu şerefi neye borçluyum?</p>

  <p>— Bilmiyorum. Çünkü, belki de benimki kadar aydınlık bir ifaden olduğu için. Her neyse, hapisten çıktıktan sonra, birkaç meslektaşımla birlikte Nancy'ye yerleştim. Amacımız İsviçre'de iş bitirmekti. Her gece, fark ettirmeden sınırı geçiyorduk. Diğer tarafta bir araba bizi bekliyordu. Neuchâtel'e, Lozan'a... hatta bazen Cenevre'ye kadar gidip hırsızlık yapıyorduk.</p>

  <p>"Sen" diye hitap etmeye başladım:</p>

  <p>— Sakın unutma, ben bir polisim.</p>

  <p>— Zamanaşımı, dostum, zamanaşımı. Sonra, sınırın bu tarafında da, özellikle eşraftan bazı kişilerin evlerinde de ekmek olduğunu keşfettik. Sartuis, Morteau, Pontarlier... Bir gece, bir atölyeye girmiştik, içerisi değerli saatlerle doluydu. İşte o zaman fotoğrafları gördüm. Sylvie ile kızının fotoğrafları. Kahretsin: Onun evindeydim! Gençlik aşkım evlenmişti ve küçük bir kızı vardı.</p>

  <p>Sigarasından derin bir nefes çekti, geçmişte yaşadığı sürprizi ve acıyı bir kez daha yaşıyor gibiydi.</p>

  <p>— Diğerlerine, aldıkları her şeyi yerlerine bırakmalarını söyledim. Önce biraz söylendiler, ama sonra sakinleştiler. Bu olaydan sonra, Sylvie'yle temasa geçtim.</p>

  <p>— O sıralarda duldu, öyle değil mi?</p>

  <p>Sigarasının ucuna üfledi, ateş kızardı.</p>

  <p>— Olmayacak şeyler hayal ettim, bu doğru. Ama yollarımız, artık kesişemezdi.</p>

  <p>— Bir Hıristiyan olarak sana uzun uzun nasihatlerde mi bulundu?</p>

  <p>— Bu onun tarzı değildi. Bir rahip gibi zevzeklik etmeyecek kadar akıllıydı, ancak doğru yolu bulmalıydım. Sefil bir paraya bir bıçkı atölyesinde çalışmaya başladım.</p>

  <p>— Yine de, bazen eski işini yapıyordun.</p>

  <p>— Bazen, evet. Sakin dönemlerimde.</p>

  <p>— Bugün olduğu gibi mi?</p>

  <p>— Bugün, farklı.</p>

  <p>— Farklı olan nedir?</p>

  <p>Cazeviel cevap vermeden kahvesinden bir yudum aldı.</p>

  <p>— Manon'un ölümüne tepkin ne oldu?</p>

  <p>— Kızgınlık. Öfke.</p>

  <p>— Sana isimsiz telefonlardan bahsetmiş miydi?</p>

  <p>— Hayır. Bana hiçbir şey söylemedi... Söylemiş olsaydı... Onu korurdum. Ve hiçbir şey olmazdı.</p>

  <p>— Jandarmaya cinayeti itiraf etmek, acısına saygısızlık sayılmaz mıydı?</p>

  <p>Bana bir caninin gözleriyle baktı. Tüm gövdesi gerildi, dövmeleri titredi. Bir an üzerime atlayacak ve gırtlağımı sıkacak sandım, ama ses tonu sakindi.</p>

  <p>— Bak, bu benim ile aynasızlar arasında, anladın mı?</p>

  <p>Üstelemedim.</p>

  <p>— Bana bu konuda asla bir şey söylemedi. Bir tek şeyden emindim, jandarmanın yaptığı soruşturmaya inanmıyordu. Yaklaşımları korkakça, nedenleri aptalcaydı.</p>

  <p>— Peki, sen, sen ne düşünüyorsun?</p>

  <p>Dibine gelmiş sigarasından derin bir nefes çekerken yeniden göle baktı.</p>

  <p>— Birini suçlamak için, kanıtları olması gerekir. Manon'u öldürenin kim olduğu hiç öğrenilemedi. Belki rasgele öldüren bir deli. Ya da bilemediğimiz bir sebepten dolayı Sylvie ile kızından intikam almak isteyen bir herif. Ama kesin olan bir şey var, o da o it herifin hâlâ serbest olduğu.</p>

  <p>— Sana göre, on dört yıl sonra bu cinayeti işleyen de aynı adam mı?</p>

  <p>— Bundan eminim.</p>

  <p>— Bazı şüphelerin mi var?</p>

  <p>— Sana söyledim, şüpheler canımı sıkıyor.</p>

  <p>— Kendi imkânlarınla bu olayı hiç soruşturmadın mı?</p>

  <p>— Henüz son sözümü söylemedim.</p>

  <p>Pardösümün tozunu silkeleyerek ayağa kalktım. O da beni takip etti, termosu ve plastik bardakları el arabasındaki marulların arasına koydu.</p>

  <p><i>— Adios,</i> aynasız. Herkes kendi yoluna. Ama eğer bir şey öğrenirsen, ben alıcı olurum.</p>

  <p>— Unutma bilgi alışverişi karşılıklıdır.</p>

  <p>Cevap vermeden, kafasını "peki" dercesine salladı ve el arabasını aldı. Uzaklaşırken arkasından baktım ve en güzel şeyi kaçırdığımı anladım. Sırtında, yarasa kanatlarını açmış, uzun koç başlı ve burma boynuzlu bir şeytan figürü vardı.</p>

  <p>Vahşi bir adam ile üstün yetenekli bir saat ustası arasındaki bu tuhaf aşk ve dostluk hikâyesini düşündüm. İlginç karakterlerle güzel bir tiyatro oyunu.</p>

  <p>Ama tek bir sorun vardı: Her şey gerçekdışıydı.</p>

  <p>Bir şeyden emindim: Patrick Cazeviel bana baştan sona yalan söylemişti.</p>
</body>
</html>
