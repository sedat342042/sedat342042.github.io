<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Kumrunun Gördüğü</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="sayfa-bosluk html5_section">
			<h1>2. “KUSMAK” −UNUTMAK−</h1>
			<p>Balkon demirlerine yaslanmış kaskını elinde tutan ustabaşı telsize bas bas bağırıyordu:</p>
			<p>“Ulan kaç defa söyleyeceğim! Koskoca tanker yanaşıyor, hâlâ çaparizde tekne bırakıyorsunuz. Siz beni öldürecek misiniz pezevenkler!”</p>
			<p>Karşıda büyük, yeşil ve inanılmaz durgun bir deniz, kollarını sonuna kadar açmış körfezi gönülsüzce dolduruyordu.</p>
			<p>Deniz suskun da olsa denizdi işte. Hem altında hem de üzerinde kavga ve ter gırla gidiyordu. Kıyı çizgisi boyunca sıralanmış sökümcülerin gözbebeği devasa vinçler, çelik halatların döndüğü makaralara rabıtalı büyük baklalı kirli zincirler, yaralı hayvanlar gibi burunlarından bağlanmış baştankara yapılmış can veren gemiler sıcağın altında titreyip duruyordu. Yukarıdan karıncalar gibi görünen işçiler beyaz baretleriyle oksijen kaynaklarının kıvılcımları ve peynir gibi kesilen sac levhalarının gölgeleri arasında kaybolup görünürken dolu, boş geçen kamyonların zırıltısı duyuluyordu. İşçiler dağ gibi ayrı noktalara yığılmış kablo, çelik tel, makine parçası, türbin ölüsü, uzun tahliye boruları, ahşap malzemeler, çapalar ve boy boy zincir lüleleri arasında ağır adımlarla yürüyor, kaynak gözlüklerini kaldırıp sigara tüttürüyorlardı. Ötede tavasına kadar sökülmüş büyük leşin başında duran vidanjör uzattığı hortumuyla son pis suları çekip alıyordu. Ateşe düşmüş bu çukurda yanık kokuları ve yağ izleri iri lekelerle toprakta büyüyordu. Gemiler onca yılın yorgunluğundan sonra kimsenin ruhu bile titremeden isimsizce parçalanıp yok oluyordu.</p>
			<p>Daha açıkta demirlemiş ve sırasını bekleyen eski yolcu gemisine tünemiş martılar havalandı aniden. Yaşlı kız ağladı galiba. Gemiler zor ölüyordu aslında. Hatta eski işçiler, son kıymığına kadar sökülüp bitmiş gemilerin bile uzun süre yaşadığına ve kara ruhlarıyla ortalıkta dolaşıp ağırlık yaptığına inanırlardı.</p>
			<p>“Alarga, dedim! A hayvan, alarga!..”</p>
			<p>Sait göbeğinden taşan gömleğini yeniden tıkıştırıp ustabaşının omzuna dokundu. Adam telsizin mandalını bırakıp sövmeye ara verdi.</p>
			<p>“Buyurun mühendis bey.”</p>
			<p>“Hani şu Rus vardı ya. Hani geçen ay bitirdiydik, yolcu gemisi.”</p>
			<p>“Evet.”</p>
			<p>“Ondan çıkan gemici fenerlerini istiyor.”</p>
			<p>“Kim?”</p>
			<p>“Patron yahu! Kim ister başka onları!”</p>
			<p>“Haa, bahçesine dizecek yine boy boy.”</p>
			<p>Sait, “Bilmem artık,” dercesine kollarını açtı iki yana. Sonra güneşten yanan kelini korumak için ofisin tentesinin altına girdi.</p>
			<p>Kafasını kaşıyan ustabaşı elini uzatıp dokundu ona. Ardından kulağına doğru yaklaştı.</p>
			<p>“O patronun var ya, ta anasını avradını!.. Nereden bulacağım ben şimdi onları! Baştan söylese ya.”</p>
			<p>Sait yine aynı hareketi yaptı. Koltuk altında tuttuğu el çantasını ve dosyayı düzeltip yoluna devam etti. </p>
			<p>Arkasından taşan konuşma cızırtıları ona yetişemedi.</p>
			<p>“Ne yemek arası be! İki elinizle bir işi doğrultamadınız.”</p>
			<p>Denize bakan ofisin pırıltılı büyük camlarının aksine arka taraftaki mıcır kaplı yola bakan küçük giriş kapısına vardı. Dışarı çıkar çıkmaz güneş iyice abandı üzerine. Kravatını gevşetti, boynunu sıkan düğmeyi çözdü. Ayakkabısındaki toza sinir oldu. Cebinden çıkardığı mendille silmek istedi ama daha yaşı otuz beşi bulmamışken yaptığı göbek ona engel oldu. Sonunda şirketin bayrak direğindeki ip bağlanan çıkıntıya ayağını koyup ulaştı istediği yere. Başını kaldırıp gönülsüzce kıpırdayan bayrağa baktı. Gri zemin üzerinde koyu sarı renklerle şirketin logosu işliydi. “Aslanlı Gemi Söküm” yazısının üzerinden atlayan ve başını yana, yani onu izleyenlere çevirmiş permalı yelesiyle bir aslan gemi figürüne arkadan saldırıyordu. Bu saçmalık gemi söküm bölgesinde büyük dalga konusuydu. “Aslanlı Söküm’de çalışıyorum,” diyen işçi diğer arkadaşlarından derhal, “Ya, demek gemi sikende çalışıyorsun,” lafını yerdi. Bununla ilgili konuşulan başka konu ise, logonun bizzat patronun resim öğretmeni sevgilisi tarafından yapıldığı dedikodusuydu. Güya, sonradan şirkete ortak olanlar istememiş ama adam yalvar yakar olmuş. “Değiştirirsek o manyak ânında karıma gider,” demiş, falan filan. İşyeri yemekhanesinde ay aşırı konuşulan diğer ipe sapa gelmez mevzuları da ânında aklından geçirdi Sait. </p>
			<p>“Siktirip gidemedim şuradan!” diye mırıldandı.</p>
			<p>Ofisin otoparkına doğru yürüdü. Kahverengi zemin üzerine şirket logosuyla kaplı arabayı gördü. Şoför ileride ayakta durmuş birisiyle laflıyordu. Yaklaşınca konuştuğunun bir kadın olduğunu fark etti. Adam arada parmaklarını kadının omzuna doğru uzatıyor ama karşısındaki bir adım geri çekilerek dokunmasına yalandan izin vermiyordu. Karşılıklı gülmelerinden bunu anlamıştı Sait.</p>
			<p>Seslenmek istedi. Vazgeçti. Kapıyı açıp arka koltuğa oturdu, ardından sertçe çekti. Sese dönüp bakarlar diye düşündü ama kimse oralı bile olmamıştı. Telefonu çaldı o anda.</p>
			<p>“Alo... Evet benim...Yok, müsaitim, dinliyorum...Bakın o siparişi ikinci geçişim size... Anlıyorum, yoğunluk olabilir ama bizim işimiz de yoğun fazlasıyla. Açıkta kaç gemi beklediğini ve yolda gelmek üzere olanları biliyor musunuz?.. Lütfen, lüfen kesmeyin ama. Bakın, makinelere gireceğiz ve orası asbest tarlası. O tek giyimlik elbiselere acilen ihtiyacımız var... Hayır, efendim, eskilerle idare edemeyiz... Yasak, anlıyor musunuz? Tabii şikâyet ederim. Size fırça çekmeleri de umurumda değil. O zaman işinizi doğru yapın... Hanımefendi, bana ne idari müdürümüzü tanıyor olmanızdan, beş yıldır bizimle... Ya, keser misin? Allah cezanı versin.”</p>
			<p>Sinirden telefonu koltuğa fırlattı. </p>
			<p>Şoför kadınla hâlâ kıkırdanıp duruyordu.</p>
			<p>Telefon yeniden çaldı. Uzanıp kapattı bakmadan ekrana. Tavanı yumrukladı. </p>
			<p>“Baksana lan, artık buraya!” dedi içinden.</p>
			<p>Daha fazla dayanamadı, öne doğru uzanıp klaksonu çalmak istedi ama nereden olduğunu çözemedi. Direksiyonun göbeğine, orasına burasına vurdu, çubukları, düğmeleri karıştırdı, aniden silecekler çalıştı. O andan şoför arkasına döndü ve arabada çırpınan Sait’i gördü ve dönüp tek kelime etmeden arabaya koştu. Kadın da mavi önlüğünün yakalarını tutup hızla uzaklaştı orada.</p>
			<p>“Kusura bakmayın, fark etmedim geldiğinizi.”</p>
			<p>Koltuğa otururken silecekleri durdurdu, kontağı çevirdi. Sarsıntıyla beraber gürültülü havalandırma da çalıştı.</p>
			<p>Sait yeniden çalan telefonunu bulmakla meşguldü.</p>
			<p>“Alo... Evet, bakamadım, meşguldüm... Tamam, açtım şimdi işte. Söyle... Seyhun, bak, babamın o hapları içmesi gerekiyor. Dün gece tansiyonunu ölçtüm; yine yüksek. Sabah çıkarken elimle koydum başucuna... Yahu, zorla koy önüne işte... Çıktı mı? Nereye gitti?.. İyi, neyse. Döner dönmez içirt ama.”</p>
			<p>Araba otoparktan çıkmış söküm bölgesinin çıkışına doğru ilerliyordu. Kasaları sökülmüş gemi sacıyla dolu iki kamyonu solladılar. Anayol çıkışına gelince durdu araba.</p>
			<p>“Nereye gidiyoruz Sait Bey?”</p>
			<p>“Sana söylemediler mi?”</p>
			<p>“Yok, vallahi. ‘Depoyu doldur, şu saatte hazır et,’ dediler sadece.”</p>
			<p>Sait, kravatını söküp attı boynunda. Gömlek düğmelerinden üçünü çözdü. Yanında duran dosyayı açtı. Gidecekleri yeri söylemeye hazırlanıyordu ki telefonu yeniden çaldı. Dosyayı açık halde şoföre uzattı. Parmağıyla adres satırını gösterdi. Telefonuna davrandı.</p>
			<p>“Alo... Niye veremiyoruz. Ben adamları fazla mesaiye öyle ikna ettim. Şimdi para yok mu denilecek?...Talimat böyle yani. Peki, o zaman bekleyenlere söyleyin bunu... Kızarlarsa buz koysunlar, yapacak bir şey yok. Parayı ben mi dağıtıyorum!.. Bakın, şu anda yoldayım. Başınızı kaldırıp bakarsanız odamda olmadığımı göreceksiniz. Yani bunu sizin söylemeniz gerekiyor. İyi günler.”</p>
			<p>Araba önünden hızla geçen taşıtları bekledi, sonra yola çıktı.</p>
			<p>“Anladın mı gideceğimiz yolu?”</p>
			<p>Şoför dikiz aynasına bakıp konuşurken dosyayı geri uzattı.</p>
			<p>“Önce ilçeye gideceğiz. Orasını biliyorum. Köyün yolunu sorarız.”</p>
			<p> “İsmin neydi senin?”</p>
			<p>“Ahmet.”</p>
			<p>“Kusura bakma, yenileri aklımda tutamıyorum.”</p>
			<p>Sabit dikiz aynasına gözlerini çevirirken, bıyıklarını sıvazladı.</p>
			<p>“On sene oldu gireli.”</p>
			<p>“Yapma yahu. Benden de eskisin o zaman. Neden hiç aklımda kalmamışsın sen?”</p>
			<p>“E, siz aşağıdaki işçilerle ilgilisiniz daha çok. Ondandır.”</p>
			<p>“Doğru,” dedi Sait. Yola baktı. Sonsuz mısır tarlalarının kavuştuğu tepeler geçen yılın yangınıyla hâlâ kara lekeler içindeydi. Ateş artığı üç-beş çam ağacı yalnızlıktan ölecek kadar zavallı görünüyordu uzaktan.</p>
			<p>“Sökümden mi geldin şoförlüğe?”</p>
			<p>“Yok, hiç işim olmaz. Kamyoncuydum ben. Hurda çekiyordum. Bıktım ama senin anlayacağın. Kasa eskir, motor atar, lastik biter. Paranı almak ayrı dert. Patron bizim köyden zeytinlik aldıydı. Oradan merhabam oldu. Sonra vardım yanına bir gün. Öyle olur, böyle olur derken, başladım. O gün, bu gün direksiyon sallıyorum.”</p>
			<p>“Allah Allah, seni neden hatırlamıyorum ben yahu?”</p>
			<p>Ahmet dikize yine dikti gözlerini, “Ne bok biliyorsun zaten?” diye mırıldandı.</p>
			<p>“Efendim?”</p>
			<p>“Siz ne zamandır buradasınız, dedim.”</p>
			<p>Sait yanıt vermedi. Dosyayı açtı. İş Formu, yazan kâğıdın sol köşesindeki fotoğrafa baktı uzun uzun. Ardından el çantasını açtı. Paket lastiğiyle bağlanmış demetleri parmak ucuyla saydı. Fermuarı çekti.</p>
			<p>Kaç yıldır buradaydı? Üç, beş işte. Saymıyordu ki. Ne kadar saçma zaten geçen zamanı hesaplayıp durmak. O zaman insan bu toplamı kalan muhtemel süresiyle kıyaslayıp dururdu. Üstelik Sait hatırladıklarını da eski bir filmden kalan kareler olarak çoktan kabul etmişti. Bu yüzden anıları yoktu onun. Hatırladıklarınızı sizin kabul etmeyip onlara sırtınızı dönerseniz ve mecburen akla takılan kıymıklar gibi hissederseniz anılarınız yoktur. Köpekbalığının çenesine vantuzlarıyla tutunan asalak balıklar gibi size ısrarla yapışabilirler ama içinizde değildirler, sizden sayılmazlar.</p>
			<p>O yüzden belki de şu dosyanın köşesinden taşan surat huzur içinde olabilirdi şimdi. Yapışkan balıkların artık onunla işi yoktu.</p>
			<p>“Ben onu tanıyorum biraz.”</p>
			<p>“Kimi?”</p>
			<p>“İşte gidiyoruz ya şimdi.”</p>
			<p>Yolun ortasında bir köpek leşi belirdi. Sait biraz doğrulup baktı. Boz renkli kocaman köpekti. Ezilmiş, parçalanmış, kırmızı etleri nar gibi dağılmıştı. Ahmet hızını kesmeden direksiyonu kırdı. Leşin yanından rüzgâr gibi geçtiler. Ama araba yolun yanına fazla yaklaşmıştı ve bir an içinde sol tekerlekler düşük bankete yakalandı. Şoför anında tepki gösterdi ve usta manevrasıyla arabayı çekip çıkardı. Yine de sarsılmışlardı. Üstelik Sait arka tarafta epey çalkalanmıştı.</p>
			<p>“Ne yapıyorsun sen? Devirecektin arabayı.”</p>
			<p>“Yok efendim.”</p>
			<p>“Ne demek yok. O kadar kaçılır mı yana?”</p>
			<p>“Ama...” başparmağıyla geçtikleri yolu işaret etti. “Köpek,” demek istedi herhalde.</p>
			<p>“Aması var mı canım. Şirket arabası bu.”</p>
			<p>Ahmet freni kökledi. Arabayı beş metre kadar kaydırdıktan sonra ayağını çekti, aynada arkasını kontrol edip sağa yaklaştı ve yine dibine kadar bastı frene.</p>
			<p>Sait ön iki koltuk arasındaki boşluğa fırlamış ama iri gövdesi onu sıkıştırmıştı.</p>
			<p>El frenini çekti, arkasına döndü. Sakince konuştu:</p>
			<p>“Yolun ortasında köpek ölüsü vardı. Ben de üzerinden geçersem ne olurdu biliyor musun?.. Alt takımlar et, kemik parçalarıyla dolardı. Bu arabayı sonra ben temizliyorum, sen değil.”</p>
			<p>Lafını bitirir bitirmez gaza bastı. Tam da o anda soldan geçen ağır kamyon onları santimle sıyırıp geçti ve uzun uzun klaksonunu çaldı.</p>
			<p>Sait’in yüzü çarpılmış, dudakları titriyordu.</p>
			<p>“Kesin deli bu herif,” diye geçirdi içinden. “Yok, yok, torpilli bu. Patronu tanıyorum falan lafları. Nasıl konuşur benimle böyle? Kim sanıyor kendini?”</p>
			<p>Ahmet torpido gözünden sigara çıkarıp yaktı. Klimayı kapattı, pencereyi yarım açtı. Dolu nefesini dışarıya boşalttı. İçini doldurdu arka arkaya.</p>
			<p>“Eşek herif, saygısız, terbiyesiz. Şimdi şirketi arayacağım, hemen başka araba yollasınlar arkadan. Ne bu yahu? Haydutla mı gideceğim ben on saat.”</p>
			<p>Telefonu aldı eline. Durdu.</p>
			<p>“Yok, ben bildireyim haddini. Durdur lan, arabayı. Çek sağa. Ben nerede oturuyorum görüyor musun? Senin yanında değil, arkada. Ne demek bu? Sus, açma ağzını. Tak tak, elimin tersiyle... Bak daha hâlâ konuşuyor. İn lan arabadan. Otostopla dönersin.”</p>
			<p>“Telefonunuz çalıyor,” dedi Ahmet.</p>
			<p>“Ha?”</p>
			<p>“Telefon diyorum. Kafa şişti de.”</p>
			<p>Sait elindeki titreyip öten alete baktı. “Pardon,” deyiverdi.</p>
			<p>“Alo... Seyhun, geldi mi babam? İçti mi ilaçlarını?.. Of, bana versene onu.”</p>
			<p>“Bu herif nedir yahu!” diye geçirdi yine içinden Ahmet’in ensesine bakarak.</p>
			<p>“Hah, baba. Ama neden içmiyorsun ilaçlarını? Doktorlar ne dedi kaç defa?.. Baba, konuşur musun benimle. Bak tak diye felç geçirirsin. Sonra gece kalkıp çıkıyorsun dışarıya. Niye bunu bana yapıyorsun?.. Baba, konuşur musun?.. Baba...”</p>
			<p>Telefonu koltuğa fırlattı yine. Ellerini başının arasına aldı.</p>
			<p>“Yok, bu herif patronun hası galiba. Hayvan, nasıl konuşuyor benimle! Tabii, kesin. Dostuna bu götürüyordur onu. Yavşak yavşak gülüyordur yüzüne.”</p>
			<p>“Sigara?”</p>
			<p>Ahmet paketi ve çakmağı omzunun üzerinden uzatmıştı. Çekti bir tane. Yaktı, arka koltuğa uzandı.</p>
			<p>“Kim oluyor bu herif!” diye geçirdi içinden yine. “Ağzını burnunu kıracağım. Çek ulan, kenara!”</p>
			<p>Araba hız kesmeye başladı. Sinyalin metalik tik takını duyuldu.</p>
			<p>“Ne oluyor?” diyerek doğruldu Sait. “Niye yavaşlıyoruz?”</p>
			<p>Asfaltın üzerinde kayarak benzinliğe girdiler. Ahmet kapıyı açıp inerken, “Yağ lambası yanıyor. Bir baktırayım,” dedi.</p>
			<p>Sait boylu boyunca yeniden bıraktı kendini koltuğa. Uyumak istiyordu. Beyaz bulutların dizildiği yere varmalıydı. Her şeyin silinip gittiği, kalanların hatırlanmadığı, sonrasının olmadığı, titreyip, sarsılıp duran ama yerini hiç değiştirmeyen, olmayan kabının içinde devinip duran, içine aldığını saramayan, dışarıya da tüküremeyen o arada kalmış yeri istiyordu. Acısız, hissiz, derisiz, soluksuz, ısısız ve ılık olmalıydı orası. </p>
			<p>“Efendim Seyhun. Ne oldu yine?.. Gitsin, bir şey olmaz. İçti mi ilaçlarını... İyi, hepsini değil mi?.. Neden verdin parayı? Kırk defa söyledim sana. Cebinde iki kuruş olunca doğruca kumara gidiyor, biliyorsun... Seyhun, bana ikide bir ‘oğlum’ deyip durma. On dakikada bir de arama... Bir şey olmaz. Eşek kadar adamsın, yalnız kalabilirsin evde. Ağlamayı kes artık.”</p>
			<p>Yok, çok soğuk olsun gideceği yer. O boşluk bile donmuş olsun. Kuru buz, dumanı tüten.</p>
			<p>Benzinlikten hemen çıkamadılar. Ahmet, eski kamyoncu içgüdüleriyle yan taraftaki kasap köftecisinin on numara olduğunu söyledi. Sait’in itirazları iki kelime sonra kırıldı, süngüsü düştü. Suratını asıp yol arkadaşını takip etti.</p>
			<p>Sait içeride de el çantasını yanında ayırmadı. Hemen yanına, tuzluk ve peçeteliğin arasına yerleştirdi. Tepside siparişlerin ilk postası geldi. Sacda öldürülmüş kırmızıbiberli soğan, piyaz, yanık yoğurt, iki bira.</p>
			<p>“Neden gidiyoruz o çocuğun köyüne?”</p>
			<p>“Kime?”</p>
			<p>“Dosyadaki çocuk.”</p>
			<p>Sait yanıt vermedi. Soğuk bardağı dudaklarına kaldırdı.</p>
			<p>“Hiç merhabamız yoktu da uzaktan tanıyordum onu,” dedi Ahmet çatalını masada duran pembe ince kâğıda silerken. “Ne işimiz var orada? Acılıdır daha onlar.”</p>
			<p>“Kim gidecekti, patron mu?”</p>
			<p>“Tabii, tabii,” dedi Ahmet gülerek.</p>
			<p>Üzerilerine ekmek kapatılmış köfteler gelince Ahmet’in de rengi geldi. Kızarmış ve yağa batırılmış nimeti kabuğun ek yaptığı kırıktan ayırarak altında sıralanmış avuç içi büyüklüğündeki asıl lokmalara ulaştı. Tabağın yanında közde hırpalanmış ince biberlerin acı kokusunu bıyıklarına asıp yumuldu. Sait ise köfteleri açığa çıkarmış bakıyordu. </p>
			<p>“Ne eti acaba?” diye geçirdi içinden. “Kuyruk yağı da koymuşlardır bunun içine. Bu sıcakta motoru bozdurur adama. Salatayı mı yesem? Ekmeği mi yoksa?”</p>
			<p>“Gözüne az geldiyse, bir porsiyon daha attıralım,” dedi Ahmet gülerek.</p>
			<p>“Yok yok, yeter. Daha ne olacak.”</p>
			<p>Dayanamadı sonunda. İlk lokmanın ağzında eriyişi de kalan son itirazlarını yıktı attı. </p>
			<p>“İsmi neydi?”</p>
			<p>“Kimin?”</p>
			<p>“Gidiyoruz ya işte?”</p>
			<p>“Hatırlayamadım şimdi. Dosyada yazıyor.”</p>
			<p>Ahmet, Sait’in yüzüne alayla baktı.</p>
			<p>“Ne var? O kadar adam çalışıyor. Nereden tutacağım hepsinin adını!”</p>
			<p>“Yok, tabii, o ayrı da, her gün adam cartayı çekmiyor sonuçta.”</p>
			<p>“Çekmez elbette. Ayda bir teftiş geçiriyoruz biz. Güvenlik, atık kontrol, bir sürü dalga.”</p>
			<p>“Doğru. Bunun eceli gelmiş.”</p>
			<p>Sait cevap vermedi. Son kalan köftesini çatalıyla ikiye böldü, tabağına çektiği acı sosa batırdı.</p>
			<p>“Peki, gördün mü sen onu?”</p>
			<p>“Kimi?”</p>
			<p>“Ölen çocuğu.”</p>
			<p>“Tanıyorum tabii.”</p>
			<p>“Onu demedim. Cenazesini gördün mü?”</p>
			<p>“Yok, görmedim. Ben geldiğimde savcı gitmişti. Kaldırmışlar.”</p>
			<p>“Ben gördüm ama. Vincin çeliği kopmuş. Sacı hep beraber kaldırdık. Altından çıktı. Hani yolda gördüğümüz köpek vardı ya...”</p>
			<p>Sait çatalını geri bıraktı. Yüzünü yeşil bir bulut sardı. </p>
			<p>Ahmet biranın son yudumunu dikti. İnce pembe kâğıtlarla ağzındaki yağları temizledi.</p>
			<p>“Vade gelince ne yapsan boş, ha?” dedi.</p>
			<p>Arabaları benzinlikten çıkarken artık Sait önde oturuyordu. Emniyet kemerini takmış, göbeğinden biraz rahat edebilmek için koltuğunu hafifçe geriye itmişti. Ahmet sigarasını tutan sol elini dirseğine kadar camdan uzattı, gaza bastı.</p>
			<p>Akaryakıt dolu tankerlerin ağırlığı sıcakla birleşip sağ şeritteki gevşeyen asfaltı eğip bükmüştü. Araba düzensiz iniş çıkışlarla yol alıyor, içindekileri garip bir lunapark oyuncağına binmişçesine sarsıyordu. Ne zaman öndeki aracı geçmek için sola aksalar gerçekten olması gereken pürüzsüz yola çıkıyor ve rahatlıyorlar ama arkadan gelen daha hızlıların selektör yaylımıyla yine o tırtırlı bozukluğa dönmek zorunda kalıyorlardı. Bu kayışlar Sait’in direncini iyice kırdı. Yorgunluk, iç sıkıntısı, ağır yemek ve gittikleri yol üst üste binip onu teslim almaya başladı. Ahmet’in ikide bir, “Anlat bakalım yahu”ları, uzanıp radyoda bulduğu cızırtılı şarkılar, geçtikleri tel örgü direkleri, çalılıklar, çay kesiklerindeki boylu yeşil kargılar, köprülerin uğuldayan, nefes alıp veren korkulukları iki avuç olup gözkapaklarını indirdi.</p>
			<p>Düştüğü sessizliğin içinden yüzsüz annesi çıktı karşısına. Camlarla kaplı kameriyede oturmuş, etrafını saran çiçeklere bakıyordu. “Ah,” dedi Sait. “Ölmemiş annem.” Yüzünü aradı ama boştu saçlarının arası. Sevinç yerine üzüntü taştı avuçlarına. “Ölmemiş, ölmemiş. Gitmemiş işte. Onu sardıkları beyazlığı bırakmış da gelmiş. Alışmıştım ama yokluğuna. Şimdi yine ölecek. Yine gidecek. Beni kefen almaya yollayacaklar. Koş bul; kadın örtüsü, battaniye, naylon, çarşaf, kına, buhur, gülsuyu, pamuk bul... Hoca ağzını açacak, ‘Şimdi kamîs, izâr ve lifâfe, baş örtülsün, göğüs örtülsün...’ diyecek. Saçlarını ikiye ayırdılar da sardılar. İnsanın annesi bir daha ölür mü? Gelmeseydi geriye. Yine gidecek, yine ağlayacağım.” Annesinin bulutları aralandı. Yüzünde yüzü belirdi. Annesinin yüzü Sait’in yüzü oldu.</p>
			<p>Uyandı.</p>
			<p>Elini çenesine attı bilinçsizce. Altdudağında birikmiş salyaları sildi. Gözlerini açtı kapadı. Ahmet’e baktı. Vites değiştirip boşta kalan eliyle saçlarını düzeltiyordu. Yağlı, pırıl pırıl saçları vardı. Gür ve sağlıklı. Hayat damarlarında daha şiddetli akıyordu onun.</p>
			<p>“Ne o mühendis bey? Uyandınız.”</p>
			<p>Sait, Ahmet’in yola başladıklarından beri onunla konuşmasındaki değişen ses tonunu düşündü. </p>
			<p>“Telefonun çaldı iki kere. Uyanmadın ama.”</p>
			<p>Telefonuna baktı. Evden aranmıştı.</p>
			<p>“Ah Seyhun, ne oldu yine!” diye dişlerini sıktı. “Alo, beni aramışsın... Tamam, çık balkona bak. Babamdır zili çalan. Hayır, bir şey olmaz.”</p>
			<p>Ahmet yolu kontrol edip ona baktı.</p>
			<p>“Ne var sizin evde? Baban hasta falan mı?”</p>
			<p>“Sana ne,” dedi içinden Sait. “Senin üzerine ne vazife?”</p>
			<p>“Telefonun hiç susmuyor da.”</p>
			<p>“Kafanda paralarsam susar ama. Arsız herif, ben sana soru soruyor muyum?”</p>
			<p>Önlerine gelen kavşakta yavaşlayıp saptılar. Geniş duble asfalt yol arkalarında kaldı. Artık daha dar ve daha yorgun yoldaydılar.</p>
			<p>Sait, vites kolundan geçirilmiş gümüş iplikli tespihi itip ortalarında duran sigara paketine uzandı. Yaktı.</p>
			<p>“Evli misin, sen?” dedi.</p>
			<p>“Vay, merak başladı ha? Yok değilim. Boşandım geçen sene. Allah yardım etti de kurtuldum.”</p>
			<p>“O kadın kimdi peki?”</p>
			<p>“Hangi kadın?”</p>
			<p>“Ofisin orada konuşuyordunuz ya.”</p>
			<p>“Ha, onu diyorsun. Köylümüz. Yemekhanede çalışıyor. Geçen ay girdi işe.”</p>
			<p>“Tabii, tabii,” dedi içinden Sait.</p>
			<p>Yol ceviz ağaçlarının altından uzayıp gidiyordu.</p>
			<p>“Şimdi nereye varıyoruz?” diye sağa sola baktı Sait.</p>
			<p>“Fundacık’a gireceğiz önce. İlçe orası. Sonra Cumalı’yı, yani köyü soracağız.”</p>
			<p>Öyle de yaptılar. Girişte onları “Fundacık Belediyesi, Hoş Geldiniz, Kurtuluş Günü: 8 Eylül” yazılı yeşil, beyaz bir tak karşıladı. Her milli bayramda süslendiği anlaşılan bu demirden yüksek kapı pas çizgileriyle kaplıydı. Yaklaşık yüz metre ileride jandarma karakolunun önünde nöbet bekleyen askeri de geçtiler. Sait’in, başını arkaya çevirip, “Adresi sorsaydık ya,” demesine aldırmadı Ahmet. “Askere, polise adres mi sorulur,” diye ağzının içinde kelimeleri çevirdi. “Seni kamyoncu eskisi,” dedi içinden Sait.</p>
			<p>Düz cadde boyunca ilerlediler. 8 Eylül İlkokulu’nu, renk renk plastik toplar dolu fileler asılı bakkalları geçtiler. 8 Eylül Parkı’ndaki tek salıncağın başında bekleşen çocuklar arabaya doğru baktılar. Dut ağaçlarının çevirdiği meydanlığa geldiler. Ağaçlar düzgünce budanmış, meyve verebilecek dalları daha baharda alınarak bakılmıştı. Ortada duran ve bir eli cebinde merdivenleri inerken zarif bastonundan destek alan Atatürk heykelinin solunda iki katlı, perdesiz pencereleriyle gri Hükümet Binası, sağında ise tam ortasından bölünerek bir tarafı yeşile diğer tarafı beyaza boyanmış yine iki katlı Belediye Binası duruyordu. Belediye’nin daha gerisindeki yüksek tavanlı ve önü tamamen açık, tam alnında İtfaiye Garajı yazan yapıdan kırmızı bir tanker çıktı. Belediye’nin önüne gelince aracın önüne yatay biçimde monte edilmiş su borusunun deliklerinden ince su çizgileri boşaldı. Sıcak betona düşen damlaların tozlu tadı onlara kadar geldi. Önlerinden geçen tankeri izlerken daha arkada leylak ağaçları arasındaki tek katlı prefabrik yapıyı gördüler. Yeşil-beyaz renklerle “8 Eylül Spor” yazan büyük tabelanın altından kapının hemen yanında iki genç ayak ayak üstüne atmış sigara tüttürüyorlardı. Hemen yanındaki boşlukta diz çöküp küçük çukurlara parlak meşelerini sokmaya çalışan çocuklar, onların önünde de yere serili muşambanın üzerine dizdiği plastik oyuncakların tozunu alan, yerlerini değiştiren, bazılarını tutup havaya kaldıran ve sağını solunu kontrol eden zayıf bir adam vardı.</p>
			<p>Ahmet onlara doğru sürdü. O anda duyulan ezan sesiyle gençler ayaklarını saygıyla indirdiler. Çocuklar bağırışlarına devam ettiler. Araba oyuncakçının yanında durdu. Ahmet camdan başını uzattı.</p>
			<p>“Dayı, Cumalı’ya gideceğiz biz. Yol nereden ağara?” dedi.</p>
			<p>Adam belini tutarak doğruldu.</p>
			<p>“Buyur?”</p>
			<p>“Cumalı’yı soruyorum. Nasıl gidilir?”</p>
			<p>“Evet, evet.”</p>
			<p>“Ne diyor,” dedi Sait.</p>
			<p>Ahmet, “anlamadım” gibi ellerini boşluğa salladı.</p>
			<p>“Yahu dayı duymuyor musun sen beni? C-U-M-A-L-I!”</p>
			<p>Adam parmaklarını şaklatıp oynamaya başladı.</p>
			<p>“Abi, o delidir.” Çocuklar arabaya yaklaşmış gülüyorlardı. Cumalı’yı heyecanlı kollarıyla onlar tarif etti.</p>
			<p>İlçenin sonundaki 8 Eylül Lisesi’ni sollarına alıp kıvrıldılar.</p>
			<p>Sait’in telefonu üst üste çaldı. Açmadı. Onun yerine sigara yaktı.</p>
			<p>“O, beyimiz ağır içiciymiş,” diye gülümsedi Ahmet. “Bilseydim yola kartonla çıkardım.</p>
			<p>“Şimdi de beyim olduk,” dedi Sait içinden ve gözünün içine bakarak taze sigarayı dışarıya fırlattı. Ahmet istifini bile bozmadı.</p>
			<p>Yolu eşekle saman çeken bir köylüye daha sordular. Gün ikindiye binerken düzdeki tarlalara bakan yamaca yayılmış evleri gördüler.</p>
			<p>Girişte kucağı tütün dizili kargılarla dolu başı yemenili yaşlı kadına seslenip durdurdu Ahmet.</p>
			<p>“Yenge, a yenge.”</p>
			<p>Sonra Sait’e döndü.</p>
			<p>“Biz kime gidecektik, be?”</p>
			<p>Sait aceleyle arka koltukta duran dosyaya el attı.</p>
			<p>“Ömer Canoğlu,” dedi.</p>
			<p>“Ömer Canoğlu,” dedi Ahmet.</p>
			<p>Kadın kargıları yeniden tarttı, düşündü.</p>
			<p>“Cemil’in oğlu ya, o. Oğlum öldü ya, o. Siz neden arayıp duruyonuz daha onu?”</p>
			<p>“Yok, anacım, evini soruyoruz biz.”</p>
			<p>“Dee harman yerini geçince. Gayfenin orda. Mevlit var, galabalıktan annasınız.”</p>
			<p>“Ne mevlidi?” dedi Ahmet.</p>
			<p>“Gırk biri, gırk biri,” dedi yaşlı kadın. Arkasını döndü gitti.</p>
			<p>Ahmet kontağı çevirip arabayı stop etti. </p>
			<p>“Biz ne yapıyoruz abi, Allah aşkına? Adamın kırk birini okunuyor. Ne işimiz var burada gerçekten?”</p>
			<p>“Gitmemiz lazım. İşim var.”</p>
			<p>“Ne işiymiş bu? İkide bir el çantasını neden kontrol edip duruyorsun sen? Ne var onun içinde.”</p>
			<p>“Bak, o eve gidip babasıyla konuşmam lazım. Dün telefonla konuşmuşlar, bizi bekliyorlar. Tamam mı?”</p>
			<p>Ahmet uzanıp el çantasını aldı. Sait’in hamle yapan bileğini havada yakaladı ve sıktı. İyice acıttığından emin olunca bıraktı. Sait mumya gibi kalakalmıştı. Çantayı açtı.</p>
			<p>“Hay salak kafam. Ulan, bunu mu vermeye geldik? Başından beri sakladığın bu muydu?”</p>
			<p>Sait arkasına dayandı.</p>
			<p>“Bak, heriflerin ayağına geliyoruz. Yirmi yaşında askere gitmemiş oğlanlarını gömdüler. Bizi ne yaparlar burada biliyor musun?”</p>
			<p>“Haberleri var diyorum, anlamıyor musun? Vermeden dönersek yarın ikimiz de iş ararız.”</p>
			<p>Ahmet boğazındaki balgamı söküp tükürdü dışarıya, dolu dolu sövdü.</p>
			<p>Harman yerini geçince kalabalığı gördüler. Kalabalık da onları fark etti. Çocuk sürüsü yanlarında havlayan köpek enikleriyle yanlarına koştular. Avludan dumanlar yükselen eve giden başı beyaz yaşmaklı kadınlar ağızlarını örtüp adımlarını sıklaştırdılar. Kahvenin önündeki beyaz plastik sandalyelere oturanlar doğrulup kalktılar. Kolları dirseklerine kadar sıvalı iki delikanlı ellerini siper edip arabanın yan yüzeyindeki iri yazıyı okudu.</p>
			<p>“Aslanlı’dan gelmişler, Aslanlı... Söküm... Şirketten... Oğlanın çalıştığı yer... Öldü işte...” Tüm bu kelimeler ışık hızıyla köyün göğünde dolanıp harmanı kaldırılmış tarlaları turladı. Kırlangıç sürülerinin, tek katlı çatısı kırmızı kiremitli, tahta direkli hayatların, çeşmedeki suyu taşan yalağa düşmüş bacaklarını titreterek ölen saç arılarının, taşların arasından kendi tarlalarına ip gibi dolanan, yollarını çiğneyen karıncaların ve kadınların, erkeklerin arasına girip çıktı, havada taklalar attı, dalgalanıp büyüdü sonra çekti ve kayboldu.</p>
			<p>Bahçede toplanan kadınlar başlarını sessizce tespihlerine indirdiler. Kazanlar tütmeye devam etti. Erkeklerin çoğu kıçını çevirip sandalyelerine geri oturdular. Yüzünde demir paralar gibi döküntüleri olan, kısa kollu gömleğinin üzerine yeşil bir süveter giymiş bir adam onlara yaklaştı. Sait elinde çantasıyla indi. Arkadaşına baktı. Ahmet başını, “Hayır, sen git,” anlamında salladı. Arabanın açık camları yükseldi. </p>
			<p>Adamla Sait ortada buluştular. Sait elini uzatıp ona doğru eğildi, bir şeyler söyledi. Adam havadaki ele bakmadan yolu gösterdi. Arka arkaya yürümeye başladılar.</p>
			<p>Ahmet, kontağı kapatıp arabayı durdurmaktan vazgeçti. Koltuğunda kayıp daha da görünmez olmayı diledi.</p>
			<p>Kahveden üç kişi ayrıldı. Yaşlı olan başındaki kasketi çıkarıp eline aldı, düşmüş omuzlarıyla geriden yürüdü. İleride yaşlı çınar ağacının altında herkes buluştu. Sait dışında herkes çömelmiş, sigara içip ellerindeki çubuklarla toprağı karıştırıyorlardı. Sait çantayı ihtiyar adama uzatıp konuşmaya başladı. O anlatıyor, diğerleri dinliyordu. Usluca başlayan konuşması giderek hararetlendi. Karşısındakilerin tepkisizliği, uzun saatler süren yolculuğun gerginliği hareketlerine yansıyordu. Elini beline koyuyor, ardından avuçlarını aşağı yukarı kaldırıp havada sınırları belirsiz daireler çiziyordu. Sonunda ihtiyar adama doğrulup bir şeyler söyledi ve arkasını dönüp yürüdü. Sait kalakalmıştı. Diğerleri etrafını sardı. Çaresizce dil dökmeye devam etti. Hep beraber arabaya doğru yürüdüler. Sait hızlı adımlarla arayı açıp cebindeki telefonu çıkardı, tuşlara bastı. Ahmet öteki kapının yanına varan arkadaşını duymak için camı indirdi. Adamlar beş adım geride elleri ceplerinde bekliyorlardı.</p>
			<p>“Alo, muhasebe müdürünü hemen bağlar mısınız?.. Yerinde yok, demeyin bana. Çok acil... Bekliyorum.”</p>
			<p>Sait, Ahmet’le göz göze geldi. İkisi de buza kesmişti.</p>
			<p>“Alo, merhaba, ben Sait. Köye geldik de... Köy işte. Sabah ne için yola çıkmıştım ben... Tamam, şimdi adamlar bu paraya razı gelmiyor. Evet, olmaz diyorlar. İki çocuğu varmış. İki katı diyorlar. Hemen birini gönderebilir misiniz, parayla beraber.”</p>
			<p>O sırada, yas evinden fırlayan iri memeli başındaki yemenisi sıyrılmış, saçları kınalı bir kadın bağırmaya başladı:</p>
			<p>“Komşularrrrr, oğlancımın kendisi değil kan parası gelmiş.”</p>
			<p>Kendini yere attı. İçeriden koşanlar kaldırmaya çalıştı kadını. Isınan havayla beraber kahvedekiler de teker teker doğrulup ortaya doğru hareketlenmeye başladı.</p>
			<p>Ahmet etraflarını kapatmaya başlayan geniş halkaya doğru endişeyle baktı.</p>
			<p>“Ne demek yetkim yok?”</p>
			<p>Sait başını açık camdan içeriye sokmuş fısıltıyla konuşmaya çalışıyor ama öfkesinden yüzündeki damarları alevli pırıltılarla genişleyip daralıyordu.</p>
			<p>“Burada kaldı. Durmuş bana yetkim yok, para yok, kimse gelemez diyorsun... Patronu ara. Durumu anlat... Ağzına sıçtığım herifi, anlamıyor musun?”</p>
			<p> İki arkadaş yeniden bakıştılar. Ahmet parmak ucuyla kontak duran anahtarı gösterdi.</p>
			<p>Sait hızla döndü arkasına.</p>
			<p>“Tamam,” dedi. “Patronla konuştum. Ver, dedi. Para arabada.”</p>
			<p>Ortaya söylediği kelimelerin yarattığı bir anlık duralama hissiyle kapıyı açıp kendini arabaya attı. Aynı anda araba köklenen gazla havalanır gibi sıçradı. Sait’in kapamaya fırsat bulamadığı kapı sağa yapılan hızlı manevranın etkisiyle çarpıp kapandı. </p>
			<p>Meydanda geniş yay çizen araba çığlıklar arasında kendine yol bulmaya çalışıyordu. Çıkan toz vaveylanın arasından fırlayan kadınlar, çocuklar, güneş yanığı yüzleriyle öfkeli erkekler, havlayan köpekler kocaman bir bulut olmuş ortalığı kaplıyordu. Arka arkaya darbe sesleri duyulmaya başlandı. Önce arka cam büyük gürültüyle patladı. Hâlâ tam dairesini tamamlayamamış arabaya her yönden irili ufaklı taş yağıyordu. Ahmet karmaşanın ucunda gördüğü çıkışa doğru yönelirken ön cam da binlerce damara ayrılıp dondu. Saman yığınlarının durduğu tümsekten havalandılar. Dört teker birkaç saniye boyunca yerden kesildi. Yere vurduklarında Ahmet hiç çözmediği emniyet kemeri sayesinde daha sabit kalabildi ama diğeri boşluktan sallanan hacıyatmaz gibi gidip geliyordu.</p>
			<p>Sonunda kıyametten uzaklaştılar. Havada eğik yolunu tamamlayan kaya parçaları artık onlara yetişemeden arkalarına düşüyordu.</p>
			<p>Ahmet deli gibi zafer naraları atmaya başladı. Kurtuluştan çok arabayı böyle deli gibi hesapsız kullanabilmesi onu heyecanlandırmış ve coşkuya düşürmüştü. </p>
			<p>İyice uzaklaştıklarında durdular. Ahmet yerinden kalkmadan sağ tekmesiyle ölü camı vurup çerçevesinden çıkardı ve yere düşürdü.</p>
			<p>“O, alnın kaşın açılmış birader senin.”</p>
			<p>Sait kaskatı kalmış ileriye bakıyordu. Ahmet, cebinden çıkardığı mendille kanını sildi.</p>
			<p>“Böyle sıkıca bastır. Durur birazdan.”</p>
			<p>Ardından yine çığlıklar atarak arabayı titretti. Fırladılar. Artık olmayan ön camdan sıcak hava kapağı açık kalmış bir fırın gibi dalgalarla yüzlerine çarpıyordu.</p>
			<p>Sait, ilçeye kadar kendine gelemedi. Put gibi eli alnında ve boş gözlerle ileriye bakıyor yanında yüksek sesle gülen, arkasına dönüp küfreden arkadaşına hiç tepki vermiyordu.</p>
			<p>Geldikleri ilçeyi hızla geçtiler. Çıkışta daha önce fark etmedikleri “8 Eylül Piknik Alanı” tabelalı ağaçlık alanda çırılçıplak göbek atıp oynayan birisini gördüler.</p>
			<p>“Aha bu o deli,” dedi Ahmet. </p>
			<p>Sait kurulmuş makine gibi döndü ve arka koltuğa doğru gürül gürül kustu. O kadar şiddetliydi ki öğürtüsü midesi de boğazından ters yüz olup dışarıya fırlamış gibiydi. Arka koltukta duran dosya garip renkli sıvının içinde görünmez olmuştu.</p>
			<p>Ahmet yüzünü ekşitti, ardından gülmeye devam etti.</p>
			<p>Dönüş yolunda aynı benzinliğe girdiklerinde araba savaş görmüşten beterdi. Öylece baktılar çıktıkları ucubeye. Ön ve arka camlar yoktu artık. Radyo anteni kırılmış, sol ayna yerinden çıkmış ve boynunu yere doğru çevirmişti. Kaporta irili ufaklı taş izleriyle ve çukurcuklarla doluydu. İçeriden taşan ter ve kusmuk kokusu sıcak motordan gelen çıtırtılara karışıyordu. </p>
			<p>Köftecide daha önce oturdukları masaya oturdular. Pervazında tozlar birikmiş pencere kenarındaki o camlı masaya. Ağızlarına pembe kâğıtlar tıkıştırılıp ters çevrilmiş bardakların, tuz, karabiber, tozlu sirke takımının ve bir tarafı boş peçeteliğin yan yana durduğu, sandalyelerin kenarlarına intizamla dizildiği o masaya.</p>
			<p>Masanın cam yüzeyinin altında eski fotoğraflar, manzara resimleri ve “Hoş Geldin Yeni Yıl” yazan bir posta kartı vardı. Sait eğilip posta kartına baktı. Kırmızı burunlu, yanaklarından kan damlayan Noel Baba heybesi sırtında karlar arasında çatıları parlayan iki kulübeye doğru yürüyordu. Arkada iki sıra halinde duran ve Noel Baba’ya bakan geyik sürüsü kırmızı bir arabaya bağlıydı. Sait daha dikkat edince geyiklerin suratına sonradan kurşunkalemle gülen yüzler çizildiğini gördü. Biraz sonra da asıl ayrıntıyı fark etti. Bütün geyiklere bu defa kırmızı kalemle yere kadar değen cinsel organlar eklenmişti. Yan masaya oturan göbekli iki kamyoncu olmasa daha ne kadar şaşkınlıkla bakacaktı bilinmez. Adamlardan birisi yüzünü işaret edip, “Geçmiş olsun, kaza mı?” der demez sızısını yeniden hatırladı. Parmaklarını kaşına atınca kurumuş kan pıhtıları tırnaklarına doldu.</p>
			<p>“Yok, biraz kapıştık da,” diye gülümseyerek cevap verdi Ahmet.</p>
			<p>Büyük şişe rakı, yoğurt, buz, duble salata, piyaz, Allahın emri olan sacda soğan ve cacık, acı biber, közde patlıcan masaya yavaşça dizilirken, “Geçen sene annem öldü benim,” dedi Sait.</p>
			<p>“Toprağı bol olsun. Bende ne anne kaldı ne baba. Ölüyorlar işte.”</p>
			<p>“Ne demek ölüyorlar işte? İnsanın annesi öyle kolay ölür mü?”</p>
			<p>Ahmet avucunda rakının başını kütürdetti. Sallayarak doldurdu bardakları.</p>
			<p>“Seninki neden öldü?” dedi Sait.</p>
			<p>“Bilmem. İhtiyardı işte. Hastaneye getirdim. Öldü, dediler. İlla ambulansla çıkaracaksın buradan, normal arabaya cenaze konmuyor, diye tutturdular. Öyle hasta gibi tekerlekli sandalyeyle çıkardıydım. Kaçırdım mecburen.”</p>
			<p>“Sen ne biçim insansın? İnsan annesine bunu yapar mı?”</p>
			<p>“Boş ver beni,” dedi Ahmet. “Senin anlatman lazım artık. Yoksa içinde kıl gibi dönecek.”</p>
			<p>Köfteler gelmeden ilk dublelerini içtiler. </p>
			<p>“Sabah işe gidiyordum, kapıda durdurdu beni. ‘Artık babana tahammül edemiyorum,’ dedi. Kapının önünde sarıldık birbirimize. Akşam geldiğimde ışıklar kapalıydı. Seyhun ve babam koltuklara oturmuşlar, kanepede uzanan anneme bakıyorlardı. Öldüğüne inanmak için bile beni beklemişler.”</p>
			<p>İçeride ışıklar yandı. Sarı, bayat ve zayıf. Garsonlar masaların arasında gidip geliyordu.</p>
			<p>“Annemi affetmiyorum. Beni onlarla baş başa bıraktı gitti. Emekli maaşını aldığı gün kumara yatıran, geceleri uyumayan, beyninin içinde sürekli çığlıklar duyan bir baba ve kapıdan burnunu bile çıkaramayan ucube bir kardeş.”</p>
			<p>Sait babasını anlattı. Ne olduğunu asla bilemedikleri uzun görevlere çıkan, yorgun argın, kirli gömlek yakaları ve içki kokuları arasında gelen babasından bahsetti. </p>
			<p>“Para uzatırdı anneme. Biterse, yetmezse haber bırak getirirler, derdi. Komşulara devlet memuru eşim, derdi annem. Ne memuru ama? Bunu hiç anlatmadı ki. Ben aklıma ne gelirse onu söylerdim arkadaşlarıma. ‘Babam veteriner. Doğuya gitti... Asker benim babam ya da yol mühendisi.’ Galiba en iyisi kaptan lafıydı. Bazen aylarca süren yokluğunu en iyi böyle anlatabiliyordum. Biraz büyüyünce çok da sallamadım. Bana ne, derdim. Annem var. Ayakaltında emekleyip duran Seyhun var.”</p>
			<p>Sait masaya kapaklandı. Böğürdü.</p>
			<p>“Annem öldü benim. Elimle gömdüm onu. İnsanın annesi ölür mü hiç?”</p>
			<p>Ahmet boşalan kadehleri tekrar doldurdu. Kavun, peynir istedi.</p>
			<p>Sait gözlerini silerken, “Hayat neden böyle?” dedi.</p>
			<p>“Hayat böyle çünkü çareniz yok.”</p>
			<p>“Ne çaresi?”</p>
			<p>“Bak, seni neden yolladılar bu işe? Çünkü biliyorlar ki bu işe mecbursun. Başında insanlar var, onlara bakman lazım. O ölen çocuk da mecburdu gemi sökmeye köyden kurtulmak için. E, patron da çaresiz, para kazanmak zorunda. Bütün işler bundan oluyor işte.”</p>
			<p>“Yani senin çaren var ama öyle mi?”</p>
			<p>Ahmet elini cam masaya şaplattı keyifle.</p>
			<p>“Var tabii. Saime.”</p>
			<p>“Saime, kim be?”</p>
			<p>“O konuştuğum kadın vardı ya işyerinin önünde, işte o Saime. Onu uyuz kocasının, o kaynakçı eniğinin elinden alacağım. Kaçacağız başka memlekete. Sonra beni bacaklarıyla öyle bir sarıp içine alacak ki, anıracağım. İşte benim çarem mühendis bey. Çaktın mı?”</p>
			<p>Sait iki eliyle yüzünü yanaklarından tutup baktı Ahmet’e. Boş ve anlamsızca. </p>
			<p>Dışarıda, yolun karanlığı içinde arabalar vınlayıp duruyordu.</p>
			<p>Sait’in telefonu çaldı.</p>
			<p>“Alo... Seyhun, kes konuşmayı da beni dinle. Bana oğlum deme diye kaç bin defa daha söyleyeceğim... Evet, babam yok gene. Cehenneme gider inşallah. Beni de arama artık. Hepinizi şimdi unutuyorum artık.”</p>
			<p>Kalktı açık pencereden telefonu dışarıya fırlattı. Dönerken masalardan birine çarptı. Arkadan yetişen garson düşmekten kurtardı onu.</p>
			<p>Rakı bittiğinde Sait masaya başını koymuş, ince ince ağlıyordu. Ahmet kolundan tuttu, kalktılar. Tuvalete sürükledi. Zorla klozete eğdi başını, parmağını gırtlağına soktu. Uzun uzun kusturdu. Elini yüzünü yıkadı sonra arkadaşının.</p>
			<p>Dönüş yolunda gecenin hâlâ ılık havası ön camın yokluğundan ikisinin de yüzünde dalgalanıyordu.</p>
			<p>O gece evlerine dönmediler. Ahmet arabayı işyerinin önüne çekti. Ay devasa yuvarlaklığıyla çıkmış denizin üzerinde yüzerek bütün boşluğu aydınlatıyordu. Kemirilmiş gemi ölüleri ve açıkta parçalanmayı bekleyen diğerleri kimsesiz ıssızlığın içinde güneşin doğmasını bekliyordu.</p>
			<p>Sait ansızın gözlerini açtı. Ay ışığının çizgilerle bıçakladığı ve kimsenin olmadığı karanlığa dikti gözlerini. Yan koltukta başını direksiyona koymuş uyuyan arkadaşını sarstı.</p>
			<p>“Ahmet, duyuyor musun sesi?” dedi.</p>
			<p class="gap">Aşağıdan gelen, yavaşlayan, hızlanan, ara veren sonra yeniden başlayan çekiç seslerini ondan başka kimse duymadı.</p>
		</div>
	</body>
</html>