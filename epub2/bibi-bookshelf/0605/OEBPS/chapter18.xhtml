<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Kumrunun Gördüğü</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="sayfa-bosluk html5_section">
			<h1> 1. “HATIRLAMAK”</h1>
			<h2 class="ic-baslik">– gökyüzü, gökyüzü...</h2>
			<p>Bu ılık suları seviyorum. Açık pencereden dalgalarla gelip yeri kaplıyor. Ardından yükseliyor. Tenime dokunuyor usulca. İçine alıyor beni. Dünyanın en ağır yükü çözülüyor o zaman. Yerçekimi kalmıyor neredeyse. Yeryüzüne yazılı ne varsa çözülüveriyor. Batık gemiler, eski ağlar, vurulmuş kemikler, çizgi roman dergilerim, ensemi kavrayan parmaklar, avucumda ısınmış ten, hepsi dağılıyor yanık bir tül gibi. Zaman ayrışıyor. Zaman dökülüyor. Zaman aynı olamayacak bir daha. Atlayarak giden kırık bir ışın, hatırladığım ve değer değmez yeniden anımsadığım bütün katmanlara dokunarak sıçrıyor, çarptığı sert noktalarda yolunu değiştiriyor, yeni aralıklar buluyor kendine; etrafını saran yoğunluk seyreldikçe hızlanıyor, yaydığı hararetle dokunduğu yeri de yakıp başkalaştırıyor. </p>
			<p>Uyku teslim alıyor beni. </p>
			<p>Uykuya erişmek ne büyük zafer!</p>
			<p>Bir harbi daha bitiriyorum demek ki. Kanf Beyi geri çekil borusunu çaldırıyor. Süvariler kan süzülen çizmelerini sallayarak dönüyorlar.</p>
			<p>Mutluyum. Yorgunum. Bunun ölüm olmadığını biliyorum. Dikenli değil nefesim. </p>
			<p>Sulara bırakıyorum kendimi...</p>
			<p>“Oğlum ne kadar terlemişsin. Koşma artık.”</p>
			<p>Koşma oğulcuk, koşma çimenlerin üzerinde. Toprak çekecek seni. Neden bakıyorsun ona böyle? Tabanların yere değmesin mi istiyorsun? Sakın yalınayak olma. Her zaman keçeden büyük çizmelerin olsun. Boyu seni aşsın, ölü oğlak koksun. Koş oğulcuk. Anne neden kayboluyor yaprakların arasında? Anne, annem, anacık, kokumu veren, esirgeyen düşmekten, koyu sütüm, damarları ağzımın, açlığımı iteleyen, ürkmüş köpekleri çıra kırığına çeviren. Çimenlere basmadan koşuyorum. Anne, anacık uçurtma gibi çırpıyor eteğini. Güllü dallı. Sinekler vızıldıyor dikende. Ufacık noktadan siyah kan göbekleri çıkıyor. İçin için kaynayıp taşıyor. Gitmiyorum anacık. Korkma! Arada durup nefesime bakıyorum. Eğiliyorum kuyuma. Taşlar ıslak, vızıldıyor yüreciğim. Boşuna kazıp durma tırnaklarınla yeri. Annem. Derimin ilk soyulan zarı o. Bana üzülmesin. İçimde kudurgan orduların karargâhı. Kancada parçalı etim. </p>
			<p>“Hadi uyu artık.”</p>
			<p>Kimse dokunmasın. Öyle kuytuluğa geç ki, gidenler uzanamasın sana.</p>
			<p>Bozuldu bütün yollar. Parlak çakıl. Küçük çukurda, yol kenarında, zayıf çiğdem büyüyor. Kırılgan zarfından uzuyor yaprakları. Etçil dişlerini görüyorum. Süt sonrası doğmuş. Yok mu onu emzirecek anacığı? Korkumu öyle yendim ben. Annemin tam dudaklarının yanında durarak. Sıcak nefesini nemli taslardan taşırdım. Süt kesildi kabararak. Süt, süt, süt, süt...</p>
			<p>Uzun çam yapraklarıyla beliyor beni. Kuru toprak sarıyor altıma. Gül ağaçlarını yakmışlar. Külünün üzerinde ayakta kalmış. Dokunsa birisi yıkılacak öylece. Ama ne rüzgâr var ne de gidip üfüren. O dimdik, yandığı gibi sertimsi, acımsı hatta gül külünü eliyle mermerşahi örtüye itelemiş annem. Sonra ıslamış. Asmış asma çardağa. Güneşi söküp getirmiş kuzu damından. Orada briketten boşlukların soğuğunda kararmış bağ bıçakları vardı. Babam biletmedi onları. Kırmızı küf gelip pasa boğdu ağızlarını. İşte bütün bunların olduğu kuzu damından süzülüp doğan güneşte kurudu kül. Ve anacığım, o küçük elli, yaraları hiç kurumayan, esirgeyen yırtık göbeğimi öyle sarmış. Ateş içinde kalmayayım diye betonunda köpek izleri olan çeşmeyi getirmiş yanıma. </p>
			<p>Dur bakalım, her şeyi anlatman mümkün değil senin!</p>
			<p>Merdivende babam. Ayakkabılarının arkasına basmış yine. Üzüm kesiyor. Başımdan aşağıya arıdan hırpalanmış taneler döküldü. Sarı lira gibi üzümler. Bal düşmüş. Ah kocaman elli babam, ne zor bu ağrı. Her şey yitip gidecek öyle mi? Silinecek fotoğraflar. Çok ağrıyor yüreğim, eklemlerim, senin dizlerin, anlattığın hikâyelerin sonra. </p>
			<p>Acıyor bana bıraktığınız yaşamak. Çok karanlık iğdeler. Şimdi bütün fotoğrafları ömrümün, kara kedi bozuğu, kim uyandıracak, kim uyku, kim...</p>
			<p>“Hikmet, Hikmet...”</p>
			<p>Bulutları çekiliveriyor altımda...</p>
			<p>“Hikmet...”</p>
			<p>Uyandım.</p>
			<p>İnip çıkan nefesim göğsümü parçalayıp dağıtacak. Gözlerim yanıyor. “Acıdan mı, ışıktan mı?” diye geçirirken Savaş parmaklarıyla kaşlarımı düzeltiyor. </p>
			<p>“Tere batmışsın oğulcuk.”</p>
			<p>Çok terlemişim ha! Sayıklamışım üstelik.</p>
			<p>“Konuştum mu yine durmadan?”</p>
			<p>Gülümsedi. </p>
			<p>Savaş başucumda durdukça ölmeyeceğim galiba. Ya da ölüm daha kolay mı olacak?</p>
			<p>Eliyle perdeyi kaldırdı. Dışarıdan kocaman bir gökyüzü. Altında biz. Yaşıyoruz işte. </p>
			<p>“İlacın vakti geldi. Nasıl, ağrı kesicini artıralım mı biraz?”</p>
			<p>“Yok,” diye başımı salladım. </p>
			<p>Kaşlarını kaldırdı. “İnanayım mı” diye baktı, anladım. Sonra anladı inadımı.</p>
			<p>Ağrı kötü ama istiyorum onu. Alıp kaldırıyor beni ayağa. “Savaş ulan benimle,” diyor. “Hadi, bak kesiyorum etini. Organlarına sokuyorum kancalı mızrağımı.” Uyuşmak daha kötü. Karanlık bir kuyuya dalmak gibi. </p>
			<p>Sol kolumu seçti bu kez. Şırıngayı ben uyurken hazırlamış. İğneyi pencereden gelen ışığa tuttu.</p>
			<p>“Bugün yola çıkıyoruz. Araba ayarladım. Eşyaları yükledim. Kahvaltıdan sonra dünya bizi bekliyor, delikanlı!”</p>
			<h2 class="ic-baslik">– bir vakitte </h2>
			<p>Rüzgâr olmadık işler yaptı. Aralık ayında çırpıntılı suları daha da karıştırdı. Günlerce kimse deniz kenarında yürüyemedi. Gevrekçiler daha geriye yolun karşısına taşıdılar tezgâhlarını. İki ucu kurşunlu uzun ip boyunca renk renk balonlara açıktan havalı tüfeklerle atış yaptıran çocuklar denizden yana bile bakamaz oldular. Sonra yol boyunca dizili kahveler nargile közlerinin canını korumak için mangalların etrafına çinkodan siperlikler sipariş ettiler. Ama nafile. Tadı kalmadı o işin. Tiryakilerin çoğu sade acı kahveleriyle yetindiler.</p>
			<p>Rüzgârın yaptığı bunlarla kalmadı. O yakada garip bir adam belirdi. Kahverengi fötr şapkası kırmızı kuşakla çevrili, esmer, çok esmer hem de, iri dudaklı, kirli trençkotlu, balıksırtı kalın kumaştan pantolonu ve üstünden dökülen elbiselerine hiç uymayan pırıltısı ortalığı yakan rugan ayakkabılarıyla hiç konuşmayan bu adamın iki elinde de ayrı renkten eldiveni vardı. </p>
			<p>Uzun kara ve kalın gözlüğünün ardında hiç gülmeyen gözleriyle, camları yoktu gözlüğün, her öğlen vakti nasıl olduğu anlaşılmadan ortaya çıkar ve kıçının üzerinde kavuşturduğu ellerinden ekmek torbası sallanırdı. Yürür, yürür. Çarşıcı sivil askerlerin yan yana oturup bir yandan üşüdükleri, bir yandan da kışlaya daha geç gitmek için bahane düşündükleri denize bakan bankların önünden geçerdi. </p>
			<p>Yürür, yürür.</p>
			<p>Sonra Gedikli’nin kahvesine varır. Sadece oraya ama. Ne yanındaki Gâvur’un yerine ne de ötedeki pis çay ocağına. Torbasını açar, ekmekleri masaya dizer. Eldivenleri çıkarır, parça parça eder dilimleri; önüne yığar. Ardından ağzına atar, hafifçe çiğner ve gökyüzüne savurur. </p>
			<p>Martılar çığlık çığlığa doydular o günlerde. Garip adamın kursağından çıkan ekmek parçaları öğünleri oldu. </p>
			<p>En sonunda bir gün Hikmet daha fazla dayanamadı. Parmağını kaldığı yere bastırıp çizgi roman dergisini kapattı.</p>
			<p>“Baba, sen in misin, cin mi?”</p>
			<p>Adam kusar gibi doldurdu avucunu tükürüklü ekmekle yeniden. </p>
			<p>“Nereden çıktın böyle? Günlerdir iki sayfa okuyamadım senin yüzünden. Car car kuşlar başımda dönüyor. Ekmeği kim kapacak diye birbirine giriyorlar. Tüy, telek doldu masalar. Hatta geçen gün koluma sıçtı dürzünün birisi.”</p>
			<p>“Bak, huzur istiyorum ben! Şu sıçtığımın şehrinde kafamı dinlediğim tek yer burası.”</p>
			<p>Fırrrrrr, martılar üst üste.</p>
			<p>“Evet, bıraktım işi geldim. Ömrüm köprü statikleri yapmakla mı geçecekti. Akşama kadar hesaplar. Ter sırtımdan akarken sayılarla boğuş. Sonra sabahlar olana dek yine hesapla. Makine miyim ben? Yahu benim babam öldü, haberin var mı senin? Gözlerimin önünde hem de. Zorla soktular odaya beni. Gülümsüyor sandım. Elini tuttum titredi kaldı. Sonra gözlerimin içine baktı. Ulan, sen hiç babanı gömdün mü? İndin mi o daracık çukura. Baş ipini çözdürdüler mi sana? Bakma yüzüme öyle. Eldivenli iblis! Gözlerini oysun bu kuşlar senin.”</p>
			<p>Arka masaları sarı bezle silen Savaş doğruldu. Bezi iki elinin arasında sıktı. Vazgeçer gibi oldu. Ama duramadı yerinde.</p>
			<p>“Hadi gel, içeriye otur sen.”</p>
			<p>“Nedenmiş, burası benim masam.”</p>
			<p>Birden önüne baktı.</p>
			<p>“Al işte, sinirden parmağımı da kaçırmışım.”</p>
			<p>İşaretparmağını bayrak gibi dikti gökyüzüne. Bu o kadar garip oldu ki çevredeki herkes Hikmet’in parmağına baktı. Midyeci yaşlı bir dayı tablasını bırakıp miyop gözlerini kıstı iyice. Öbür kahveden sese çıkan yorgun yüzlü, kahverengi üniformasından taşan göbeğini beyaz fanilasına sarmış bekçinin biri yanlarına kadar geldi ve gökyüzünde parmağının gösterdiği noktaya doğru baktı. Anlamaz bakışlarla kafasını karıştırdı, eli kıçında geri döndü. Hatta martılardan irice olan karabaş kuş bir saniyeliğine de olsa havada asılı kaldı ve parmağın kırmızı iştah açıcı etine sabitledi gözlerini. </p>
			<p>Martıları besleyen garip adam da işaretparmağını Hikmet gibi kaldırınca yoldan geçenler birikmeye başladı etraflarında.</p>
			<p>“Kim?”</p>
			<p>“Kim atlamış denize?”</p>
			<p>“Ah, ah, kederdenmiş.”</p>
			<p>“Genç miymiş?”</p>
			<p>“Ah, çok, çok... Tam vapur kalkarken bırakmış kendini.”</p>
			<p>“Doğru pervanelere.”</p>
			<p>Savaş o gün ağzıyla kuşları besleyen garip adama için için sevinecekti. Çünkü ne zamandır içinden gelip de yapamadığını başarmıştı. Gidip Hikmet’in omzuna dokundu.</p>
			<p>“Hadi gel gidelim,” dedi.</p>
			<p>O sırada kalabalık fötr şapkalı adamı arasına almaya başlamıştı.</p>
			<p>“Bu mu atmış kızı denize?”</p>
			<p>“Babası.”</p>
			<p>“Namussuz adam. Cani!”</p>
			<p>“Tutturmuş benimle evleneceksin, diye.”</p>
			<p>“Aaa vallahi ipten, kazıktan kurtuldu artık bu insanlar.”</p>
			<p>“Tüh yüzüne!”</p>
			<p>Hikmet hiç itiraz etmedi. Savaş’ın çizgi romanlarını toplayıp koltuğunun altına almasını izledi. Kahvenin arkasına gittiler. Savaş mavi iş önlüğünü çıkardı. Askıdaki kırçıllı ve yakasız gömleğini giydi. Onu izleyen kasanın arkasında duran sigarasından uzun soluklar alan patrona döndü. </p>
			<p>“Az avans alayım. Ben birkaç gün izin yapacağım.”</p>
			<p>Adam telaşla elini cebine attı. Birkaç fiş ve kâğıt parçası çıktı. Sanki bundan utandı. Yok, aslında utandı denemez buna. Rengi uçtu biraz. Hızla kasaya uzandı. Avuçladığı paraları uzattı.</p>
			<p>Çıktılar.</p>
			<p>Deniz kenarındaki kalabalık dağılmıştı. Fötr şapkalı adam eldivenlerini giymiş denize bakıyordu.</p>
			<p>Savaş durakta Hikmet’e baktı yeniden. Omuzlarını kaldırmış elleri cebinde mırıldanıp duruyordu.</p>
			<p>Savaş’ın arka tepedeki evine gittiler. Yılan gibi kıvrılan yolun ucundaki o tek katlı eve. Beyaz boyalı bahçe kapısı vardı. Gıcırtı ve ıslak beton. Yerler incecik küf içinde. İki yanda aslanağzı çiçekleri. Asma çardak. Altında masacık. Sonra evin kapısı. Üç oda. Birisi ev sahibinin kızının çeyiziyle dolu. On yıldır kurt sesi geliyor o odadan. Kırttt, kırtttt. Kızın ucuz cevizden mobilyalarını yiyor şişmanlar. Çoğalıyorlar. Kalabalıktan yandaki koltuğa, çizilmesin diye battaniyeye sarılmış yan yatmış vitrine göçüyorlar. Yeni koloniler kuruyorlar. Bazen içlerinden birkaçı atalarının geldiği ilk koltuğa geri dönüyor. Orada evlenip yeni melez nesiller yetiştiriyorlar. Mutlulukla semiren tahtakurtları. Cenaze törenleri bile tebessüm içinde. Bu dünyadan göçen büyükler ya da kötü boyayı kemiren anaçların sakat doğmuş yavruları şarkılarla, danslarla uğurlanıyor. Zemine un gibi yığılan talaşlar evde kalmış kızın çeyizini kocaman bir kum saatine çeviriyor. </p>
			<p>İşte o eve girdiler.</p>
			<p>Hikmet hıçkırarak ağlamaya başladı. İşaretparmağını kaldırdı yine. </p>
			<p>“Tamam,” dedi Savaş. “Buluruz kaybettiğin sayfayı.”</p>
			<p>Bulamadılar. Çünkü Hikmet, Savaş’ın ayaküstü hazırladığı çeyrek ekmek arası helvayı yerken uyuyup kaldı.</p>
			<p>Divana yatırdı onu. Üstünü örttü.</p>
			<p>Sonra beraberlerinde getirdikleri kitapları karıştırdı.</p>
			<p>İkiye katlanmış siyah-beyaz fotoğrafı buldu önce. Üzeri yüklü ayva ağacının altında oturmuş insanlar. Yere uzun kilim sermişler. Bıyıklarına ak düşmüş pehlivan bir adam bağdaş kurmuş. Gülümsüyor. Yakası karışmış gömleğinin düğmeleri açık. Kara bir göğüs. Kucağında kel kafalı, çırpı gibi bacaklı kısa pantolonlu çocuk. Yanda eteğini dizlerinin altına almış elinde üzüm tabağıyla donup kalmış kadın. Daha geride yaşmağını sarmış herkesten yaşlı başka kadın ve o kadının omuzlarına sarılı kız çocuğu daha. Erkek çocuktan daha büyük o. Annesinin gözlerini almış. Babasının gülümsemesini. Hepsi anlaşılıyor fotoğraftan. </p>
			<p>Arkasında “Mutlu ailem” yazıyor.</p>
			<p>22 ve 456 toplanmış. Kurşunkalemle yapılmış bu hesap. Sonra mürekkepli kalemle incecik başka yazılar düşülmüş. Kargacık burgacık.</p>
			<p>“Zamanı tutmak mümkün olsaydı bu fotoğrafta dondururdum. Ah annecim, herkes ne kadar da kolay devam ediyor her şeye. Ah baba. Sen şimd...”</p>
			<p>Gerisini okuyamadım. Yazı giderek dümdüz çizgi halini alıp bitiyordu.</p>
			<p>Fotoğrafı yerine koyarken bir zarf düştü sayfaların arasından. </p>
			<p>“Sayın Hikmet Beykan”</p>
			<p>Pulun üzerindeki tarihe baktı. Beş yıl olmuş neredeyse yazılalı.</p>
			<div class="mektup html5_section">
			<p>Güzel Oğlum Hikmet,</p>
			<p>Bu sana yolladığım kaçıncı mektup olacak? Hiçbirine cevap yazmadın. Bunu da boşuna yazıyorum ama elimden başka bir şey gelmiyor. Gözlerimin feri iyice söndü artık. Galiba bundan sonraki mektupları ben yazamayacağım. Komşumuz Necla Hanım’ın kızına rica ederim artık. </p>
			<p>Kıymetli oğlum,</p>
			<p>Geçen hafta babanın yılıydı. Artık babaannenin yılıyla beraber yapıyorum. İki ayrı ölüm gününe tahammül edecek halim kalmadı. Bahçede lokma döktürdüm. Komşular geldi. İlkokul öğretmenin Tahir Beylerin kızı geldi. Yardım edenler sağ olsun. Çok şükür elimi değirmeden halloldu. Bol bol okuduk. Ağladık. Biliyorum, sen böyle ölümlü lafları sevmezsin oğlum. Ama hayatın kaidesi işte. Doğduk, gideceğiz çaresiz.</p>
			<p>Hikmet,</p>
			<p>Senin baba ocağına gelmemene öyle üzülüyorum ki. Sanki benimle beraber bu ev de ağlıyor. Seni doğurduğum şu oda, güllü taban halısı, uzanmaya çalıştığın elektrik düğmeleri, koşturduğun bahçe, erik ağacımız, ihtiyar zeytin, ayvalar, narlar. Her sabah omzuma dokunup beni uyandırıyorlar. “Ne oldu o günlere,” diyorlar. Biliyorum, çok mutlu bir aile değildik belki. Ama her evin bacasından başka duman tüter. Bizim de bir halimiz vardı işte. En azından beraberdik. Sonra sen okumaya gittin. İyi ki de gittin tabii. Buralarda ne yapabilirdin? Baban terzi bir adam. Keşke sen doğduğunda öğretmenliği bırakmasaydım. Daha iyi şartlarımız olurdu. Hiç düşünemedim hayatın bu kadar zor geleceğini. Senin mesleğin de olmadı. Kıyıp tamircilere çırak vermedik. Oku istedik, hem baban hem ben. Üzmedin bizi. Sınıflarını geçtin. Yüksek tahsile devam ettin. Askerlik, iş derken her şey ne güzel gidiyordu. Babanın ölümü her şeyimizi nasıl da yıkıverdi, öyle değil mi? Sana komşu telefon etmiş. İşteymişsin. Duyar duymaz telefonu adamın yüzüne kapatmışsın. Sonra utana sıkıla bana geldiler. Ben kendimde miyim sanki? İşyerinde kendini odaya kilitlemişsin. Kimse çıkaramamış seni. Sonra bir fırsatını bulup kaçmışsın oradan. Babanı iki gün beklettik. Dayınlar gitti seni bulmaya ama nafile. Çok kırıldım önceleri sana. İnsan babasının cenazesine nasıl gelmez, son görevini nasıl yapmaz, diye içim içimi yedi. Babaannen de kahrını benden çıkardı. Ölene kadar benimle konuşmadı. Ama sonra seni anlamaya çalıştım. Yaşamak çok ağır değil mi Hikmetçim. Ölüp gidivermek en kolayı aslında. Sarsılıp, titreyip gidiyorlar. Sonra geride o büyük boşluk kalıyor sana. Neyle dolduracağını bilmediğin o dipsiz kuyu her gün seni bekliyor. Buradan kaçtıkça her şeyin bıraktığın gibi kalacağını düşündün, öyle değil mi? Ah güzel oğlum, keşke gelip dizime yatsaydın şimdi. Belki avuturdum seni. </p>
			<p>Daha ne yazabilirim? “Geride kalan günlerimizi birlikte geçirelim,” demek isterdim ama mektuplarım ulaşıyor mu, onu bile bilmiyorum. Eski adresine yolluyorum hâlâ. Belki bir gün avucunun sıcaklığıyla sararsın hepsini.</p>
			<p class="sag-metin">Annen</p>
			</div>
			<p>Savaş, divanda içini çekerek uyuyan Hikmet’e baktı. Neredeyse bir yıldır onu merak ediyordu. Gelir, saatlerce aynı çizgi roman kitabını okurdu. Aynı çay saatlerce önünde dururdu. Güler, bazen için için ağlar. Kalkıp giderdi. Aylar sona yine bir sabah geliverirdi. </p>
			<p>İşte şimdi karşısında mırıltılar içinde uzanıyordu.</p>
			<p>Gitti battaniye getirdi içerden. Nohut tanesi gibi ayaklarını karnına çekmiş adamın üzerini örttü.</p>
			<p>“Artık sen varsın,” dedi.</p>
			<p>Kimi zaman insan kendi yaşam alacağından vazgeçebilir. Kendi hikâyesini geriye iter. Hatta görünmez kumların altına saklar. Başkasının yolculuğunu sırtlanır. Olmadık anda bir haber gelene kadar.</p>
			<h2 class="ic-baslik">– Hikmet’le beraber...</h2>
			<p>Savaş ertesi gün ilk iş iki sokak aşağıdaki ev sahibine gitti. Uzak bir akrabasının tedavi olmak için ona geldiğini ve bir süre kalacağını söyledi. İhtiyar adam beyaz takkesinin altından fışkıran yağlı perçemleriyle oynadı, düşmüş belini topladı, ağzını açtı kapattı.</p>
			<p>“Peki bizim gızın çeezleri nolcak,” dedi.</p>
			<p>“Onlar öbür odada duruyor. Kilitli ya. Anahtarı da sende.”</p>
			<p>“Peki, evde bekâr birken iki olcak. Gızoğlangız çeezleri nolcak evde.”</p>
			<p>Savaş ihtiyarın derdini anlamıştı. Yapılacak şeyi biliyordu ama ortalık karışsın istemiyordu.</p>
			<p>“İyi amca; kirayı artırırım ben,” dedi.</p>
			<p>Ev sahibi ağzını sudan çıkmış ve ölmek üzere olan balık gibi yine açtı kapadı. İçeriye girdi. Savaş eşikten çıkarken okkalı tükürük bıraktı orta yere.</p>
			<p>Eve döndüğünde Hikmet bahçede yere bağdaş kurmuş toprağı izliyordu. Yanına çöktü. Karıncalar telaşlı adımlarıyla çiğnedikleri incecik yollarında koşturup duruyorlardı. Kıskaçlarında kırık saman çöpleri, pıtrak tırtıkları, ölü kanatlar iştahla açılmış toprak ağza doğru taşınıyordu.</p>
			<p>“Bunlar iyi insanlar,” dedi Hikmet.</p>
			<p>“Kim?”</p>
			<p>Eliyle gösterdi yerdeki kalabalığı.</p>
			<p>“Kimse kimseye dönüp bakmıyor bile. Sen necisin, ne yaptın bu hayatta, neden geri geri yürüyorsun, sabah lastikleri indirdin mi, gül suyunu demledin mi, diyen yok. Konuşmadan bıyık sallayıp koşturuyorlar.”</p>
			<p>Savaş uzun uzun baktı arkadaşının yüzüne.</p>
			<p>O gün akşama kadar şehirde dolaştılar. Gevrek yediler tulum peyniriyle. Güneş çıktı iyice. Yaz hissettirdi kendini. Hikmet, Kordon’da falcı kadınlardan birine kancayı taktı. İki eline de ayrı ayrı fal baktırdı. Sol elinin hikâyesini beğenmedi. Tekrar istedi. Kadının olmazını dinlemedi. Bankın üstüne fırlayıp türkü söylemeye başladı. Başı yaşmaklı falcı tam kirişi kırıyordu ki, eteğinden tuttu onu. </p>
			<p>“Ama teyzecim, olmadı bu iş. Hiç evimden bahsetmedin. Kırlangıçların yuva kurduğu çatıdan. Ne zaman dönecek onlar? Söylemedin, ne zaman?”</p>
			<p>Kadıncağız kaçmaya çalıştıkça sarıldı ona iyice.</p>
			<p>“Kırlangıçlar, diyorum. Söylemedin hangi gün dönecekler. Girey günü mü yoksa.”</p>
			<p>Arbedeye etraftaki koca memeli falcı ablalar birikti. Önce kadının beline yapışmış Hikmet’e kaba saba laflar ettiler. Kurtulmaya çalışan kadına imalı kahkahalar attılar. Sonra toplaşıp Hikmet’e bir güzel giriştiler. Savaş gülme krizine tutulsa da güçbela arkadaşını aldı ellerinden. Koşarak kaçtılar oradan. </p>
			<p>Akşama balık ekmek yapan arabaya takıldılar. Adam Savaş’ın arkadaşıydı. Savaş kaptı kaçtının arkasında sardalye temizledi, ekmek içi çıkardı, soğan, domates dildi. Hikmet ayakta onu izledi saatlerce. O kadar ısrara oturmadı. Son müşteri de gidince lüks ışığı altında yemeklerini yediler, şişenin dibinde dört parmak kalmış rakıyı süpürdüler. Arkadaşı arabayla bıraktı evlerine.</p>
			<p>Küçük salondaki divanda uyudu Hikmet. İki defa bağırdı uykusunda. Savaş başına koştu. Üzerini örttü. Üçüncüsünde yerinden seslendi. Yine olunca küfretti.</p>
			<p>“Gelmeyeyim oraya. Yastığı yüzüne basarım.”</p>
			<p>“Tamam,” dedi Hikmet. “Kusura bakma arkadaş. Uyutmadım seni de.”</p>
			<p>Asıl bu laflar uyutmadı Savaş’ı.</p>
			<p>“Düzeldi mi yoksa bu çocuk? Adam gibi laflar etti ya,” diye geçirdi içinden. Kalkıp yanına gitmek, omzundan sarsıp, “Bir daha söyle bakayım,” demek istedi. Cesaret edemedi.</p>
			<p>Duvarında güneş izi kızarana kadar huzursuzca döndü yatakta. Salondan gelen horultuları dinledi.</p>
			<p>İçi geçti.</p>
			<p>Ne kadar sonra gözlerini açtı aniden. Sabah ilerlemiş, ev aydınlıkla dolmuştu. Başucunda Hikmet’i gördü. İşaretparmağını ona doğru uzatmış, ağladı ağlayacak gözleriyle bakıyordu.</p>
			<p>“Lan, nerde kalmıştım ben? Hangi sayfadaydım. Parmağım burada ama gerisi nerede?”</p>
			<p>Sıçradı yataktan Savaş.</p>
			<p>“Allah cezanı vermeye! Deli! Eşek deli!”</p>
			<p>Çarşafın üzerinde bağdaş kurup, “İyi,” dedi. “Hâlâ normal bizimkisi!”</p>
			<p>Sonra düşündüğü şeye güldü. Ama gülmesi Hikmet’e yaramadı. Ağlamayı koyuverdi. Savaş tuvalete girdi, tıraş oldu, döndü yeniden işedi, çayı koydu, ekmeği doğradı, reçel sıyırdı kavanozdan tabağa, sarılı helva kâğıdını açtı, ekmek bıçağıyla iki iri dilime ayırdı, ama öteki hâlâ zırıldıyordu. Sonunda sahana yumurtayı kırınca zınk diye ağlamayı kesti. Hemen masaya oturdu, çatalına ekmek takıp beklemeye başladı. </p>
			<p>“Allahıım sen büyüksün,” dedi Savaş.</p>
			<p>Yine gülecekti ama yeni bir ağlama dalgasından çekindi.</p>
			<p>Ağır ağır yediler öğünlerini.</p>
			<p>Ertesi gün Savaş kahvedeki işine döndü. Aklına gelen Hikmet’i evde bırakmaktı. Sabah erken kalkıp yemek hazırladı. Ekmek dilimledi. Masanın üzerine dizdi hepsini. Ama nafile. Öteki ondan önce ayakkabılarını giymiş, koltuğunun altında her zamanki kitapları eşikte bekliyordu. Ne dese dinletemedi.</p>
			<p>“Yalnız kalamam evde.”</p>
			<p>“Neden yahu?”</p>
			<p>“Yan oda...”</p>
			<p>“N’olmuş yan odaya?”</p>
			<p>“Kilitli oda var ya.”</p>
			<p>“Var.”</p>
			<p>“Süvari bölüğü kışlamış orada. Kırt, kırt... Toplanıyorlar. Atların yem torbalarını astılar, sonra kaşağıladılar. Suya götürdüler. Koşumlarını kuyruk yağıyla parlattılar. Boru çalıp akmaya başlayacaklar birazdan. Asla kalamam burada.”</p>
			<p>Savaş dayandı kapıya. Dışarıdan geçen ekmek arabasına baktı.</p>
			<p>“İyi, ne güzel işte. Ortalık at kokusuna bulanır. Koştururlar koltukların üzerinde. Atlara masadaki salata suyundan içirirler.”</p>
			<p>Hikmet şaşkınlıkla baktı arkadaşına.</p>
			<p>“Gel,” dedi, “gidelim. Deniz kokusu iyi gelir sana.”</p>
			<p>Kahveye yollandılar beraber.</p>
			
			<h2 class="ic-baslik">– kahve dedikleri</h2>
			<p>Dalgakıranın hizasından başlayıp yolcu iskelesine kadar süren kordon boyunca tam yedi kahve diziliydi. Patronlar birbirlerine ters ters bakardı sabahları. Masalarına sinirle oturur, akşam hasılatının yazılı olduğu kartonlara bakar, sigaralarını hırsla yakar ve en yakın garsonu çağırırlardı.</p>
			<p>“Neden yan tarafta beş masa dolu da biz sinek avlıyoruz.”</p>
			<p>“Abi...”</p>
			<p>“Abine de sana da şimdi! Herkes dışarı.”</p>
			<p>Kabak her sabah garsonlara patlardı. Yoldan geçen müşteri tavlanacak, gerekirse önüne geçilip zorla da olsa kendi masalarına oturtulacaktı.</p>
			<p>Daha beş dakika önce maç muhabbeti yapıp birbirine parmak atan komşu kahvelerin garsonları içeride için için kuduran patronların delici bakışları altında artık Allahını tanımaz, omuz çarpar, kesik atarlardı.</p>
			<p>Akşama doğru rakısı ya da kadını aklına gelen kahve sahiplerinin birer ikişer kaybolmasıyla meydan yine gediklilere kalır, inen serinlikle beraber barış da ortalığa yayılırdı. Aynı masalara oturan rakip garsonlar beraber toto doldurur ya da akşamın kaçında kerhanede hangi kadına gidilir onu konuşurlardı.</p>
			<p>Bu akışta bir yıl önce değişiklik oldu.</p>
			<p>Kahvelerden en küçüğü el değiştirdi. Daha doğrusu sahibi dünya değiştirdi. Adamın tek oğlu vardı. O da ilk iş kahveyi devredip babasının kırkı çıkmadan parayı kumara bastırmakla başladı. Buraya kadar önemsizdi her şey. Her zaman olanın tekrarı gibiydi. </p>
			<p>Kahveyi devralan Sinan denilen uzun boylu, derin şakaklı adam dükkâna hızlı bir badanayla giriverdi. Ne oyun takımlarını ne kâğıt destelerini ne de sandalye ve masaları değiştirdi. Hatta sigara yanığı duran masa örtüleri bile aynen kaldı. </p>
			<p>Oysa bu kahveci raconuna tersti. Yeni mekân demek dört duvar hariç eskiden kalan ne varsa atılması, her şeyin yenilenmesi demekti. Eski sahipten kalanla devam etmek uğursuzluktu herkese göre. </p>
			<p>Ama değişim yine de oldu. Eskiden kalan garsona ve ocakçıya yol verdi patron. Garson öteki kahvelerden birine girdi. Son yirmi yılını aynı kahvede geçiren ihtiyar ocakçı ise memleketine geri döndü. </p>
			<p>Küçük kahveye yeni patronla beraber yeni garson da geldi. Savaş.</p>
			<p>Savaş’ın kendilerine benzemediğini ötekiler hemen anladı. </p>
			<p>Savaş, masaların arasında sessizce mekik dokuyor, siparişleri aynı zamanda ocakta da duran patrona sesleniyor; küllükleri denize değil çöp tenekesine döküyor, arada denize bakıp uzun uzun esniyordu.</p>
			<p>Diğer garsonlara pek bulaşmıyordu. Arada onlarla laflıyor; bazen öğlen yemekleri için ortak hazırlanan menemene para katıyor, aralarına oturup yemek yiyordu ama o kadar. Ne kumara otuyordu onlarla ne de kadına gidiyordu. Yoldan müşteri çevirmesi ise hiç görülmedi.</p>
			<p>Aslında bütün gariplikler uzun süre konuşulurdu ama çabuk unutuldu. Çünkü küçük kahve yeni işletmesiyle birlikte diğer kahvelere rakip olmaktan hızla çıkmıştı. Tek garson, daha az masa ve en önemlisi, akşam erken kapandığı için kumarbazların derhal orayı terk edip diğerlerine dağılması. Bütün bunlar küçük kahvenin savaş alanından çekilip kendi zavallı kaderine razı olması anlamına geliyordu. Küçük kahve, öteki patronların muhabbetlerine “yakında topu diker” lakırdısıyla üç-beş defa meze olduktan sonra unutulmaya yüz tuttu.</p>
			<p>O gün önde Savaş, iki adım arkada Hikmet kahveye doğru ilk defa beraber yürüdüler. Sabahın serinliği artık kalkmaya başlamıştı. Limanda pasları dökülen orta boy bir yük gemisi sönmüş kireç indiriyordu. Eski makaralara tutturulmuş vinçler inleyerek beyaz toprağı sırada bekleyen kamyona boşaltıyor, esen rüzgâr aynı renkten tozları etrafa saçıyordu. Tam geminin yanından geçerken Hikmet kamyon kasasından yere yuvarlamış kireç tezeğini aldı. Eski iskele babasının üzerine çıkıp geminin kahverengi bordasına kocaman bir çiçek çizdi. Sonra babadan indi, çiçeğin altına yazdı:</p>
			<p>“Koşun babalar, uçun arılar. Bu gemi un taşır helva adasına.”</p>
			<p>Savaş durmuş onu izliyordu. O sırada küpeşteye ellerini dayamış denizci bağırdı yukarıdan:</p>
			<p>“Hoop hemşerim! Okul tahtası mıdır orası!”</p>
			<p>Savaş tam karnını tutup gülmeye hazırlanıyordu ki Hikmet cevabı yetiştirdi:</p>
			<p>“Yok değildir. Ananın tahtasıdır! Boyuyorum bir güzel.”</p>
			<p>Tepedeki adam iki saniye kadar dondu yukarıda. Sonra eğilip arandı. Eline geçirdiği zincir parçasını attı. Savaş çevik davranıp arkadaşını çekmese kafası patlayabilirdi. </p>
			<p>“Yürü gidiyoruz,” dedi.</p>
			<p>Yukarıdaki adamın, “Durun ulan. Kaçmayın!” bağırtısına dönmediler bile. </p>
			<p>Tam da o anda yollarını kamyonun yoldan yana tarafından fırlayan birisi kesti.</p>
			<p>“Gel bakayım buraya,” diyerek Hikmet’in yakasına sarıldı.</p>
			<p>Savaş, adamın iki eline kuvvetli bir kesme vurarak çözdü. Kendine doğru çekti. Burnuna okkalı bir kafa geçirdi. İki büklüm olan adamı çevirip kıçına vurduğu volesiyle denize uçurdu. Bunlar olurken kamyonun şoförü levyeyle Savaş’a arkadan yaklaşıyordu. Ayak sesine dönen Savaş adamın yukarıdaki kolunu yakalayıp öne doğru eğildi. Adamın altına iyice girince dizlerinin üzerinde doğrulup bunu da diğerinin yanına kirli liman suyunun içine karga tulumba atıverdi. </p>
			<p>Bütün olup biten Hikmet’in umurunda bile olmamıştı. Yeniden iskele babasının üzerine çıkmış kocaman bir kalp çizerken bağırıyordu:</p>
			<p>“Bir dakika, bir dakika... Bu yazdıklarımı izah etmek istiyorum.”</p>
			<p>Ama durulacak gün değildi. Zira gemiden salma merdiven bırakılmış, başta anasının tahtasına yazılan delikanlı olmak üzere onu aşkın denizci uçarak aşağıya iniyorlardı.</p>
			<p>Savaş Hikmet’in elinden tuttuğu gibi koşmaya başladı. Hikmet hâlâ bağırıp duruyordu ki başının üzerinden parlak İngiliz anahtarı uçarak geçti. Hikmet anında sustu ve öyle hızlı koşmaya başladı ki geride kalan savaş düşmemek için arkadaşının elini bırakmak zorunda kaldı. </p>
			<p>İki sokak sonra izlerini kaybettirdiler. Önlerine çıkan caminin avlusunda soluklandılar iyice. Hikmet aptes alınan oturaklardan birine çöküp yine çizgi roman kitabını açtı ve yanında ona garip garip bakan ihtiyar amcalara aldırmadan okumaya devam etti.</p>
			<p>Vakit öğlene yaklaşırken kahveye geldiler. </p>
			<p>Savaş üzerini değiştirdi. Mavi iş gömleğini giydi. Deniz kenarındaki masalardan birine oturan Hikmet’i gören Sinan, “Ne iş?” dercesine göz attı. Savaş, “Boş ver. Her şey yolunda,” dedi.</p>
			<p>Radyodan ince türkü sesleri yükseldi. Kadınlı erkekli bir kalabalık geldi kahveye. Üç masa birleştirildi dışarıda. Gazozlar, çaylar gitti. Savaş alışmış hareketlerle tepsiyi boşaltıp dolduruyor, ıslak yerleri kirli beziyle siliyor, boşalan sandalyeleri itip masasına yaklaştırıyordu.</p>
			<p>Televizyon açıldı derken. İçerideki yaşlı amcalar haberleri dinledi. Şarkılar başlayınca kimsenin ilgisi kalmadı. Köşede kılıç çeken iki kişinin kahkahası ortalığı doldurdu.</p>
			<p>“Baksana!” diye seslendi Hikmet.</p>
			<p>Savaş dışarı çıkıp gözlerini kıstı. Uzaktan eski kahverengi gemi geçiyordu. </p>
			<p>Hikmet kalkıp denize doğru göbek atmaya başladı. Güldü herkes. Hatta yan kahvenin garsonları bile işlerini bırakıp “Oh, oh...” diye tempo tuttular. </p>
			<p>İkindi vaktine doğru ocakta menemen yaptılar. Uzun ekmek koydular masaya. Savaş’la patronu ekmeklerin içini çıkartıp kabuklarıyla menemene uzandılar. Hikmet birkaç lokma aldı. Onların çıkarıp gazete kâğıdının üzerine bıraktıkları ekmek içlerini aldı. Koşup denize attı. Martının biri daldı şeffaf suya. Gagasından sular akıtarak kayboldu.</p>
			<p>Biraz bulut çöktü ortalığa. Ardından kızıllık gelip oturdu gökyüzünün aynasına.</p>
			<p>Akşama doğru yeni gemiler geçti karşıdan.</p>
			<h2 class="ic-baslik">– iş</h2>
			<p>Yazın ilerlediği günlerdi. Sinan sıkıntılı geldi. Kasanın arkasına oturup sigara yaktı. Kahveyi izledi. İçerisi bomboştu. Dışarıdaki masalardan birinde orta yaşlı iki kadın çay içip börek yiyorlardı. Hikmet deniz kenarında on adımlık voltasını ağır adımlarla atıyordu.</p>
			<p>Savaş girdi içeriye. Elindeki temizleme bezini kapının arkasındaki karton deterjan kutusuna koydu.</p>
			<p>Göz göze geldiler.</p>
			<p>“Haber mi geldi?” dedi Savaş.</p>
			<p>Patron başını salladı. </p>
			<p>“Akşam sana uğrarım. Zarfı da getiririm.”</p>
			<p>Bu defa Savaş başını salladı.</p>
			<p>“Bu Hikmet hep sende mi kalacak?”</p>
			<p>“Bilmem.”</p>
			<p>“Bilmem, cevap değil ama.”</p>
			<p>Savaş’ın gözleri çakmak çakmak yandı.</p>
			<p>“Yani durumun nazikliğini sana anlatmama gerek yok. Biliyorsun.”</p>
			<p>Savaş, arkasına yaslanıp sesini yumuşatan arkadaşına baktı.</p>
			<p>“Sorun olmaz diyorsam sorun yoktur.”</p>
			<p>“Peki, sen bilirsin. Dediğim gibi akşam müsait olunca sana uğrarım.”</p>
			<p>Akşam iyi başlamadı onlar için. Hikmet eve gelir gelmez öksürük nöbetine tutuldu. Yüzü sarardı, çöktü halının üzerine. Savaş su içirmeye çalıştı. Nafile. Nefesi iyice tıkanınca omuzlarından tutup kaldırdı, sarstı. Sonunda Hikmet’in öğürtüleri durdu. Yemek istemedi. Yatağına uzanıp kitabını açtı. Yine aynı sayfadan okumaya başladı. Savaş’ın da iştahı kaçmıştı. Süt ısıttı kendine. Bardağın yarısına kadar yudumlayarak içti. Kalkıp ışığı söndürdü. Başını mutfak masasına dayadı. İçi geçti.</p>
			<p>Ne kadar sonra yanı başında duyduğu tıkırtıya uyandı ama gözlerini açmadı. Yanı başındaki sıcaklığı iyice hissedince aniden fırlayıp bardağı kaptı. Tam onu masanın kenarında parçalayacaktı ki karşısındaki gölgeyi tanıdı.</p>
			<p>“Dur yahu, benim!”</p>
			<p>Derin bir oh çekip yerine oturdu.</p>
			<p>“Zili çalman gerekiyordu.”</p>
			<p>“Kapı kapalı olsaydı çalacaktım. Ama aralık kalmış.”</p>
			<p>Sinan bakışlarıyla arkadaşına aralarında gündüz geçen konuşmayı anımsatmak ister gibiydi. Giderek daha dikkatsiz mi oluyordu?</p>
			<p>Savaş konuyu değiştirdi. Bardaktan ortalığa saçılan sütü bezle temizledi. İçeriye doğru baktı. Hikmet’in uyuduğunu gördü.</p>
			<p>“Odama geçelim,” dedi.</p>
			<p>Yatağın üzerinde Sinan’ın getirdiği zarfı açtılar.</p>
			<p>“Biraz bilgim var. Sonra sen de okursun,” dedi Sinan.</p>
			<p>“Adı Mine B. Ben de hatırladım fotoğrafını görünce. Derneğe gelirdi. Pek konuşmazdı galiba. Çay dağıtırken ilk ona veriyorum diye kızarırdı.”</p>
			<p>Savaş arkadaşının yüzüne baktı. Gözleri yüklenmek üzereydi.</p>
			<p>Diğer resmi gösterdi.</p>
			<p>“Adam bu. Mine’yi bunun timi yakalamış, yaralı. Emniyete götürmeden hemen yakındaki semt karakoluna sokmuşlar. Sonra... Okursun işte.”</p>
			<p>Sinan hiç âdeti değildi ama sigara çıkardı gömlek cebinden. Ceplerini aradı. Ardından kalkıp mutfağa geçti. Döndüğünde sigarası yoktu dudaklarında.</p>
			<p>“Hepsi yazıyor orada. Yarın akşam karısının yeğeni evleniyormuş. Mahallede düğün yapıyorlar. Detayları çıkarmak için iyi fırsat olur. Git istersen.”</p>
			<p>Savaş fotoğrafları yastığının üzerine yan yana dizdi. Dosyayı bıraktı elinden.</p>
			<p>“Tamam. Görüşürüz o halde. Hikmet yalnız gelir kahveye yarın. İdare edersin artık.</p>
			<p>“Merak etme sen.”</p>
			<p>Savaş sabaha kadar döndü durdu. Arada kalkıp dosyayı yeniden okudu, fotoğraflara baktı. En sonunda kalkıp banyoda yaktı hepsini. Tuvalete attı külleri.</p>
			<p>Gün ağarırken kendinden geçti.</p>
			<p>Hikmet omzuna dokunup onu uyandırdığında bahçeden kuş sesleri geliyordu.</p>
			<p>“Kahvaltı yaptın mı?”</p>
			<p>“Evet. Süvariler süt getirmiş. Vee kartal yumurtası.”</p>
			<p>Güldü Savaş.</p>
			<p>“Ben bugün işe gitmeyeceğim. Akşam da çok geç gelirim. Şimdi sen doğruca kahveye yollan. Ama sakın yollarda takılma. Anlaştık mı?”</p>
			<p>Hikmet çakı gibi selama durdu. Dönüp uygun adım gitti.</p>
			<p>Savaş uykuyu özlüyordu ne zamandır. Ama o işveli kadın, burnunun dibinde dans edip kaçıp duruyordu. Uzanıp gözlerini kapamanın nafile olduğunu anladı.</p>
			<p>Bütün gün evin önündeki küçük bahçede oturup düşündü. Akşama doğru ev sahibinin kilitlediği odaya daha önce ayarladığı anahtarıyla girdi. Battaniyeye sarılı büyük kanepeyi yana itti. Döşemeleri yoklayarak tıkırdayan dilmeyi buldu. Ucundan kaldırdı onu. İkinciyi ve üçüncüyü de alınca aşağıdaki betonda duran irice paket açığa çıktı. Dikkatlice açtı. Koyu renkli silahı aldı. Mekanizmasını çekip açıkta bıraktı. Namludan içine baktı. Şarjörü ve mermileri kontrol etti. Hepsini aldığı yere geri bıraktı. Sadece ortada duran içinden maymuncuk takımının da çıktığı sağlam çakıyı ve eldivenleri aldı. </p>
			<p>Evden çıkıp karşıdaki küçük parkın banklarından birine oturdu. Önünde yükselen dağınık dallarını yere bırakmış salkımsöğüt onu perdeliyordu. Yarım saat sonra Hikmet göründü. Elinde tebeşir yere uzun çizgiler çiziyor, sonra geriye gelip o çizgilerin üzerine ayak parmak uçlarıyla basarak ilerliyordu. Böyle ileri geri yaparak evin önüne geldi. Koltuğunun altında her zamanki kitabı yıpranmış sayfalarıyla duruyordu.</p>
			<p>Savaş onun içeriye girmesini gülümseyen yüzüyle izledi. </p>
			<p>Kalktı. Uzaklaştı oradan.</p>
			<p>Karanlık iyice indiğinde gitmek istediği adrese vardı. Şehrin dışında yeni kurulan toplu konut alanlarından biriydi burası. Arkadaki tepeler tek katlı, bahçeleri kavak ağaçlı, yılan kıvrımlı yollarla sarılmış gecekondu dalgalarıyla çevriliydi. Sokağı ezberlediği isimden buldu. Zaten her şey ortadaydı. Asfaltı taze, kaldırımları henüz aşınmamış dar yol çekilen çöp tenekeleriyle kapatılmıştı. Evlerin karşılıklı balkonlarından ipler gerilmiş, iplere kablolar bağlanmış ve sokağın üstü kocaman avize benzeri ışıklarla kaplanmıştı. Ortalık karanlığı iten pırıltıyla doluydu. Yolun iki kenarında masalar, ortasında ise sandalyeler doluydu. Köşede orgun olduğu yükseltiden bangır bangır taşan müzik, ortalıkta koşan çocuklar, mahalleli kadınlar, ortada oynayan, göbek atan genç kızlar, uzak noktalardan onları izleyen delikanlılar, yeni gelenleri karşılayan, iki yanaklarından öpenler, birbirlerine sarılanlar, belki de yıllar sonra karşılaşan, gözyaşlarını tutamayan yaşlılar...</p>
			<p>Savaş gerideki duvarın üzerine oturup bütün bu karmaşayı izlemeye başladı. Gençlerden birisi elinde tuttuğu ağızları kapalı çerez külahlarıyla dolu sepetle yanına geldi. Birisini başını kaldırmadan kucağına bıraktı. O sırada etrafında küçük çocuklardan oluşan arsız haleyi tekmesiyle dağıttı. Az açılan halka arkadan gelen küfürlere aldırmadan hemen kapanıverdi. </p>
			<p>Savaş eline döktüğü çiğdemi çıtlamaya başladı.</p>
			<p>Yan masalara biralar ve rakı şişeleri dizildi. Kalabalıktan birisi Savaş’a şişenin birisini, “İster misin?” diye kaldırdı. Savaş, “Eyvallah,” dercesine elini göğsünün üzerine iki defa vurdu. Adam ısrar etmedi. </p>
			<p>Tam o anda ışıklar karardı, göbek havası değişti. Gelin ve damat yandaki apartmandan alkışlarla çıktı. İki yanda durmuş genç kızların elindeki meşaleler tutuşturuldu. Kıvılcımlar arasında yürüdü yeni çift. Ama en sondaki küçük kızın meşalesi bir türlü yanmıyordu. Hemen yanındaki annesi koştu. Ağlayanı teselli etmeye çalıştı. Nafile. Ufaklık daha da tepiniyordu. Gelinle damat etrafa gülümseyerek onların da önünden geçip ortada açılan boşluğa ilerlediler. </p>
			<p>Yine oyun havaları, el öpmeler, düşüp ağlayan çocuklar, kırılan bira şişeleri, dolu balkonlardan uzanan başlar, bitmeyen anonslar uzayıp gitti. </p>
			<p>Savaş’ın gözü fotoğrafta gördüğü adamı tarıyordu ama bir türlü ona benzeyen birisini göremedi. </p>
			<p>Sonunda mikrofondan yükselen ses dikkat kesilmesine neden oldu:</p>
			<p>“Şimdi de damadı büyüten halası ve eniştesini harmandalına bekliyoruz...”</p>
			<p>Ayağa kalktı. Yaklaştı. </p>
			<p>Ellerini kaldırmış, parmaklarını davulun sesine uyup şıklatan adamı izledi. Beyaz gömleğinin sırtı terden ıslanmıştı. Şakakları nerdeyse tamamen ağarmış, saçlarının tepesi parlayan ışığa bakılırsa iyice seyrelmişti. Boyadığı belli bıyıklarını arada bıraktığı nara biter bitmez buruyor, kollarını kartal gibi açıyor, ortada el çırpan iri güllü elbise giymiş karısının etrafında gülümseyerek dönüyordu. Sonunda oyunu bitti. Alkışlar arasında damada ve geline sarıldı. İkisi de el öpmeye yeltendi ama o, “Daha ben yaşlanmadım,” dercesine izin vermedi, kuvvetlice sarıldı. Yerine dönerken başını düşürüp gözlerini kimseye fark ettirmeden sildi. </p>
			<p>Savaş yerini değiştirip adamı cepheden gören başka bir noktaya geçti.</p>
			<p>Adam ve karısı, damatla gelinin masasının az arkasında kurulan masaya oturmuş etrafa gülümseyerek bakıyorlardı. Yanlarına birkaç kişi geldi. Erken ayrılan misafirler olmalıydı bunlar. Öpüşüp sarıldı herkes. Dudakların deviniminden, “Allah mesut etsin,”... “Âmin, cümlemize,”... “Bize de bekleriz,”... “İnşallah,” lafları anlaşılıyordu.</p>
			<p>Kalabalık halay aniden başlayıverdi. Damat gelip adamı kaldırdı. Savaş da insanların arasına karıştı. Oyuna kalkanlar davul sesinin ritminde birbirlerinin omuzlarını kavrarlarken Savaş adamla yan yana geldi. Adamın elinin sıcaklığını omuz başında hissetti. Neredeyse aynı boydaydılar. Göbeklenip yaşlanmasına rağmen sert sırt kasları vardı. Hâlâ güçlü birisi olmalıydı. Elini adamın sırtından beline doğru kaydırdı. Halay hızlandığı bir anda belini yokladı. Boştu. “Silahını evde bırakmış,” diye düşündü. </p>
			<p>Savaş geri çekilip yerini oyuna katılmak için arkada çırpınan gençlerden birine bıraktı. Ama bu defa adamın oturduğu masanın hemen arkasında dizili beyaz plastikten sandalyelerden birine oturdu.</p>
			<p>Az sonra adamla karısı da gelip yerlerine oturdular. Aralarında konuşmaya başladılar.</p>
			<p>“Benimle gelsen olmaz mı?” dedi kadın kırgın bir sesle.</p>
			<p>“Kırk defa mı söyleyeceğim? Sen abinlerle git köye. Ben hafta sonu geleceğim.”</p>
			<p>“Yalnız ne yapacaksın? Tek başına yemek de yemezsin sen.”</p>
			<p>“Yahu kadın, ne durmaz çenen varmış senin. İşlerimi halledip geleceğim, diyorum.”</p>
			<p>“Ne işiymiş bu? Emekli adamsın.”</p>
			<p>“Elinin körü işi. Bari bu akşam uzatma olmaz mı?”</p>
			<p>“İyi, tamam. Tansiyon ilacını almayı unutma ama. Kahvaltıdan hemen sonra.”</p>
			<p>Adamın ters bakışı kadını susturmaya yetti. </p>
			<p>Yanlarına onların yaşında bir çift geldi. Eski ahbapları olmalıydılar. Mübarek olsunlar, tebrikler, teşekkürler ardı ardına söylendi. Adam elini kaldırıp yan apartmanda balkon ışığı yanan tek daireyi gösterdi.</p>
			<p>“İşte bizim ev. Daire sekiz. Her zaman bekleriz,” dedi.</p>
			<p>Yerlerine oturduklarında Savaş adama doğru eğildi ve omzunun üzerinden, “Abi, çakmağınız var mı?” dedi.</p>
			<p>“Tabii,” dedi adam. Cebine davrandı. Her bakkalda satılan, ucuz, kırmızı gövdeli çakmağı uzattı.</p>
			<p>“Teşekkürler.”</p>
			<p>“Eyvallah.”</p>
			<p>Savaş çakmağı avucunun içinde kavrayıp ayağa kalktı. Uzaklaştı oradan. </p>
			<p>Sokağı arkada bıraktığında kafasının içinde uğuldayıp duran gürültü de azaldı. Çok uzaklaşmak niyetinde değildi. Önüne çıkan parka girdi. Banklardan birine oturdu. Sokak düğünün sesleri yoldan geçen motosikletlerin egzoz çığlıklarına karışıyordu. </p>
			<p>Cebinden eldivenlerini çıkardı. Maymuncuk takımlı büyük çakısına baktı. Adamdan aldığı çakmağı ardı ardına yakıp söndürdü. Artık gitmesi gerekiyordu. Ama dinlediği son konuşmaları aklında evirip çevirip yeniden düşünmekten kaçınamıyordu bir türlü.</p>
			<p>Ayaklarının dibinde kıpırtılar oldu. Eğilip baktı, kedi yavruları annelerinin karnına sarılmış mırıldanıyorlardı. Parmaklarını uzattı. Annenin tehdit dolu ince ulumasıyla durması gerektiğini anladı.</p>
			<p>O sırada gökyüzü sarsılmaya başladı. Havai fişekler apartmanların üzerinde çok yükselmeden ardı ardına patladı. Bankın altında yatan kedi kalkıp koştu. Arkasından koşan yavruları annelerinin kuyruğunu takip edip karanlıkta kayboldular.</p>
			<p>Bir saat sonra sokak düğünü dağılmış, çalgıcılar eşyalarını toplamış, sandalyeler ve masalar üst üste dizilerek açık kasa arabayla taşınmıştı bile. Ortalık boş su ve bira şişeleri, çerez döküntüleriyle doluydu. </p>
			<p>Adam balkonun ışığını açmış, önüne rakısını koymuş, yorgun gözlerle sokağı izliyordu. Her şey ne kadar hızlı olup bitmişti öyle. Rüyaya yatıp kalkmış gibi hissetti kendini. Kadehini kaldırıp iri yudumlar aldı arka arkaya. Gömleğinin düğmelerini çözdü. İçeriye evinin karanlığına baktı. </p>
			<p>“İşemeli,” dedi kendi kendine. </p>
			<p>Salona yürüdü. Işıkları açmadan koridora geçti. Tuvalete girdi. Ayakta uzun uzun bıraktı idrarını. Aynada yüzüne baktı. Belirlemeye başlamış sakallarını sıvazladı. Yüzünü yıkadı. Koridora yeniden çıktığında telefon çaldı. Ama ses salondan değil yatak odasındaki öteki telefondan geliyordu. Düşünmeden oraya yöneldi. Yarıya kadar açık kapıyı itti. Aynalı komodinin üzerindeki ahizeyi kaldırdı. Eli kulağında aynaya baktığında arkasında duran gölgeyi fark etti. Dönmeye fırsatı olmadı.</p>
			<p>Kendine geldiğinde başındaki uğultu midesini altüst ediyordu. Panik halinde doğrulmaya çalıştı. Nafile! Elleri ve ayakları çarşaf şeritleriyle yatağın mobilyasının dört köşesine bağlıydı. Çığlığı da içinde patladı. Ağzına bez parçaları tıkıştırılmıştı.</p>
			<p>“Günaydın amirim!”</p>
			<p>Sesin geldiği yöne başını çevirdi. Ama karanlık gölgeden başka bir şey göremedi.</p>
			<p>“Bugün çok yoruldun. Biraz da ben yordum galiba. Kusura bakma.”</p>
			<p>Gölge yaklaştı. Çakmak alevi adamın dehşetle çarpılmış yüzünü aydınlattı. Sadece o değil. Siyah eldivenli bir elin tuttuğu çerçeveli resim de göründü ışığın halesinde. </p>
			<p>“Evlenen bu çocuk muydu? Ne güzel yan yana poz vermişsiniz. Demek sizin çocuğunuz olmadı. Hanımın yeğeni evlatlık geldi. Onu büyüttünüz. Ne güzel.”</p>
			<p>Alev söndü. Ortalık eski karanlığına döndü. Adam faydasız kurtulma denemesini yine yaptı. Yatak gıcırdadı sadece.</p>
			<p>“Hayat ne çabuk akıyor, değil mi? Doğanlar büyüyor. O çocuk daha kaç yıl önce evin içinde kısa pantolonuyla koşturuyordu, ha?.. Sen de yıllarca çalıştın, didindin. Terfiler, takdirnameler, koşuşturmalar, iyi günler, zor günler... Hepsi geçiyor işte.”</p>
			<p>“Emekli ikramiyenle mi aldınız bu evi? Yok, yetmemiştir. Hanımın köydeki tarlaları satıldı belki de. Olsun. Dünyada mekân illa ki...”</p>
			<p>“Hayat, dedik ya işte. Akıp gidiyor. Ama herkes için aynı olmuyor, biliyor musun? Yani bazıları doğdum, büyüdüm, yaşlanıyorum, diyemiyor. Bak sana böyle bir hikâye anlatayım şimdi. Nasılsa vaktimiz var. Var, öyle değil mi?”</p>
			<p>Adam çaresizce avuçlarını açıp kapadı. Tıpkı suyun dışına fırlatılmış balığın solungaçlarını zorlaması gibi. </p>
			<p>“Eskilere gidelim biraz. Sene seksen iki. O yıllarda ensen kulağına denk. Aslan gibi adamsın. Kış vakti. Akşam olmuş. Kuru soğukta bir sokağın karanlığın bekliyorsunuz. Derken gözlerinizi diktiğiniz kapıdan uzun saçlı kız çıkıyor. Yola iniyor. Sağa sola bakınırken sizinkilerden birini fark ediyor. Panikle aşağıya doğru koşmaya başlıyor. Aslında yolun altında da ekibin var. Nasılsa onlar alacaklar kızı. Ama sen ne olur olmaz, deyip işi riske atmak istemiyorsun ve kızı bacağından vuruyorsun. Sonrası çok hızlı oluyor. Hemen bilgiye ihtiyacın var. Kızın hızla konuşması lazım. Vereceği bilgiler altından değerli senin için. O yüzden hastaneye değil en yakın semt karakoluna götürüyorsun onu.”</p>
			<p>Çakmak yeniden yandı. Adamın alnında biriken ter taneleri ışıldadı.</p>
			<p>“Ama kız konuşmuyor. Öyle hırslanıyorsun ki, ince ayarı bırakıp botlarınla kızın üzerine çıkıyorsun. Terden yıkılana dek tepiniyorsun. Kız kanamadan değil parçalanan göğüs kafesi yüzünden ölüyor. Nefes alamıyor. Kızarıyor. Ağzından köpükler geliyor.”</p>
			<p>Dışarıda uluyan köpek konuşmayı kesti bir süre.</p>
			<p>“Kaçarken vuruldu, diye tutanak tutuluyor. Üç gün sonra kızın annesi gelip cenazesini alıyor. Sen de sonraki ay ödül alıp terfi ediyorsun.”</p>
			<p>“Sonra? Hiç! Hayat devam ediyor senin için... Şimdi de emekliliğin keyfini çıkaracaksın. Torun sevmek, uzun tatillere çıkmak, köye gidip domates, biber yetiştirmek, kahvede pastra oynamak falan. Bundan sonra aklındakiler böyle... Peki, sen hikâyenin böyle biteceğini mi sanıyordun? Ha? Yaptıklarının hesabını soran olmayacaktı öyle mi? Arada o kız aklına geldiğinde, ‘görevdi’ diyecektin, ‘birinin yapması gerekiyordu’ diye kovacaktın aklına üşüşenleri...”</p>
			<p>Siyah eldivenli el adamın başının yanında duran yastığı aldı.</p>
			<p>“Ama işte çizgi kırıldı. Bu defa böyle bitmeyecek...”</p>
			<p>Adam yuvalarından fırlamak üzere olan gözleriyle çırpındı. Silkinen vücudu boş yere gerilip gevşedi arka arkaya. Bağlı ağzından dökülen homurtuları yüzünü kapatan yastığın altında kayboldu. İki güçlü elin ardından yükselen vücut yastıkla beraber yüzüne abanmıştı. Yatağı çevreleyen ahşap mobilya iniltilerle gıcırdıyor, çırpınmaların sesi odayı dolduruyordu. </p>
			<p>Aniden her şey durdu.</p>
			<p>“Yok, merak etme, bu gece ölmeyeceksin.”</p>
			<p>Yüzündeki yastık birkaç saniye sonra gevşedi, ardından kalktı.</p>
			<p>“Nefes alamamak berbat, değil mi? Şimdi sana söyleyeceklerimi sakın unutma. Bundan sonra ne zaman mutlu bir ânın olsa, ne zaman huzurla gözlerini kapayıp arkana yaslansan önce o kızı sonra beni ve bu geceyi sakın unutma. Olur mu?”</p>
			<p>Eldivenli el adamın yüzüne yumuşakça dokundu. Süzülen gözyaşlarını sildi.</p>
			<p>Savaş, apartmanın sokak kapısından çıktığında gece boyunca uluyan köpek hâlâ oradaydı. Yerdeki çöpleri karıştıran burnunu kaldırıp havayı kokladı. Savaş, hızlı adımlarla uzaklaşırken arkadaki dairenin balkon ışığı hâlâ yanıyordu.</p>
			<p>...</p>
			<p>Eve geç saatte döndü. Hikmet derin soluklarla uyuyordu. Kilitli odaya geçti. Aynı döşemeyi kaldırdı. Sarılı paketin ilerisindeki kutuyu eliyle yoklayıp çıkardı. Açtı. Kırık bir gözlük çerçevesi, dolmakalem, fildişi tarak, koyu taşlı şövalye yüzüğü duruyordu. Cebinden çıkardığı çakmağı diğerlerinin arasına koydu. Her şeyi eski haline getirdi. </p>
			<p>Arkasına döndüğünde Hikmet’le burun buruna geliverdi.</p>
			<p>“Sen uyumuyor muydun?”</p>
			<p>“Beni eve götür.”</p>
			<p>Hikmet, kirli ve kırışık zarfı ona uzatmış. Gönderenin adresi yazılı kısmını o meşhur parmağıyla gösteriyordu.</p>
			<h2 class="ic-baslik">– “Beni eve götür...”</h2>
			<p>Yağmur bütün dünyayı temizlemiş gibiydi. Ağaçlar, otlar, arabaları izleyen köpekler, evlerinin önünü süpürmeye çıkmış insanlar ışık içindeydi. Yol, güneşin altında pulları parıldayan yılan gibi ışıldadı durdu. Hikmet arada başını kaldırıp hızla geçtikleri eski telgraf direklerine bakıyordu. Sanki onlar duruyordu da koyu yeşil boyaları iyice solmuş, kollarını çaresizce açmış, artık olmayan tellerini çoğu kırılmış fincanlarıyla arayan bu ahşap direkler koşarak yanlarından geçiyordu. Ovada bağlar başladı. Tozlarından silkinen yapraklar yeşil sırlı aynalar gibi gizledikleri salkımları sarıyor, onların yazla beraber damarlarında yürüyen şekerle ince gürültüler içinde olgunlaşmasını izliyordu. Uçsuz tarlaların arasında ölü korkuluklar görülüyordu. Yaşamıyorlardı çünkü istisnasız hepsinin kollarında ya da samanla doldurulup bezle sarılmış, yağlı, eski köylü kasketleri geçirilmiş başlarında kargalar, kargalardan daha mesafeli uzaklıklarda ise sığırcıklar dinleniyordu. Birkaçı havalanıp arkadaki zeytinliklere doğru uçtu.</p>
			<p>Savaş benzinlikte durup yol sordu. Pompacı çocuk düşündü önce, ardından cama yeniden eğilip anlattı.</p>
			<p>“Sen beni niye dinlemiyorsun yahu?” dedi Hikmet.</p>
			<p>“Dağlara gideceğiz işte.”</p>
			<p>Kitabından kaldırdığı parmağını uzaktaki mor çizgilere çevirdi.</p>
			<p>“Sen akbabaları izle.”</p>
			<p>Yola devam ettiler.</p>
			<p>Karşıdan gelen biçerdöver takımı etrafı ince saman tozuna boğup yanlarından geçti.</p>
			<p>“Acıktın mı?” dedi Savaş.</p>
			<p>“Annem pişi yapmıştır. Az sabret.”</p>
			<p>Sağda iki tepenin arasından diklemesine inen tren yolu görüldü. Kara izi toprağı ikiye bölüyordu.</p>
			<p>“Ne kadar sabırsızsın,” diye mırıldandı Hikmet.</p>
			<p>“Efendim.” </p>
			<p>“Utanmazsın aynı zamanda.”</p>
			<p>“...”</p>
			<p>“Kadın sabahtan beri o yemekleri yapmak için dört dönmüştür mutfakta. Babamı kırk defa yollamıştır çarşıya. ‘Ah, şöyle güzel bir kol al. Tam suralık olsun. Güzelce açsın kemikle arasını.’ İç pilavı, börülce salatasını, biberli bükmeyi saymıyorum daha.”</p>
			<p>Yol ikiye ayrılıyordu ileride.</p>
			<p>“Ah, ah bütün bölük doyar o masada. Ama sen şurada sinekli bakkallardan alacağın yağlı ekmekle, yağı geçmiş helvayla kandırmaya çalışıyorsun beni. Üstelik hayır, dememe rağmen ısrar ediyorsun.”</p>
			<p>“Tamam, demedim bir şey.”</p>
			<p>“Dedin kardeşim! Annem diyorum, anlıyor musun? Pencerede otuyor şimdi. Perdeyi çekmiş yola bakıyor.”</p>
			<p>Savaş dikiz aynasından arka koltuğa baktı. Hikmet iki elini yumruk yapıp başının üzerine koymuştu.</p>
			<p>Sapakta geldikleri anayoldan çıktılar. Kuzeye, ormanlı tepelere doğru giden yokuşa sardılar.</p>
			<p>“Olur, sıkarım dişimi. Yeriz sizin evde.”</p>
			<p>Hikmet arabanın tavanını yumrukladı; ön sağ koltuğa tekmeler attı.</p>
			<p>“Bekliyor bizi kadın. Hiç utanmadan bunları söylüyorsun. Allahın cezası.”</p>
			<p>Savaş ani frenle arabayı sağa çekti. Yuvarlanan mıcırların arasından toz kalktı, incecik perdesiyle açık pencerelerden içeri girdi. Tekerleklerin gürültüsü durunca dışarıdan gelen ağustosböceği çığlıkları duyuldu.</p>
			<p>Hikmet hiçbir şey olmamış gibi kitabına gömülmüş okuyordu. Savaş’ın omzunun üzerinden ona baktığını görünce, “Ne oldu? Gitmiyor muyuz?” dedi.</p>
			<p>Araba dar yola yeniden çıktı.</p>
			<p>İki saati aşkın durmadan gittiler. Art arda gelen sert dönemeçlerden sonra orman aniden bitti. Karşı düzlükteki ilçenin minareleri ve tepedeki boz su deposu göründü.</p>
			<p>“Oraya...” dedi Hikmet parmağıyla.</p>
			<p>Az sonra belediyenin “Hoş Geldiniz” levhası karşıladı onları. Girişteki jandarma karakolunu geçtiler. Kapıdaki nöbetçi avucunda sakladığı sigarasını çekiyordu. </p>
			<p>“Orman Dairesi’ne dön,” dedi Hikmet arkadan.</p>
			<p>“Yokuşu çık. Sonra sağa dön.”</p>
			<p>Savaş dikiz aynasından baktığında onu göremedi. Başını çevirdi. Hikmet koltuğa kıvrılmış elleriyle başını kavramıştı. </p>
			<p>Araba homurdanarak yokuşu aştı, burnunu sağa kırdı.</p>
			<p>“Dört yol ağzını gördün mü? Karşına çıkacak şimdi.”</p>
			<p>“Evet.”</p>
			<p>“Orayı geçince soldan üçüncü ev. Çeşme var kapısında.”</p>
			<p>Arabada tarif edilen yerde durdu.</p>
			<p>Hikmet ölü gibi kaskatı olmuş yatıyordu. Savaş omzuna dokundu. Sarstı. Ellerini ayırıp yüzüne bakmak istedi. Ne ses verdi ne de kımıldadı yerinden. Çaresiz koltuğuna geri döndü Savaş. Etrafına bakındı. Kimseler yoktu. Yandaki evin sokağa bakan açık pencerelerinde tüller kımıldıyordu. </p>
			<p>Çeşmede elini yüzünü yıkadı. Çaresizce arabaya baktı. Hiç değişiklik yoktu. </p>
			<p>Boyaları atmış demirden bahçe kapısını itti. İki yanında dar ve uzun çiçek tarhları uzayan taş döşeli yol tek katlı evin girişine kadar uzuyordu. Baharda uzayıp deliren otlar, sıcaklarla beraber kurumuş ve eskiden serpilip büyüdüğü anlaşılan narin çiçekleri çoktan boğmuştu. Alt bahçedeki iki zeytin ağacının boynu yere çevrilmiş, gövdesi patlamış genç dallarla karmakarışık olmuştu. </p>
			<p>Ahşap kapıya yürüdü. Girişte paspas diye kıvrılmış tozlu kilimden tekir kedi kalkıp kaçtı. Üstü üste eski bir çift erkek ayakkabısının bağcıklarında örümcek ağları sallanıyordu.</p>
			<p>Pirinç tokmağı kaldırıp vurdu arka arkaya. Ses gelmedi. Yeniden zorladı eski kapıyı. Koltuktan kalkan insan, çıplak ayağın yere basışı, terlik arayan parmaklar... Yok, beklediği şeyler olmadı.</p>
			<p>“Kime baktın evladım?”</p>
			<p>Yan evin penceresinden beyaz yaşmaklı bir kadın başını uzatmıştı.</p>
			<p>Kime bakıyordu gerçekten de. Kapısına vardığı evde yaşayanların ismini bile bilmiyordu.</p>
			<p>“Ben...” evi gösterdi eliyle. Ne demesi gerektiğini evirdi çevirdi aklında. Ama aradığı kelimeler gelmedi dilinin ucuna bir türlü.</p>
			<p>“Kimse yok evladım orada. Hepsi birer birer öldüler.”</p>
			<p>“Birer, birer öldüler,” lafını hırıltılı bir solukla söylemişti kadın. O yüzden sözcükler asılıp kaldılar havada. Uğursuz görünmez iplere takıldılar.</p>
			<p>“Hikmet,” diyebildi Savaş.</p>
			<p>Kadın pencereden iyice eğildi. </p>
			<p>“Hıı, evet. Oğlu o onların. Ama delirmiş diyorlar. Ne babasının ne nenesinin ne de anasının ölümüne geldi. Bak viran oldu gariplerin evi, yıkılıyor.”</p>
			<p>Savaş’ın gözü yeniden eşikteki eski erkek ayakkabısına takıldı. Hikmet’in babası mı giymişti onu? Arka bahçedeki cevizlerin dibini çapalamak için çıkarken arkaları basık ayağına geçiriverirdi. Evin ormana bakan hayatında, şimdi minderi kaldırılmış, tahtaları üzerine yağan yağmurla kararmış sedire bağdaş kurup oturduğunda yanı başına bırakırdı onları. Böyle mi olmuştu bütün bunlar?</p>
			<p>“Evladım, kime baktın sen?”</p>
			<p>Savaş ardından gelen sese dönmedi. Arabaya vardı. Hikmet hâlâ aynı şekilde arka koltuklarda yatıyordu.</p>
			<p>Yola çıktılar.</p>
			<p>Geldikleri uzun orman yolunu arkada bırakırken Savaş dikiz aynasından baktı. Hikmet, yüzünü cama yapıştırmış manzarayı izliyordu. Ne iki lokma yemek yedikleri benzinlikte ne de daha sonra ağzından tek kelime çıkmadı. Demir köprülü bir çayı geçerlerken arabayı durdurttu. Hep yanında taşıdığı çizgi roman kitabına son kez bakıp aşağıdaki kurumak üzere olan sulara bıraktı.</p>
			<p>“Gidelim,” dedi.</p>
			<p>Gittiler.</p>
			<h2 class="ic-baslik">– son zarf</h2>
			<p>Geç saat vardıklarında Sinan onları evde bekliyordu.</p>
			<p>“Hayırdır?” dedi Savaş.</p>
			<p>“Biraz konuşalım mı?”</p>
			<p>Hikmet baktı ikisine. Başını eğip içeri girdi.</p>
			<p>Bahçede oturdular. Sinan elinde tuttuğu zarfı uzattı.</p>
			<p>“Bu sonmuş.”</p>
			<p>“Öyle dediler. Belki de şimdilik son.”</p>
			<p>Savaş açmaya davrandı.</p>
			<p>“Başka bir şey var ama,” diyerek durdurdu onu Sinan. “Her şeyi bu akşam bırakıyoruz. Kahveyi, bu evi, hatta arabayı.”</p>
			<p>“Neden?”</p>
			<p>“Şu martılara ağzında ekmek ıslayan garip adam vardı ya. Ne zamandır rahatsız ediyordu beni. Sağda solda bizi sormuş. Riske girmeye gerek yok. Gideceğin yeni evin adresi ve anahtarlar zarfın içinde duruyor. Kirasını ödedim. Arka sokakta arkası kapalı başka araba duruyor. Bu anahtarı ve ruhsat. Arkada plakalar ve boyalar var. Uygun yerde halledersin.”</p>
			<p>Ayağa kalktı.</p>
			<p>“Hikmet seninle mi gelecek?”</p>
			<p>“Evet.”</p>
			<p>“Tamam, ben seni bulurum yine. Şimdi ayrılalım.”</p>
			<p>Sarıldılar.</p>
			<h2 class="ic-baslik">– “Ne güzel bu hayat”</h2>
			<p>Annem, “Göz kulak ol bu çocuğa,” dedi. </p>
			<p>Ah, çocuk! Sabahları yumurta kırıyor bana. Omzunda havlu. Musluğun altında domates, çiğdem sapları, iğde kökü. Duruluyor iyice köklerini biberlerin. Sonra ellerini kuruluyor havluyla.</p>
			<p>HAVLU, diyorum.</p>
			<p>Hatta kalkıp bağırayım: “HAVLUUUUU...”</p>
			<p>Yan komşunun çok güzel kadını var. Mor elbise giyiyor bahçede. Asma yapraklarını kırıp bizim duvara doğru atıyor.</p>
			<p>Duvar ortada. İki evin ortak duvarı. Düşen yağmuru bile sayıp not düşüyoruz. Üzerinde yürüyen salyangoz, pire ve bit takımı bizim kabilemizden.</p>
			<p>Bu çocuk omzundaki havluyu duvardaki çiviye asıp beni bırakıp gidiyor ya, “Sen yap kahvaltını. Ekmekleri de kızarttım bak...” bu lafları ediyor da kayboluyor ya, işte o zaman ben bahçeye çıkıyorum.</p>
			<p>Tam üç kere üç defa yaptım bunu. </p>
			<p>Mor yaprakları birikmiş. Gülüyor bana utanmadan.</p>
			<p>“Sen mi koydun bu salyangozları buraya?”</p>
			<p>“Bizim damdan çıktı onlar.”</p>
			<p>Babam da hep böyle muzip değil miydi?</p>
			<p>Kadınla bakışıyorlar. Elinde süpürgesiyle eğiliyor. Asma yapraklarını süpürecek. Sanki mevsimi. Kış geldi halbuki. Koynu açıldı işte bahaneden. Koyu mordan başlayıp seyreldi rengi. Koştum duvara yazdım.</p>
			<p>SEVİYORUM BABAMI. GECE OLUP YAN EVE GEÇTİĞİNDE. PENCERE AÇILIYOR ONA. TABURE KONMUŞ ALTINA. KOŞUP BEN DE GİRİYORUM İÇERİYE. PARMAK UÇLARIM ÇOK SESSİZ. ÇOK SESSİZ. AÇILDI KOYNU MORA. </p>
			<p>Sarılıyorlar. Babam titredi arka arkaya, sonra açtı koltukaltını, kadın bir av köpeği gibi yapıştı. Kandı kokusuna babamın.</p>
			<p>Bu çocuk, “Hadi ben çıkıyorum,” diyor. “Sen kahvaltını et.”</p>
			<p>Sonra havluyu orada öyle bırakıp gidiyor. Bırakıyor beni.</p>
			<p>On sene geçti neredeyse bunun üzerinden. Yabani atlar bürüdü halıyı. Çatımız kıllandı. Arı gibi ortalık ve gelmiş şimdi, “Gidiyoruz,” diyor.</p>
			<p>Annem de görmüş babamı. Ağlayıp gözlerini perdeye silmiş. O leke kaldı orada. Ortası koyu, kenarlara gittikçe duman gibi açılıyor. Bilmiyorlar bunu. Acıdan leke çıkmaz. Acı zaten yerinden kalkmaz. Taş ve dağdır. Taşları üst üste dizip üzerine toprak, toprağa da ağaç ve zeytin, ot, böcek koyarsan dağ olur. Perdeden yayıldı bütün eve leke. Duvarlara kirli damar attı. Çatallarının ucu parçalanıp dağıldı. Tavan doldu, damlayıp halıların üzerinde birikti. Katı kuleler oldu odalarda. Divan örtüsüne bulaştı. İçi saman dolu kalıp gibi sert duran yastıklarımız kirlendi. Koştum, gördüm. Buzdolabının arkasına saklanmış. Yağ tenekesi vardı, köşesi çiviyle açılmış ve kapağını kanırtıp kaldırmış annem, ona da sıçramış. Patiskadan bezler, oyuncak devem, semerinden iplikler fışkırmıştı artık; taşla ezdiğim kumbaram ağzına burnuna kadar mor olmuş. O birleşip iç içe geçen ve daha da büyüyen leke geceleri parmaklarıma dokunup genzime dolanınca dayanamadım. Kalkıp dua ettim aya doğru.</p>
			<p>Çok kötü mırıldandım. “Ölsün de kurusun derisi,” dedim. </p>
			<p>İnsan babası ölsün ister mi? İstemez. Mor bir kırık işte hayatımız. Ay dinler mi çocuk lafını? Dinlemez. Ya, dinlerse. Ya leke geri çekilir de insanın babasını alırsa?</p>
			<p>İnsanın babası ölür mü? Ölmez. Hayat bu çünkü. Çok güzel. </p>
			<p>Koy üstü üste rüzgârı.</p>
			<p>Ekmek dolabını karıştırdım. Kimse gelmemiş bugün.</p>
			<p>Ama annem, “Bu çocuk yoldaş olur sana,” dediydi.</p>
			<p>Gece geldi uyandırdı beni. Omzunda havlu yok bu defa. Bavulunu toplamış. Bana da çanta yapmış. </p>
			<p>“Gidiyoruz,” dedi.</p>
			<p>“Nereye?”</p>
			<p>“Güzel yerlere.”</p>
			<p>Hiç itiraz etmedim. Etmem. Yoldaşız biz. Sabahları yumurta kırar, peynir çıkarır bana. Gülse bir de, ölecek sanki. </p>
			<p>Bu defa başka arabaya bindik. Arkası kapalı bunun. Aynayı düzeltti.</p>
			<p>“Uyu sen. Yolumuz uzun.”</p>
			<p>Uyumayacağım ulan! O kadar sinirlendim ki, parkın ağaçları arasından bize bakan babamı gördüğümü bile söylemedim. Ağzından çıkardığı ekmekleri bize doğru attı. </p>
			<p>SÖYLEMEDİM!</p>
			<p>Karanlıkta su kenarı gibi bir yere girdik. Böcekler öttü etrafımızda. Kurbağalardan ordu vardı galiba. Bölük bölük geçtiler önümüzden.</p>
			<p>“Uyuyalım burada,” dedi. “Sabah devam ederiz.”</p>
			<p>Gözlerimi kapamayacağımı daha önce de söylemiştim bu çocuğa. </p>
			<p>Sabah omzuma dokundu. Gözlerimi açtım. Her yanımızda yüksek çalılar. Çimenlere uzandım. Torbadan ekmek çıkardı. Kemirdik karşılıklı. Sonra camlarına gazete kâğıtları koydu arabanın, kalın bantlarla çevreledi, kutular çıkardı, kötü kokulu boyalar püskürttü, beyaz araba oldu başka renk ama bilemedim ismini, plakaları söktü, kıvırdı o tenekeleri, çukur açtı, gömdü, kapadı, tepindi biraz üzerinde, arabadan yeni plakalar çıkardı, onları vidaladı yerlerine, hepsi bitince uzandı yanıma; horladı deyyus.</p>
			
			<p>–<strong>...</strong></p>
			
			<p>Bundan sonra uzun süre sessizlik uzanıp aldı onları. Yeni evleri sokağa bakıyordu. Arabalar, karpuzcular, kavga eden esnaf, itişen çocuklar ikinci kattaki açık pencerelerinden içeriye aksa da etraflarını saran asıl ses sessizlik oldu. </p>
			<p>Hikmet arkadaki odasında çarşafları usulca seriyor, sıcaktan bunalınca yastığını çevirip daha serin tarafına yüzünü dayıyordu. Tavanda gördüğü iri karınca da konuşmadan günlerce baş aşağı asılı duruyor, sonra alçı döküntülerinin arasından çıkıp gelen örümcekle bakışıp anlaşıyordu.</p>
			<p> Mutfakta açılır kapanır masaları, sandalye ve tek oturakları vardı. Alçak oturak her zaman Savaş’ındı. </p>
			<p>Ekmek aralarında masanın üzerinde elle bölünmüş duruyor, yoğurdu kendi plastik kabından yiyorlardı. Tuz da öyleydi. Kesmeşekerin kâğıt kutusu üzerinden yırtılıvermişti. İki bardak, üç tabak, orta boy tava, sızma zeytinyağı. </p>
			<p>Savaş’ın odasında her zaman karmakarışık yatağı, yerde kitaplar, penceresinde siyah örtüleri vardı. Ayaklı ayarlanabilir hafif borunun ucuna vidayla sıkıştırdığı dürbün her zaman örtülü perdenin iki küçük yuvarlak yırtığına dayalıydı.</p>
			<p>Fısıltıyı çok sevdiler.</p>
			<p>Evin büyük salonunu sahne gibi kullandı Savaş ve duvara büyük resimler çizdi parmağıyla. Sonra anlattı:</p>
			<p>“Bak şimdi.”</p>
			<p>Fısıldadı:</p>
			<p>“Beni yakaladılar. İki kişi. Kollarımı arkaya kıvırdılar. Enseme basıp yere yıktılar. Sen yürüyüp yoluna devam ediyorsun. Tamam mı? Yok, eğer çok yakınsan bana, şaşırmış gibi bakacaksın. Böyle gözlerini irice açacaksın. Ne oluyor, ne yapmış bu abi, diyeceksin. Ama fazla oyalanmayacaksın.”</p>
			<p>“Ben her akşam dokuzda mutlaka evde olacağım. Gelmedim mi? Bir saat sonra çantanı toplayıp çıkacaksın evden, tamam mı?”</p>
			<p>“Evet, kitaplarını da al yanına. Yok, benim eşyalarıma dokunma. Bırak kalsın hepsi. Eve dönmeyeceksin asla.”</p>
			<p>“Sonra diyelim ki ben evdeyim. Ama kımıldayamıyorum. Çok sevmişim yerimi. Çabuk, diyorum sana. Ne yapıyorsun?”</p>
			<p>“Hadi tekrar edelim. Başını iyice eğip dizlerinin üzerine çöküyorsun. Doğruca tuvalete. Işığı açmıyorsun. Küçük pencereden aralığa, oradan apartmanın bodrumuna geçiyorsun. Tamam, çok iyi. Hiç sesini çıkarmıyorsun. Bütün sesler çekip gidene kadar.”</p>
			<p>“Sonra?”</p>
			<p>Sonrasını anlatamıyordu Savaş. Bilmiyordu ki. Belki baba evine dönerdi Hikmet. Yolu bulur muydu?</p>
			<p>“Sonra, anneme gitsem olur mu?”</p>
			<p>“Olur.”</p>
			<h2 class="ic-baslik">– gecede</h2>
			<p>Savaş, geceler boyunca dürbünün başından ayrılmadı. Karşıdaki büyük kahvenin arka tarafında sıra sıra bilardo masaları dizliydi. Onları geçince büyük bahçenin kuytuluğunda başka bir oda vardı. İçeride iki masa, koyu kırmızı çuhadan örtüler, kül tablaları, metal mandallara kıstırılmış yazboz kâğıtları. Gece yarısına doğru doluyordu içerisi. Sigara dumanı içerisini uçuracak kadar doldurunca çaresiz pencereler açılıyordu.</p>
			<p>Kımıldamadan girenleri çıkanları izliyordu Savaş. Sırıtan ve ağlayacak kadar yüzünü düşürenler arasında dolaşan garson küllükleri elinde taşıdığı mavi kirli tenekeye boşaltıyor, kiminin omzuna vurup istediği sigara tekini kulağının arkasına takıyor, çay sıralı tepsisini de arada kalın tabanlı bardaklara iki parmak koyduğu viskiyle dolduruyordu.</p>
			<p>Sonunda birisini yakaladı içlerinden. Dürbünün ayarlarıyla oynadı, görüntüyü netleştirdi. O içeri girdiğinde bazıları ayağa kalkıp elini sıktı. Yer açtılar ona. Ama pencerenin hemen yanına yalnız oturup içerisini izledi. Kalktı yanından geçen garsonun tepsisinden çay aldı. Karıştırdı. Bardağı pervaza koydu. Dışarıdaki ağaçlara baktı bir süre. Bardağı dudaklarına götürdü. Yudumunu almadan önce kokladı. İçi bulandı sanki. İçmedi çayı. Vücudunu perde gibi kullanıp kimseye göstermeden camdan dışarıya boşalttı. Sonra hızla yürüyüp garsonu yeniden yakaladı. İçki bardağını aldı bu defa eline. Oyun oynayanları izledi. Boşta kalan eliyle gözünü ovaladı, ensesini sıktı, kaşlarını düzeltti, seyrek kalmış saçlarını okşadı, başını kaşıdı. Bardağı bir dikişte bitirdi. Koşar gibi yeniden gitti, bir bardak daha aldı, masanın başına gelmeden onu da bitirdi. O sırada oyundan birisi kalktı. Sandalyesini göstererek oturmasını istedi. “Yok, olmaz,” dedi. Adam omzuna dokundu. “Hadi abicim, yahu.” Masadakiler de ısrarcı oldular. Birisi elinden çekip oturttu. Kâğıtlar dağıtıldı. Herkes sigara yaktı. Duman halka halka dağıldı üzerilerinde.</p>
			<p>O geceden sonra Savaş her şeyi not almaya başladı.</p>
			<p>İzlediği adam hangi günler geliyor, neler yapıyor, ne zaman oyuna oturuyor, kaç saat oyalanıyor, ne zaman çıkıp gidiyor. Hepsini avucunda tuttuğu küçük deftere yazıp altına tarihi atıyordu.</p>
			<p>Adam bir gece geç vakit kahveden ayrıldı. Savaş onun sokaktan kayboluşunu evin karanlık balkonundan izledi. Yastığının altında duran tabancasını beline taktı. Hızla ayakkabılarını giydi. Arabayı çalıştırdı, farları açmadan ilerledi. </p>
			<p>Yarım saat sonra döndü. Hikmet’i kaldırdı usulca.</p>
			<p>“Çantanı al. Gidiyoruz.”</p>
			<p>Hikmet tavandaki karıncaya baktı. Tüy gibi bacaklarının üzerinde yaylanarak baş aşağı yürüyen arkadaşıyla vedalaşmak istedi. Parmağını uzattı ona doğru.</p>
			<p>“Daha sallanıyor musun?”</p>
			<p>Eşyalarını hızla topladılar. Evi boşalttılar.</p>
			<p>Arabaya bindiklerinde arka taraftaki kapalı bölmeden gelen sesleri duydu Hikmet. Dönüp baktı. Elleri, ayakları ve ağzı koli bandıyla bağlanmış birisi yatıyor, arada doğrulmak için çırpınıyordu. </p>
			<p>Araba özel yüküne rağmen yavaşça kalktı. Yolları sakince geçtiler. Şehrin dışına doğru yol aldılar.</p>
			<h2 class="ic-baslik">– kuş olup uçmak</h2>
			<p>Uçurum kenarındaydılar. Aşağıdan yükselen rüzgâr, denizin tuzuna banıp yuvalarında uyanmak üzere olan martıların terini onlara getiriyordu. Yıldızlar söndükçe gökyüzünün büyük karası daha da ortaya çıkıyordu.</p>
			<p>Uçurum, dokunsalar hissedilecek kadar katıydı. </p>
			<p>Savaş adamın ayaklarındaki bağı çakısıyla yırttı. Kolundan tutup kaldırdı. İri bir kayanın üzerine arkası uçuruma dönük oturttu. Sonra önünde diz çöktü. Gömlek cebindeki gözlüğü aldı, kendi cebine koydu. Adam dönüp göremediği yerden gelen serinlikle titriyordu. Arkasına geçti.</p>
			<p>Hikmet uçurumunu kenarına kadar gelmiş kollarını açmış sallıyordu.</p>
			<p>“Şimdi sana bir hikâye anlatacağım,” dedi Savaş.</p>
			<p>“Üç kişiydiler. İsimleri...”</p>
			<p>Hikmet kollarını çırpıyordu. Aşağıdan kopan dalga sesleri göğsüne dolup boynunu okşadı.</p>
			<p>“Tutukluydular. Yeniden sorgulamak için aldın onları cezaevinden. Üst üste arabanın arka koltuğuna yatırdınız onları. Sonra böyle bir uçurum kenarına geldiniz.”</p>
			<p>“Uçarım lan,” dedi Hikmet kendi kendine. </p>
			<p>Kendini baş aşağıya bırakacaktı. Kolları vücuduna bitişik. Kurşun gibi inecekti. Sonra tam kayaların dişlerini gösterdiği noktada delta kanatları fışkıracak, iki yanından kanını aşağıya çeken güce inat yalayıp geçecekti denizi.</p>
			<p>“Diz çöktürdün onlara.”</p>
			<p>Savaş belinden silahını çıkardı. Mekanizmayı kurdu. Emniyeti açarken çıkan o mekanik sesi aşağıda patlayan dalgalara rağmen duydu adam. Sonra da ensesine dokunan soğukluğu hissetti.</p>
			<p>“Uçarım lan, ben! Kim karışır! Kurşun gibi yararım bulutları. Annem şaşırır penceresine konduğumda. Uçarım işte.”</p>
			<h2 class="ic-baslik">– baba evi</h2>
			<p>Ertesi akşam Hikmet’in evindeydiler. </p>
			<p>Savaş komşudan anahtarı aldı. Mahalleli evlerinden çıkıp geldi. Hikmet’e dokundular. Yaşlı kadının birisi sarılıp ağladı. Çorba getirdi birileri. Çaydanlıkla gelen oldu. Mutfak dolaplarını açıp kutular içine dizili bardakları çıkarıp yıkadılar. “Şeker bile bozulmamış,” diye konuştu kadınlar aralarında.</p>
			<p>Gece Savaş ter içinde uyurken omzuna dokunan elle uyandı.</p>
			<p>“Duyuyor musun sesleri?” dedi Hikmet.</p>
			<p>“Ne sesi?”</p>
			<p>“Dinle bak.”</p>
			<p>Savaş doğrulup kulağını kabartı. Duyamadı hiçbir şey.</p>
			<p>“Annem dizine yatırmış babamı, şarkı mırıldanıyor yine.”</p>
			<p>Hikmet elinden tutup kaldırdı arkadaşını. Karşıdaki odanın kapısına kadar sürükledi peşi sıra.</p>
			<p>“Odalarındalar.”</p>
			<p>Savaş kapının kolunu indirdi. Açılmadı. Karanlığın arasında anahtarı fark etti kilidin üzerinde. Kilidi açtı, kapıyı itti. Pencereden gelen ay ışığı toplanıp düzeltilmiş yatağı aydınlattı. Yan yana konmuş yastıklar ve düğmeleri pırıldayan nevresim toz kokuyordu.</p>
			<p>Yatağa oturdular beraber.</p>
			<p>Hikmet başını ellerinin arasına alıp kendini yatağa bıraktı. Kıvrıldı.</p>
			<p class="gap">Savaş o anda duyduğu sesle irkildi. Karşı duvara baktı. Büyük saat sallanan sarkacıyla hâlâ yaşıyordu.</p>
		</div>
	</body>
</html>