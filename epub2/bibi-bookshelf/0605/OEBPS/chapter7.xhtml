<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Kumrunun Gördüğü</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="sayfa-bosluk html5_section">
	
			<h1>KÖTÜLERİN KARASI</h1>
			<p>Asansörün korkuluklarına çıkmış bağırıyor. Aşağıda tuzlu denizbörülcelerinin sarıldığı kayalıklar var. Ve o kayalıklarda derinleşen uçurum. Uçurumda uçar deli o. Paçasından bağlı şeytan uçurtması. Korkuluklarda deli. Bağırıyor ya benden başka da duyan yok sanki.</p>
			<p class="gap">Ve herkes bilir ki ya şimdi ya asla</p>
			<p>Herkes bilir ki ya bensin ya da sen</p>
			<p>Ve herkes bilir ki sen daima yaşayacaksın</p>
			<p>Ah sen bir ya da iki yol bitirmişken</p>
			<p>Herkes bilir ki oyun hilelidir</p>
			<p>Yaşlı kara adamlar hâlâ pamuk toplarlar</p>
			<p>Kurdelelerin ve eşarbın için</p>
			<p>Herkes bilir bunu</p>
			<p>Ve herkes bilir ki bela gelmektedir</p>
			<p>Herkes bilir ki yaman hızlıdır</p>
			<p>Herkes çıplak adamı ve kadını bilir</p>
			<p>Ki onlar tarihin parlayan dokunuşlarıdır</p>
			<p>Herkes bilir ki perde kapanmıştır</p>
			<p>Ama öyle bir mizan olacak ki yatağında</p>
			<p>Ne biliniyorsa ortaya dökecek</p>
			<p class="gap">Düşecek deli. Eski denizin olmayan dalgalarının arasına. Asansörün 99 basamak altına. Şimdi kayaların kızgın güneş altında yandığı uçuruma. Havra’nın duaları da kurtaramayacak onu.</p>
			<p>Yanından geçerken ve onu benden başka kimse anlayamazken belediyenin direklerinden anons duyuldu:</p>
			<p>“Dikkat, dikkat... Burası belediye ilan ve reklam bürosu. Halkımıza duyurulur. Bugün öğleden sonra başlayarak üç gün boyunca Karataş Semti siyah-beyaz görülecektir. Bu durumun geçici olduğunu bildirir, vatandaşlarımızın gereksiz endişeye kapılamamasını dileriz. Dikkat, dikkat... Her yıl aynı tarihte olan ve üç gün üst üste süren bu hadisenin fen adamlarınca incelendiğini ve geçici bir gök olayı olduğu yönünde malumat verdiklerini duyururuz. Vatandaşlarımızın boş endişelere kapılmaması ilanen duyurulur.”</p>
			<p>Baktım, saat üçe üç var. Deli gibi eve koştum. Demir kapıyı itip taşlığa adımımı atmıştım ki, ortalık karardı aniden. Sonra renkler soldu. Eşikte açmış aslanağızı çiçekleri kırmızı, turuncu, sarı, deli maviden siyah-beyaza döndü. Hanımelinin yeşil yaprakları ve sarı benizli kalın gövdesi de. Pencereden uzanan nenemin yaşmağındaki oyalara baktım çaresizce. Onlar da siyah-beyaza dönüvermişti.</p>
			<p>“Haytanın oğlu, gel eve,” dedi. “Misafirimiz var.”</p>
			<p>Koyu odalara girdim. Yüklük kokusu, eski Mushaf kokusu doldu genzime. Nenem eski Milas halısının üzerinde kınalı patikleriyle yürüdü. Salonun kapısında bekledi beni. Eliyle işaret etti içerisini.</p>
			<p>Koyu yeşil pençeli sedire oturmuş. Siyah görünüyordu yastıklarına kadar. İncecik elbisesi omuzlarından akıyor. Uzun düz saçlarını dolayıp göğsüne salmış. Yarım dönmüş pencereye dışarısını izliyor. </p>
			<p>Dönüp bakmadı bile bana. Yoksa hemen ağlardım. Nenem de anlardı içimdeki kötüyü.</p>
			<p>“Hacı Mikayel’in ziyaretçisi. Ama bizde kalacak gidene kadar.”</p>
			<p>Hacı Mikayel Amcalara niye gelmiş ki? Elli sene önce göçtü onlar. Karısı, berber erkek kardeşi, berberin baktığında içini titreten sakalsız çırağı, tıraş sabunları, at kılından fırçası ve ustura takımı. Hepsi bir sabah gittiler. Giderken de ölü anılarını bıraktılar geriye.</p>
			<p>Gittim yanına. İçimdeki kollar uzandı. Tutup çekesim var içime onu. Kimse bilmeden, kimseye görmeden sarılsaydım. Ağzındaki nefesi sonuna kadar içseydim. Memelerini sonra, bademyağı kokan kırmızılıklarını, o dokunur dokunmaz tepeli güvercinler gibi taklaya başlayan ve betona çarpana kadar tersi tersine dönen memelerini havadan kalıplara döküp sıvazlasaydım.</p>
			<p>“Boşuna bıdırdanma. Anlamaz o seni. Fransa’dan çıkmış gelmiş.”</p>
			<p>Fransız kadın. Uzattım elimi. Tuttu da kalktı. Kuş gibi kabardı sedirin yanında. Gülümsedi. Yanakları koyulaştı. Siyah-beyaz ya mahalle üç gün. Olmasaydı kendinden kırmızısını görürdüm. Büzdü dudaklarını.</p>
			<p>“Gidelim mi?” dedim.</p>
			<p>Gülümsedi. </p>
			<p>Yürüdük beraber. Asansör’ün uçurumuna kadar. Eski komşular geçti önümüzden. Hacı Mikayel Amca, annesi Diruhu, karısı, berber çırağı şaşı çocuk, tıraş tası, en arkada nazlı türküler çığıran eski radyoları.</p>
			<p class="gap">bu dağlar kömürdendir</p>
			<p>nanay nanay, zalim nanay, kibar nanay</p>
			<p>geçen gün ömürdendir</p>
			<p>yâd ele bakma ciğerim yakma</p>
			<p>feleğin bir kuşu var</p>
			<p>nanay nanay, zalim nanay, kibar nanay</p>
			<p>çırnağı demirdendir</p>
			<p>yâd ele bakma, ciğerim yakma</p>
			<p class="gap">Fransız kadın baktı da ağladı onlara. </p>
			<p>“İşte,” dedim. “Gidiyorlar diye üç gün kararacak hava.”</p>
			<p>Deli bizi görünce korkuluklardan indi. </p>
			<p>Şarkısını baştan aldı.</p>
			<p class="gap">Herkes bilir ki savaş biter</p>
			<p>Herkes bilir ki iyi çocuklar mağluptur</p>
			<p>Herkes bilir ki kavga değişmez</p>
			<p>Fakir fakirdir, zengin daha da zengin</p>
			<p>Bu böylece sürer gider</p>
			<p>Herkes bunu bilir</p>
			<p class="gap">Döndüm baktım. Gitmiş Fransız kadın. Öpemedim bile ben onu. Üç gün sürdü siyah-beyaz dünya. Nenem, “Kötülerin karasıdır, bizim değil,” dedi. Pekmeze ceviz kırıp koydu önüme.</p>
		</div>
	</body>
</html>