<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Kumrunun Gördüğü</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="sayfa-bosluk html5_section">
			<h1>MAHUR BESTE</h1>
			<h2 class="ic-baslik">– pazartesi</h2>
			<p>“Ah annem.”</p>
			<p>Hiç böyle demezdim ben. “Anacım, anne, ana sultan, molla hanım...” derdim de bunu bilmezdim. Uykusunda sağından soluna dönerken içimden dökülüverdiler. </p>
			<p>Sokak lambasının izi sırtına düştü önce. Geçen yıl aşağı mahalleden Dümbelekçi Zekiye’ye diktirdiği nevresim takımının çiçekleri sarıya ışıldadı. O zaman da yere takılıp duruyordu bakışları. Asfaltın unutulmuş taşlarına, önünden kaçan kedilerin gölgesine, havı yıpranmış yazgılara... Çıplak ayak parmaklarını halıya sürtüp, “A Zekiye, madem böyle sanatın var, şu öteki işi bıraksaydın ya,” demişti. Zekiye de dikiş yüzüklü parmağını kaldırıp masanın altındaki dümbeleğini göstermiş, “Olsun be abla. Çalmadan hayat mı geçer?” diye mırıldanmıştı. İşte o gün diktirdiği nevresimler bu sabaha karşı omzundan kaydı. </p>
			<p>“Ah annem,” dedim. </p>
			<p>İnsan dediğin ürperir. Üşür sonra. Üşüdükçe de rüya mı görür? Çölde soğuk rüzgârlar eser üzerine. Güneşe doğru açtıkça yüzünü sırtında soğuk, karlı bir dağ büyür. Dönmek ister, olmaz da olmaz. Ayakları kök, ardı yalçın kaya olur annemin. Çığ düşer sırtına. </p>
			<p>Açtı gözlerini işte. </p>
			<p>Örtüsünün ucunu aldı yerden. Perdeyi daha bir araladı. Sokağa baktı. Kuyruğu fırça bir kedi koştu, yaylanıp çöp tenekesinin içine bıraktı kendini. </p>
			<p>“Su!” dedi ah annem.</p>
			<p>Başucunda sehpası, tığ işi örtüsü, üzerinde temiz su. Koltuğa geçti. Saate baktı.</p>
			<p>“Vakit de olmuş. Duymamışım,” dedi.</p>
			<p>Dedi ama kendi sesini de garipsedi. Güneş doğmadan bomboş evde, üstelik sırtında hâlâ karı süzülen bir dağ. </p>
			<p>Kalktı. Yatağını topladı. Banyoya geçti. Seslerini duydum. Fısıltıyla aldı aptesini.</p>
			<p>Eskiden, yani ben çocukken teyzemle beraber durdukları yerde namaza davrandı.</p>
			<p>Namaz bozmaca en milli oyunumuzdu abimle. </p>
			<p>Ne zaman annem, teyzem yan yana kıbleye dönseler birbirimize göz atardık. </p>
			<p>“Teyze... Teyze...”</p>
			<p>Annemin yüzü asılırdı hemen. Teyzem dişini sıkmaya başlardı.</p>
			<p>“Teyze, annem fıstıklı kadayıf yaptı, iki tepsi, şahane valla. Bak tadı süzülüyor.”</p>
			<p>Başlardık şapur şupur hayali kadayıfımızı yemeye. </p>
			<p>Abim sırtıma vurup, “Yuh ayı, hepsini bitirme,” der demez teyzem kendini geriye atar, makaralarını salardı.</p>
			<p>Yerden terliğini kapan annem ardımızdan, “Deyyuslar...” diye koştururken sokak kapısından dışarıya atardık soluğumuzu.</p>
			<p>Selamını verdi annem. Namaz örtüsünün ucuna tespihini bıraktı. Divana geçti. Saate baktı. Dışarıda sabahtan akan serinlik çatıların üzerinden uzanıp gecenin ışığını usulca söndürdü. Nar ağzıyla açıldı aydınlık. Tekleyen sesler, araba hırıltıları duyuldu. Belinde allı sarılı kuşağıyla dünyanın bu tarafı güne başladı.</p>
			<p>Yine yerlere baktı annem. Masanın ayakucundan başlayan eski halıya, halıdaki şimdiye kadar hiç dikkatini çekmeyen küçük köşe motifine düşürdü göz ucunu. İki küçük karaltı. Kalkıp sarıldılar birbirlerine. Öyle ki, evin içinde ne zamandır dolanıp duran ama bilmeyenlerin bilemeyeceği, görmeyenlerin göremeyeceği o sıcak esirgeme, özlem, acıyla karışık hatırlama –hatırladıkça daha çok sevmeye, hiç unutamamaya, pişmanlığa, keşkelere ve aniden yastıklardan fışkıran eski bir kokuya dönen o his– yükseldi tavana kadar. </p>
			<p>Ah</p>
			<p>Annem</p>
			<p>Gün başlarken içi geçiverdi.</p>
			<p>“Uyusun,” dedim. Omuzlarına düşen soğuğun atomlarını elimin tersiyle kovaladım. Bunu yapabilirdim çünkü.</p>
			<h2 class="ic-baslik">– salı</h2>
			<p>Akşama Zekiye ile Gülten Teyze geldiler. Kapıdan bakıp gideceklerdi. Annem diretince girdiler içeriye. </p>
			<p>“Çay, kahve?”</p>
			<p>“Hiç zahmet etme. Biz seni yoklamaya geldik.”</p>
			<p>Zekiye, dümbeleğini salon masasının ucuna bıraktı.</p>
			<p>“Sadece yoklamak değil kız Gülten Hanım.”</p>
			<p>“A, evet.”</p>
			<p>“Hayırdır?” dedi annem.</p>
			<p>Bu defa onlar tutturdular. </p>
			<p>Bakkalın torunu evleniyordu ya. Hani kız önce hayır diye ayak diremiş, sonra oğlan vazgeçtim, deyince ağlamalara, nöbetlere tutulmuş; kız anası da oğlan anasının kapısına varmış, Ayşen kesecek bileklerini, o kadar halsiz ki dün çorba içerken şehriyeler boğazına kaçtı, babası ayaklarından kaldırıp kilim gibi çırpınca nefes alabildi, demiş; o sırada Ayşen elinde telefonu annesinden gelecek müjdeli haberi çeyizleriyle dolu yüklüğün içinde, karanlık ve naftalin kokuları arasında burnunu fırt, hırk çekerek bekliyormuş, aynı anda da oğlan mutfakta kahvaltısı önünde yumurta kabuklarına sigarasının külünü düşürüp koridordaki konuşmaları dinlemekle meşgulmüş.</p>
			<p>“Eee, sonra?” dedi annem.</p>
			<p>Çayı falan unutup kapıya dayandı.</p>
			<p>Zekiye eteklerini düzeltip devam etti:</p>
			<p>“Sonrası bu işte, oğlan tamam demiş.”</p>
			<p>Kız müjdeli telefonu alınca tepinmiş yüklüğün içinde. İçeride şekerleme yapan babası, anam zelzele, diye atmış doncak kendini kapıdan.</p>
			<p>“Aman kes zevzekliği Zekiye,” dedi Gülten Teyze.</p>
			<p>İşte şimdi kına gecesine gidilecekmiş. İlla annem de gelecek. A, olur mu? Benim ne işim var. Hayır, mutlaka geleceksin. Böyle kaç sene daha yüzün gülmeyecek senin? Hayat bu, devam ediyor. Ant verdim bak. Zekiye ben küserim, değil mi? Şahitsin bak. Evet, abla, vallahi konuşmam ben de. Hem komşuyuz şunun şurasında. İki çevirip geleceğiz. Ben sana çık gerdan kır, kıç at demiyorum. Ay, Zekiye ne ayarsız senin ağzın. Yalan mı ama abla? Gelsin, biraz dağılır aklı, ferahlar işte. Israr etmeyin ama bu kadar. Hadi diyorum. Bu akşam gidilecek eğlentiye...</p>
			<p>Gece yarısına doğru dönerlerken annem Gülten Teyze’nin koluna girdi.</p>
			<p>“Ben karar verdim. Bu hafta İstanbul’a gidiyorum.”</p>
			<p>Gülten Teyze anneme doğru baktı yan gözle.</p>
			<p>“Sana iyi gelecekse git tabii.”</p>
			<p>“İyi gelecek,” dedi annem.</p>
			<p>Köşede vedalaştılar.</p>
			<p>Annem önde, ben arkada yürüdük. Yanımdan geçen Karabaş durup hırladı. Dişlerimin arasından “Hısssss!” dedim. Kuyruğunu düşürüp annemin yanına kaçtı.</p>
			<h2 class="ic-baslik">– çarşamba</h2>
			<p>“Teyze, paranın üstü,” dedi ince bıyıklı adam.</p>
			<p>Annem elindeki çerçeveye dalmıştı. </p>
			<p>Anne, köfteler pişti mi? Ah, hayta oğlum benim. Hani çantan senin? Yağmur başladı. Terlisin. Bak bir daha o kızın kapısından geçme. Hadi uyan, servis şimdi gelir. Neden soruyor seni bu adamlar? Kim bu kapıma gelenler? Ben hayatımda karakolun kapısından geçmedim oğlum. Bu ne şimdi? Alo, Metin gel şu kardeşine bak. Kaç gündür eve gelmiyor. Yok yok yok yok yok yok avukat bey dilekçe bu duvarlar neden gri böyle üşüdü ayaklarım açın kapıyı nerede nerede nerede hep penceredeyim ben divanın üzerinde kuş gibi gece gündüz gözüm sokakta ayak tıpırtısı arabalar ses kediymiş ah komşular kim bu adamlar neden öldürecek gibi bakıyorlar verin verin bana geri verin günahsız o yok yok gelecek uyumayacağım bu gece de gelecek...</p>
			<p>“Teyze...” diye yeniden seslendi fotoğrafçı. Omzuna dokundum annemin. Sıyrıldı birden.</p>
			<p>“Paranın üzerini unuttun.”</p>
			<p>“Ah, tamam oğlum, sağ olasın.”</p>
			<p>Çerçeve, ben, ah annem eve geri döndük.</p>
			<h2 class="ic-baslik">– perşembe</h2>
			<p>Abim sinirli, odanın ortasında dönüp duruyor.</p>
			<p>“Metin, iki dakika oturur musun? Başım döndü gerçekten.”</p>
			<p>Yengem annemin yanındaki koltuğa bırakmış kendini, kırlentlerin ucunu çekiştiriyor. Annem sakin, gözlüğünü silmekle meşgul sadece.</p>
			<p>“Anne, sen nasıl gideceksin oralara?”</p>
			<p>“Otobüs var ya oğlum.”</p>
			<p>“Onu demiyorum. Yol bilmezsin, iz bilmezsin. Tek başına...”</p>
			<p>“Ben ayarladım onu. Birisi karşılayacak beni.”</p>
			<p>“Ah anacım bak, tansiyonun var ya senin.”</p>
			<p>“İlacım var. Gerekirse iki tane alırım.”</p>
			<p>“Bak, senin değil benim gitmem lazım oraya. Tamam mı?”</p>
			<p>“Sizin işiniz gücünüz var. Hem ne demek sen değil ben.”</p>
			<p>“Anne bak...”</p>
			<p>“Metin, oğlum. Kapat artık bu lafı. Gidiyorum dedim sana. Hadi ot kavurdum ben. Yiyelim hep beraber.”</p>
			<p>Abim pencerenin yanındaki divana bıraktı kendini. Yengemin ellerine baktı. Gidip o ince, uzun parmaklara sarılası geldi. </p>
			<p>Hep beraber yemeğe oturdular. Televizyonda haberler başladı.</p>
			<h2 class="ic-baslik">– cuma</h2>
			<p>Otobüs terminalinin yol kokusu genzimize geldi oturdu. Annem mantosunun düğmelerini ilikliyordu. Yanında küçük çantası, onun yanında dört köşe dik duran torbası. Abim sigaraları uç uca ekliyor. Yengem kollarıyla kendini sarmış onlara bakıyor.</p>
			<p>“Anne, varınca bizi ara tamam mı? Telefonun çalışıyor, değil mi? Kontürün falan hepsi tamam mı?”</p>
			<p>“Tamam, hepsi merak etmeyin siz.”</p>
			<p>Cebinden çıkardığı kâğıdı yengeme uzattı.</p>
			<p>“Kızım bu numarayı telefona kaydeder misin? İnince beni alacaklar.”</p>
			<p>Yengem telefonla ilgilenirken abim annemin cebine para sokuşturmaya çalışıyor. Annem müsaade etmiyor. Bakışlarıyla pataklıyor abimi adeta.</p>
			<p>Otobüs.</p>
			<p>Ah </p>
			<p>Annem </p>
			<p>Yanı boş. Birlikte ay ışığına bata çıka uzanan tarlalara bakıyoruz. Arada hızla evler geçiyor yanımızdan. Işıklı, ışıksız odalar. İçinde insanlar, içinde çocuklar, anneler. </p>
			<p>Uyku teslim alıyor yaşayanları.</p>
			<h2 class="ic-baslik">– cumartesi</h2>
			<p>Bizi karşılayıp getiren kumral ince kız eliyle gösterdi: </p>
			<p>“İşte teyzeciğim, Galatasaray Lisesi burası.”</p>
			<p>Annem toplanmış kalabalığa baktı.</p>
			<p>Kadınlardan birisi yanımıza geldi. Annemin omuzlarından tutup konuştu. Anlamadı annem, ben de anlamadım.</p>
			<p>Kız gülümsedi. “Hoş geldin, diyor. Hatırını sordu sana.”</p>
			<p>Annem de gülümsedi.</p>
			<p>“Hoş bulduk, hoş bulduk...”</p>
			<p>Geçip aralarına oturdu. Torbasını açıp çerçeveyi çıkardı.</p>
			<p>Karalı güvercinin biri üzerimizden uçarken yanımda duran koluma dokundu.</p>
			<p>“Bu fotoğrafı çektirdiğin günü hatırlıyor musun?” dedi.</p>
			<p>Düşümdüm.</p>
			<p>“Galiba ehliyet almak için çektirdiğim vesikalık bu.”</p>
			<p>Gülümsedi. </p>
			<p>“Sen yine iyisin,” dedi. “Ben düşünüyorum, düşünüyorum, çıkaramıyorum.”</p>
			<p class="gap">Parmağıyla işaret ettiği fotoğrafına baktım. Yakışıklı adammış.</p>
			<p>“Tutan kim?” dedim. “Annen mi?”</p>
			<p>“Yok, büyük ablamdır. Anam kocadı. Gelemez buralara.”</p>
			<p>“Senin?”</p>
			<p>“Annem.”</p>
			<p>Gülümsedi. Gülümsedik birbirimize.</p>
			<p>Anneme baktım. Mendil arandı. Mantosunun cebini yokladı. Yanında oturan kadın elinde tuttuğunu uzattı. Aldı, gözlerini sildi. </p>
			<p>Üzerimizden sesler, kokular, kuşlar geçti.</p>
		</div>
	</body>
</html>