<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Kumrunun Gördüğü</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="sayfa-bosluk html5_section">
	
			<h1>MELEK ANNEM</h1>
			<p>Marketin kalabalık koridorlarında yürüdüler. Metin raflara takılan gözlerini arada babasının dalgın yüzüne çeviriyordu. Ellerini montunun cebinden çıkarıp kesmeşekerden tepenin yanındaki kitap yığınına çömeldi. Annesi seneye okula gideceğini söylemişti. O zaman bu renkli, içinde çocukların anne babalarıyla piknik sepetlerini taşıdığı, evde kaynayan demliğin buhar saldığı, yeşil elmalı ağaçların arkadan esen rüzgârla dalgalandığı resimlerle dolu kitapları okuyup anlayabilecekti. </p>
			<p>Doğruldu, babası makarnalara bakarken uzun, kırmızı renkli gofreti taşıdıkları sepete usulca bıraktı.</p>
			<p>Yoğurt, bir kilo yağlı kıyma, tıraş köpüğü, kolonya, hazır çorba, torbada kemalpaşa tatlısı, salamura zeytin, beyaz kâğıtta suyu sızmış peynir...</p>
			<p>Babanın hareketleri ağırlaştıkça ağırlaştı. Bir haftadır ağrıyan omuzları şimdi içerideki ısıtıcıların parlak ışığıyla yumuşamış, güzelleşmişti. Seyrelen saçlarını düzeltti, mavi gözlerini çevreleyen siyah, oturmuş, içine doğru iyice koyulaşıp derinleşen halkaları parmaklarıyla ovaladı.</p>
			<p>“Hadi gidelim artık.”</p>
			<p>“Süt, dedi ya annem.”</p>
			<p>Doğru, Ayşegül çoraplarını dizinden kalçasına doğru çekerken, “Süt de alın,” demişti.</p>
			<p>“Hüseyin, sütü unutmazsın, değil mi?”</p>
			<p>Hüseyin başını masadan kaldırıp külünde boğulan sigaranın dumanını uzağa doğru üflediydi.</p>
			<p>Sıcak karnı var bu kadının. Mayhoş kokuyor. Kaç sene geçti hâlâ yılan gibi gergin teni. “Üzülme o kadar adamım,” diyor. “Aç mezarı mı var bu dünyada? Şimdi olmasın sonra bulursun.”</p>
			<p>Hüseyin karbüratörcü. Düzlenmiş yağ damlalı kolilerin üzerine uzanıp arabanın altına yatıyor. Dokunur dokunmaz anlıyor metalin ağrısını. Ramazanda patrona kafa atınca birinci sanayiden iş çıkaramadı. “İçkin olmasa kraldın şimdiye,” diyor arkadaşları.</p>
			<p>Ayşegül dudaklarını daha da güzelleştirip çıkıyor kapıdan. Eve bakıyor o. Masanın ucuna bıraktıkça paraları mayhoş kokusu kırılıp sertleşiyor sanki.</p>
			<p>Baba-oğul kasaya yaklaşırken Hüseyin duruverdi aniden. Camı kilitli rafa takıldı. Yutkundu. Sağ eliyle sağ kulak memesini kaşıdı, sıktı.</p>
			<p>Sıraya girdiklerinde pek mutluydular. Hüseyin elinde tuttuğu rakı şişesini oğlunun kafasına hafif hafif vuruyor, Metin de güçlükle doğrulttuğu alışveriş sepetini babasının karnına doğru itiyordu.</p>
			<p>Ayşegül’ün bıraktığı parayı kasiyere uzatıp çıktılar.</p>
			<p>Yağmur başladı. Koşarak yolun karşısına geçtiler.</p>
			<p>Kış olunca gecenin dişleri çıkıyor. Sivri. Tırtıllı kenarlarından eskiden kalma etlerin ince lifleri sarkıyor. İşte onların arasından Ayşegül üşümüş parmaklarıyla eve döndü. Elektrik sobasının üzerindeki su kabı son damlasını kaynatıyordu neredeyse. Oğlan koltukta büzülmüş uyuyordu. Kucağında ince uzun gofretin kırıkları parlak ambalajından kazağına dökülmüştü. Kucağına aldı onu. Yatak odasına geçti. Uyandırmadan pantolonunu giydirdi. Kazağının üzerine siyah ince ceketini düğmeledi. En son montunun önünü zorla kapadı. Metin mırıldandı uykusunda. Dudaklarını örten atkısını üfledi.</p>
			<p>Ayşegül çekmeceden iki parça eşya çıkardı. Çantasına sakince yerleştirdi onları. Ojelerini, rujunu ve parfümünü en üste koydu.</p>
			<p>Salona geçti yeniden. Hüseyin çekyata uzanmış horluyordu. Yerde boşalmış rakı şişesi, devrilmiş bardak, tabakta kararmış elma dilimi, peynir parçaları.</p>
			<p>Ayşegül durup baktı. Sonra yere düşmüş yastığı alıp bir eliyle ensesinden tutup yavaşça yerleştirdi. Adam gözlerini açıp kapadı.</p>
			<p>Mutfağa gitti. Kalın et kesme tahtasını aldı. Usulca Hüseyin’in yastığının altına soktu. Yastığı yeniden düzeltti. Kocasının başını tam ortaladı. Banyoya geçti. Dolu küçük tüple çekyatın yanında durdu. İki eliyle başının üzerine kadar kaldırdı tüpü.</p>
			<p>Metin çocuk içeride nedensiz uyandığında nerede olduğunu anlayamadı önce. Karanlığa dalıp tam ağlayacaktı ki kapı açıldı annesi girdi.</p>
			<p>“Oy, uyandın mı kuzum benim.”</p>
			<p>Ayşegül yatağa eğildi. Yanağından öptü. Kaşının üzerinden sarkan kanlı bir zar parçası Metin’in atkısına bulaşıp kayboldu.</p>
			<p>Merdivenleri koşarak indiler. Dışarıda yağmur dinmiş. Soğuk yıldızlar su birikintilerinin üzerinde kayıp duruyordu.</p>
			<p>Köşeyi döndüklerinde kırmızı bir arabanın farları yanıp söndü. Oraya doğru hızla yürüdüler.</p>
			<p>Ayşegül arka kapıyı açıp Metin’i kucakladı.</p>
			<p>“O olmaz!”</p>
			<p>Direksiyondaki genç adam arkasına dönmüş titreyen dudaklarına hâkim olmaya çalışıyordu.</p>
			<p>“Kırk defa konuştuk bunu. Çocukla gidemeyiz.”</p>
			<p>Ayşegül oğlunu yere bıraktı.</p>
			<p>“Kime bırakacağım onu peki?”</p>
			<p>Adam başını sallayıp diretti.</p>
			<p>Ayşegül açık kapıyı olanca gücüyle kapadı.</p>
			<p>“Siktir git o zaman.”</p>
			<p>Adam gazladı. Ana-oğul sıçrayan sular arasından giden gürültüye baktılar. </p>
			<p>Araba köşede durdu. Klakson çaldı iki kere. Ayşegül oğluna gülümsedi. Koşarak gittiler. </p>
			<p>Yağmur o gece hiç yağmadı. </p>
		</div>
	</body>
</html>