<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Kumrunun Gördüğü</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="sayfa-bosluk html5_section">
			<h1>VAZGEÇMEM</h1>
			<p>Yağmur ondan bundan konuştu. Fısır fısır hurma ağaçlarına dertlendi. Olgun tohumlarını ıslayıp düşürdü. Kumruların gagalarını doldurdu, üzüm gözlerinden öptü. Öyle bütün atlası kaplayıp ortalığı karartmaya niyeti yoktu. Yorgunluktan titredi. Karşı tepelere baktı. Sızlayan dizlerini sürüklemedi oralara kadar. Bizde kaldı. Üzerimize yağdı durdu.</p>
			<p>Denizin karanlık uçlarına baktım. Ay, nasılsa bütün bu olan bitenden sıyrılmış, suya doğru batıp kayboluyordu. </p>
			<p>Kımıldadı. Uzanıp saçlarını sevdim. Başını çevirdi. Yanımızda ne zamandır duran ağaçları izledi. </p>
			<p>“Gitsem mi?”</p>
			<p>Gitmek istiyor. Evde yastığına sarılacak, terasa düşen damlaları dinleyip uyuyacak. Şimdi arabayı boşa alıp uçuruma gidebiliriz oysa. Aşağıda çalılarla örülü kayalıklar ve denizkestanesi tarlaları karşılar bizi. Bu düşüşün kokusunu bile biliyorum. Ardıçlar çatlak duvarlara tutunur ve bodur kaldıkları için dünyayı umursamayan çamları atlayarak aşağıdaki küçük kumsala kadar varır. Yıkılmış iskeleden kalan ve başını dalgalarla birlikte sudan çıkarıp duran kütükler ve onları sıkan paslı kelepçeler aynı kadere boyun eğerek çürür. </p>
			<p>Bizim arastadan Hüseyin Usta’yla gelirdik buraya. O tekneyi ağırdan yanaştırır, ben bel hizasındaki suya atlayıp ipi gerideki kayalardan birinin altından geçirirdim. </p>
			<p><strong>Arasta dediği yıkıklık bir sokak. Eskiden başında saraç dükkânları sıralanırdı. Sonra ayakkabıcı oldu birkaçı. Birine çay ocağı açtılar. En küçüğünde adliyeden kovulmuş adamın birisi arzuhalci oldu. İşi tutturamayınca tavandaki halkaya kemeriyle astı kendini. Akif, çıkmazın sonuna doğru babasının dükkânını açık tutuyor. Hüseyin Usta, tenekeci dükkânını şafakla sulayıp süpüren çıraklarına söylenir, sigarasını yakar ve Akif’in sokağa çıkardığı tahta sandalyelerin birine çökerdi. </strong></p>
			<p>Hüseyin Usta babamın kırk yıllık ahbabı. Gençlikte hovardalık da yapmışlar beraber. Babamın kavaf ustasının iki baldızını sırayla sevmişler. Öyle kıskanmak, hırlanmak ne kelime. Biri sıkışınca diğeri anasının bileziklerini bozdurmuş, öbürü elde avuçta yoksa dert dinlemiş. </p>
			<p>Gece işinden dönerken bizim arastaya uğramadan düşmezdim yatağa.</p>
			<p><strong>Akif’i tanırım ben. Garip bir oğlandır. Babası okutamadı onu. Yokluktan değil. Çocuk heves etmedi. Annesi ölünce iyice boşladı her şeyi. Babası gözümün önünde olur deyip Hüseyin Usta’nın yanına vereyim dediyse de orası da olmadı. Akif geceye tutkun. Karanlık olmasa, bütün bu kalabalığı, gürültüyü, karınca gibi kaynayan ve birbirlerini ezip duran kalabalığı kim örtüp saklayacak? Gece zaman daha ağır akar. Ölümü kaçınılmaz kılan bıçak ucu bile kimseyi ürkütmeyecek bir kadifeye sarınır. Bu sevdadan vazgeçmemek için gece işleri buldu. En son da taksi durağına yazıldı.</strong></p>
			<p>Sabah göçmen böreği sardırır gelirim. Babam tezgâhın ardında arkasına yaslanmış, Hüseyin Usta ise elleri şakağında. Gülerler karşılıklı.</p>
			<p>“Bu laf var ya, sizin beyefendinin don davası kadar uzadı vallahi.”</p>
			<p>“Ayıp efendi, ayıp. Ölünün ardından bu gevezelik kâfidir artık.”</p>
			<p>Bir sabah geldiğimde Hüseyin Usta kahkahadan yıkılıyordu. Masaya kapanmış, gürze benzer elleriyle babamın tezgâhını dövüyordu. Sandalyeye çöktüm. Babam, kendimi bildim bileli hatırladığım mahcup duruşuyla donmuştu. </p>
			<p>Çırakları gelip Hüseyin Usta’yı iki koltuğundan taşıdılar. Yan komşu babamın gözlerini kapadı. Yazdı mevsim. Her şey yetişti ikindi ezanına.</p>
			<p>Ertesi gün erkenden açtım dükkânı. Sildim süpürdüm. İki çay söyledim. Hüseyin Usta geldi. </p>
			<p>“Bu oğlanı iyice boşladın sen,” dedi. “Başında iş var onun. Bizim Ödemişli çırak görmüş. Gece kadının birini alıyormuş taksiye. Sabaha kadar denize bakıyorlarmış.”</p>
			<p>İki el dama oynadık. Gitti. </p>
			<p>Her sabah babamla yine bir araya geldiler. Eskilerden konuştular. Balık tutup türkü söyledikleri geceleri hatırladılar.</p>
			<p><strong>Akif, kadını her gece Eşrefpaşa Hamamı’nın köşesinden alıyor. Giderken çatıdaki karanlık pencerelere bakıyor. Bebeği var uyuyan. Ağlarsa annesi salondan gelip alacak onu. Yaşmağını sarıp başına göğsünde uyutacak kızı yeniden. </strong></p>
			<p><strong>Gece onları saklıyor, hem de seviyor üstelik.</strong></p>
			<p>Ben bir sabahı daha çıkaramam, diyordum. Onu evine bırakmak, gidip dükkânı açmak, Hüseyin Usta’nın burnunu karıştıra karıştıra konuşmasını dinlemek. Yağmur da hazır bırakmışken kendini, şu uçuruma karışmalıyız, diyordum. Tam önümde nar ağacı büyüdü. Yanakları kırmızı canlarından birini uzatıverdi. Kopardım da verdim ona. Böyle mi öpüşür insan. Ayaklarımdaki kanı bile çekip aldı.</p>
			<p class="gap"><strong>Akif’i biliyorum ben. Kolay ölmez. Geceyi seven adamlar hemen vazgeçmezler bu dünyadan. </strong></p>
		</div>
	</body>
</html>