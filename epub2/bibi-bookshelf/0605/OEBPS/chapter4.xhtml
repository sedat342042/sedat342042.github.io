<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Kumrunun Gördüğü</title>
		<link href="main.css" rel="stylesheet" type="text/css"/>
	</head>
	<body class="chapter epub-type_chapter">
		<div class="sayfa-bosluk html5_section">
			<h1>VESİKALIKLAR</h1>
			<h2 class="sola-hizali">1.</h2>
			<p>Nenem öldü. Lokmasını yaptılar. Sevim Teyze kollarını sıvayıp hamurun başına geçti. Beyaz lokma toplarını avuçlarında sıkıp fışkıran fazlalıkların göğsünü açtı. Halka halka kızgın yağa bıraktı usulca.</p>
			<hr/>
			<p>Kocaman, taşlanmış, yorulmuş, güngörmüş de solmuş cam parçası buldum. Kirli sarı avuçlarım kadar büyük. İki gözümün önüne getirip dünyaya baktım. “Artık her şey böyle olacak,” dedim. </p>
			<p class="gap">Bakkal İbram Amca böyle, dükkânının önündeki kırık limon kasaları böyle, Nermin Abla’nın bacakları ve astığı çamaşırları böyle.</p>
			<p class="gap">Bütün dünyayı sarıya boyadım. Önüme düşüp yalvarırlarsa belki vazgeçebilirim bu aşkımdan. İki avucumdan daha büyük cam parçam. </p>
			<hr/>
			<p>Göbek Apartmanı bitti. Sokağın sonundaki evi yıkıp yaptılar. Annem babama bakıp gülüyor günlerdir. İlk taşınanı merak ediyoruz ailecek. Pes kuzusu gibi komşularımız olacakmış, öyle diyor babam. Büyük demir kapının üzerine parlak harflerle yazdılar: “Göbek Apartmanı. Yapılışı 1980”.</p>
			<p class="gap">“Allah da sizi güldürsün,” dedi babam rakısına buz katarken balkonda. Kadehten iki damla sıçradı muşamba örtüsüne. Kimseler bakmazken parmağımı dokundurup emdim. Annem kızartmanın üzerine domates sosunu döktü içeride. Kokusu içime doldu.</p>
			<h2 class="sola-hizali">2.</h2>
			<p>Arsada Ford. Aynaları kırık. Böyle dalgalar gibi patlamış arka camı. Senihi Abi’nin şapkası vites kolunda, torbaları şoför koltuğunda, arka koltukta battaniyesi, altında Senihi Abi. Uyur o kimseye ses etmeden. </p>
			<p>Ramazanları her gün iki pide Senihi Abi’ye. Annem, “Çanağı karıştırma aman,” diyor. Fırının önü kıyamet yeri gibi. Yukarı mahalleden çipil oğlanlar iniyor. İt sürüsü. Önüne geçmek onlar için saniyelik iş. Azıcık açtın ağzını, kaçırdın sıranı. Sonra diklensen fayda yok. Amca oğlu, teyze çocuğu, dıdının dıdısı bunlar, toplaşıp ağzını burnunu kırarlar. </p>
			<p>Dönüşte Senihi Abi’ye iki pide bırakıyorum. Bir açık, bir kapalı. “Yazık,” diyor annem. “Hepsinden tatsın.”</p>
			<p>Battaniyesini kaldırıyor. </p>
			<p>“Aman,” diyor. “Ön koltuğa, kâğıdın üzerine koy. Leke olmasın.”</p>
			<p>Senihi Abi. Bitmiş Ford’un içinde yaşıyor.</p>
			<p>Camları indirip havalandırıyor arada evini.</p>
			<h2 class="sola-hizali">3.</h2>
			<p>Yolun karşısındaki serviye çıktım. Beşinci dal. Koyu yeşilin de koyusu. İstesem herkes ölene kadar oradan inmem. Aşağıda kıyamet kopar, liseli kızların topukları kırılır, film afişlerinin tarihi geçer, aldırmam. Kimse de farkıma varamaz. Ama, Metin geldi. Beni iplemeden tırmandı yan dala. İnsanda anlayış olur şu kadarcık. Sümüklerini koluna silip yerleşti iyice.</p>
			<p>“Al iç sen de.”</p>
			<p>Deyyusa bak, bulduğu izmaritleri ortak edecek bana.</p>
			<p>“Hadi, dertlisindir şimdi.”</p>
			<p>Al şimdi at bunu aşağıya.</p>
			<p>Eşek herif, o da biliyormuş aşk acısını. Bok bilir o!</p>
			<p>Ama nereden bulduysa yarım Kent çıkardı cebinden. Vazgeçtim dövmekten.</p>
			<p>Şimdi bu sigara dumanı var ya, ben istesem gidip Zehraların evine kadar uçar buradan. Sonra o suratsızı deli gibi korkutur. Korkutsun inşallah. Kaçsın gitsin de bir daha göremeyeyim onu.</p>
			<p>Metin lan, atacağım seni şu asfaltın üzerine. Çok pis senin parmakların falan.</p>
			<h2 class="sola-hizali">4.</h2>
			<p>Haftalık harçlık on lira oldu. <em>Milliyet Çocuk</em>’un sıfırı yedi buçuk. Yuh yani! Okulun karşısındaki eskicide bir lira. Ama façası bozuk onların.</p>
			<p>Amaaa, bu arada üst kata taşınan Halk Bankası müdürünün oğluna on beşte bir hem Teksas hem Mandrake alınıyormuş. Öyle söyledi beyefendi! </p>
			<p>“Gelip benden okuyabilirsin.”</p>
			<p>Yerim senin o cicili dergilerini. Bu davul tozuyla orta biri okuyorum bu sene. Kalemtıraşı demirden lavuğun.</p>
			<p>Amaaa, haftalık mahalle toplantısında “el arabasına nasıl binilir” konusundan sınıfta kaldı işte. Kulağıma eğilip, “Ne demek yani şimdi? Otuzda olmuyor, otuz ikide olmuyor, illa otuz biri mi tutturmamız lazım?” diye sordu. Ulan eşek herif! Modern matematikten on numara almaya benzemez işte bu iş.</p>
			<p>Sonra koşup arsaya gittik. Önceki gün yağmur yağdığı için çivi oynadık.</p>
			<p>“At, çiz. At, çiz.”</p>
			<p>Nasıl olduysa yine oldu ve alakasız bir kavga başladı.</p>
			<p>Sonunda dayanamadım Senihi Abi’yi uyandırdım Ford’un içinden.</p>
			<p>“Senihi Abi, sen söyle. Amerika mı güzel, yoksa Rusya mı?”</p>
			<p>Senihi Abi arka camdan parmağını uzatıp karşı balkonu gösterdi.</p>
			<p>“Nermin en güzeli yahu!”</p>
			<p>Oooo, gidip hep bir alkışladık Nermin Abla’yı. Astığı çamaşırları bırakıp şaşkın şaşkın baktı bize. Mutfaktan çıkan annesi nalının tekini bize atınca dağıldık haliyle.</p>
			<p>Amaaa, bu çocuk eve dönerken ellerini göğsüne doğru kabartıp, “En güzeli Nermin,” demez mi?</p>
			<p>Şaplattım bir tane ensesine.</p>
			<p>“Ayıp lan. Bizim mahallenin kızı o.”</p>
			<p>Sustu haliyle.</p>
			<h2 class="sola-hizali">5.</h2>
			<p>Geldi sokağın ortasına, sağa sola bakındı. Kimseyi göremedi. Sobanın kovası elinde. Külden ekşi duman tütüyor. Camın, perdenin ardından bile geliyor bana kokusu. Çöp yığını yüzünden bidona ulaşamadı. Kovayı pisliğin üzerine boca etti. Ardından yine bizim pencerelere dönüp bağırdı:</p>
			<p>“Efendim çok yüz veriyorlar bunlara. Ne demekmiş grev. Çöpçü takımı iş mi bırakırmış?”</p>
			<p>Döndü gitti.</p>
			<p>Çok korkuyorum bu adamdan.</p>
			<p>Babama da bana da ters ters bakıyor. Geçen bakkaldan gazete aldım. Yolumu kesti. Elimden aldı. Baktı. Sonra İbram Amca’ya, “Bunlar <em>Demokrat</em> mı okuyor?” dedi.</p>
			<p>Söylemedim tabii babama.</p>
			<p>Gece saklambacı oynarken beş arkadaş gidip adamın paspasına oturtma yaptık.</p>
			<p>Bu bankacının oğlu giderek gözüme giriyor. Onun çişi de varmış üstelik.</p>
			<h2 class="sola-hizali">6.</h2>
			<p>Sabah kapı çaldı. Babam işe gidiyordu. Ben yakamın düğmesiyle boğuşuyorum. Baktık, İbram Amca. Yanında yaşlı bir teyze var.</p>
			<p>“Ben Senihi’nin büyük ablasıyım evladım,” dedi.</p>
			<p>Senihi Abi’yi beş yıldır arıyormuş.</p>
			<p>“Alıp götüreyim diyorum onu. Gelsin yanıma. Kimsem kalmadı. Hem sokaklarda ziyan zebil ölecek.”</p>
			<p>Büyük, kenarları mavi çizgili erkek mendili çıkarıp ağladı. Burnunu çekerken mantosunun cebinden şeker uzattı bana. Eski ve kahverengi akide.</p>
			<p>“Ama...”</p>
			<p>Senihi Abi, arabanın içinden burnunu bile çıkarmamış. “Abla git buradan,” diye battaniyesine bürünüyormuş.</p>
			<p>İndik hep beraber.</p>
			<p>Annem balkondan, “Seyhun, doğru okula sen,” diye seslendi.</p>
			<p>“Tamam tamam,” diye el ettim.</p>
			<p>Köşeyi dönerken hâlâ sesi geliyordu. Babama baktım, “Aman salla,” dedi eliyle.</p>
			<p>Senihi Abi, Ford’un camlarını siliyordu. Bizi görünce içeri girip battaniyesine gömüldü.</p>
			<p>“Oğlum,” dedi babam. “Bak kış geliyor. Geçen sene bizim kömürlüğü açıyordum sana. Ama artık ev sahibi de caz yapıyor. Hadi bak üzme hem kendini, hem bizi.”</p>
			<p>Teyze mendilini yine çıkardı. Arkadan şeker gelecek diye babamın tarafına sıvıştım usulca.</p>
			<p>“Senihi, arsayı müteahhite vermişler,” dedi İbram Amca.</p>
			<p>“Arabayı da seni de kepçeye koyup doğru çöplüğe atarlar.”</p>
			<p>Senihi Abi camı açtı.</p>
			<p>“Deme öyle. Yalan deme Allahsız bakkal!”</p>
			<p>O hafta babam kapı kapı gezip para topladı. Annemler Halkevi’nin bahçesinde kermes yaptılar. Toplanan parayla Senihi Abi’yi hamama götürdüler, yeni battaniye aldılar, damat gibi giydirdiler. Kalanla kamyon tutuldu. Hep bir toplanıp arabayı tahta kızaktan kasaya çıkardık.</p>
			<p>Senihi Abi Ford’un şoför koltuğuna kuruldu. El etti bize. Ablasının arka bahçesine öylece uğurladık onu.</p>
			<p>Nermin Abla bile ağladı. Göğsünden çıkardığı mendiliyle gözlerini sildi. Sonra ikiye katlayıp eski yerine yerleştirdi. Ama son düğmesi açık kaldı.</p>
			<h2 class="sola-hizali">7.</h2>
			
			<p>Babam eve ilk kez o akşam gelmedi. Defterlerimi açıp kıvrılmış kenarlarını düzelttim. Gözüm annemde. Annemin gözü pencerede. Perdeyi aralayıp uzaklara, karanlığın içinde doğru bakıyor. Tırnaklarını yiyor arada.</p>
			<p>“Ben komşudan telefona edeceğim,” dedi.</p>
			<p>Masadan kalktı. Ben ve tavadaki ıspanaklı yumurta baş başa kaldık. Beyazı ölü bir martı gibi titriyordu. Biraz midem kalktı. Yoksa pul biber ekip hep beraber yemesini çok severdik. Babam en büyük lokmaları alır, bıyıklarını silerdi el beziyle.</p>
			<p>Annem döndü.</p>
			<p>“Baban sabah erkenden gelecekmiş. İşi çıkmış.”</p>
			<p>Babam akşamları erken gelirdi halbuki. </p>
			<h2 class="sola-hizali">8.</h2>
			<p>Alnıma dokundu. Gözlerimi açtım. Annem. Elinde bir bardak süt.</p>
			<p>“Ben ödevimi yapmayı unutmuşum ya,” dedim.</p>
			<p>“Olsun. Bugün okul yok.”</p>
			<p>“Neden yok?”</p>
			<p>“Yok işte.”</p>
			<p>“Tatil mi?”</p>
			<p>“Öyle bir şey.”</p>
			<p>Yan komşumuz Sevim Teyze geldi. Annemle mutfakta konuştular.</p>
			<p class="gap">“Asker iyi olur belki... Korkma sen... Allah büyük... Bak çocuğun var. Onu düşün...”</p>
			<p>Dışarı çıkmadım. Tatil gibi değildi yani. Annem salmadı. Ama kimse çıkmadı zaten. Balkondan izledim, sadece kediler vardı sokakta.</p>
			<p>Babam o gün gelmedi.</p>
			<h2 class="sola-hizali">9.</h2>
			<p>On gün oldu babam gelmedi. Annem bazen geceleri ağlıyor. O zaman Sevim Teyze geliyor bize.</p>
			<h2 class="sola-hizali">10.</h2>
			<p>Duvarların çığlık attığını bilmiyordum. Hele elektrik sobasındaki tel gibi kızarıp çıtırdadığını ve çizgi çizgi döküldüğünü hiç görmemiştim.</p>
			<p>Siyah ceketli ve çamurlu ayakkabılı birisi annemi omuzlarından yere bastırıyordu. Arka cebinden çıkardığı kelepçeyle ensesine vurdu.</p>
			<p>“Sussana be orospu!”</p>
			<p>Kaç kişi girmişti içeriye. Masanın üzerindeki telsizler süt şişesini devirmişti. Koşuşturan, fotoğraf çeken asık suratlılar...</p>
			<p>Birisi omuzlarımdan tutup arka odaya sürükledi. O anda kitaplığı devirdi iki kişi. Eğilip kitap yığınlarına bakmaya başladılar.</p>
			<p>“Otur.”</p>
			<p>Divana çöktüm. Ağlamam gerekiyordu ama sağ elimin titrediğini gördüm. Kuru bir yaprak gibi parmaklarım kırılıyordu.</p>
			<p>İçeriye kravatlı birisi girdi. Önümde diz çöktü.</p>
			<p>“Korktun mu?”</p>
			<p>“...”</p>
			<p>“Aaa, kocaman delikanlı korkar mı hiç. Ben içerideki hayvanlara söyledim, anneni işi biter bitmez geri getirecekler. Ama babanı bulmamız lazım. O gelmezse anneni bırakmaz bunlar... Baban seni ararsa bunları söyle olur mu?”</p>
			<p>Eliyle yüzümü okşadı. Sigara kokusu geçti derime.</p>
			<p>Kapıdan baktım. Annem için için ağlıyordu. Birisi başına uzun siyah bir torba geçirdi. İki kişi koltuğunda havalandırdı.</p>
			<p>En son o adam çıktı evden. Sigarasını duvarda söndürüp yere attı.</p>
			<h2 class="sola-hizali">11.</h2>
			<p>Sevim Teyze geldi, aldı beni. Beni kucaklayıp kaldırınca fark ettim. Pijamam ıslaklık içinde. Halbuki hiç çişim gelmemişti. </p>
			<p>“Ne zaman yaptım bunu?” diye düşündüm.</p>
			<h2 class="sola-hizali">12.</h2>
			<p>Sevim Teyze hastaneye götürdü beni kaç defa. Bekleme sıralarına yatırdı bir defasında. Yanındaki kadınla fısıldaşırken duydum. Yürüyemiyormuşum ben.</p>
			<p>“Ah bu çocuk konuşmuyor da... Yok kaza değil, aniden oldu... Ne annesi başında ne babası... Ölmediler. Almanya’ya işçi gittiler... Evet, aldıramadılar yanlarına daha... İnşallah inşallah. Allah herkese şifa versin...”</p>
			<h2 class="sola-hizali">13.</h2>
			<p>Senihi Abi dönmüş mahalleye. Ford’u da geri gelmiş. Hayret yani, bu hayatta her şey oluyor.</p>
			<p>Beni kucakladığı gibi arabasının yanına götürdü.</p>
			<p>Arka koltuğa yatırdı. Başımın altına battaniye dürüp koydu.</p>
			<p class="gap">Direksiyona geçti.</p>
			<p>“Nereye gidelim?” dedi.</p>
			<p>“Senihi Abi,” dedim. “Annemle babam döner mi geri?”</p>
			<p>“Döner,” dedi. “Bak ben bile geri döndüm. Giden herkes geri gelir bir gün.”</p>
			<p>Sarman kedi ve iki yavrusu Ford’un kaputuna atladılar. Biraz bize bakıp birbirlerini yaladılar.</p>
			<p>Senihi Abi vitese taktı arabayı.</p>
			<p>Ben gözlerimi kapadım. </p>
			<p>Kırlangıç sürüsü geçti üzerimizden. </p>
		</div>
	</body>
</html>