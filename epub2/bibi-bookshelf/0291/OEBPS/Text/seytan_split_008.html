<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>seytan</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_6">IV</h2>

  <p class="normal">Yevgeni de evlilik fikrini kafasında taşıyor, ama bu işe annesinin bakış açısını paylaşarak bakmıyordu. Evliliği, durumunu düzeltme aracı olarak değerlendirme fikri, ona iyice ters geliyordu. Evlilikte dürüst davranmak ve sadece aşkı ölçü almak istiyordu. Tanıdıklarının çevresinde sağa sola bakınıp duruyor, “acaba şu bu kız bana uygun mu,” diye düşünüyordu; ama kaderi henüz karar vermemişti. Bu arada Stepanida ile ilişkisi, böyle olacağını hiç ummadığı halde kopmamış, hatta aralıklı, ama sürekli bir ilişkiye dönüşmüştü. İlk buluşmalarının ardından Yevgeni, kadınla bir daha yüz yüze gelmeyeceğini sanmıştı; ama bir süre sonra aynı nedene bağladığı o eski huzursuzluk yeniden yakasına yapışıverdi. Ne var ki bu kez huzursuzluğu artık o kadar belirsiz sayılmazdı; zihninde, ruhunun içinde aynı parıldayan gözleri görüyor, o göğsün derinliklerinden gelen sesleri işitiyor, taze, güçlü bir şeyin kokusunu duyuyor; önlüğün altında kalkıp inen dolgun göğüsleri gözlerinin önünde canlandırıyor ve bütün bunları bodur fındık ağaçlarının ve öteki ağaçların oluşturdukları, üzerine güneş ışığının döküldüğü aynı fundalıkların içinde gözünde canlandırıyordu.</p>

  <p class="normal">İlk seferden sonra utanıp sıkılarak da olsa, yeniden Danila’nın kapısını çalmış ve yeniden öğle saatinde ormanda bir buluşma ayarlanmıştı. Yevgeni bu kez kadına ilk seferkinden çok daha dikkatli bakmış ve kadının her şeyi ona çok daha çekici gelmişti. Kadınla bir sohbet başlatıp kocasını sormuştu. Adam gerçekten de ihtiyar Mihayla’nın Moskova’da yaşayan fayton sürücüsü oğluydu.</p>

  <p class="normal">“Demek ki öyle; peki ya nasıl olup da?..” Yevgeni, ona kocasını nasıl aldatabildiğini sormak istemişti.</p>

  <p class="normal">“Ne var?” diye sordu kadın. Düşüncelerini saklamayan akıllı bir kadın olduğu aşikârdı.</p>

  <p class="normal">“Öyleyse bana nasıl gelebiliyorsun?”</p>

  <p class="normal">“Ha, demek bunu kastediyorsun!” diye güldü kadın. “Eminim o da aynısını orada yapıyor. Başka ne yapabilirim ki?”</p>

  <p class="normal">Doğal ve casur görünmek istediği belliydi; bu da Yevgeni’nin hoşuna gitmişti. Gene de kadınla yeni bir buluşma için sözleşmedi. Kadın, buluşmaları, pek hoşlanmadığı Danila’yı araya sokmadan ayarlamalarını teklif ettiğinde de bunu kabul etmedi. O buluşmanın son buluşma olacağını umuyordu.</p>

  <p class="normal">Kadın gerçi onun hoşuna gidiyordu ve böyle bir ilişkiye ihtiyacı olduğundan ve bunda kötü bir yan bulunmadığından emindi. Gelgelelim ruhunun içinde davranışlarını onaylamayan ve bunun son olmasını uman katı bir yargıç oturuyordu ve bu yargıç en azından bu işe bulaşmak istemiyor, sonraki buluşmanın ayarlanmasına karışmaya yanaşmıyordu.</p>

  <p class="normal">Bu böyle bütün bir yaz boyunca sürdü gitti; bu süre zarfında yaklaşık on kez ve her seferinde de Danila’nin arabuluculuğuyla Stepanida ile buluştu. Bir keresinde, kocası dönmüş olduğu için kadın gelememişti; Danila ona başka bir kadın önerdi. Yevgeni bir tiksinti duygusunun etkisiyle yaşlı adamın önerisini geri çevirdi. Koca gittikten sonra, buluşmalar yeniden, önce gene Danila’nın arabuluculuğuyla başladı, ama sonunda ne zaman buluşacaklarını kendileri kararlaştırmaya başladılar ve kadın, yaşlı Prohorova’nın eşliğinde çıkageldi; çünkü genç bir kadının tek başına dışarıya çıkması hiç hoş değildi.</p>

  <p class="normal">Bir keresinde Yevgeni tam kararlaştırılmış olan saatte ona gitmek üzereyken, Maria Pavlovna’nın, kızlarını oğlu Yevgeni’ye gelin olarak düşündüğü tanıdık bir aile kızlarıyla birlikte çiftliğe ziyarete gelince, Yevgeni ne kadar kıvrandıysa da yerinden kımıldayamadı. Nihayet bir fırsatını bulduğunda samanlığa gidiyormuş gibi yapıp bir patika yoldan Stepanida’nın kendini beklediği ormandaki yere gitti. Stepanida orada değildi; ama o alışıldık yerde, kadının elinin uzanabildiği her şey; yabani akdiken, ceviz dalları, hatta taze, kol kalınlığında bir akağaç dalı kırılmış ve bükülmüştü. Kadın burada onu beklemiş, heyecanlanmış, kızmış, öfkelenmiş ve o kırık dallarla ona bir anı bırakmıştı. Yevgeni, Stepanida’yı ertesi gün için çağırmasını sağlamak üzere kalkıp Danila’ya gitti. Kadın ertesi gün geldi ve ona her zamanki gibi davrandı.</p>

  <p class="normal">Yaz böyle geçti. Buluşmalar hep ormanda oluyordu; sadece bir kez, sonbahardan kısa bir süre önce, kadının çalıştığı çiftliğin samanlığında buluştular.</p>

  <p class="normal">Bu ilişkilerin herhangi büyük bir anlama bürünebileceği Yevgeni’nin aklının ucuna bile gelmiyordu. Bu arada buluşmadıklarında, Stepanida’yı hemen hemen hiç düşünmüyordu. Kadına para veriyor; kendisi için mesele de orada bitmiş oluyordu. Bütün köyün, Stepanida ile olan ilişkisini bildiğini ve kadına imrendiğini, Stepanida’nın oturduğu evdekilerin kadından para aldıklarını ve üstüne üstlük Stepanida’yı ilişkiyi sürdürmesi yönünde cesaretlendirip durduklarını ve hem paranın etkisiyle hem de evdekilerin cesaret vermesiyle kadının içinden günah düşüncesinin kazınıp atıldığını bilmiyordu. Stepanida, milletin kendisini kıskandığına bakıp, “yaptığım şey iyi olmalı,” diye düşünüyordu.</p>

  <p class="normal">“Sağlığım için bunu yapmalıyım,” diye düşünüyordu Yevgeni. “Belki yaptığım haksızlık, belki kimse bundan söz etmezken, herkes ya da çoğu kimse ilişkiyi biliyordur. Stepanida’ya refakat etmiş olan o yaşlı kadın bunu muhakkak biliyordur ve büyük olasılıkla öteki karılara anlatmıştır. Gerçekten de yaptığım haksızlık, ama elimden başka ne gelebilir ki. Kaldı ki zaten pek de uzun sürmeyecek.”</p>

  <p class="normal">Ona en çok sıkıntı veren şey de Stepanida’nın bir kocası olmasıydı. Başlangıçta herhangi bir nedenle, herifin kötü biri olduğunu varsaymıştı; bu da kendi davranışlarını haklı kılmaya yetiyordu. Gelgelelim adamı gördükten sonra çarpılmış gibi oldu: Güzel, sevimli, şık, zarif, kendisinden daha yapılı bir delikanlıydı bu. Bir sonraki buluşmalarında Yevgeni, Stepanida’ya kocasını gördüğünü ve buna çok sevindiğini, kocasının harika bir delikanlı olduğunu söyledi.</p>

  <p class="normal">“Evet, köyde onun gibisi yoktur!” diye karşılık verdi kadın gururla.</p>

  <p class="normal">Yevgeni şaşırıp kalmıştı. O andan sonra kadının kocasını düşündükçe iyice daralıyor, içini sıkıntılar basıyordu. Bir keresinde Danila’nın yanındayken konuşma sırasında adam sözü hiç dolandırmadan:</p>

  <p class="normal">“Mihayla bana geçenlerde, ‘Efendinin karımla ilişkisi olduğu doğru mu?’ diye sordu,” deyiverdi; “bilmediğimi söyledim ona; ama ‘bir köylüyle olacağına bir efendiyle olması daha iyidir,’ dedim.”</p>

  <p class="normal">“Peki o ne dedi?”</p>

  <p class="normal">“Başka bir şey söylemedi. ‘bekle bakalım,’ dedi sadece, ‘yakalarsam ağzının payını elbette alacaktır.’”</p>

  <p class="normal">“Ne yapalım, adam geri döndüğünde, bu işten tamamen vazgeçeceğim!” diye düşündü Yevgeni.</p>

  <p class="normal">Ne var ki adam geçici olarak şehirde yaşamaya devam etti ve Yevgeni, Stepanida ile olan ilişkisini sürdürdü.</p>

  <p class="normal">“Gerektiği anda keseceğim ve geriye hiçbir iz kalmayacak,” diye düşünüyordu Yevgeni.</p>

  <p class="normal">Ona göre mesele kapanmış sayılırdı. Yaz boyunca yeni müştemilatın inşasından tutun da, hasada, her türlü inşaattan borçların düzenlenmesine ve kıraç tarlanın satışına kadar bir sürü işle uğraşmak zorunda kaldı. Bunlar bütün dikkatini ve ilgisini emen ve gece gündüz aklından çıkmayan işlerdi. Bütün bunlar gerçek hayattı; Stepanida ile olan ilişkisi ise –ona bir ilişki bile demeye aslında yanaşmıyordu– tamamen önemsiz, farkına bile varmadığı bir şeydi. Onu görme arzusu içinde uyandığında, bu arzu onu öyle bir güçle hâkimiyeti altına alıyordu ki başka hiçbir şey düşünemiyordu. Ne var ki bu uzun sürmüyordu. Kadınla bir kez buluştuktan sonra haftalarca, hatta birkaç ay kadın aklına bile gelmiyordu.</p>

  <p class="normal">Sonbaharda Yevgeni sık sık şehre indi ve orada Anneskiy ailesiyle buluşmaya başladı. Anneskiy ailesinin yabancı ülkeden eve yeni dönmüş bir kızı vardı. Yevgeni, çok üzülen annesinin deyişiyle, “kendini çok ucuza sattı.” Anlayacağınız, Lisa Annenskaya’ya âşık olup ona evlenme teklif etti.</p>

  <p class="normal">O günden sonra da Stepanida ile olan ilişkisi sona erdi.</p>
</body>
</html>
