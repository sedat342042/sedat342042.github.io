<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>seytan</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_16">XIV</h2>

  <p class="normal">Gene bu yortu günlerinde Lisa, bir öğle yemeğinden sonra annesi ve Yevgeni ile bahçede gezintiye çıkmıştı. Yevgeni, Lisa’ya yoncaları göstermek istediği için çayırın içinde epey yol almışlardı ve Lisa orada küçük bir çukurun üzerinden atlamak isterken, ayağını ters basıp çukura düştü. Hafifçe yan tarafına düşmüştü; ama bağırdı; kocası onun sadece korkmakla kalmayıp aynı zamanda canının da yanmış olduğunu yüzünden okudu. Eğilip eşini yerden kaldırmak istedi, ama o, kocasının yardımını geri çevirdi.</p>

  <p class="normal">Mahcup, kabahatinin farkında olan birinin gözleriyle ona bakıp zayıf, güçsüz bir gülümsemeyle, “Hayır, bırak Yevgeni!” dedi. “Sadece kaydım, kendim kalkarım!”</p>

  <p class="normal">“Ah, hep demez miyim!” diye söylendi Varvara Alekseyevna. “İnsan böyle bir durumda çukurun üzerinden atlamaya nasıl kalkabilir ki?”</p>

  <p class="normal">“Yapma anneciğim, gerçekten de bir şey yok. Hemen ayağa kalkacağım.” Lisa kocasının yardımıyla kalktı, ama aynı anda beti benzi soldu ve yüzüne bir endişe belirtisi yayıldı.</p>

  <p class="normal">“Kendimi iyi hissetmiyorum,” diye annesine alçak sesle fısıldadı.</p>

  <p class="normal">“Aman Tanrım başına ne işler açtın! Yürümemen gerekiyor diye söylememiş miydim?” diye bağırdı Varvara Alekseyevna. “Burada bekleyin, hemen adamları yollayacağım, yürümemeli; taşınması şart.”</p>

  <p class="normal">“Korkma Lisa seni ben taşıyacağım!” dedi Yevgeni sol kolunu onun beline dolarken. “Kolunu boynuma dola... şöyle!” Yevgeni eğilip Lisa’nın bacaklarını sağ koluyla kavradı ve kadını kaldırdı. Kadının kendisine bakarken yüzündeki o ıstırap çeken ama sonsuz mutluluk dolu ifadeyi bir daha unutamayacaktı Yevgeni.</p>

  <p class="normal">“Sana ağır gelmiyor muyum sevgilim?” dedi gülümseyerek. “Annem de adam çağırmaya gidiyor, ona seslen bari!”</p>

  <p class="normal">Lisa, Yevgeni’yi öptü. Yevgeni’nin kendisini nasıl taşıdığını annesinin de görmesini istediği belli oluyordu.</p>

  <p class="normal">Yevgeni, Varvara Alekseyevna’nın arkasından seslenerek zahmet etmemesini, Lisa’yı eve kendisinin taşıyacağını söyledi. Varvara Alekseyevna ise durdu ve öncekinden daha yüksek sesle bağırmaya başladı:</p>

  <p class="normal">“Düşüreceksin onu, dikkat et, düşüreceksin! Onu mutsuz ediyorsun! Sende hiç vicdan yok mu?”</p>

  <p class="normal">“Ama onu çok rahat taşıyorum!”</p>

  <p class="normal">“Ama ben taşımanı istemiyorum! Kızımı ölüme sürükleyişine seyirci kalmak istemiyorum!” diye çileden çıkmışçasına bağırıp yolun dönemecine doğru hızlı adımlarla uzaklaştı.</p>

  <p class="normal">“Boşver, birazdan geçer,” dedi Lisa gülümseyerek.</p>

  <p class="normal">“Geçen seferki gibi kötü sonuçları olmasın da...”</p>

  <p class="normal">“Düşmekten değil, bu zaten önemsiz; ben annemden söz ediyorum... Dinlen biraz, yorulmuş olmalısın.”</p>

  <p class="normal">Yevgeni ne kadar zorlansa da Varvara Alekseyevna’nın kendilerini karşılamak üzere yolladığı hizmetçi kız ile aşçıya bırakmadan yükünü gururlu bir sevinçle eve kadar taşıdı. Lisa’yı yatak odasına çıkartıp yatağına uzattı.</p>

  <p class="normal">“Artık git sevgilim,” dedi Lisa onun elini kendine doğru çekip öperken. “Annuşka’nın yardımıyla başımın çaresine bakacağım.”</p>

  <p class="normal">Maria Pavlovna’da aynı anda yan binadan koşarak gelmişti; Lisa’yı soyup yatağa yatırdılar. Yevgeni elinde bir kitap oturma odasında bekliyordu. Varvara Alekseyevna önünden öyle bir hışımla, suçlayıcı, karanlık bir yüzle geçti ki Yevgeni’nin az kalsın ödü patlıyordu.</p>

  <p class="normal">“Eee, nasıl?” diye sordu.</p>

  <p class="normal">“Daha ne soruyorsunuz ki? Zaten böyle olsun istemediniz mi; yoksa çukurun üzerinden atlaması için onu zorlar mıydınız?”</p>

  <p class="normal">“Varvara Alekseyevna!” diye bağırdı Yevgeni, “duyulmuş şey değil bu; insanlara işkence çektirmek, onların hayatını zehir etmek istiyorsanız...” cehennem olup gidin! diyecekti, ama kendine hâkim olup, “Hiç merhametiniz yok mu?” diye sordu.</p>

  <p class="normal">“Artık çok geç!” dedi kadın, zafer kazanmış edasıyla şapkasını silkeleyip kapıya doğru yürüdü.</p>

  <p class="normal">Lisa’nın düşmesi gerçekten de öyle pek tehlikesiz sayılmazdı; bir ayağı burkulmuştu ve bir kez daha erken doğum yapma tehlikesi vardı. Herkes, elden fazla bir şey gelmeyeceğini, Lisa’nın dinlenmesi gerektiğini biliyordu; ama gene de doktoru getirmeye karar verdiler.</p>

  <p class="normal">“Çok saygıdeğer Bay Nikolay Seminoviç,” diye başlayan bir not yazdı Yevgeni, “<span class="ideitalik">Bize hep dostça davrandınız, buraya gelip karıma yardım etme ricamızı kırmayacağınızı umuyorum. Kendisi</span>...” Mektubu bitirdikten sonra atların ve arabanın durumuna bakmak üzere ahıra indi. Bir araba doktora yollanacak, bir başkası doktorun geri dönüşü için hazır tutulacaktı. Maddi durumun öyle pek ahım şahım olmadığı yerlerde, böyle şeyler bile insanın başını ağrıtabiliyordu. Her şey hazırlanıp araba yola çıktıktan sonra Yevgeni saat on’a doğru eve döndü. Lisa yatakta yatıyordu; kendini çok iyi hissettiğini ve ağrıları olmadığını söyledi. Ne var ki, Lisa’ya bakan tarafı bir klasör kartonuyla örtülmüş lambanın arkasında oturmuş büyük bir kırmızı kilime nakış ören Varvara Alekseyevna, olup bitenden sonra her türlü barış imkânının ortadan kaltığını hiçbir tereddüde yer bırakmayan açık seçik bir yüz ifadesiyle belli ediyordu. “Sizin ne yapacağınızı bilmem, ama ben görevimi yaptım” diyen bir hal okunuyordu yüzünden.</p>

  <p class="normal">Yevgeni bu ifadeyi elbette algılamıştı, ancak hiç fark etmemiş gibi davrandı. Neşeli, umarsız, endişe taşımayan birini oynamaya çalışıp atları nasıl arabaya koştuğunu, kısrak Kavuşka’nın sol at olarak ne kadar mükemmel olduğunu anlattı.</p>

  <p class="normal">“Öyle ya, tam zamanı; yardımın anında gelmesi için akla karayı seçerken, atları denemenin bundan uygun zamanı olamazdı! Çukura yuvarlayacaksınız şu zavallı doktoru!” diye dırıldandı Varvara Alekseyevna, bir yandan elindeki nakış işini iyice lambaya tutup kelebek gözlüğüyle ona bakarak.</p>

  <p class="normal">“Atları uygun bir şekilde arabaya koşmam ve arabayı hazırlamam gerekiyordu; elimden geleni yaptım!”</p>

  <p class="normal">“Muhakkak öyledir! Atlarınız beni az kalsın merdivenlere fırlatacaklardı, bunu unutmadım!”</p>

  <p class="normal">Bu hikâyeyi kadın bir ara uydurmuştu ve Yevgeni o an, anlattıklarının doğru olmadığını ve olup bitenin tamamen farklı gerçekleştiğini söyleme gafletinde bulundu.</p>

  <p class="normal">“Demek ki başka türlü olmuştu! Hep derim ya, prenslere de sık sık demişimdir, yanlış, dürüstlükten uzak insanlarla birlikte yaşamanın çok zor olduğunu; her şeye tahammülüm vardır da, buna yoktur işte.”</p>

  <p class="normal">“Olanlara derinden üzülmek için nedeni olan biri varsa o da muhakkakki benim!” dedi Yevgeni. “Siz ise...”</p>

  <p class="normal">“Belli oluyor...”</p>

  <p class="normal">“Neymiş belli olan?”</p>

  <p class="normal">“Hiç, ilmikleri sayıyordum da!”</p>

  <p class="normal">Yevgeni bu konuşma esnasında hastanın baş ucunda durmuştu; Lisa ona baktı, elini tutup sıktı. “Ne olursun benim için katlan!” diyordu sanki bakışları Yevgeni’ye. “Birbirimizi sevmemizi engelleyemez.”</p>

  <p class="normal">“Başka bir şey söylemeyeceğim. Sen haklısın,” diye kadına fısıldadıktan sonra Lisa’nın uzun, nemli elini, ardından da öperken kapanan sevimli gözkapaklarını öptü.</p>

  <p class="normal">“O zamanki gibi bir durum mu?” diye sordu Yevgeni. “Kendini nasıl hissediyorsun?”</p>

  <p class="normal">“Yanıltmamak için bir şey söylemekten korkuyorum, ama bebeğin yaşadığı ve yaşayacağı gibi bir duygum var,” dedi bir yandan karnına bakarken.</p>

  <p class="normal">“Başka türlüsü zaten korkunç olurdu, bunu düşünmek bile istemiyorum.”</p>

  <p class="normal">Lisa, Yevgeni’nin gidip rahatça uyuması için ısrar etmeye çalıştı, ama Yevgeni bütün gece onun başında kaldı; tilki uykusu uyudu ve her an ona yardım edecek şekilde hazır bekledi. Oysa Lisa geceyi çok iyi geçirdi ve doktora haber salmış olmasalardı, belki ayağa bile kalkabilirdi.</p>

  <p class="normal">Öğlene doğru doktor geldi ve durumun tehlikeli olmadığını; o an için aksi belirtiler bulunmamakla birlikte, her iki olasılığın da göz önünde tutulması gerektiğini söyledi. Bu nedenle hastanın yatakta kalması gerekiyordu; hani ilaç vermeyi pek sevmemekle birlikte, ona alması gereken bir ilaç da yazacaktı. Ardından Varvara Alekseyevna’ya kadın bedeninin anatomisi üzerine bir konferans verdi; kadın başını ikide birde anlamlı anlamlı sallayarak onu dinledi. Ardından mutat şekilde ücreti avucuna yerleştirildikten sonra arabaya binip gitti; hasta ise bir hafta yatakta kaldı.</p>
</body>
</html>
