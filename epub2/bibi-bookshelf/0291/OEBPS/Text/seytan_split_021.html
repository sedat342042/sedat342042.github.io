<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>seytan</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_19">XVII</h2>

  <p class="normal">Öğle yemeğinden önce Lisa yanına geldi. Yevgeni’nin keyifsizliğinin ve huysuzluğunun nedeninin ne olabileceği konusunda hâlâ kafa patlatıp duruyor ve kayınvalidesinin, doğumu ille de Moskova’da beklemelerinde ısrarlı olmasından hoşlanmadığını düşünüyordu. Moskova’ya gitmeyip burada kalmakta kararlı olduğunu Yevgeni’ye söyledi. Yevgeni, karısının bekledikleri olaydan ne kadar korktuğunu ve çocuğun dünyaya sağlıklı gelmemesi olasılığından ne kadar endişelendiğini biliyordu. Bu nedenle karısının kendisi için her türlü fedakârlığa hazır oluşundan fazlasıyla etkilenmişti. İşte evde her şey dört dörtlüktü, iyi ve temiz; bir tek onun ruhunda her şey öylesine kirli ve tiksinti vericiydi. Yevgeni bütün bir gece boyunca, zaafı karşısında duyduğu o dürüstçe tiksintiye, meseleye bir son verme konusundaki kesin kararlılığına rağmen, sabah her şeyin kaldığı yerden devam edeceğini bildiğinden büyük bir acı çekiyordu.</p>

  <p class="normal">Odasında bir aşağı bir yukarı gidip gelirken, “Hayır, bu böyle devam edemez,” diye kendi kendine söylendi. “Bunun herhangi bir çaresi olmalı! Tanrım ne yapmam gerekir acaba?”</p>

  <p class="normal">Birisi “yurtdışındakilere” özgü bir tarzda kapıyı vurdu. Bunun amca olduğunu biliyordu. “Girin!” dedi.</p>

  <p class="normal">Amca, Lisa’nın sözcüsü olarak kendi kendine karar verip gelmişti.</p>

  <p class="normal">“Biliyor musun, sevgili dostum, sende belli bir değişim fark ediyor, Lisa’nın da bundan endişelendiğini görüyorum. Şimdi bir tavsiyede bulunmak istiyorum. Gerçi burada başladığın işi yarım bırakmanın ve böylesine iyi işleyen bir fabrikayı yüz üstü koymanın sana çok zor geleceğini biliyorum; ama başka çaren var mı? Anlayacağın sana tavsiyem, seyahate çık. Hem senin hem de onun için en iyisi bu! Kırım’a gidin, derim. Orada iklim harikadır, ayrıca orada işinin ehli bir ebe de bulursun... Tam bağ mevsiminde orada olursunuz...”</p>

  <p class="normal">“Dinleyin amcacığım,” diye ansızın söze girdi Yevgeni, “sır saklayabilir misiniz? Çünkü beni çok korkunç, çok utanç verici bir sır eziyor...”</p>

  <p class="normal">“Ama rica ederim, benden nasıl kuşku duyabilirsin ki?”</p>

  <p class="normal">“Öyleyse dinleyin amcacığım; bana bir iyilik yapabilirsiniz; hatta daha da öteye beni kurtarabilirsiniz,” dedi Yevgeni. Ve sırrını pek saygı duymadığı bu amcaya açmak, karanlık yüzünü ona göstermek ve aynı zamanda kendini alçaltmak üzere olduğu düşüncesi onu rahatlatıyordu. Kendini suçlu hissediyor, kendini iğrenç, kötü bir insan olarak görüyor ve insanlara kim olduğunu, gerçek yüzünü göstererek kendini cezalandırma ihtiyacı duyuyordu.</p>

  <p class="normal">“Konuş dostum, seni ne kadar sevdiğimi bilirsin,” dedi amcası; besbelli ki bir sırrın, hem de görünüşe bakılacak olursa çok berbat bir sırrın var olmasından ve birazdan bu sırrı öğrenecek olmasından, üstelik kendisinin bir işe yarayacağından çok memnundu.</p>

  <p class="normal">“En başta, çok iğrenç biri olduğumu, işe yaramazın biri, bir serseri, evet, gerçekten de bir serseri olduğumu söylemeliyim...”</p>

  <p class="normal">“Sen neler söylüyorsun?” dedi amcası boynunu şişirerek.</p>

  <p class="normal">“Lisa’nın, bu temiz, sevgi dolu varlığın kocası olan ben, bir köylü kadınıyla düşüp kalkıyor, onu aldatmak istiyorsam bu serserilik değil de nedir?”</p>

  <p class="normal">“Sadece istiyorsun; yani henüz aldatmadın değil mi?”</p>

  <p class="normal">“Hayır... ya da aslında: Evet, onu hemen hemen aldattım sayılır ve şimdiye kadar hâlâ olmadıysa, bu en azından bana bağlı bir şey değildi. Ben buna çoktan can atıyordum; sadece engellendim ve hâlâ da yapabilirim... şimdi, şu anda; ne yapacağımı bilmiyorum...”</p>

  <p class="normal">“İyi de, lütfen bana önce bir açıkla...”</p>

  <p class="normal">“Öyleyse dinle. Henüz evli değilken burada köyden bir kadınla ilişkiye girme salaklığında bulundum... anlayacağın onunla ormanda, tarlada buluştum...”</p>

  <p class="normal">“Güzel miydi bari?” diye sordu amca.</p>

  <p class="normal">Yevgeni bu soru üzerine alnını kırıştırdı; ancak yardıma o kadar muhtaçtı ki, bu soruyu duymamış gibi yaptı.</p>

  <p class="normal">“Anlayacağınız, meselenin daha sonra herhangi bir sorun olmayacağını, ilişkiyi canımın istediği an kesebileceğimi, böylelikle her şeyin biteceğini düşünmüştüm,” diye sözlerini sürdürdü Yevgeni. “Evliliğimden önce gerçekten de ilişkimi kestim ve onu bir yıl boyunca bir daha ne gördüm ne de düşündüm.” Kendi ağzından kendi ruhsal durumunun anlatılışını duymak Yevgeni’ye çok tuhaf, acayip gelmişti; ama sözlerini sürdürdü: “Derken günün birinde, nasıl olduğunu gerçekten bilmiyorum; hani insanın büyülere filan inanacağı geliyor, birdenbire onunla yüz yüze geldim; gelince de yüreğime yerleşen bir kurt içimi kemirmeye başladı. Kendime lanet ediyor, eylemimin, hani her an gerçekleştirebileceğim eylemimin utanç verici olduğunu kabul ediyorum... ediyorum ama, gene de üzerine üzerine gidiyorum ve hâlâ gerçekleştirmedimse bu sırf Tanrı’nın beni koruması sayesinde oldu. Dün Lisa beni çağırttığında tam da ona gidiyordum...”</p>

  <p class="normal">“Nasıl yani, yağmurda mı?”</p>

  <p class="normal">“Evet, artık dayanamıyorum amcacığım; ben de bunu size söylemeye ve sizden tavsiye rica etmeye karar verdim.”</p>

  <p class="normal">“Elbette, böyle bir ilişkinin insanın kendi çiftliğinde yürümeyeceği kesin. Dedikodu olabilir. Lisa’nın güçsüz olduğunu ve korunmaya muhtaç bulunduğunu görüyorum. İyi de, bu niçin ille de burada, insanın kendi çiftliğinde olsun ki?”</p>

  <p class="normal">Yevgeni bir kez daha amcanın sözlerini duymazlıktan gelmeye ve meselenin özüne inmeye çalıştı.</p>

  <p class="normal">“Beni kendimden kurtarın,” dedi, “sizden rica ettiğim bu. Bugünkü niyetim bir rastlantı sonucu son anda boşa çıktı, ama yarın, ya da başka herhangi bir seferinde beni niyetimden alıkoyan biri çıkmayabilir. Artık peşinde olduğumu da biliyor. Beni yalnız bırakmayın ki...”</p>

  <p class="normal">“Tabii, tabii,” dedi amca. “Peki de, ona bu kadar âşık mısın?”</p>

  <p class="normal">“Kesinlikle değilim. Aşk değil bu... beni boyunduruk altına almış, elimi kolumu bağlamış olan herhangi bir güç. Ne yapacağımı bilemiyorum, belki gücümü yeniden kazanırım...”</p>

  <p class="normal">“En iyisi gene de tavsiyeme uymanız olacaktır sanırım,” dedi amca. “Kırım’a gidelim...”</p>

  <p class="normal">“Evet, öyle, seyahate çıkalım. Ama burada olduğumuz sürece benim sırdaşım olmanızı rica ediyorum.”</p>
</body>
</html>
