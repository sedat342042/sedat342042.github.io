<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block25" id="calibre_pb_20">Amr Yardım İstiyor</h1>

  <p class="block8">&#160;</p>

  <p class="block16">"Bu Marcus Antonius sadece bir budala değil, aynı zamanda hainmiş de," dedi Amr. Durmadan elindeki usturlabı okşuyordu. "Güzelliğin uğruna hayatımı verebilirim, Hypatie, ama İskenderiye kraliçesi olsaydın ne inancıma ne de yurduma ihanet ederdim. Zaten böyle yapsam senin saygını kaybederim."</p>

  <p class="block16">"Senden bunu hiç istemedim general. Sadece İskenderiye'nin en güzel çocuğunu bağışlamanı istiyorum. Kütüphaneyi."</p>

  <p class="block16">"Philopon hikâyesini bitirmedi," diye söylendi emir. Genç kadının sesinin soğukluğundan kırılmıştı. "Octavius genç kralın hayatını bağışladı mı?"</p>

  <p class="block16">"Hayır. Sözünü tutmadı ve onu öldürttü. Ama ondan önce tarihin kendisi yok etmişti genç çocuğu. Batlamyusların sonunun gelmesi kaçınılmazdı. Mısır Roma'nın bir vilayeti haline geldi ve cumhuriyet imparatorluğa dönüştü. Octavius, Augustus adını aldı. Kütüphane ve kitaplar da Roma'nın malı oldular. Kütüphaneciyi o günden sonra imparator atamaya başladı. Ve Müze bugüne dek hayatta kaldı. Ve Roma beş yüzyıl boyunca tüm dünyaya hükmetti."</p>

  <p class="block16">"Sizin dünyanızda," diye vurgulayarak hatırlattı komutan. "Ben doğuda Roma'dan daha güçlü daha kalıcı imparatorluklar gördüm."</p>

  <p class="block16">Rhaze alayla lafa karıştı:</p>

  <p class="block16">"Eğer onları tanrının adına fethetmek istiyorsan, acele et! Benim halkımın sayısı belli, Hıristiyanlarınki de öyle. Çin ve Hindistan'da sadece ipek ve baharat yok. Kitaplar da var. İskender bazılarını getirmişti. Eğer fetihlerine doğuda devam etmek istiyorsan, coğrafya ile ilgili birkaç rafımız var. Sana yararları olacaktır. En azından Asya'nın haritalarının sizin Kuran'ınızda olmadığını biliyorum."</p>

  <p class="block16">"Alay etmeyi bırak artık! Halifeyi yola getirmeme yardım et. Ona Antonius'un aşağılık sonunu anlatacak olursam, Arabistan dışında tüm dünyanın şeytanın eseri olduğu düşüncesini doğrulamış olacağım. Benim ve Bedevilerimin buradan hoşlandığımızı düşünecek ve şehrinizi yerle bir etmemi emredecek."</p>

  <p class="block16">"O halde Augustus'un hikâyesini anlat. Hangi yönetici onun gibi olmak için can atmaz ki?"</p>

  <p class="block16">"Maalesef, siz onu tanımazsınız. Onun yabancılardan nasıl nefret ettiğini anlamıyorsunuz. Onun ele geçirmek istediği tek hazine, gerekirse zorla dinden döndüreceği ruhlardır. Kendini bir elmas gibi saf sanır. Ama amaçlarına ulaşmak için her dalavereyi çevirir. İnancını yaymak için şeytanla bile işbirliği yapar."</p>

  <p class="block16">"Bu tür insanları bilirim. Geçmişte hakarete uğramış, küçümsenmişlerdir. Sanırım hesaplarımızı yanlış yaptık. Ömer'i sadece ölüm yola getirebilir."</p>

  <p class="block16">"O halde ölümüne yardım edelim," diye atıldı Hypatie. "Brutus, cumhuriyeti devirmek isteyen Sezar'ı öldürdü. Senin halkının arasında, hoşgörülü ve sağduyuya açık, bu fanatik despotu yok edecek cesur bir asker yok mu?"</p>

  <p class="block16">"Halkım ve dinimiz henüz çok genç, çok hassas," dedi güçlükle Amr. "Bir darbe girişimi halkımı tekrar dinsizliğe ve barbarlığa geri götürebilir. Hayır, onu ikna etmemiz gerek. Şimdi, İskenderiye'nin nasıl Allah'ın yoluna girdiğinden bahsedin. Gelirken yolda birçok sinagog ve kilise gördüm. Bu demektir ki buradaki hiçbir kitap insanları doğru yoldan saptırmamış. Özür dilerim dostlarım, şeytanın avukatlığını yapmamalıydım. Şeytan Medine'de. Buradaki çoğu kitabın Allah'ın sözlerine ters düşmediğini, hatta çoğunun onunla uyuştuğunu biliyorum. Peki ilahi kudrete karşı çıkan, yalan veya küfür dolu olan var mı aralarında?"</p>

  <p class="block16">"Elbette, ama bunun için onları yakmak mı gerek? Düşmanın gücünü ve hilelerini bilmeden onu yenebilir misin? Sana Aristoteles ve Plüton'da hiç günah olmadığını söyleyebilirim. İlahi kudreti bilmedikleri için ona karşı çıkmaları mümkün değil? Olsa olsa bilmeden günah işlemişlerdir. Ama bu vahiy insanlara inmeden önceydi. Bu yüzden onları yargılayabilir misin? Ben de tek tanrıya inanan bir din adamı olarak kimi zaman onların düşüncelerinden yararlanıyorum. Zaten bunu ilk deneyen kişi de değilim. İsa'nın doğumundan az bir zaman önce, Philon adında bir Yahudi filozof antik felsefeyi, Eski Ahit'le birleştirmeyi denedi. Rhaze bunu benden daha iyi anlatacaktır."</p>

  <p class="block8">&#160;</p>

  <p class="block20">"İhtiyara neler oluyor?" diye düşündü hekim. "Metafizikle ilgilenmediğimi çok iyi biliyor. Adam sen de, anlatacağım şeyi saray entrikaları ile biraz süslerim. Belki bu, bizim asker bozuntusunun hoşuna gider ve Ömer'e karşı hareketinde ona ilham verir."</p>

  <p class="block8">&#160;</p>
</body>
</html>
