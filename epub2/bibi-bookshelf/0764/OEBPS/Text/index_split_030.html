<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block25" id="calibre_pb_29">Ömer</h1>

  <p class="block8">&#160;</p>

  <p class="block16">Haberci cevabı bekliyordu. Suratı tozdan kapanmış, gömleği Kızıldeniz'den geçerken bulaşan tuzdan çizgi çizgi beyazlaşmıştı. Halife genç savaşçıya bakmamıştı bile. Ama o halifenin çabukluğunu takdir edeceğinden emindi. Bir gün bunun karşılığını alacaktı.</p>

  <p class="block16">Ömer mesajı zorlukla deşifre ediyordu. İşaret parmağı her harfte tereddüt ederek, yavaşça sağdan sola kayıyordu. Kuran'ın on beş suresi onun için özel olarak deve derisine okunaklı harflerle yazılmıştı; onları okurken hiç zorluk çekmiyordu. Ama general Amr'ın işlek ve özensiz yazısı, gözleri için gerçek bir işkenceydi. Her zaman yaptığı gibi sekreterine okumasını ve cevabı yazmasını emredebilirdi. Ama bu defa alması gereken karar, hiçbir şahit olmamasını gerektiriyordu. Bu Amr ve kendisi arasında kalması gereken bir konuydu.</p>

  <p class="block16">"Orada durma evladım," dedi haberciye. "Böyle uzun bir yoldan sonra biraz dinlenmeyi hak ettin. Hem Medine'de görecek kimsen yok mu?"</p>

  <p class="block16">"Maalesef efendim. Babamı görmeye gidebilirdim, ama general sizin cevabınızı almadan önce diğer mektupları dağıtmamı emretti." "Diğer mektuplar mı?"</p>

  <p class="block16">Haberci dudaklarını ısırdı. Ne kadar çalışkan olduğunu halifeye göstermek için herkesten çok saydığı komutanına ihanet ediyordu. Ömer elinin bir hareketiyle onu gönderip yarın geri gelmesini emretti. Mektupların kime yollandığını hemen anlamıştı.</p>

  <p class="block16">İskenderiye'nin alınmasıyla Medine'de her şey değişmeye başlamıştı. Daha düne kadar kimse Filistin ve Mısır'ın fethinin Allah ve halifeye borçlu olunduğundan şüphe etmiyordu. Savaşan müslümanlar sadece araçtılar. Ama şimdi, her yerde Amr'ın zaferleri anlatılır olmuştu. Ve Amr mektubunda durmadan Kuran'da da adı geçen Zül Karneyn'den söz ediyordu. Tabii öte yandan bir de kraliçeyle evlenip imparator olan şu Sezar vardı. Amr, sakın onların yaptıklarına özeniyor olmasındı? Firavunlar ülkesi onu böyle yozlaştırmış olabilir miydi? Hayır! O başından beri böyleydi. Bu Kureyşli zengin tüccarlar, daima kendilerinin başkalarından üstün olduğuna inanırlardı. Onu savaş için uzağa gönderirken bu arzularını dizginleyebileceğini ummuştu. Yoksa şimdi kendi kazdığı kuyuya mı düşmek üzereydi? Kendisinden korkan halk Amr'ı sevip, ona saygı gösteriyordu. Amr'a İslam'ın bir tek önderi olduğunu bir kez daha hatırlatmak gerekiyordu. Bu önder kendisiydi, halife ve Peygamber'in askerlerinin tek emiri Ömer Ebu Hafsa Bin El Hattap.</p>

  <p class="block16">Dinsiz düşünürlerin saçma sapan sözlerine gelince en güçlü ve en korkunç silahlardan daha etkiliydiler. Ve şimdi general bunları halifeye karşı kullanıyordu. Medine'de Ömer'e karşı entrika çeviren yandaşları olduğu su götürmezdi. Casuslarından biri, generalin İskenderiye'de öldürmeye gittiği kişilerle toplanıp konuştuğunu bildirmişti. Bir Yahudi bir Hıristiyan ve büyücü bir kadınla. Günah ve komplo!</p>

  <p class="block16">Ömer'in kimseyle toplantı yapmasına ihtiyacı yoktu. Kararlarını direk olarak düşlerinde gördüğü Allah'tan alıyordu. Zaten başka kime güvenebilirdi? Medine artık sadece halifenin sırtına bıçak saplamaktan başka arzuları olmayan komploculardan ibaretti. Din düşmanları, kendilerine gerekeni Amr'ın kişiliğinde bulmuşlardı: Çekici, cömert, yemeğe ve kadınlara düşkün, şair ama aynı zamanda savaş sanatında usta.</p>

  <p class="block16">Ömer bunlardan hiçbiri değildi. Tek dünyasal zevki iktidardı. Ve zamanı varken ondan faydalanıyordu. Biliyordu ki öbür dünyada bundan yoksun olacaktı. Her şeyden önce, elindeki güç evrenin yaratıcısının hizmetinde değil miydi?</p>

  <p class="block16">Ömer, generalin mektubunu bir kez daha, ama bu kez daha dikkatli okudu. İlk bölümde, Amr İskenderiye'nin sadece maddi zenginliklerini övüyordu. Ama mektubun devamında sadece kitaplardan söz ediyordu. Astronomlar, filozoflar ve krallardan.</p>

  <p class="block16">Normal bir zaman olsa Ömer bu anlatılanlardan hiç kuşkulanmazdı. Sadece yıldızları adlandırmak için harcadıkları zamana acır ve çabalarını küçümserdi. Ama bu defa, generalin Müze'yi savunmasındaki gayretkeşlik halifeyi şüphelendirmişti. Bu küflü kitapları böyle canla başla savunmasının ardında ne saklıydı? Amr eskiden Mekke'de şiir okurken dostlarının onu göklere çıkardığı gibi, Mısır'da övülmüş olmalıydı. Onu sanatın ve bilimin koruyucusu seçmiş olabilir miydi bu dinsiz ve kâfirler? Sakın bunun nedeni Perslerle ve Bizanslı düşmanlarıyla işbirliği yapmış olması olmasındı?</p>

  <p class="block16">Ömer İslam'ın en tepesine sadece entrika ve komployla tırmanmıştı. Bu yüzden her yerde tuzak ve entrika görüyordu. Kararını verdi. Amr şimdiye dek hep emirlere uymuştu. Sadakatten ziyade çıkarı için diye tahmin etti halife. Ona başkaldırmak için iyi bir fırsat vermesi gerekiyordu. Eğer boyun eğerse dostlarının ve İskenderiyeli müttefiklerinin gözünden düşecekti. İtiraz ederse, Medine'nin zindanlarıyla tanışacak ve celladın baltasına bakacaktı. Üstelik Amr’in Ali'nin halifeliğine olan desteğinin de icabına bakmış olacaktı. Gür sakallarının altında cılız bir gülümseme belirdi. Bu gereksiz kâğıt yığınının yok edilmesi için gereken bahaneyi bulmuştu. Kalemini aldı ve siyah mürekkebe batırıp parşömen üzerine kargacık burgacık yazmaya başladı:</p>

  <p class="block20">Allah'ın naçiz, kulu ve müminlerin halifesi Ömer'den general Amr'a.</p>

  <p class="block20">Bütün İslam alemi zaferinizi sevinçle selamlıyor. Şimdi denizden ve)'a yerli halktan gelebilecek saldırılara karşı önlem alın. Bu işlerde size yardımcı olması için bir vali atayacağım. Kutsal savaş sürmeli. Size emir verdiğimde ordunuzun başında batıya doğru yeni bir sefer için hazır olun.</p>

  <p class="block20">Mektubunuzda bahsettiğiniz, kitaplara gelince: Eğer içerikleri mukaddes kitabımızla uyum içindeyse<span class="calibre2">,</span> onlara ihtiyacımız yok, çünkü sadece Kuran yeler bize. Eğer Allah'ın Peygambere söylediklerinden farklı şeyler varsa, onları saklamaya gerek yok. Harekete geçin ve hepsini yok edin.</p>

  <p class="block16">Ömer mühürlemeden önce mektubu tekrar okudu. Bütün kent müezzinlerin sesleriyle kaplıydı. Ömer namaza giderken cevabının politik nedenlerini unuttu. Mektubu yazdıranın Cebrail olduğundan emindi artık.</p>

  <p class="block8">&#160;</p>
</body>
</html>
