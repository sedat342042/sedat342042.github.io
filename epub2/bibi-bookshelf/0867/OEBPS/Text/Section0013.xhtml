<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Günden Kalanlar</title>
  <link href="../Styles/style.css" rel="stylesheet" type="text/css"/>
</head>

<body class="icerik">
  <div class="bolum">
    <h1 class="baslik_1" title="Altıncı Gün - Akşam">Altıncı Gün - Akşam<br/>
    Weymouth</h1>

    <p>Bu sahil kasabası, gelmeyi yıllardır düşündüğüm bir yer. Burada geçirilmiş pek çok güzel tatilin anılarını dinlemiştim daha önce; Bayan Symons da <em>İngiltere’nin Harikaları</em>’nda burası için, “Bir konuğu günlerce, tam anlamıyla ağırlayabilecek bir kasaba,” diyor. Şu son yarım saattir üzerinde gezindiğim bu iskeleden de söz ediyor aslında; rengârenk ampullerle aydınlatıldığı akşam saatlerinde görülmesini özellikle salık veriyor. Az önce bir görevliden ışıkların “çok geçmeden” yakılacağını öğrendim ve bu banka oturup beklemeye karar verdim. Denizin üzerinde batan güneşin bütün güzelliği izlenebiliyor buradan; gökyüzü hâlâ epey aydınlık –hava bütün gün pırıl pırıldı– ama kıyı boyunca ışıkların birer birer yanmaya başladığı da görülüyor. Bu saatte bile iskele hâlâ cıvıl cıvıl; arkamda, tahtaların üzerinde gidip gelen ayak sesleri hiç kesilmedi.</p>

    <p>Bu kasabaya dün öğleden sonra vardım, bugünün tamamını boş geçirmek için de kendime izin vererek bir gece daha kalmaya karar verdim. Doğrusu direksiyon başında olmamak epey bir rahatlık; araba kullanmak eğlenceli belki, ama insan bir süre sonra biraz bıkıyor. Nasılsa burada fazladan bir gün geçirmekle harcadığım zamanı rahat rahat kapatabilirim; yarın erkenden yola koyulursam çay saatinde Darlington Malikânesi’ne varırım.</p>

    <p>Little Compton’da, Gül Bahçesi Oteli’nin çay salonunda Bayan Kenton’la görüşmemizden bu yana tam iki gün geçti. Evet, gerçekten de orada görüştük, Bayan Kenton otele gelerek şaşırttı beni. Yemeğimi bitirmiş, biraz zaman öldürüyordum, pencereden yağmuru izliyordum ki otel çalışanlarından biri bir hanımefendinin resepsiyonda beni beklediğini haber verdi. Kalktım, bekleme salonuna çıktım, tanıdık hiç kimse yoktu. Derken danışmanın arkasından, “Hanımefendi çay salonunda efendim,” diye seslendiler.</p>

    <p>Gösterilen kapıdan içeri girdiğimde, eğri büğrü sandalyeler ve gelişigüzel yerleştirilmiş masalarla dolu bir odada buldum kendimi. Bayan Kenton dışında kimsecikler yoktu içerde. Ayağa kalkıp gülümsedi, elini uzattı.</p>

    <p>“Bay Stevens, sizi yeniden görmek ne güzel.”</p>

    <p>“Bayan Benn, ne mutluluk...”</p>

    <p>Yağmur yüzünden oda son derece kasvetliydi, biz de büyük pencerenin yanına iki koltuk çektik. Bunu izleyen iki saat boyunca Bayan Kenton’la böyle konuştuk işte; dışarıda yağmur dinmemecesine yağıyordu, kül rengi bir ışığın ortasındaydık.</p>

    <p>Bayan Kenton biraz yaşlanmıştı elbette, ama pek zarif bir biçimde yapmıştı bunu, en azından benim gözümde. Hâlâ incecikti, duruşuysa her zamanki gibi dimdik. Başını dünyaya meydan okur gibi taşıyordu hâlâ. Yüzüne düşen solgun ışıkta ara sıra beliren çizgileri görmezden gelemedim kuşkusuz. Ama genel olarak, karşımda gördüğüm Bayan Kenton, yıllarca belleğimde taşıdığım kişiye şaşırtıcı derecede benziyordu. Onu yeniden görmek son derece memnuniyet vericiydi.</p>

    <p>İlk yirmi yirmi beş dakika boyunca iki yabancının konuşabileceği şeyleri konuştuk; oraya kadar olan yolculuğumu, tatilimin iyi geçip geçmediğini, uğradığım kasabaları, köyleri falan sordu kibarca. Konuşmaya devam ettikçe, geçen yılların onun üzerinde yarattığı daha ince değişiklikleri de fark etmeye başladığımı düşündüm. Örneğin, Bayan Kenton, nasıl diyeyim, daha <em>yavaşlamış</em> görünüyordu. Bu, yalnızca yaşın getirdiği bir sakinlik olabilir elbette, durumu böyle görmek için önce epey uğraştım. Ama gerçekte gördüğüm şeyin, yaşamdan duyulan bir bezginlik olduğu duygusundan da kaçamadım; bir zamanlar onu öyle canlı, hatta zaman zaman da uçarı kılan kıvılcım yok olmuştu sanki. Aslında konuşmadığı zamanlarda, yüzünde dinginlikten öte, hüzne benzer bir şeyler gözüme çarptı sandım ara sıra. Yine de bu konuda yanılmış olabilirim.</p>

    <p>Kısa süre sonra, ilk dakikalardaki sıkılganlık tamamen dağıldı, sohbetimiz daha kişisel bir havaya büründü. Geçmişteki ortak tanıdıklarımızı andık, onlarla ilgili yeni haberleri birbirimize ilettik; doğrusu bu çok da hoşuma gitti. Yine de, yıllar öncesinde kalan sohbetlerimizin alışkanlığını ve ritmini yanılgıya yer bırakmayacak biçimde anımsatmaya başlayan şey, konuşmamızın içeriği değildi pek; daha çok, Bayan Kenton’ın, sözlerinin sonunda sunduğu küçük gülümsemeleri, alaylı tonlamaları, omuzları ya da elleriyle yaptığı ufak birtakım hareketleriydi.</p>

    <p>İşte bu sıralarda, içinde bulunduğu koşullarla ilgili birtakım gerçekleri de öğrendim. Örneğin, evliliği mektubunun düşündürdüğü kadar tehlikede değildi; o mektubu yazdığı sıralarda, dört beş günlük bir süre için evini gerçekten terk etmişti, ama şimdi geri dönmüştü, Bay Benn de çok sevinmişti buna. “Hiç değilse birimiz bu gibi durumlarda aklı başında davranabiliyoruz,” dedi Bayan Kenton gülümseyerek.</p>

    <p>Bu konuların hiç de üstüme vazife olmadığının bilincindeyim elbette, anımsayacağınız gibi böyle davranmak için önemli mesleki nedenlerim olmasa Bayan Kenton’ın özel yaşamına burnumu sokmak aklımın ucundan geçmezdi. Ama Darlington Malikânesi’nde işbölümüyle ilgili sorunlar mevcuttu. Nasılsa Bayan Kenton da bana açılmaktan pek çekinmiyor gibiydi; ben de bunu, bir zamanlar sahip olduğumuz yakın iş ilişkisinin sağlamlığının hoş bir kanıtı olarak gördüm.</p>

    <p>Daha sonra Bayan Kenton eşiyle ilgili daha genel konuşmayı sürdürdü. Bay Benn yakında emekliye ayrılacaktı, sağlığının bozulması yüzünden biraz erken gelmişti emeklilik zamanı. Kızları evlenmişti, sonbaharda çocuğu olacaktı. Bayan Kenton kızının Dorset’teki adresini bile verdi; doğrusu dönüş yolunda ona uğramam için ne kadar direttiğini görmek gururumu okşadı biraz. Dorset’in o bölgesinden geçmemin olanaksız olduğunu söylediysem de Bayan Kenton üsteledi: “Catherine sizinle ilgili o kadar çok şey dinledi ki, Bay Stevens, sizinle karşılaşmak çok sevindirecektir onu.”</p>

    <p>Ben de Darlington Malikânesi’nin bugünkü halini elimden geldiğince aktarmaya çalıştım. Bay Farraday’in ne kadar cana yakın bir işveren olduğunu anlatmaya çabaladım. Şu anki görev dağılımının yanı sıra evdeki değişiklikleri, tadilatları, eşyaları tozdan koruyan örtüleri anlattım. Ben evden söz ederken Bayan Kenton gözle görünür biçimde neşelendi gibi geldi bana; az sonra ikimiz de eski olayları anımsıyor, sık sık gülüyorduk.</p>

    <p>Lord Darlington’a ise yalnızca bir kez değindiğimizi anımsıyorum. Genç Bay Cardinal’la ilgili bir şeylerden söz ediyorduk ki beyefendinin savaş sırasında Belçika’da öldüğünü söylemek zorunda kaldım ve şunu ekledim: “Lord hazretleri Bay Cardinal’a çok düşkündü elbette, bu haber yıktı onu.”</p>

    <p>Bu güzel havayı hüzünlü konuşmalarla berbat etmek istemediğimden, konuyu hemen kapatmaya çalıştım. Ama korktuğum başıma geldi, Bayan Kenton bu kaçamak konuşmayı fark etti, beni sorgulama fırsatını kaçırmadı. Anımsadığım kadarıyla bu konuya girmemek için epey direndim ama sonunda pes ettim:</p>

    <p>“Gerçek şu ki Bayan Benn, savaş boyunca lord hazretleri hakkında gerçekten feci şeyler söylendi, yazıldı; özellikle de <em>o</em> gazetede. Ülke tehlikedeyken hepsine katlandı, ama savaş bittiği halde iğnelemelerin ardı arkası kesilmeyince, eh, lord hazretleri de sessiz sedasız acı çekip durmak için bir neden göremedi. Belki tam da o sırada mahkemeye başvurmanın ne kadar tehlikeli olduğu kolayca anlaşılabilir, o zamanın iklimini düşünürseniz. Ama olan oldu! Lord hazretleri adaletin yerine getirileceğine canı gönülden inanıyordu. Sonuçta yalnızca gazetenin tirajı arttı. Lord Darlington’ın o güzel adı da sonsuza kadar lekelendi. Sonrasında, Bayan Benn, kendisi, nasıl desem, köşesine çekildi neredeyse. Ev birden sessizleşti. Oturma odasına çayını götürdüğümde... Onu öyle görmek çok acı veriyordu gerçekten.”</p>

    <p>“Çok üzüldüm, Bay Stevens. İşlerin bu kadar kötülediğini bilmiyordum hiç.”</p>

    <p>“Ah, evet, Bayan Benn, kötüledi. Ama bu kadarı yeter. Darlington Malikânesi’ni büyük toplantıların düzenlendiği bir yer olarak, seçkin konuklarla dolup taştığı günlerdeki gibi anımsıyorsunuz siz. Lord hazretleri de böyle anımsanmayı hak ediyor.”</p>

    <p>Dediğim gibi Lord Darlington’dan tek bir kez söz ettik. Genelde en mutlu anılara döndük; çay salonunda birlikte geçirdiğimiz o iki saat son derece hoştu. Biz konuşurken pek çok başka konuğun içeri girdiğini, birkaç dakika oturup gittiğini anımsıyor gibiyim, ama bizim dikkatimizi asla dağıtamadılar. Aslında Bayan Kenton şöminenin üzerinde duran saate bakıp da çoktan yola çıkmış olması gerektiğini söylediğinde, dolu dolu iki saatin geçip gitmiş olduğuna inanmak güç geldi. Sağanak yağmurda köyün biraz dışındaki bir otobüs durağına kadar yürümesi gerektiğini anlayınca kendisini durağa bırakmakta direttim. Resepsiyondan bir şemsiye alıp birlikte dışarı çıktık.</p>

    <p>Ford’u bıraktığım yerin etrafında sular birikmişti, ön koltuğa ulaşması için Bayan Kenton’a yardımcı olmak zorunda kaldım. Az sonra köyün anayolundan aşağı iniyorduk, derken dükkânlar gözden yitti, kendimizi açık bir alanda bulduk. Geçip giden manzarayı izleyerek sessiz sedasız oturan Bayan Kenton bu noktada bana döndü:</p>

    <p>“Niye kendi kendinize gülümsüyorsunuz öyle, Bay Stevens?”</p>

    <p>“Ah... Bağışlayın beni, Bayan Benn, ama mektubunuzda yazmış olduğunuz birtakım şeyler geliyordu da aklıma. İlk okuduğumda biraz kaygılanmıştım, ama şimdi görüyorum ki buna pek gerek yokmuş.”</p>

    <p>“Öyle mi? Özellikle hangilerinden söz ediyorsunuz, Bay Stevens?”</p>

    <p>“Ah, özellikle bir şey yok, Bayan Benn.”</p>

    <p>“Bay Stevens, söyleyin bana, hangileri?”</p>

    <p>“Şey, örneğin, Bayan Benn,” dedim gülerek, “mektubunuzun bir yerinde, durun bir düşüneyim, şöyle diyorsunuz: ‘Yaşamımın kalanı bir boşluk olarak uzanıyor önümde.’ Bu anlama gelecek sözler işte.”</p>

    <p>“Gerçekten mi, Bay Stevens,” dedi hafifçe gülerek. “Böyle bir şey yazmış olamam.”</p>

    <p>“Ah, inanın yazmışsınız, Bayan Benn. Sözcüğü sözcüğüne aklımda.”</p>

    <p>“Aman Tanrım! Eh, böyle hissettiğim günler vardır belki. Ama çabucak geçiyor. İnanın, Bay Stevens, yaşamım bir boşluk olarak uzanmıyor önümde. Öncelikle, torunun doğuşunu iple çekiyoruz. Kim bilir, belki de daha kaç torunun ilki.”</p>

    <p>“Evet, haklısınız. Bu sizin için harika olur.”</p>

    <p>Birkaç dakika sessiz sedasız yol aldık. Sonra Bayan Kenton şöyle dedi:</p>

    <p>“Ya siz, Bay Stevens? Darlington Malikânesi’nde neler bekliyor sizi?”</p>

    <p>“Eh, beni bekleyen her neyse, Bayan Benn, bunun boşluk olmadığı kesin. Keşke öyle olsaydı. Yok, hep daha çok, daha çok iş.”</p>

    <p>İkimiz de güldük buna. Derken Bayan Kenton yolun ilerisinde görünen otobüs durağını işaret etti. Yaklaşırken, “Benimle birlikte bekler misiniz, Bay Stevens?” diye sordu. “Otobüs birkaç dakika içinde gelir.”</p>

    <p>Arabadan inip durağa koştuk, yağmur durmaksızın yağıyordu. Durak, üstü kiremitten bir çatıyla kapatılmış taş bir yapıydı, sapasağlam görünüyordu; öyle olması da gerekiyordu, zira bomboş tarlaların ortasında her türlü dış etkene açık bir yerdeydi. İç duvarların boyaları dökülüyordu, ama yeterince temizdi her yer. Bayan Kenton banka oturdu, ben de otobüsün geldiğini görebileyim diye uygun bir yerde ayakta durdum. Yolun öte yanında tek görebildiğim, uzanıp giden tarlalardı; bakışlarım, sıra sıra telgraf direklerini izleyerek tarlaların üzerinden ta uzaklara kaydı.</p>

    <p>Birkaç dakika sessizce bekledikten sonra sonunda şunu söyleyecek yürekliliği buldum kendimde:</p>

    <p>“Bağışlayın beni, Bayan Benn, ama uzunca bir süre görüşemeyebiliriz. Size biraz kişisel bir şey sormama izin verirsiniz belki. Beni bir süredir rahatsız edip duran bir şey bu.”</p>

    <p>“Elbette, Bay Stevens. Ne de olsa eski dostuz.”</p>

    <p>“Gerçekten de eski dostuz. Size yalnızca şunu sormak istedim, Bayan Benn. Yanıtlamamanız gerektiğini hissediyorsanız yanıtlamayın lütfen. Yıllardır sizden aldığım mektuplar, özellikle de şu sonuncusu, sizin... Nasıl diyeyim... Biraz mutsuz olduğunuzu söylüyor sanki. Herhangi bir biçimde kötü muamele görüp görmediğinizi merak ediyordum yalnızca. Bağışlayın beni, ama dediğim gibi, beni bir süredir kaygılandıran bir şey bu. Bunca yolu gelip sizi gördükten sonra, en azından bir sormadan dönsem hata etmiş olurdum.”</p>

    <p>“Bay Stevens, bu kadar utanıp sıkılmanıza gerek yok. Eski dostuz ne de olsa, öyle değil mi? Aslında durumumla bu kadar ilgilenmeniz duygulandırdı beni. Bu konuda içiniz rahat olsun. Eşim beni hiçbir zaman, hiçbir biçimde incitmemiştir. En küçük bir zorbalığı ya da huysuzluğu olmayan bir adamdır o.”</p>

    <p>“Bunun içimden büyük bir yük kaldırdığını söylemem gerek, Bayan Benn.”</p>

    <p>Yağmura doğru eğildim, otobüsün gelip gelmediğine baktım.</p>

    <p>“Yanıtım size pek doyurucu gelmedi galiba, Bay Stevens,” dedi Bayan Kenton. “Bana inanmıyor musunuz?”</p>

    <p>“Ah, ondan değil, Bayan Benn, hiç değil. Yalnızca şu gerçek değişmiyor, bu yıllar boyunca mutlu olmuşa benzemiyorsunuz. Yani –bağışlayın– eşinizi birkaç kere terk edebilmişsiniz. Sizi incitmediğine göre demek ki... Mutsuzluğunuzun nedeni konusunda insan biraz belirsizliğe düşüyor.”</p>

    <p>Çiseleyen yağmura baktım yine. Sonunda Bayan Kenton’ın ardımdan şöyle dediğini duydum: “Bay Stevens, size nasıl anlatsam? Niçin böyle şeyler yaptığımı ben de pek bilmiyorum. Ama doğru, evden üçüncü ayrılışım bu.” Bir an durdu, ben de yolun öte yanındaki tarlalara bakakaldım. Sonra, “Anladığım kadarıyla, Bay Stevens,” dedi, “eşimi sevip sevmediğimi soruyorsunuz.”</p>

    <p>“Bayan Benn, aslında böyle bir şeye hiç hakkım...”</p>

    <p>“Size yanıt vermem gerektiğini hissediyorum, Bay Stevens. Dediğiniz gibi, bir daha yıllarca karşılaşmayabiliriz. Evet, eşimi seviyorum. Başlangıçta sevmiyordum. İlk başta uzun süre sevmedim. Yıllar önce Darlington Malikânesi’nden ayrılırken gerçekten gidiyor olduğumu, bu işin dönüşü olmadığını tam idrak edememiştim. Galiba yalnızca bir oyun sandım bunu, Bay Stevens, sizi kızdırmak için oynadığım yeni bir oyun. Buraya gelip de kendimi evli bulmak çok sarstı beni. Uzun bir süre çok, çok mutsuzdum gerçekten. Ama sonra, yıllar yılları kovaladı, savaş çıktı, Catherine büyüdü ve bir gün eşimi sevdiğimi anladım. Biriyle öyle uzun zaman geçirirsiniz ki sonunda ona alıştığınızı fark edersiniz. Sevecen, sağlam kişilikli bir adamdır eşim; evet Bay Stevens, sonunda onu sevdim.”</p>

    <p>Bayan Kenton bir an sustu yine, sonra devam etti:</p>

    <p>“Ama bu, ara sıra kendi kendinize, ‘Yaşamımı nasıl berbat ettim,’ diye düşündüğünüz zamanlar, son derece umutsuz zamanlar olmuyor anlamına gelmez elbette. İşte o zaman yaşamış olabileceğiniz farklı bir yaşamı, daha güzel bir yaşamı düşünmeye başlıyorsunuz. Örneğin, sizinle geçirilmiş olabilecek bir yaşamı düşünmeye başlıyorum, Bay Stevens. Galiba ufak tefek, önemsiz bir şeylere kızarak çekip gittiğim zamanlar da bunlar işte. Ama her gidişimde çok geçmeden anlıyorum ki... Asıl yerim eşimin yanı. Ne de olsa, zamanı geriye döndüremezsiniz artık. İnsan oturup böyle olmasaydı nasıl olurdu diye ömür boyu kafa yoramaz. Çoğu insan kadar iyi, hatta belki daha da iyi şeylere sahip olduğunu fark edip şükretmek.”</p>

    <p>Bayan Kenton’a hemen bir yanıt verdiğimi sanmıyorum, çünkü sözlerini bütünüyle sindirmem bir iki dakikamı aldı. Dahası, takdir edersiniz ki, bu sözlerin imaları içimde bir nebze keder doğuracak türdendi. Aslında –neden itiraf etmeyeyim– yüreğim paramparça oldu o an. Yine de az sonra kendisine döndüm, gülümseyerek şöyle dedim:</p>

    <p>“Çok haklısınız, Bayan Benn. Dediğiniz gibi, zamanı geriye almak için çok geç artık. Aslında eşinizle mutsuzluğunuzun nedeninin bu tür düşünceler olduğu aklıma gelseydi, inanın rahat yüzü görmezdim. Dediğiniz gibi, ikimiz de <em>elimizde olanlar</em> için şükretmeliyiz; bana anlattıklarınızdan yola çıkarak şunu söyleyebilirim ki Bayan Benn, halinizden hoşnut olmak için yeterli nedeniniz var. Bay Benn emekli olacak. Eh, torunlar da yolda, önünüzde son derece mutlu yıllar bulunduğunu söylemek cesaretini kendimde buluyorum. Hak ettiğiniz mutlulukla aranıza saçma düşüncelerin girmesine daha fazla izin vermemelisiniz gerçekten.”</p>

    <p>“Haklısınız, Bay Stevens. Çok naziksiniz.”</p>

    <p>“Ah, Bayan Benn, otobüs geliyor galiba.”</p>

    <p>Dışarı çıkıp şoföre işaret ettim. Bayan Kenton da kalkıp yolun kıyısına geldi. Ancak otobüs durduğunda baktım ona, gözlerinin yaşlarla dolu olduğunu gördüm. Gülümsedim ve şunları söyledim:</p>

    <p>“Kendinize iyi bakın Bayan Benn. Emekliliğin bir çiftin yaşamında en iyi dönem olduğunu söylerler. Bu yılların eşinizle size mutluluk getirmesini sağlamak için elinizden geleni yapmalısınız. Bir daha hiç görüşemeyebiliriz Bayan Benn, bu yüzden rica ederim, söylediklerimi unutmayın.”</p>

    <p>“Unutmam, Bay Stevens, sağ olun. Beni buraya kadar getirdiğiniz için de teşekkür ederim. Çok naziksiniz. Sizi yeniden görmek çok güzeldi.”</p>

    <p>“Sizi yeniden görmek büyük mutluluktu, Bayan Benn.”</p>

    <p class="paragraf">İskelede ışıklar yandı ve ardımdaki kalabalık koca bir sevinç çığlığı attı. Gökyüzü hâlâ epey aydınlık, denizin üzerinde hafifçe kızıla çalıyor sadece. Yine de son yarım saattir bu iskeleye toplanıp duranlar artık gecenin bastırmasını istiyorlar sanki. Galiba bu, az önceye kadar burada, bankta yanımda oturan ve tuhaf bir konuşmaya daldığım adamın görüşlerini doğruluyor. Akşam saatlerinin pek çok kişi için günün en güzel saatleri olduğunu ileri sürdü bu adam, iple çekilen bir zaman olduğunu. Dediğim gibi, bunda bir gerçek payı var galiba, yoksa bütün bu insanlar niye salt iskele ışıkları yandı diye çığlık koyuversinler?</p>

    <p>Kuşkusuz mecazi anlamda konuşmuştu adam, yine de sözlerinin bu kadar çabuk ve harfi harfine desteklendiğini görmek çok ilginç. Birkaç dakika yanımda öylece oturdu herhalde; ben Bayan Kenton’la iki gün önceki buluşmamızdan anımsadıklarıma dalıp gitmişim. Aslında onun varlığını sezdiğimi sanmıyorum, ta ki o konuşuncaya kadar:</p>

    <p>“Deniz havası iyi gelir insana.”</p>

    <p>Başımı kaldırdım, yanımda iri yarı bir adamın oturduğunu gördüm. Yetmişine merdiven dayamıştı herhalde; üzerinde epeyce yıpranmış, yünlü kumaştan bir ceket vardı, gömleğinin yakası açıktı. Suya bakıyordu, belki de uzaklardaki martılara, bu yüzden benimle konuşup konuşmadığı pek belli değildi. Ama yanıt veren olmadığından, yakınlarda yanıt verebilecek kimse de görünmediğinden sonunda ben konuştum:</p>

    <p>“Evet, kuşkusuz öyledir.”</p>

    <p>“Doktor söylüyor iyi geldiğini. Ben de güzel havalarda hep buraya geliyorum.”</p>

    <p>Türlü türlü rahatsızlıklarını anlatmaya girişti, ancak bana doğru bir baş sallamak ya da sırıtmak için ara sıra gözlerini gün batımından ayırıyordu. Üç yıl önce emekliye ayrılıncaya kadar yakınlarda bir evin başuşaklığını yaptığını öğrendiğimde ona ilk kez dikkatlice baktım. Biraz daha soruşturunca evin küçük bir yer olduğunu, yatılı hizmetli olarak evde kendisinden başka kimsenin bulunmadığını öğrendim. Savaştan önce, emrinde yeterli sayıda hizmetliyle çalışıp çalışmadığını sorduğumda şöyle yanıtladı:</p>

    <p>“Ah, o günlerde yalnızca bir uşaktım. Başuşak olmanın yol yordamını bilemezdim o zamanlar. O büyük evlerde hizmet vermenin neler gerektirdiğini bilsen şaşardın.”</p>

    <p>Bu noktada kimliğimi açıklamanın uygun düşeceğine karar verdim; “Darlington Malikânesi” ona bir şey ifade etti mi, emin değilim, ama bank arkadaşım yeterince etkilenmiş göründü.</p>

    <p>“Ben de tereciye tere satıyormuşum,” dedi gülerek. “Kendimi aptal durumuna düşürmeden söylemen iyi oldu. Bir yabancıyla karşılaştığında kim olduğunu asla bilemeyeceğini gösterir bu. Yanında epey insan çalışıyordu herhalde. Savaştan önce yani.”</p>

    <p>Güleç biriydi ve içtenlikle ilgilenmiş görünüyordu; ben de ona eski günlerdeki Darlington Malikânesi’ni anlatarak biraz zaman geçirdim doğrusu. Sık sık karşılaştığımız türden büyük etkinlikleri yürütebilmek için gereken, onun deyişiyle, “yol yordam”ı dile getirdim biraz. Çalışanların o biraz daha fazla çabayı göstermelerini sağlamak için geliştirilmiş meslek “sır”larımdan bazılarını açıkladım ona galiba; bir başuşağın, yürütülen işin ardında yatan büyük ve karmaşık bir dizi hamleyi –konuklara bir an için bile sezdirmeden– doğru yer ve zamanda gerçekleştirmesini sağlayan, bir sihirbazınkine benzer türlü “el çabuklukları”nı da. Dediğim gibi arkadaşım içtenlikle ilgilenmişti, ama bir süre sonra yeterince açıklamada bulunduğum kanısına vardım ve şöyle noktaladım:</p>

    <p>“Elbette bugün işler yeni işverenimle birlikte epeyce değişti. Kendisi Amerikalı bir beyefendi.”</p>

    <p>“Amerikalı, ha? Eh, zaten böyle yerlerin altından kalkabilecek bir onlar kaldı artık. Demek evle birlikte ona kaldın. Evi alana bir uşak da bedava...”</p>

    <p>“Evet,” dedim hafifçe gülerek, “dediğiniz gibi, bir uşak da bedava.”</p>

    <p>Adam bakışlarını yine denize çevirdi, derin bir soluk aldı, hoşnutlukla göğüs geçirdi. Öylece sessiz sedasız oturduk.</p>

    <p>“Gerçek şu elbette,” dedim sonunda, “en iyi yıllarımı Lord Darlington’a verdim. Verebileceğim en iyi ne varsa ona verdim ve artık... Artık verecek pek fazla bir şey kalmadığını görüyorum.”</p>

    <p>Adam hiçbir şey söylemedi, ama başını salladı, ben de devam ettim:</p>

    <p>“Yeni işverenim Bay Farraday geldiğinden beri, ona istediğim düzeyde hizmet verebilmek için çok, pek çok çabaladım aslında. Çalıştım çabaladım; ama ne yaparsam yapayım bir zamanlar hedeflediğim ölçütlere ulaşmaktan çok uzak kaldığımı görüyorum. İşimde gitgide daha fazla hata baş gösteriyor. Kendi içlerinde oldukça önemsiz şeyler elbette; hiç değilse şimdiye kadar öyleydiler. Ama daha önce asla işlemeyeceğim türden hatalar bunlar ve neyin habercisi olduklarını gayet iyi biliyorum. Tanrı biliyor ya, çalıştım çabaladım, ama yararı yok. Vereceğim ne varsa verdim, Lord Darlington’a verdim hepsini.”</p>

    <p>“Dostum! Mendil ister misin? Bir yerlerde olacaktı. Hah, işte! Al, temiz sayılır. Bu sabah yalnız bir kez sümkürmüştüm, o kadar. Al hadi.”</p>

    <p>“Ah, hayır, sağ olun, bir şey yok. Çok özür dilerim, herhalde yolculuk yordu beni. Çok özür dilerim.”</p>

    <p>“Şu Lord bilmem neye pek bağlı olmalısın. Öleli üç yıl oldu demiştin, öyle değil mi? Ona çok bağlı olduğun belli dostum.”</p>

    <p>“Lord Darlington kötü bir adam değildi. Hiç değildi. En azından yaşamının sonunda bütün hatalarından kendisinin sorumlu olduğunu söyleyebilme ayrıcalığına sahip oldu. Yürekli bir adamdı. Yaşamda belli bir yol seçti, bunun yanlış bir yol olduğu ortaya çıktı, ama elden ne gelir, o seçmişti bunu, hiç değilse orası kesin. Bana gelince, ben bunu bile ileri süremem. Anlıyorsunuz ya, <em>güvenmiştim.</em> Lord hazretlerinin bilgeliğine güvenmiştim. Ona hizmet ettiğim bütün o yıllar boyunca yararlı bir şeyler yapıyor olduğuma güvenmiştim. Kendi hatalarımı kendim işledim bile diyemiyorum. Gerçekten de... İnsan kendine sormalı... Vakar bunun neresinde?”</p>

    <p>“Bak sana ne diyeceğim, dostum. Söylediğin her şeyi anladığımdan pek emin değilim. Ama bana sorarsan senin tutumun baştan aşağı yanlış, anlıyor musun? Hep geriye bakıp durma, canını sıkmaktan başka işe yaramaz. Pekâlâ, işini eskisi gibi yapamıyorsun. Ama bu hepimiz için geçerli, anlıyor musun? Hepimiz bir yerde eleğimizi duvara asmak zorundayız. Bak bana! Emekliye ayrıldığım günden beri ağzım kulaklarımda. Tamam, hiçbirimiz artık gençliğin ilkbaharında değiliz, yine de hep ileriye bakmak zorundasın.” Galiba işte o zaman söylemişti bunları: “Keyfine bakmalısın. Akşam, günün en güzel zamanıdır. Günlük işini tamamlamışsındır, ayaklarını uzatıp keyfine bakabilirsin artık. Bence böyle bu iş. İstediğine sor, herkes aynı şeyi söyleyecektir sana. Akşam, günün en güzel zamanıdır.”</p>

    <p>“Haklısınız,” dedim. “Özür dilerim, yakışıksız bir şeydi. Fazlaca yoruldum herhalde. Epeydir yoldayım da.”</p>

    <p>Adam gideli neredeyse yirmi dakika oluyor, ben az önceki olayı beklemek için bu bankta kaldım; iskele ışıklarının yakılmasını yani. Dediğim gibi, iskelede toplanan ehli keyiflerin bu küçük olay karşısında gösterdikleri sevinç arkadaşımın sözlerinin doğruluyor sanki: Akşam, pek çok insan için günün en güzel zamanı. Öyleyse, bu kadar çok dönüp ardıma bakmamam, daha olumlu bir görüş açısı benimsemem ve günümden artakalanları en iyi biçimde değerlendirmeye çalışmam gerektiği öğüdünde de gerçek payı vardır belki. Yaşamımız pek de dilediğimiz gibi çıkmadıysa durmadan geriye bakıp kendimizi suçlayarak ne kazanabiliriz ki? Şu acı bir gerçek: Gerek sizin gerekse benim gibilerin, yazgımızı, dünya dediğimiz bu tekerleğin göbeğinde yer alan ve bizim hizmetlerimizden yararlanan o büyük beyefendilerin ellerine bırakmaktan başka pek bir seçeneğimiz yok. Yaşamınızın akışını denetim altına alabilmek için ne yapabilirdiniz, ne yapamazdınız, bunları düşünerek kendinizi yiyip bitirmenin ne anlamı var? Bizim gibilerin, hiç değilse doğru ve değerli bir şeye ufak da olsa katkıda bulunmaya çalışmamız yeterli olacaktır kuşkusuz. Kimilerimiz böylesi yüce amaçlar uğruna yaşamda pek çok şeyi feda etmeye hazırsa, sonuç ne olursa olsun, bu çaba kendi başına bir gurur ve memnuniyet kaynağı olmalıdır.</p>

    <p>Işıklar yandıktan sonra kahkahalar atıp gevezelik etmeye başlayan kalabalığı daha yakından incelemek üzere bir an ardıma döndüm az önce. İskelede her yaştan insan gezinip duruyor: Çocuklu aileler, genci, yaşlısı kol kola yürüyen çiftler. Biraz ilerideki altı yedi kişilik bir topluluk ilgimi çekti. Pek doğaldır ki başta, akşam gezmesi için birlikte dışarı çıkmış arkadaşlar olduklarını sandım. Ama konuşmalarını dinledikçe birbirleriyle şuracıkta, hemen arkamda karşılaşmış yabancılar olduklarını anladım. Besbelli ışıkların yanması sırasında hepsi bir an durmuştu, sonra birbirleriyle sohbete dalmışlardı. Şimdi hep birlikte neşeyle gülüyorlar. İnsanların birbirlerine bu kadar hızlı ısınabilmeleri ne tuhaf! Bu kişileri bir araya getiren salt önümüzdeki akşamın beklentisidir belki. Yine de işin daha çok şu şakalaşma becerisiyle ilgili olduğunu düşünüyorum. Onları dinleyince, birbiri ardına şakalı sözler söylediklerini duyabiliyorum. Galiba bu pek çok insanın severek seçtiği bir yol. Aslında bir süre önce yanımda oturan adam da kendisine takılmamı beklemişti belki; şu halde onu düş kırıklığına uğrattım sayılır. Belki de bu şakalaşma konusunu daha ciddiye almaya başlamanın zamanı geldi artık. Her şey bir yana, düşünürseniz, ilgilenmeye değmeyecek kadar da aptalca bir şey değil; hele hele insani sıcaklığın anahtarı gerçekten bu şakalaşmalarsa.</p>

    <p>Dahası bu, bir işverenin bir meslek erbabından yerine getirmesini bekleyemeyeceği kadar mantık dışı bir görev de değil. Bu beceriyi geliştirmek için şimdiye kadar epey zaman harcadım elbette, ama belki de işe gerektiğince sıkı sarılmamışımdır. Öyleyse yarın Darlington Malikânesi’ne döndüğümde –Bay Farraday’in geri dönmesine bir hafta daha var– yeni bir gayretle alıştırmalara başlarım belki. Umarım işverenim dönene kadar öyle bir düzeye gelirim ki hoş bir sürpriz olur ona.</p>
  </div>
</body>
</html>
