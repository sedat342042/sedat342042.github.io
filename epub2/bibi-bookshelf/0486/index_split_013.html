<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>03 - İblis Kralın Öfkesi - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_12">-11-</p>
	<p class="block_12">ALARM</p>
	<p class="block_2"> </p>
	<p class="block_1">Erik koşuyordu.</p>
	<p class="block_2"> </p>
	<p class="block_1">Tannerus'taki eski şatonun koridorlarında koşarken, davullar hızlı hızlı çalınıyordu. Avluya inen merdivenlerin başındaki kapıya ulaştı. Çabuk bir bakışla her şeyi gördü: ipler çoktan boyunlarına geçirilmiş dört adam tahta dayanakların üstünde dururken, toplanmış askerler idama tanıklık ediyordu. Korkuluklardan aşağıdaki ikinci iskeleye atlarken, "Hayır!" diye bağırdı, ama davul sesleri bağırtısını boğdu. Davullar durup destekler mahkûmların altından tekmelenirken, Erik avluya giden kalan merdivenleri yarı uçarak indi. Koşarak, askerlerinin hazır olda durduğu yirmi metreyi geçti ve üç adamının boyunlarının kırılarak anında öldüğünü ve dördüncüsünün de kısa seğirmesini kestiğini gördü.</p>
	<p class="block_2"> </p>
	<p class="block_1">Erik durdu. "Kahretsin!" dedi.</p>
	<p class="block_2"> </p>
	<p class="block_1">Dağılma emri verilmişti ve Tannerus garnizonu birlikleri saflarını bozup işlerine geri döndü. Başka bir asker rüzgârda sallanırken, hiç kimse oyalanmak istemiyordu.</p>
	<p class="block_2"> </p>
	<p class="block_1">Adamlarını iğreti darağacında sallanırken izleyen Erik, neredeyse nefessiz kalmıştı. Yüzbaşı adamları öldürmek için çok az zaman harcamıştı. Biraz daha iyi bir darağacı dikilmesini emretmiş olsaydı, Erik zamanında yetişebilirdi. Erik adamların yüzlerini inceledi. Onları tanıyordu, ama henüz adlarını öğrenememişti. Yine de, bunlar onun adamlarıydı. Yüzbaşı Simon de Beswick atını çevirince, Erik'in orada dikildiğini gördü. "Yolunda gitmeyen bir şeyler mi var Başçavuş?" Erik Doğu'dan yeni gelen kendini beğenmiş subayı inceledi. Erik ve Prens'in askerlerinden başka bir birliğe araziye çıkmaları emredilmişti ve de Beswick'in Tannerus'a onlarla birlikte at süreceğini öğrenmişti. De Beswick Prens'in sarayında geçici bir göreve getirilmişti ve kuzeydeki garnizon görevine gidiyordu. İki adam birbirlerinden hiç hoşlanmamıştı. De Beswick'in uygarca davrandığı tek kişi, rütbesi yüzünden üstü Owen Greylock'tu. Görevdekiler hariç, erat sınıfından herhangi biriyle konuşmayı reddediyordu ve kaba ve ağzı bozuktu. Yarısı garnizon savunmasında eğitilmek üzere bırakılırken, Erik'in adamların diğer yarısını eğitim için araziye çıkartması kurtuluş olmuştu. Erik dört adamının asılmak üzere olduğunu öğrendiğinde, araziden yeni dönüyordu. Erik sağ elini sıkarak, "Bu adamlar neden idam edildi?" diye sordu.</p>
	<p class="block_2"> </p>
	<p class="block_1">"Erzak çaldılar," dedi de Beswick, sanki soru soruyormuş gibi kaşlarını kaldırarak.</p>
	<p class="block_2"> </p>
	<p class="block_1">"Onlar benim adamlarımdı," dedi Erik tehditkâr bir ses tonuyla.</p>
	<p class="block_2"> </p>
	<p class="block_1">"Öyleyse onları daha iyi eğit Başçavuş ve bundan sonra bana 'efendim' diye hitap et."</p>
	<p class="block_2"> </p>
	<p class="block_1">Yüzbaşı atını sürüp yanından geçerken Erik atının dizginlerini tuttu. "Adamlarımı asmaya hakkın yoktu. Senin komutan altında bile değiliz!"</p>
	<p class="block_2"> </p>
	<p class="block_1">De Beswick, "Tannerus garnizonu kumandanı olarak hakkım vardı ve hareketlerimi sana açıklamak zorunda değilim Başçavuş," dedi. Yavaşça kılıcını çekerek, "Şimdi uslu bir çocuk olup atımı bırak lütfen, yoksa seni bir subaya hakaret etmekten dolayı öldürmek zorunda kalırım," dedi. Yanlarına Owen Greylock geldi ve "Kaldır şu kılıcı de Beswick!" dedi.</p>
	<p class="block_2"> </p>
	<p class="block_1">"Şövalye-Yüzbaşı?" dedi garnizon komutanı.</p>
	<p class="block_2"> </p>
	<p class="block_1">"Bu bir emirdir," dedi Greylock sakin bir şekilde.</p>
	<p class="block_2"> </p>
	<p class="block_1">De Beswick gönülsüzce kılıcını kaldırdı. Owen elini Erik'in omzuna koydu ve "Başçavuş, adamlarınla ilgilen," dedi. "Bununla ben ilgilenirim."</p>
	<p class="block_2"> </p>
	<p class="block_1">Owen Erik gidene kadar bekledi, ardından döndü ve de Beswick'in çizmesine yapışıp aniden kaldırdı. Owen'ın beklediği gibi, de Beswick eyerinden düştü ve atı dörtnala uzaklaşırken, Bas-Tyralı Yüzbaşı avlunun zeminine sert bir biçimde düştü.</p>
	<p class="block_2"> </p>
	<p class="block_1">Owen genç adamın yakasına yapışıp çekerek ayağa kaldırdı. Yalnızca tehlikeli denilebilecek bir ifadeyle gözlerinin içine bakarak, "Önümüzde bir savaş var ve sen askerlerimizi mi öldürüyorsun?" dedi.</p>
	<p class="block_2"> </p>
	<p class="block_1">"Hırsızdılar!" dedi de Beswick.</p>
	<p class="block_2"> </p>
	<p class="block_1">"Bu ordudaki adamların yarısı hırsız, dangalak!"</p>
	<p class="block_2"> </p>
	<p class="block_1">Owen adamı hafifçe iterek bıraktı ve de Beswick tekrar kıçının üstüne oturdu. Öne eğilen Greylock, Erik'in gittiği yönü işaret etti. "Otuz yıldır asker eğitiyorum ve o adam belki de tanıdığım en iyi asker. Bu savaş başladığı zaman beceriksiz ödlek, o adam hayatta kalmak için en iyi umudun olacak. Eğer tanrıların bir pireye verdiği kadar aklın varsa, bu dağlarda hayatta kalmakla ilgili öğrettiği her şeyi öğrenmeye çalışırsın. Eğer bir kere daha onun işine karışırsan, seni düelloya davet etmesine izin veririm. Elinde bir kılıçla karşısına çıkarsan da, seni öldürür. Anlıyor musun?" "Evet," dedi genç Yüzbaşı ama duyduklarından hoşlanmadığı belliydi.</p>
	<p class="block_2"> </p>
	<p class="block_1">"Şimdi, ben bir sonraki mektubumda Şövalye-Mareşal William'a ne söyleyeceğime karar verirken, görevinin başına dön de Beswick."</p>
	<p class="block_2"> </p>
	<p class="block_1">Yüzbaşı uzaklaşırken Greylock, "Bir şey daha var de Beswick," dedi. "Efendim?" dedi Yüzbaşı.</p>
	<p class="block_2"> </p>
	<p class="block_1">"Eğer Yüzbaşı Calis burada olsaydı, seni kesinlikle öldürürdü." Genç garnizon komutanı gittikten sonra, Owen Erik'e bakmaya gitti. Onu askerlerin yemekhanesinde, komutası altındaki askerlere neler olduğunu sorarken buldu.</p>
	<p class="block_2"> </p>
	<p class="block_1">"Önemli bir şey değildi," dedi Gunther adındaki bir adam. "Sadece ve sadece bir eğlenceydi Başçavuş. Bütün gün tören yürüyüşü yaptıktan sonra yorulmuştuk..." "Tören yürüyüşü mü?" dedi Erik, "Evet, dikilen birlikler, sağa, ardından sola dönerek bir aşağı bir yukarı yürümek, bunun gibi şeyler."</p>
	<p class="block_2"> </p>
	<p class="block_1">Johnson adında yaşlı bir asker, "Bu Doğu Orduları'nın işi Başçavuş," dedi. "Dövüşmeyip sırada yürümek gibi şeyler."</p>
	<p class="block_2"> </p>
	<p class="block_1">"Her neyse, o dört delikanlı sadece bira barakasından biraz bira yürütmek istedi, suç oluşturan bir şey değildi."</p>
	<p class="block_2"> </p>
	<p class="block_1">Erik adamlarının kötü bir ruh halinde olduklarını görebiliyor ve onları suçlamıyordu.</p>
	<p class="block_2"> </p>
	<p class="block_1">Yakalandıklarında, adamlar fazladan nöbetle ya da en kötüsü kırbaçla cezalandırılırdı, ama onları asmak bağışlamanın ötesindeydi. Greylock konuştuğunda bir şeyler söylemek üzereydi.</p>
	<p class="block_2"> </p>
	<p class="block_1">"Konuşabilir miyiz Erik."</p>
	<p class="block_2"> </p>
	<p class="block_1">Erik Darkmoorlu eski Kılıç Ustası'nın yanına gitti ve "Biliyorum, karışmamalıydım," dedi. Askerlerin onları duyamayacağı bir uzaklıkta olduklarını gören Owen, "Muhtemelen onu öldürmeliydin, ama mesele bu değil," dedi. "Ondan uzak dur; seni kışkırtmaya çalışıyor olabilir." "Neden?"</p>
	<p class="block_2"> </p>
	<p class="block_1">"Bas-Tyra'da nüfuzu olan bir aileden geliyor. Babası Ran Dükü'nün kuzenlerinden biri."</p>
	<p class="block_2"> </p>
	<p class="block_1">Erik o an anladı. "Bu da, ailesinin muhtemelen von Darkmoorlara yakın olduğu anlamına gelir." "Olabilir. Birbirlerini tanıdıklarını biliyorum, ama yakın? Gerçekten bilmiyorum. Mathilda'nın adamlarından biri olabilir," dedi Owen. İnce yapılı adam düşünceli bir biçimde çenesini ovuşturdu. "Ya da oğlunun unvanına can sıkıcı bir tehdit oluşturan birisinin üstüne giderek Baron'un annesine yaranmak isteyen bir aptal da olabilir."</p>
	<p class="block_2"> </p>
	<p class="block_13">Erik iç geçirdi. "Dünyaya babamın unvanıyla ilgilenmediğimi daha kaç kere söylemek zorundayım?" Owen, "Bunu kaç kere söylediğinin önemi yok, Mathilda sen ölene kadar tatmin olmayacak," dedi. "Ne yapmalıyım?"</p>
	<p class="block_3"> </p>
	<p class="block_1">"Dük James'e bir mesaj göndereceğim ve William'a bu aptalı Kral için şanla ölebileceği başka bir yere göndermesi için araya girmesini söyleyeceğim. Krondor'da yapılan kıyı seti üstündeki mancınıkları kumanda etmesini önereceğim."</p>
	<p class="block_2"> </p>
	<p class="block_1">Erik irkildi. "Oraya gönüllüleri gönderdiklerini sanıyordum." "Öyle. Genç de Beswick'in gönüllü olup olmadığını göreceğiz." Owen gülümsedi. "Diğer birliğini günün ilk ışıklarıyla dışarı çıkar. Burada oyalanma. Eggly'ye gidip oradaki savunmaları gözden geçirmeliyim. Zümrüt Kraliçe'nin ordusunu istediğimiz yere sürmek için, o tepelerde ikna edici bir dövüş çıkarmamız gerekiyor." Erik iç geçirdi. Yapılacak çok şey ve hazırlanmak için çok az zaman vardı. Filonun Novindus'tan ayrıldığını biliyordu; Calis ile denizin ötesinde bulunmuş herkes bunu biliyordu. "Krondor ne alemde?" Owen omuzlarını silkti. "Söylentiler dolaşıyor. Bazı insanlar şehri terk etmeye başladı. Gerçekten korkmayı gerektirecek hiçbir şey yok. Kesh sınırında çok fazla hareket var, bu yüzden insanlar güneyde tekrar savaşabileceğimizi düşünüyor."</p>
	<p class="block_2"> </p>
	<p class="block_1">"Filo Boğaz'ı geçtikten sonra şehri kontrol altında tutmak zor olacak," dedi Erik.</p>
	<p class="block_2"> </p>
	<p class="block_1">"Biliyorum. William ile James'in bir çözümle geleceklerini umuyorum." Erik bir şey söylemedi. Kraliçe'nin filosu Boğaz'dan bir aydan daha az bir sürede, Yaz Ortası Festivali'nde geçecekti. Krallık'ın iyiliği için sonunda şehrin feda edileceğinden korkuyordu, ama onun asıl derdi şehirdeki sevdiği kızdı. Erik Owen'ın yanından ayrılıp garnizondaki birliğe sabah yola çıkacakları emrini verirken, Roo'yu Kitty'yi şehirden çıkarmasına yardım etmeye ikna edip edemeyeceğini düşündü.</p>
	<p class="block_2"> </p>
	<p class="block_10"><img alt="C:\Users\UguR\AppData\Local\Microsoft\Windows\INetCache\Content.Word\Line.png" src="images/image.png" class="calibre2"/></p>
	<p class="block_2"> </p>
	<p class="block_1">Roo muhasebe defterlerine bakıp, "Anlamıyorum," dedi.</p>
	<p class="block_2"> </p>
	<p class="block_1">Jason bunu, onun hesap yöntemlerini anlamadığı şeklinde yorumladı ve bir kez daha açıklamaya başladı.</p>
	<p class="block_2"> </p>
	<p class="block_1">"Hayır," diye araya girdi Roo. "İşlemleri ve hesaplamaları biliyorum. Benim söylemeye çalıştığım, neden para kaybettiğimizi anlamadığımdı."</p>
	<p class="block_2"> </p>
	<p class="block_1">Barret'te bir garsonken, Roo'nun mali imparatorluğunun baş muhasebecisi olan Jason, "Sorun çok fazla borcun ödenmeyip, bizim çok fazla ödemeyi zamanında yapıyor olmamız," dedi. "Elimizdeki nakit rezervleriyle ödemiş olmamız gereken şeyler için borç alıyoruz."</p>
	<p class="block_2"> </p>
	<p class="block_1">"Var olmayan bir para," dedi Roo. Bulabildiği her altın sikkeyi, Dük James'e borç olarak vermişti. "Pekâlâ, Kraliyet Ailesi'nden, nasıl uçulacağını öğrenebileceğim kadar yakın bir tarihte geri ödeme alma şansım var." İç geçirdi, ofisindeki masadan kalktı ve "Ne önerirsin?" diye sordu. Üç yıl önce Roo ile tanıştıklarında olduğu gibi genç gösteren Jason, "Daha az kâr getiren işletmelerimizden bazılarını satabilirsin," dedi.</p>
	<p class="block_2"> </p>
	<p class="block_1">"Doğru, ama sabit varlıkları elden çıkarmaktan nefret ediyorum." Esnedi. "Yorgunum."</p>
	<p class="block_2"> </p>
	<p class="block_1">Pencereden dışarı göz atınca, akşam olduğunu gördü. "Saat kaç?"</p>
	<p class="block_2"> </p>
	<p class="block_1">Jason dönüp süslü Kesh saatinin olduğu yere baktı. "Yediye geliyor."</p>
	<p class="block_2"> </p>
	<p class="block_1">"Karli delirecek," dedi Roo. "Altıda evde olacağıma söz veriştim." "Ailen şehirde mi?"</p>
	<p class="block_2"> </p>
	<p class="block_1">"Evet," dedi Roo, pelerinini kapıp aceleyle ilerlerken. Neyse ki, Roo eve ulaştığında, Karli'nin Helen Jacoby ile muhabbete daldığını gördü. Randolph Jacoby'nin ölümünden sonra iki kadın birbirleriyle seviyeli bir arkadaşlık kurmuştu. Bu Roo'ya biraz garip geliyordu, çünkü Randolph'un ağabeyi Karli'nin babasının ölümünden sorumluydu. Ama aslında birbirleriyle arkadaşlık yapmaktan keyif alıyorlar gibi görünüyorlardı ve dört çocuk beraber iyi oynuyordu. Ve Roo, iki ailenin bir araya geldiği akşamlardan keyif aldığını fark etmişti.</p>
	<p class="block_2"> </p>
	<p class="block_1">"Geldin demek," dedi Karli. "Yemek birkaç dakika içinde hazır." Çocuklar etrafını sararken salonu, "Baba!" ve "Rupert Amca!" çığlıkları doldurdu. Roo gülerek ayak karmaşasının ve üstündeki ellerin arasından geçip merdivenlere yöneldi.</p>
	<p class="block_2"> </p>
	<p class="block_1">Üst kata çıkarken Abigail peşinden gelince Roo, "Birazdan aşağıya ineceğim tatlım," dedi. "Hayır!" dedi kız buyurucu bir tonla. "Defol git!" Görkemli bir dönüşle, salonun sonuna yürüdü ve kollarını çaprazlayarak durdu. Roo merdivenlerden, oturma odasındaki iki kadına baktı ve Karli şaşkın gözükürken, Helen'in güldüğünü gördü. Helen, "Hepsi bunu yapar," dedi.</p>
	<p class="block_2"> </p>
	<p class="block_1">Roo başını sallayıp hızla yukarı çıktı ve elini yüzünü yıkayıp üstünü değiştirdi. Roo ve Karli Helen ile birlikte masanın öteki ucunda otururken, çocukların uzun masanın sonunda oturduğu yemek odasına indi. Roo Helen'in, saçlarını, alnına düşen bir kâkül ve garip görünüşlü bir taraktan dökülen bukleler şeklinde yeni bir tarzda yaptığını fark etti. Roo tarağın neden yapıldığını sormanın çok kaba olup olmayacağını düşündü, ardından Prens'in Şehri'ndeki son modanın ne olduğundan haberi olmadığını fark etti.</p>
	<p class="block_2"> </p>
	<p class="block_1">Sylvia'nın bileceğini düşündü ve ardından artık Sylvia'yı nadiren giyinik gördüğünü fark etti. Ayrıca her nedense karısı ve Helen yanında otururken onu düşünmek yanlış gibi geliyordu.</p>
	<p class="block_2"> </p>
	<p class="block_1">"Roo," dedi Helen, "kızarıyorsun!"</p>
	<p class="block_2"> </p>
	<p class="block_1">Roo numaradan öksürdü, ardından, "Boğazıma bir şey takıldı," dedi. Şiddetlice öksürdükten sonra, peçetesiyle olmayan gözyaşlarını sildi.</p>
	<p class="block_2"> </p>
	<p class="block_1">Helen bir kez daha güldü ve Roo kadının ne kadar hoş olduğunu fark etti. Roo kadını her zaman iyi görünüşlü biri olarak düşünmüştü; Sylvia'nınki gibi bir güzelliğe sahip olmayan, ama şık kıyafetler içinde ve saçları bu şekilde oldukça çekiciydi.</p>
	<p class="block_2"> </p>
	<p class="block_1">Karli, "Helen bana, onun şirketini gayet iyi idare ettiğini söyledi," dedi.</p>
	<p class="block_2"> </p>
	<p class="block_1">Roo omuzlarını silkti. "Daha çok kendi kendini idare ediyor. Tim Jacoby," adamın işini bilen bir domuz olduğunu söylemek üzereydi, ama yengesi orada oturduğu için, "çok organizeydi," dedi.</p>
	<p class="block_2"> </p>
	<p class="block_1">"Evet, öyleydi," dedi Helen.</p>
	<p class="block_2"> </p>
	<p class="block_1">Sohbet çocuklar ve onların büyümeleri için gerekli olan küçük eşyalar üzerinde bir konuya döndü. Çocuklar çocuk gibi, kızlar da kız gibi davranmaya başlıyordu ve çocukların gizemi Roo için hâlâ bilinmeyen bir bölge gibi geliyordu.</p>
	<p class="block_2"> </p>
	<p class="block_1">Çocuklarına baktı ve onlar hakkında hemen hemen hiçbir şey bilmediğini fark etti. Onlarla çok az ilgileniyordu ve aniden bununla ilgili kendini çok garip hissetti. Belki büyüdüklerinde, ona söyleyecek ilginç bir şeyleri olurdu.</p>
	<p class="block_2"> </p>
	<p class="block_1">Bakışları tekrar Helen Jacoby'nin üzerinde dolaştı ve bir süre sonra kadın onun tarafına baktı.</p>
	<p class="block_2"> </p>
	<p class="block_1">Kadına bakmakta olduğunu fark eden Roo, "Konyak ister misin?" diye sordu.</p>
	<p class="block_2"> </p>
	<p class="block_1">Karli şaşırmıştı. İş arkadaşları hariç, Roo evlerinde hiç kimseye konyak ikram etmemişti.</p>
	<p class="block_2"> </p>
	<p class="block_1">"Hayır, teşekkür ederim," dedi kadın. "Eve gidene kadar çocukların yatma vakti gelmiş olacak." Jacobyler Roo'nun arabalarından biriyle ayrılınca Karli çocukları yatırdı. Roo, tadını güçlükle aldığı bir konyak içerek bir süre çalışma odasında tek başına oturdu. Aklı endişelere dalıp gitmişti; savaşın ve ailesini Doğu'ya götürme, ya da en azından kaçmaya hazır olacakları şekilde şehir dışına çıkarma zamanının geldiğini biliyordu.</p>
	<p class="block_2"> </p>
	<p class="block_1">Erik, Jadow Shati ve ona güvenen diğer insanlarla yaptığı konuşmalar, istilacıların çoktan Krallık sınırları içine girdiğini ortaya koymuştu. Çoğu etkisiz hale getirilmişti, ama savaş patlak verdiği zaman, Doğu'ya yolculuk etmenin ne kadar tehlikeli olacağını biliyordu. Karli alt kata inip, "Yatmaya geliyor musun?" diye sordu. "Evet," dedi Roo, "birkaç dakika içinde." Karısı yukarı çıkmak için dönerken, "Helen ve çocuklarından hoşlanmış gibisin," dedi.</p>
	<p class="block_2"> </p>
	<p class="block_1">Karli, "Evet, öyle," dedi. "Onun ailesi ve benimkiler aynı köyden gelmiş, bu yüzden çok ortak noktamız var. Çocukları da çok tatlı..."</p>
	<p class="block_2"> </p>
	<p class="block_1">Roo'nun aklına bir fikir geldi. "Yaz Ortası Festivali bitince, Jacobylerle birkaç haftalığına şehir dışına gitmeye ne dersin? Çocuklar nehirde yüzüp ata binebilir." "Roo, ata binmek için çok küçükler."</p>
	<p class="block_2"> </p>
	<p class="block_1">"O zaman, biz de onlara midilli alırız." Ayağa kalktı. "Hava çok sıcak olacak ve buradan uzaklaşmak çok iyi olur."</p>
	<p class="block_2"> </p>
	<p class="block_1">Karli ihtiyatlı bir tonda, "Beni yolunun üstünden uzaklaştırmaya çalışmıyorsun, değil mi Rupert?" dedi.</p>
	<p class="block_2"> </p>
	<p class="block_1">Karısının, Sylvia'ya ile olan ilişkisinden şüphelenileceği korkusuyla, Roo onu kollarının arasına aldı. "Hayır. Sadece ailemle sessizce vakit geçirmek istiyorum, hepsi bu."</p>
	<p class="block_2"> </p>
	<p class="block_1">"Evde iki yerine dört çocuk olması, benim sessizlik anlayışıma pek uymuyor," dedi Karli. "Ne demek istediğimi biliyorsun," dedi Roo, karısının kalçasına şaplak atarak. Karısını öptü ve Karli, "Yatmaya gidelim," dedi.</p>
	<p class="block_2"> </p>
	<p class="block_1">Endişeleri yüzünden bir miktar kafası dağılmış olmasına rağmen, Roo hâlâ Karli'yi memnun edebiliyordu ve seviştikten sonra kadın kollarında uyuyordu. Karısıyla sevişirken sık sık başka birisini düşündüğü için, kendini garip bir utanç içerisinde buldu, ama bu kez Sylvia Esterbrook'u değil, Helen Jacoby'yi düşünmüştü.</p>
	<p class="block_2"> </p>
	<p class="block_1">Bakirliğini kaybettiği, Ravensburg'deki garson kız Gwen'i düşünerek sessizce, "Gwen haklı; hepimiz domuzuz," dedi.</p>
	<p class="block_2"> </p>
	<p class="block_1">Yorgunluk bu sağduyu anının uzamasına izin vermedi ve Roo derin bir uykuya daldı.</p>
	<p class="block_2"> </p>
	<p class="block_1">Erik emri okuyup, "Krondor'a çağırılıyoruz," dedi.</p>
	<p class="block_2"> </p>
	<p class="block_1">Onbaşılar Harper ve Reed selam verip emri tepelere yayılmış askerlere aktarmak için hızla ayrıldı.</p>
	<p class="block_2"> </p>
	<p class="block_1">Erik alnını silip düşündü. Tepelerdeki adamların en son eğitilecekler, Prens Patrick ve danışmanlarının izin verdiği yerler dışında istilacıların cephelerini genişletme becerilerini sınırlamak gibi kritik bir görev için en son düşünülecek adamlar olduklarını biliyordu. Bu adamların çoğu şehir savunmasına kaydırılacaktı ve eğer Erik olayları doğru olarak yargılayabiliyorsa, tepeleri savunmakla görevlendirilmiş bu garnizon birlikleri çok geçmeden, Zümrüt Kraliçe'nin ajanlarının rapor edecek çok az şeyi olsun diye, küçük gruplar, sözde devriyeler halinde ilerleyecekti.</p>
	<p class="block_2"> </p>
	<p class="block_1">Erik Şövalye-Mareşal William'ın planına hayran olmuştu, çünkü sanki Batıya yayılmış bütün birlikler, şehrin savunulması için çağrılıyormuş gibi gözüküyordu.</p>
	<p class="block_2"> </p>
	<p class="block_1">Erik gözlerini kısarak güneşe baktı. Yaz Ortası'na iki haftadan az kalmıştı ve Zümrüt Kraliçe'nin filosunun Karanlık Boğazı'na yakın olması gerektiğini biliyordu. Yılın bu zamanı için hava normalden daha sıcaktı ve bunun büyük olasılıkla berbat bir yaz olacağı anlamına geldiğini biliyordu.</p>
	<p class="block_2"> </p>
	<p class="block_1">Adamlar toplanırken, hava mükemmel olsa bile, bunun berbat bir yaz olacağını düşündü. Yine de, istilacılar bu dağlara gelene kadar, sonbahar sonu olacaktı ve kar yağana kadar onları burada tutabilirlerse, Krallık ayakta kalacaktı.</p>
	<p class="block_2"> </p>
	<p class="block_1">Harper döndü ve "Emirler iletildi Başçavuş," dedi. "Bir saat içinde yola çıkmaya hazır olacağız."</p>
	<p class="block_2"> </p>
	<p class="block_1">"Çok iyi," dedi Erik. "Son birkaç saat içinde Yüzbaşı Greylock'u gördün mü?" "Yaklaşık bir saat önce, şu tarafta." Onbaşı yolun aşağısını gösterdi.</p>
	<p class="block_2"> </p>
	<p class="block_1">"Adamlar hazır olduğunda beni beklemeyin, Krondor'a doğru yola çıkın." Tepelere göz gezdirdi. "Dört saatlik güneşimiz kaldı ve kamp yapmayı düşünmeden önce arkamızda on beş kilometre bırakmak istiyorum."</p>
	<p class="block_2"> </p>
	<p class="block_1">"Emredersiniz Başçavuş."</p>
	<p class="block_2"> </p>
	<p class="block_1">Erik atına binip yolun aşağısına hareket etti ve Greylock'u, yolun kenarında bir haritaya bakarken buldu. "Owen," dedi Erik yanına varınca. "Erik," dedi Owen. "Yola çıkmaya hazır mısınız?" "Hazırlanıyoruz," dedi Erik, atından inerek. "Onbaşılar onları sıraya sokuyor. Birkaç dakika içinde yola çıkmış olmaları gerekiyor." Erik yolun kenarına oturup, "Sanırım buradaki işimiz bitti," dedi. "Eğitimle işimiz bitti," dedi Greylock. Erik'in yanına otururken atını yolun kenarındaki otları yemesi için bıraktı. "Buraya bir dahaki gelişimizde, gerçeğini yapmak için geleceğiz."</p>
	<p class="block_2"> </p>
	<p class="block_1">Erik, "Bu adamları daha iyi şekle sokmak için bin kez birkaç günüm daha olmasını istedim," dedi. "Harikalar yarattın," dedi Greylock. "Dürüst olmak gerekirse, adamlara senin yaptığından daha fazlasını verebilecek başka birisi düşünemiyorum Erik. Ne Calis, ne de Bobby de Loungville."</p>
	<p class="block_2"> </p>
	<p class="block_1">"Teşekkürler Owen." Erik iç geçirdi. "Bunun hâlâ yeterli olmayacağından endişeleniyorum."</p>
	<p class="block_2"> </p>
	<p class="block_1">"Bu seni birazcık benzersiz yapıyor genç dostum."</p>
	<p class="block_2"> </p>
	<p class="block_1">"Lord William ne yapacağımızı söyledi mi?"</p>
	<p class="block_2"> </p>
	<p class="block_1">"Evet," dedi Greylock. Başıyla yolun yukarısını işaret etti. "En azından bizim kısmımızı. Gerisini tahmin edebiliyorum."</p>
	<p class="block_2"> </p>
	<p class="block_1">"Krondor'u kaybedeceğiz, değil mi?"</p>
	<p class="block_2"> </p>
	<p class="block_1">"Muhtemelen," dedi Greylock. "Kraliçe'ye direnen şehirlere ne olduğunu gördün, ama dağlara geç gelmesi için onu Krondor'da yeterince uzun tutmalıyız."</p>
	<p class="block_2"> </p>
	<p class="block_1">Erik, çok yukarılarda hafif bulutlarla yol yol boyanmış açık mavi gökyüzüne baktı. "Eğer hava böyle giderse, uzun bir yaz olabilir."</p>
	<p class="block_2"> </p>
	<p class="block_1">Greylock iç geçirdi. "Biliyorum. Prens Patrick'in bunu anlamak için hava görüşü olan birkaç büyücüsü var ve hepsi de muhtemelen uzun bir yaz olacağını söylüyor."</p>
	<p class="block_2"> </p>
	<p class="block_1">Erik, "Büyücüleri düşünüp duruyorum," dedi. "Kraliçe onları kullanıyor. Biz neden kullanmıyoruz?"</p>
	<p class="block_2"> </p>
	<p class="block_1">Owen gülümsedi. "Sanırım onlar için birkaç tane büyülü tuzağımız olacak. Ama Nakor'un savaşta neden büyücü kullanılmayacağına dair yaptığı açıklamayı hatırlıyor musun? Oldukça sık tekrar ediyordu." Erik güldü. "Evet, hatırlıyorum. 'Savaşta ilk büyücü büyü yapar, ardından ikinci büyücü karşı büyü yapar, ardından üçüncü büyücü ilk büyücüye yardım etmeye çalışır, ardından dördüncü büyücü ikinciye yardım etmeye çalışır, derken ordu gelir ve onlar etrafta büyü yaparken hepsini doğrar,'" diye taklidini yaptı.</p>
	<p class="block_2"> </p>
	<p class="block_1">Greylock güldü. "Nakor'u çok iyi taklit ettin." Erik omuzlarını silkti. "Ama asıl mesele şu ki, Kraliçe'nin büyücülerine karşılık vermek için bir şeyler yapmazsak, onlara korkunç bir avantaj vermiş olacağız."</p>
	<p class="block_2"> </p>
	<p class="block_1">Greylock kalktı. "Ah, kemiklerim kırlarda at sürmek için çok yaşlı." Atını çekerek çimenlerden uzaklaştırırken, yaşlı taklidi yaptı. Erik güldü. Greylock dizginleri atın başından geçirdi, ardından ayağını üzengiye koyup ata bindi. Eyere oturur oturmaz, "Erik, seninle her konuştuğumda, bana Başçavuş yerine Şövalye-General gibi geliyorsun," dedi. "O yüzden Prens'in etrafındayken bu tür sorular sorma, yoksa seni terfi ettirebilir."</p>
	<p class="block_2"> </p>
	<p class="block_1">Erik güldü. "Diğer bir deyişle, çenemi kapalı tutayım." "Dediğim gibi," diye devam etti Greylock. "Prens'in birtakım sürprizleri olduğuna eminim."</p>
	<p class="block_2"> </p>
	<p class="block_1">Erik atına bindi. "Adamları şehre götürdüğümde görüşürüz." "Güzel," dedi Greylock. "Ha, bir şey daha var." "Nedir?"</p>
	<p class="block_2"> </p>
	<p class="block_1">"Yerel komutanlar, bir son dakika meclisine çağırılacak. Sözde sebep, komutanların Prens ile birlikte Banapis'i kutlamak için gelecekleri olacak, ama biz sebebini biliyoruz. O yüzden bu, de Beswick'in Krondor'da olacağı anlamına geliyor." "Gözlerimi açık tutarım."</p>
	<p class="block_2"> </p>
	<p class="block_1">"Güzel. Krondor'daki festival, alışık olduğun şeye hiç benzemiyor." Erik başını salladı. Prens'in hizmetine girdiğinden beri, her Banapis şehrin dışına çıkmayı başarmıştı. Yaz Ortası Festivali'nin şehir kutlamalarını hiç görmemişti. "Dikkatimin çok fazla dağılmamasına çalışırım."</p>
	<p class="block_2"> </p>
	<p class="block_1">Erik atını, adamlarının sıraya girmiş olması gereken yere doğru sürdü. Bu ikinci birliği dağlara götürdüğünden beri de Beswick ile karşılaşmamıştı. Ama onun Mathilda von Darkmoor'un adamlarından biri olabileceği şüphesi, Erik'in kulak ardı ettiği bir şey değildi. Ayrıca, eğer öyle olmasa bile, Erik'in gözünü bu adamın üstünde tutması için dört sebebi vardı.</p>
	<p class="block_2"> </p>
	<p class="block_1">Erik, odadaki soylu ve subay olmayan tek kişi olduğu için, odanın arkasında dimdik duruyordu.</p>
	<p class="block_2"> </p>
	<p class="block_1">İyi tanıdığı adamlar Yüzbaşı Calis ve Greylock, tanıdığı diğer adamlar Şövalye-Mareşal William, Krondor Dükü ve Prens ile birlikte odanın karşı tarafındaydı.</p>
	<p class="block_2"> </p>
	<p class="block_1">Nadiren de olsa içlerinden birkaçıyla konuşmuş olmasına rağmen, Prens'in saray mensuplarından, saray subaylarından ve yerel soylulardan bazılarını cismen tanıyordu. Yaklaşık bir saat içinde gidebileceğinin söyleneceğini ve onu beklediğinden emin olduğu yeni emirler almak zorunda kalmadan önce, kendine biraz zaman ayırabileceğini biliyordu.</p>
	<p class="block_2"> </p>
	<p class="block_1">Patrick kalktı. "Lordlarım ve beyler. Hepinizin katıldığını görmekten mutluyum. Seçilmiş gruplara tam bir brifing verilecek. Düşman bir ordunun bu tarafa geldiği bir sır değil ve son birkaç ayı bu yaklaşan istila için hazırlanarak geçirdik.</p>
	<p class="block_2"> </p>
	<p class="block_1">"Bazıları diğerlerinden daha fazla şey biliyor ve Krallık'ın güvenliği için kendi aranızda konuşup bilgi paylaşmamanızı emrediyorum. Yanınızda oturan kişinin ne fazla ne az, sizin kadar bildiğini ve size zaten bildiğinizden daha fazla bilgi veremeyeceğini farz edin, bu yüzden soru sormayın." Soylulardan bazıları emre şaşırmış gibi gözüküyordu, ama kimse yorum yapmadı. Birkaçı, diğerlerinin tepkisini ölçmek için odadakilere göz gezdirdi.</p>
	<p class="block_2"> </p>
	<p class="block_1">"Şimdi, genel duruma gelelim. Çatışmalar başlamadan önce hepinizin bilmesi gereken şey şu." Prens iki toprak beyine, duvarda asılı duran büyük bir kumaşı indirmelerini işaret etti. Kumaşın arkasından Uzak Sahil'den Malac Geçidi'ne kadar Batı Toprakları'nın çok büyük bir haritası çıktı. Prens ince, uzun bir sopa alıp haritanın sol ucuna ilerledi. "Burada," dedi Patrick, Karanlık Boğazı'nı göstererek, "önümüzdeki hafta içinde düşman filosunu bekliyoruz."</p>
	<p class="block_2"> </p>
	<p class="block_1">Birkaç soylu kendi arasında fısıldaştı, ama oda çabucak sessizliğe büründü. "O zamanla buraya vardıkları zaman arasında," Karanın Sonu'nun kuzeyini gösterdi, "tam olarak bir seferberliğe girmemiz gerekiyor. Bu yüzden, Banapis'ten önceki hafta boyunca vaktinizi toplantılara katılarak, emirler alarak ve hazırlıklar yaparak geçireceksiniz. Hepimiz, sanki ters giden hiçbir şey yokmuş gibi Yaz Ortası Festivali'ni kutlayacağız; etrafta zaten söylentiler dolaşıyorken halkı paniğe sürükleyemeyiz. Lord James?"</p>
	<p class="block_2"> </p>
	<p class="block_1">Krondor Dükü, "Şu anda şehirde, bu söylentilere eklenti yapan ajanlarım var," dedi. "Bu savaşın Krondor'a gelmekte olduğu olasılığını inkâr etmeye çalışmıyoruz, ama sorunun Yüce Kesh'ten kaynaklandığı izlenimini yaratıyoruz. Krondor iki yüz yıldır bir Kesh ordusu görmediği için, halk şu anda yakın bir tehlikeden çok, artan vergiler ve Shamata ve Landreth'e yolculuğun kısıtlanması olasılığıyla daha fazla endişeleniyor."</p>
	<p class="block_2"> </p>
	<p class="block_1">James'in suratı asıldı. "Bu çabucak değişecek. Özgür Şehirler'den ve Uzak Sahil'den gelmesi gereken gemiler istilacı filo yüzünden gelemeyince, batıdan bir şeylerin geldiğine dair haberler limandan çabucak dıştaki çiftliklere yayılacak. Bu gerçekleştiği zaman, Krondor'u mühürlemek zorunda kalacağız."</p>
	<p class="block_2"> </p>
	<p class="block_1">"Sıkıyönetim mi?" diye sordu yerel soylulardan biri.</p>
	<p class="block_2"> </p>
	<p class="block_1">"Evet," dedi Prens Patrick.</p>
	<p class="block_2"> </p>
	<p class="block_1">Dük James, "Düşmanımız çoğunuzun hayal edebileceğinden çok daha tehlikeli," dedi. "Bu haftaki bütün toplantılarımızı bitirdiğimiz zaman, bu tehlikeye dair daha iyi bir fikriniz olacak, ama o zamana kadar sadece şunu bilin: Krondor önümüzdeki gibi bir durumla asla karşı karşıya kalmamıştı.</p>
	<p class="block_2"> </p>
	<p class="block_1">"Sokağa çıkma yasağı uygulayacağız ve eğer mümkün olursa, etrafı sarılmadan önce şehrin düzenli olarak boşaltılmasını sağlayacağız. Ama düşman karaya çıkar çıkmaz, kapıları mühürleyeceğiz ve Krondor tutunmak zorunda kalacak."</p>
	<p class="block_2"> </p>
	<p class="block_1">"Tutunmak mı?" dedi başka bir soylu. "Peki Doğu'dan yardıma ne oldu?"</p>
	<p class="block_2"> </p>
	<p class="block_1">Patrick elini kaldırdı. "Sessizlik. Daha önce de söylediğim gibi, size sadece bilmeniz gerekenleri söyleyeceğiz. İtaat edeceksiniz." Ses tonu bu konunun tartışmaya açık olmadığını gösteriyordu.</p>
	<p class="block_2"> </p>
	<p class="block_1">Soylulardan herhangi biri hiçe sayıldığını hissettiyse bile, bunu belli etmedi.</p>
	<p class="block_2"> </p>
	<p class="block_1">Prens, "Bu yüzden komuta zinciri konusunda açık olacağız," dedi. "İlkin, Şövalye-Mareşal William artık Batı Orduları kumandanıdır." Bir belge kaldırdı. "Kral'ın emriyle." Birkaç soylu ilgili gözüktü, ama hiç kimse şaşırmış değildi. Geleneğe göre, Krondor Şövalye-Mareşali'nin bir Dükünkine eşdeğer bir rütbesi vardı ve geçmişte bu iki görevi bazen Krondor Dükü üstlenmişti.</p>
	<p class="block_2"> </p>
	<p class="block_1">Ardından Patrick Calis'i gösterdi. "Yüzbaşı Calis Krallık'ın Şövalye-Generali gibi hareket edecek."</p>
	<p class="block_2"> </p>
	<p class="block_1">Patrick başka bir belge kaldırdı. Bir an için, Prens'in söylediklerinin önemi anlaşılmadı; ardından Erik'in şaşkınlığını dile getirir şekilde birkaç tane soylunun çenesi şaşkınlıkla açıldı. Batı'nın Şövalye-Generali rütbesi onu, Prenslik birliklerinin komutasında ikinci sıraya yerleştiriyordu. Ama Krallık'ın Şövalye-Generali olmak onu Şövalye-Mareşal William'ın arkasına ve Krallık'taki bütün Düklerden daha üst bir konuma getiriyordu.</p>
	<p class="block_2"> </p>
	<p class="block_1">Calis, "Ne olursa olsun 'Yüzbaşı' olarak hitap edilmeyi tercih ederim," dedi. Erik'i göstererek, "Yardımcım, Başçavuş Erik von Darkmoor'dur," dedi. "Düşük rütbesine rağmen, size emirlerle geldiği zaman benim adıma konuşuyormuş gibi farz edin."</p>
	<p class="block_2"> </p>
	<p class="block_1">Bu, odada huzursuz mırıldanmaları da beraberinde getirdi. Patrick bunu bitirmek için zaman kaybetmedi: sesin soyluları susturmasını sağlamak için elindeki sopayla masaya vurdu. "Bu özel birlik, Batı Orduları'nın geleneksel düzeninden bağımsız olarak hareket edecek, ama kendinizi bu özel birliğin bir subayının verdiği emirleri yerine getirmek gerekip gerekmediğine karar vermeniz gereken bir durum içinde bulursanız, şunu açıkça söyleyeyim: bu özel birlikteki herhangi bir rütbedeki herhangi bir subayın verdiği emirlere, sanki Kraliyet Ailesi'nden geliyormuş gibi itaat edeceksiniz. Yeterince açık mı?"</p>
	<p class="block_2"> </p>
	<p class="block_1">Bu yanlış anlamaya yer bırakmadı. "Evet Majesteleri," dedi soylulardan birkaçı.</p>
	<p class="block_2"> </p>
	<p class="block_1">"Bu emirlere, Lord Calis'in komutası altındaki Özel Birlik'in birimleri, Kraliyet Krondor Yolbulucuları ve diğer destek kuvvetleri dahildir. Görevlerinize dönmeden önce bu birliklerin tam bir listesini alacaksınız."</p>
	<p class="block_2"> </p>
	<p class="block_1">Erik odadakilere göz gezdirdi. Düklerden birkaçı, bu emirler yüzünden çok öfkelenmişti ve bunu saklamayı pek başaramıyordu. Patrick sopayı kıracak kadar sert bir şekilde masaya vurarak makamının eğitimini gösterdi. "Lordlarım!" dedi yüksek ama kontrollü bir sesle.</p>
	<p class="block_2"> </p>
	<p class="block_1">Ardından sesini alçalttı. "Bu iş bittiği zaman, bu özel birliklerin yaratılma sebebini ve Batı Orduları'nın geleneksel düzeninin dışında hareket etme zorunluluğunu anlayacaksınız. İçinizden hiçbirinize, tarihin Gedik Savaşları sırasında bize öğrettiklerini hatırlatmama gerek yok: birleştirilmiş komuta zorunludur. Yalnızca bir tane Şövalye-Mareşalim olduğu için, komutası altındaki birliklerin nasıl yerleştirileceğinin kararını vermeyi kendisine bırakıyorum." William, "Komutanız altındaki askerlerin çoğundan yararlanmak için, Krondor çevresindeki bölgenin savunmasını organize edeceğiz lordlarım," dedi.</p>
	<p class="block_2"> </p>
	<p class="block_1">"Yakın garnizonların komutalarında olanlar, Banapis'ten sonraki gün askerlerini geri alacak. Uzaktaki garnizonlardan çağırılmış olanlarınızın birlikleri, doğrudan benim komutam altında, Prens'in Garnizonu'na yardım edecek. Birkaçınızdan, tehlikeli görevler için gönüllü olması istenecek. Şimdi, sizi bu odanın dışındaki hiç kimseye, önümüzdeki haftayla ilgili sırra ait hiçbir şey konuşmamanız gerektiğine dair tekrar uyarıyorum. Düşmanımız kurnaz ve her yerde ajanları var; belki sizin komutanız altında bile. Bu odanın dışındaki kimseye güvenmeyin. Biz her birinizle özel olarak görüşene kadar, gidebilirsiniz."</p>
	<p class="block_2"> </p>
	<p class="block_1">Erik, birçoğu öfkesini hâlâ güçlükle kontrol eden Krondor Batı Toprakları lordlarının ayrılmasını izledi. Odada Patrick, James, William, Calis, Erik ve birkaç tane saray memurundan başka kimse kalmayınca Patrick, "Eh, beklediğimden daha iyi gitti," dedi.</p>
	<p class="block_2"> </p>
	<p class="block_1">Erik'in yüz ifadesi açık bir şaşkınlığı yansıtıyordu. Calis ona, "Açık bir itiraz gelmemesini kastediyor," dedi.</p>
	<p class="block_2"> </p>
	<p class="block_1">William güldü. "Son dakikaya kadar ikincil görevlere indirildiklerini söylemeyi erteledik, ama daha fazla erteleyemeyiz."</p>
	<p class="block_2"> </p>
	<p class="block_1">Erik, "Tam olarak anladığımı sanmıyorum." dedi.</p>
	<p class="block_2"> </p>
	<p class="block_1">Calis, "Olması gereken de bu," dedi. Prens'e, "Ayrılmak için izninizi isteyebilir miyim?" diye sordu.</p>
	<p class="block_2"> </p>
	<p class="block_1">"Evet, acele etsen iyi olur," dedi Patrick.</p>
	<p class="block_2"> </p>
	<p class="block_1">Erik William'a bakınca Şövalye-Mareşal, "Özel bir görev," dedi.</p>
	<p class="block_2"> </p>
	<p class="block_1">Erik, Başçavuşu olduğundan beri Calis'in özel görevlerine alışmıştı. Merakını bir kenara bırakıp, "Anlıyorum efendim," dedi.</p>
	<p class="block_2"> </p>
	<p class="block_1">"Sana verilecek bir sürü işim var Başçavuş," dedi William. "Ama şu kötü bir ruh halinde ayrılan soylularla işimi bitirmeden önce yapılması gerekmiyor. Bu akşam biraz izin yap ve rahatla. Yarın öğlen başlarsın. Banapis'e kadar, şafaktan günbatımına kadar çalışıyor olacaksın."</p>
	<p class="block_2"> </p>
	<p class="block_1">"Emredersiniz efendim," dedi Erik. "Başka bir emriniz var mı?"</p>
	<p class="block_2"> </p>
	<p class="block_1">"Şu anda yok, ama son eğittiğin gruptan dağlarda kimlerin hizmet edebileceğini düşünmeye başla. Yarın öğlene kadar en iyi elli adamın listesini masamda istiyorum." "Emredersiniz efendim."</p>
	<p class="block_2"> </p>
	<p class="block_1">William, "En iyi adamlarından üç yüzünün, Colwin ve Jadow Shati'nin komutası altında yarın şafakta yola çıkmasını çoktan emrettim," dedi. "Komutan altındakilerin çoğu bu hafta küçük gruplar halinde yola çıkacak. Yarın öğlene kadar seni gelişmelerden haberdar ederim. O zamana kadar, serbestsin." Erik selam verdi, Prens'e, Dük'e ve diğerlerine iyi günler diledi ve ayrıldı. Aceleyle dairesine gitti ve dağlardan henüz dönen adamlardan oluşan listeyi gözden geçirmek için oturdu.</p>
	<p class="block_2"> </p>
	<p class="block_1">Bir an için hayal kırıklığı hissetti. Adlar ona hiçbir şey ifade etmiyordu; onlara birazcık olsun yaşama şansı vermek için elli kişiyi nasıl seçecekti? Derken gözüne bir isim takıldı, Reardon adında bir adam. Onu, çoğu insanın kendini kaybedeceği güç bir durumda söylediği eğlenceli bir söz yüzünden hatırlıyordu, bir durumdayken. Etrafındaki adamlar gülmüştü, gerilim azalmıştı ve adamlar Erik'in onlara verdiği görevi başarmıştı.</p>
	<p class="block_2"> </p>
	<p class="block_1">Adamın yüzünü gözünün önüne getirdi ve ardından o gruptaki adamları, Reardon ve beş grup arkadaşı ve diğer grubu hatırlamaya başladı. Dakikalar içinde, Erik bir düzine isim hatırladı. Bir saatin sonunda, dağlarda gerekli olan sıradışı görevler için uygun olan elli adamdan oluşan bir liste yaptı. Bu işi aradan çıkarmanın rahatlığıyla, askerlerin banyosuna gitti ve izinli olan birkaç tane askerin yıkanmakta olduğunu gördü. Kışla dedikodularına kulak misafiri oldu ve banyosunu bitirene kadar, bütün garnizonun yaklaşan savaş yüzünden son derece yoğun olduğunu fark etti. Kıyafetlerini değiştirdi ve elinden geldiği kadar hızlı bir şekilde Kırık Kalkan Hanı'na gitti. Han oldukça kalabalıktı, ama bu Kitty'nin Erik'in kollarına uçmak için barın üstünden atlamasına engel olmadı. Erik güldü ve ince yapılı kız onu öperken, "Ağır ol kadın," dedi. "İnsanların ahlakın olmadığını düşünmesini mi istiyorsun?"</p>
	<p class="block_2"> </p>
	<p class="block_1">Kitty, "İnsanların ne düşündüğü kimin umurunda?" dedi.</p>
	<p class="block_2"> </p>
	<p class="block_1">Yakındaki müşterilerden birkaçı bu söylenene güldü. Dük James adına çalışan fahişelerden biri, "Ben kesinlikle umursamıyorum tatlım!" dedi.</p>
	<p class="block_2"> </p>
	<p class="block_1">Erik, "Nasılsın?" diye sordu.</p>
	<p class="block_2"> </p>
	<p class="block_1">Kız Erik'in yanağından makas alıp, "Yalnız," dedi. "Saraya dönmeden önce ne kadar zamanın var?"</p>
	<p class="block_2"> </p>
	<p class="block_1">Erik gülümsedi. "Yarın öğlene kadar orada olmam gerekmiyor."</p>
	<p class="block_2"> </p>
	<p class="block_1">Kitty mutluluktan neredeyse çığlık atıyordu. "Bugün hanı ben açtım, bu yüzden iki saat sonra işim bitecek. Bir şeyler ye ve adi kışla arkadaşlarınla çok fazla içki içme, çünkü senin için planlarım var."</p>
	<p class="block_2"> </p>
	<p class="block_1">Erik kızardı ve duyacak kadar yakın olacak birkaç kişi Kitty'nin söylediklerine güldü.</p>
	<p class="block_2"> </p>
	<p class="block_1">Erik, Çavuş Alfred ve Erik'in birliğinden diğer adamların oturduğu hanın köşesine geçti. Erik bir sandalye çekti ve garson kızlardan biri onun için bir sürahi bira ve maşrapa getirdi. Diğer maşrapaları topladı ve adamları yalnız bıraktı.</p>
	<p class="block_2"> </p>
	<p class="block_1">"Neden bu kadar ayıksınız?" diye sordu Erik.</p>
	<p class="block_2"> </p>
	<p class="block_1">"Emirler," dedi Alfred.</p>
	<p class="block_2"> </p>
	<p class="block_1">Miguel adında Rodezli bir onbaşı, "Yarın günbatımında yola çıkıyoruz," dedi. Erik birasından büyük bir yudum aldı. "Evet." Alfred, "Başlıyor," dedi.</p>
	<p class="block_2"> </p>
	<p class="block_1">Diğer askerler başlarıyla onayladı.</p>
	<p class="block_2"> </p>
	<p class="block_1">Masada, iki kere Novindus'ta bulunmuş tek adam olan Erik, "Hayır, çok uzun zaman önce başlamıştı," dedi. Bir an düşüncelere daldıktan sonra arkadaşlarına, "Ama artık burada," dedi.</p>
	<p class="block_2"> </p>
	<p class="block_10"><img alt="C:\Users\UguR\AppData\Local\Microsoft\Windows\INetCache\Content.Word\Line.png" src="images/image.png" class="calibre2"/></p>
	<p class="block_2"> </p>
	<p class="block_1">Kitty Erik'in omzuna sokulmuş yatıyordu, "Yarın ayrılacak olmandan nefret ediyorum." "Biliyorum," dedi Erik.</p>
	<p class="block_2"> </p>
	<p class="block_1">"Sorun ne?"</p>
	<p class="block_2"> </p>
	<p class="block_1">"Sana bir sorun olduğunu düşündüren nedir?"</p>
	<p class="block_2"> </p>
	<p class="block_1">Kızın odasının nispi dinginliğinde yatıyorlardı. Eğer isteseydi Erik bir oda tutabilirdi, ama çocukluğunu buna benzer bir odada geçirmiş olduğu için, samanın ve hayvanların, derinin ve demirin bildik kokusunu rahatlatıcı buluyordu.</p>
	<p class="block_2"> </p>
	<p class="block_1">Kitty, "Seni tanıyorum Erik," dedi. "Endişelisin."</p>
	<p class="block_2"> </p>
	<p class="block_1">Erik söyleyeceklerini düşündü. Sonunda, "Şehirden çıkmanın bir yolunu biliyor musun?" diye sordu.</p>
	<p class="block_2"> </p>
	<p class="block_1">"Kapının nerede olduğunu mu soruyorsun?" dedi kız şaka yollu. "Hayır, şehir mühürlenseydi, dışarı çıkmanın bir yolunu bulabilir miydin diye soruyorum."</p>
	<p class="block_2"> </p>
	<p class="block_1">Kitty sevgilisine bakmak için doğrulup dirseğine yaslandı. "Neden?"</p>
	<p class="block_2"> </p>
	<p class="block_1">"Sadece yanıt ver: bulabilir miydin?" "Şakacılarla karşılaşmadan, muhtemelen hayır." Erik birazdan söyleyeceklerinin vatana ihanet sınırında ya da en azından emirlerdeki boşluğun kullanılması olacağını bildiği için sözcüklerini düşündü. "Senden bir iyilik isteyeceğim." "Ne olursa." "Önümüzdeki hafta festival bittiğinde, günbatımından hemen önce..." "Evet?" dedi kız.</p>
	<p class="block_2"> </p>
	<p class="block_1">"Şehirden çıkmanın yolunu bul; yakındaki köylere giden birtakım çiftçilerle birlikte buradan ayrıl."</p>
	<p class="block_2"> </p>
	<p class="block_1">"Ne?" dedi kız, şaşkın yüz ifadesiyle.</p>
	<p class="block_2"> </p>
	<p class="block_1">"Tam olarak sebebini söyleyemem, ama Banapis'ten sonra Krondor'da olmanı istemiyorum."</p>
	<p class="block_2"> </p>
	<p class="block_1">"Bana söylememekte kararlısın. Neler oluyor?"</p>
	<p class="block_2"> </p>
	<p class="block_1">"Dük James'in şehrin her kapısında adamları var ve düşman casuslarını aramalarının yanı sıra, benim tahminim seni ya da hizmet etmeyi zorladığı herhangi birisinin kaçmamasını sağlamak için de emir aldıkları yönünde. Yakalanmadan şehirden çıkmanın en iyi yolu Banapis."</p>
	<p class="block_1"> </p>
	<p class="block_1">"Neden Krondor'dan gitmem gerekiyor?" dedi Kitty. "Çünkü eğer kalırsan, hayatla kalıp kalmayacağını bilmiyorum. Daha fazlasını söyleyemem,"</p>
	<p class="block_2"> </p>
	<p class="block_1">"Beni korkutuyorsun," dedi kız. Erik Kitty'nin asla hiçbir şeyden korktuğunu itiraf ettiğini görmemişti, bu yüzden söylediği büyük önem taşıyordu.</p>
	<p class="block_2"> </p>
	<p class="block_1">"İyi. Dük James'in haberi olmadan daha fazla konuşamayacağım şeylerden korkmalısın. Şehirden çık ve Roo'nun konutuna gidip orada saklan. Seni Batı'dan uzaklaştırması için gerekli düzenlemeleri yapacağım. Ve hiç kimseye de hiçbir şey söyleme." "Ben Doğu'da saklanırken sen nereye gideceksin?"</p>
	<p class="block_2"> </p>
	<p class="block_1">"Savaşacağım."</p>
	<p class="block_2"> </p>
	<p class="block_1">Erik kızın iyice kollarına gömüldüğünü ve göğsüne sıcak gözyaşlarının döküldüğünü hissetti.</p>
	<p class="block_2"> </p>
	<p class="block_1">"Bir daha birbirimizi göremeyeceğiz, değil mi?"</p>
	<p class="block_2"> </p>
	<p class="block_1">Kıza iyice sarılarak saçlarını okşadı ve yanağından öptü. "Bilmiyorum, ama bu denemediğimiz için olmayacak aşkım."</p>
	<p class="block_2"> </p>
	<p class="block_1">Kız Erik'i öptü. "Söylediklerini unutmak istiyorum." "Banapis'e kadar unutabilirsin," dedi Erik.</p>
	<p class="block_2"> </p>
	<p class="block_1">"Banapis'e kadar."</p>
	<p class="block_2"> </p>
	<p class="block_10"><img alt="Line" src="images/image.png" class="calibre2"/></p>
	<p class="block_2"> </p>
	<p class="block_4" id="calibre_pb_13"> </p>
</body></html>
