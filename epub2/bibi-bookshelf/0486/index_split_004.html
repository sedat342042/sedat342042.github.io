<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>03 - İblis Kralın Öfkesi - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_12">-2-</p>
	<p class="block_12">UYARI</p>
	<p class="block_2"> </p>
	<p class="block_1">Erik kızgındı.</p>
	<p class="block_2"> </p>
	<p class="block_1">Bütün bir günü, Tyr-Sog Baronu'ndan aldığı Hadati dağ adamlarını kullanabileceği görevleri düşünüp plan yaparak geçirmişti, ama ona tek söylenen dağ adamlarının Prens'in şatosundan ayrıldığı olmuştu ve hiç kimse nereye gittiklerinden ya da başlarında kimin olduğundan emin değilmiş gibi görünüyordu. Sonunda kendini, Yüzbaşı Calis ile bir toplantı yapan Krondor Şövalye-Mareşali'nin ofisinin dışında bulmuştu.</p>
	<p class="block_2"> </p>
	<p class="block_1">Sonunda bir görevli Erik'e girebileceğini işaret etti ve William ile Calis onu selamladı.</p>
	<p class="block_2"> </p>
	<p class="block_1">"Başçavuş," dedi William, boş bir sandalyeyi göstererek. "Senin için ne yapabilirim?"</p>
	<p class="block_2"> </p>
	<p class="block_1">"Hadatiler hakkında efendim," dedi Erik, oturmayarak.</p>
	<p class="block_2"> </p>
	<p class="block_1">"Ne olmuş onlara?" diye sordu Calis.</p>
	<p class="block_2"> </p>
	<p class="block_1">"Gitmişler."</p>
	<p class="block_2"> </p>
	<p class="block_1">"Biliyorum," dedi Calis hafif bir gülümseyişle.</p>
	<p class="block_2"> </p>
	<p class="block_1">"Demek istediğim, onlarla ilgili planlarım..."</p>
	<p class="block_2"> </p>
	<p class="block_1">Şövalye-Mareşal William elini kaldırdı. "Başçavuş, planlarınız her neyse, kesinlikle bizimkilere benzer. Ama sizin yeteneklerinize o alanda ihtiyacımız yok." Erik'in gözleri kısıldı. "Hangi alanda?"</p>
	<p class="block_2"> </p>
	<p class="block_1">"Dağ adamlarına dağlarda nasıl savaşılacağını öğretmek," dedi Calis.</p>
	<p class="block_2"> </p>
	<p class="block_1">Oturmasını işaret edince Erik oturdu.</p>
	<p class="block_2"> </p>
	<p class="block_1">William karşı duvarda duran bir haritayı gösterdi. "Büyük Yıldız Gölü'nün hemen kuzeyinden başlayarak Yabon'a uzanan bin beş yüz kilometrelik dağlarımız ve tepelerimiz var Çavuş. Krondor'dan destek almadan oralarda yaşayacak adamlara ihtiyacımız olacak." Erik, "Biliyorum efendim..." dedi.</p>
	<p class="block_2"> </p>
	<p class="block_1">William bir kez daha sözünü kesti. "O adamlar ihtiyaçlarımızı zaten karşılıyor." Erik bir an sessiz kaldıktan sonra, "Pekâlâ efendim," dedi. "Ama, merakımı gidermek için söyleyin, neredeler?" "Tannerus'un kuzeyinde bir kamp kurmak için ilerliyorlar. Yüzbaşı Subai ile buluşacaklar." "Yüzbaşı Subai mi?" dedi Erik. Bu adam, kökü Krallık'ın Batı'ya yaptığı ilk saldırılara kadar uzanan seçkin keşif birliği Krondor Kraliyet Yolbulucuları'nın başıydı. İz bozma ve keşif yapma görevlerini uzun süre önce bırakmışlardı; artık uzun erimli askeri keşifçi ve haber alma subayları olarak hizmet ediyorlardı. "Onları Yolbulucular'a mı verdiniz?"</p>
	<p class="block_2"> </p>
	<p class="block_1">"Bir anlamda," dedi Calis. Erik, yorgun görünen liderinin yüzünü inceledi. Sanki son günlerde pek uyumamış gibi gözlerinin altında siyah lekeler vardı ve yüzü her zamankinden biraz daha zayıftı. Bunlar, Calis'in birliğinde aylarca ayakta geçen her saniyeyi beraber geçirmemiş biri tarafından fark edilmeyebilirdi, ama Erik için çok fazla şey ifade ediyordu: Calis endişeliydi ve gece geç saatlere kadar çalışıyordu. Erik acı acı gülümsememek için kendini zor tuttu. Calis'in onu olmaması için uyardığı dadı gibi düşünmeye başlamıştı ve ayrıca, fazla çalışma konusunda lideri kadar kendisi de suçluydu.</p>
	<p class="block_2"> </p>
	<p class="block_1">Calis, "Ulaklara ve keşif süvarilerine ihtiyacımız var," dedi.</p>
	<p class="block_2"> </p>
	<p class="block_1">Bu Erik için yeni bir terimdi. "Keşif süvarileri mi?" diye sordu.</p>
	<p class="block_2"> </p>
	<p class="block_13">Tam bir deli işi," dedi Calis. "Atına birkaç azık ve bir matara su yüklersin; ardından düşmanın ileri karakollarının arasından cehennemden kaçıyormuşsun gibi at sürersin, hatlarının arkasına sarkarsın, hayatta kalırsın, ajanlar ve casuslarla buluşursun, bazen birilerine suikast yapar ya da bir kaleyi yakıp kül edersin ve düşmana elinden geldiği kadar zarar verirsin."</p>
	<p class="block_2"> </p>
	<p class="block_1">"En önemli kısmını unuttun," dedi William. "Hayatta kalmak. Öğrendiklerini geri getirmek, diğer hepsinden önemli…"</p>
	<p class="block_2"> </p>
	<p class="block_1">"Bilgi," dedi Calis. "Onsuz, körüz demektir."</p>
	<p class="block_2"> </p>
	<p class="block_1">Erik ani bir berraklıkla, Novindus'a yaptığı iki yolculukta yaşadıkları zorlukların ve iyi adamların kaybının, hayati bilgiyle geri dönmek için olduğunu anladı. Bir şey anladığını düşünüyor, ama daha sonra konu hakkında zihninde daha derin bir değerlendirme belirdiğinde, olayı sadece yüzeysel olarak anlamış olduğunu fark ediyordu Taktik ve strateji bunun gibiydi. William ona yeteneği olduğunu söyleyip duruyordu, ama Erik kendini, sanki gün gibi ortada olanı kaçırıyormuş gibi sık sık aptal gibi hissediyordu.</p>
	<p class="block_2"> </p>
	<p class="block_1">Erik hafifçe kızararak, "Anlıyorum," dedi. Anladığına eminim," dedi Calis içten bir tonla. William, "Büyük olasılıkla gözcü ya da ulak olarak kullanılacak olmalarına karşın, Hadatileri böyle bir işte kullanacağımız için mutluyuz; keşifçi olarak hizmet etmek için birkaçı yeterince becerikli olabilir" dedi.</p>
	<p class="block_2"> </p>
	<p class="block_1">"Onları eğitebilirim," dedi Erik, aniden ilgilenerek. "Olabilir. Ama alimizde Doğu'dan gelen Inonialı dağ kolcuları var. Deneyimli binicilerdir."</p>
	<p class="block_2"> </p>
	<p class="block_1">Erik Darkmoor'da ara sıra Inonialı görmüştü. Kesh ile olan güney sınırının yakınındaki Krallık Denizi'nin sahil şeridindeki Inonia ülkesinden olan esmer, güçlü ufak tefek adamlardı ve dağlarını savunma becerilerinde Hadatiler ve cüceler kadar ateşli olarak biliniyorlardı. Erik onları, Darkmoor'un en iyi şaraplarıyla takas ettikleri mükemmel şaraplar yüzünden biliyordu; şarapları, Darkmoor'da bulunan değişik üzümlerden, genellikle baharat kullanarak ya da çam sakızı veya balla işleyerek, oldukça değerli bir fark yaratan bir şaraptı. Inonialılar, aynı zamanda bilinen en iyi zeytinyağını üretiyordu ve zenginliklerinin ana kaynağı buydu.</p>
	<p class="block_2"> </p>
	<p class="block_1">"Anladığım kadarıyla," dedi Erik, "Inonialı biniciler yeterli." "Dağlarda," dedi William, yorgunluğu üstünden atmak istermiş gibi ayağa kalkarak. "Yöntemleri, vur-kaç taktikleridir. Çok fazla adamla dolaşmazlar; verdikleri hasarların çoğunu bir düzine ya da daha az akıncıyla yaparlar." Ofisinin karşı tarafındaki bir kitaplığı gösterdi. "O kitaplıkta bölgelerinin Krallık tarafından fethedilmesini anlatan en az bin hikâye var. İstilacılar buraya geldiğinde bize yardımı dokunabilecek birkaç tane pis numaraları var." Gerindi. "Küçük, dayanıklı midilliler sürüyorlar ve onlara bizim daha hızlı atlımızı kabul ettirmek biraz uğraşı gerektirebilir; belki sen onları eğitmek istersin."</p>
	<p class="block_2"> </p>
	<p class="block_1">Calis sırıtınca, Erik sormadan doğulu dağ savaşçılarının eğitim almaya pek sıcak bakmadığını anladı. "Ama şimdilik," dedi Yüzbaşı, "başka bir grup askerle tepelere geri dönüyorsun." "Tekrar mı?" Erik iniltisini güçlükle bastırdı. "Tekrar," dedi Calis. "Greylock ve Jadow'un, acemi kamplarından çıkan altmış adamı var ve onları eğitmenin senin için bir bebeğe emzirmeyi öğretmek kadar kolay olacağına yemin ediyorlar. Sen, Alfred ve adamlarından altısı onları yarın sabah araziye çıkaracaksınız." William, "Onlara öğretebildiğin her şeyi öğret Başçavuş," dedi.</p>
	<p class="block_2"> </p>
	<p class="block_1">"Potansiyel onbaşılar için de gözünü açık tut," diye ekledi Calis "Çavuşlara da ihtiyacımız var."</p>
	<p class="block_2"> </p>
	<p class="block_1">"Peki efendim." Erik ayağa kalktı, selam verdi ve odadan çıkmak için döndü.</p>
	<p class="block_2"> </p>
	<p class="block_1">Calis, "Erik?" dedi.</p>
	<p class="block_2"> </p>
	<p class="block_1">"Evet?" dedi Erik kapıda durarak.</p>
	<p class="block_2"> </p>
	<p class="block_1">"Neden bu gece dışarı çıkıp biraz eğlenmiyorsun? Felaket görünüyorsun. Bunu bir emir olarak düşün." Erik omuzlarını silkti, kafasını iki yana salladı ve "Sen de mükemmel gözükmüyorsun," dedi. Calis gülümsedi. "Biliyorum. Uzun, sıcak bir banyo yapıp erkenden yatacağım."</p>
	<p class="block_2"> </p>
	<p class="block_1">William, "Gidip bir kız bul, iç ve rahatla," dedi. Erik Şövalye-Mareşalin ofisinden çıkıp kendi dairesine doğru ilerledi. Bütün gün eğitim alanında çalışmıştı ve herhangi bir yere gidecekse, banyo yapıp üstünü değiştirmek istiyordu.</p>
	<p class="block_2"> </p>
	<p class="block_1">Banyo yapıp temiz bir tunik giydikten sonra, aç olduğunu fark etti ve yemekhaneye gitmeyi düşündü. Seçeneklerini düşündü ve akşam yemeğini şehirde yemeye karar verdi. Erik Lord James'in adamları için, onlara içki içecek ve hiç kimse düşmanın potansiyel ajanlarına hiçbir şey söylemeyeceğinden emin olmak için kendisi tarafından özenle seçilmiş fahişeler bulacak bir yer sağlamak için işlettiği Kırık Kalkan Hanı'na yürümeye karar verdi.</p>
	<p class="block_2"> </p>
	<p class="block_1">Hava kararıyordu ve Erik hana ulaşana kadar şehir meşaleler ve fenerlerle ışıl ışıl olmuştu. James hanın yerini, subaylarının kontrolünden uzakta olabilmeyi isteyen askerler için olası bir takılma yeri gibi gözükmesi için saraydan yeterince uzakta seçmişti, ama dakikalar içinde saraya ulaşılmasına yetecek kadar da yakındı. Yalnızca Erik, subaylar ve birkaç kişi bu handaki herkesin Dük'ün ajanı ya da çalışanı olduğunu biliyordu.</p>
	<p class="block_2"> </p>
	<p class="block_1">Erik hana girince Kitty el salladı ve Erik kendisini kıza gülümserken buldu. Kıza Bobby de Loungville'in ölümünü söyleyen kişi kendisi olmuştu ve o zamandan beridir de kıza ara sıra uğruyordu. Kız, habere bir tepki göstermeyerek birkaç dakikalığına izin istemişti, ama döndüğü zaman, hafifçe kırmızı gözleri duygularını ele vermişti. Erik eski hırsızın, kendinden önce başçavuş olan adama âşık olduğundan şüpheleniyordu. Bobby zaman zaman zor, hatta zalim bir adam oluyordu, ama hana geldiğinden beri, genç kıza saygılı bir biçimde davranmıştı.</p>
	<p class="block_2"> </p>
	<p class="block_1">Erik James'e kızın barda çalışmaktan daha fazlasını yapıp yapmadığını sormuştu, ama Dük sadece, ajanlarından biri olduğu günden beri, kızın çalışmasından memnun olduğunu söylemişti. Erik kızın birincil görevinin, Kırık Kalkan'a girmeye çalışan herhangi bir Şakacı'ya karşı gözlerini açık tutmak olduğunu biliyordu. "Ne haber?" diye sordu Erik bara ulaştığında. "Pek bir şey yok," dedi Kitty, tezgâhın altından büyük bir maşrapa çekip bira fıçısının musluğundan doldurarak. "Bir yerlerden gelen yalnızca şu ikisi var." Çenesiyle köşedeki masalardan birinde oturan iki adamı gösterdi.</p>
	<p class="block_2"> </p>
	<p class="block_1">"Kim onlar?" diye sordu Erik, ardından birasından uzun bir yudum aldı. Sadece bu hanın müdavimi olma konusunda kim ne derse desin, diye düşündü, en azından Dük en iyi birayı ve yiyecekleri sunuyordu.</p>
	<p class="block_2"> </p>
	<p class="block_1">Kitty omuzlarını silkti. "Söylemediler. Ama bana Doğulular gibi geldi. Buralardan olmadıkları kesin." Bir bez alıp tezgâhtaki hayali damlaları silmeye başladı. "Biri çok sessiz, köşedeki esmer olan, ama diğeri ikisine yetecek kadar konuşuyor."</p>
	<p class="block_2"> </p>
	<p class="block_1">Erik omuzlarını silkti. Han buranın yerel halkı tarafından izinli olan garnizon askerlerinin takıldığı mekân olarak bilinmesine rağmen, zaman zaman birkaç tane yabancı gelirdi ve çalışanlar her zaman casuslara ve muhbirlere karşı dikkatli olsa da, bu yabancıların çoğunun bölgede yasal işi olurdu. Yasal işleri olmayan birkaç kişi, Dük'ün vereceği talimata göre, ya Dük James'in ajanları tarafından takip edilir, ya da sorgulama için bodrum kattaki bir odaya götürülürdü.</p>
	<p class="block_2"> </p>
	<p class="block_1">Erik etrafa göz gezdirince, askerlere hizmet eden kızlardan hiçbirini göremedi. Kitty'ye göz attı ve şimdilik onunla konuşmayı tercih edeceğini fark etti. "Kızlar gözden uzak mı duruyor?" "Meggan ile Heather bu gece çalışacak," dedi Kitty. "Yabancılar gelince ortadan kayboldular." Erik başını salladı. "Özel kızlar?"</p>
	<p class="block_2"> </p>
	<p class="block_1">"Bir tanesi buraya geliyor," dedi Kitty. Özel kızlar Dük'ün ajanlarıydı ve bir yabancı, handa çok uzun süre kaldı mı, yabancıyla arkadaşlık etmeye hazır bir tanesi hemen ortaya çıkar ve yararlı olabileceği herhangi bir bilgi edinmeye çalışırdı.</p>
	<p class="block_2"> </p>
	<p class="block_1">Bobby de Loungville'in pek çok maskesinden biri olduğuna şüphesi olmadığı "Casus Lideri" rolünü kimin üstlendiğini merak ettiğini farketti. Yüzbaşı Calis'in olmadığı açıktı ve Erik kendisinin olmadığını da biliyordu.</p>
	<p class="block_2"> </p>
	<p class="block_1">"Ne düşünüyorsun?" diye sordu Kitty.</p>
	<p class="block_2"> </p>
	<p class="block_1">"Yalnızca," iki yabancıya bakarak, demek üzere olduğu şeyi demedi. "Han sahibimizin personeli hakkında düşünüyordum."</p>
	<p class="block_2"> </p>
	<p class="block_1">Kitty soru sorar bir biçimde kaşlarını kaldırdı. "Ne demek istiyorsun?"</p>
	<p class="block_2"> </p>
	<p class="block_1">Erik omuzlarını silkti. "Zaten beni ilgilendirmez. İnsan çok meraklı olabiliyor."</p>
	<p class="block_2"> </p>
	<p class="block_1">Kitty dirseklerini tezgâha dayayarak öne eğilip, "Merak, ölüm işaretini üzerime koyan şeydir," dedi.</p>
	<p class="block_2"> </p>
	<p class="block_1">Erik kaşını kaldırdı. "Şakacılar mı?"</p>
	<p class="block_2"> </p>
	<p class="block_1">"Söylenti birkaç hafta önce kulağıma geldi. Eski bir arkadaş beni uyardı. Dürüst Adam dönmüş, ya da en azından birileri Dürüst Adam olduğunu iddia ediyor ve Sam Tannerson'ın ölümünün ötesinde bir çeşit dertlere yol açmakla suçlanıyorum."</p>
	<p class="block_2"> </p>
	<p class="block_1">Tannerson, Roo'ya haraç ödemeden Fakir Mahalle'de iş yapmaması için bir uyarı olarak Kitty'nin ablasını öldüren bir kabadayı ve hırsızdı. Pis bir iş olmuştu ve hem Roo'nun, hem de Kitty'nin, kendilerini Dük'ün korumasına ihtiyaç duyarken bulmalarıyla sonuçlanmıştı.</p>
	<p class="block_2"> </p>
	<p class="block_1">"Ne tür dertler?"</p>
	<p class="block_2"> </p>
	<p class="block_1">"Şakacılar'ın önceki lideri Bilge Adam'ın Krondor'dan kaçmak zorunda kalışıyla ilgili bir şeyler." İç geçirdi. "Her neyse, eğer karanlık bastıktan sonra bu handan çıkmaya cüret eder ya da herhangi bir zamanda Fakir Mahalle'ye girersem, öldüm demektir." Erik, "Bu ağır bir yük," dedi.</p>
	<p class="block_2"> </p>
	<p class="block_1">Kitty, sanki önemli değilmiş gibi omuzlarını silkti. "Hayat böyle bir şey…"</p>
	<p class="block_2"> </p>
	<p class="block_1">Erik birasından bir yudum aldı. Kızı inceledi. Kız yakalandığında, kısmen karşı çıkıp, kısmen boyun eğerek Bobby'nin ve onu yakalayan adamların önünde soyunmuştu. Güzel bir kızdı -kıvrak bir vücut, uzun bir boyun ve bütün erkeklerin dikkatini çekecek büyük mavi gözler- ama zordu. Sanki hayat onu en kızgın ateşte şekillendirmiş gibi, yüz ifadesinde belirgin bir sertlik vardı. Erik bunu adlandıramadığı bir şekilde çekici buluyordu. Beyaz Kanat'ta yattığı kızlar, ya da bu handa çalışan oynak ve hafifçe alay eden fahişeler gibi tahrik edici olmakla uzaktan yakından ilgisi yoktu. Tetikteydi, düşünceliydi ve Erik kızın çok zeki olduğuna karar vermişti.</p>
	<p class="block_2"> </p>
	<p class="block_1">"Neye bakıyorsun?" diye sordu kız.</p>
	<p class="block_2"> </p>
	<p class="block_1">Erik bakışlarını indirdi. Kıza baktığının farkında değildi. "Sana, galiba."</p>
	<p class="block_2"> </p>
	<p class="block_1">"Burada yaranı kaşıyacak pek çok kız var Erik. Ya da özel bir şeyler istiyorsan Beyaz Kanat var."</p>
	<p class="block_2"> </p>
	<p class="block_1">Erik kıpkırmızı oldu. Kitty aniden gülmeye başladı. "Yemin ederim çocuk gibisin." Erik, "Bunun için... havamda değilim," dedi. "Yalnızca bir iki içki içip... konuşabileceğimi düşünmüştüm."</p>
	<p class="block_2"> </p>
	<p class="block_1">Kitty soru soran bir tarzda kaşını kaldırdı, ama bir süre bir şey söylemedi. Sonunda, "Konuşmak mı?" dedi.</p>
	<p class="block_2"> </p>
	<p class="block_13">Erik iç geçirdi. "Zamanımın çoğunu, bir sonraki emrimi tahmin etmeye çalışan adamları tamamen hazırlıksız yakalamak için izleyip ortalığa bağırarak, ya da Yüzbaşı ya da saraydaki diğer subaylarla toplantılara katılarak geçiriyorum. Sadece," kendini neredeyse "istila" derken bulacaktı, "askerlikle hiçbir ilgisi olmayan bir şeylerden bahsetmek istemiştim."</p>
	<p class="block_3"> </p>
	<p class="block_1">Eğer Kitty hafifçe duraksadığını fark ettiyse bile, hiçbir şey söylemedi. "Peki ne hakkında konuşmak istersin?" diye sordu kız, bezi kaldırarak.</p>
	<p class="block_2"> </p>
	<p class="block_1">"Nasılsın?"</p>
	<p class="block_2"> </p>
	<p class="block_1">"Ben mi?" diye sordu kız. "Eh, her zaman yediğimden daha iyi yemek yiyorum. Uyuduğum zaman elimde bir hançer olmamasına gittikçe alışıyorum; yastığımın altına koyuyorum. Al sana alışmaya başladığım başka bir şey: gerçek bir yatakta uyumak. "Bit ve pire olmaması da iyi bir şey."</p>
	<p class="block_2"> </p>
	<p class="block_1">Erik aniden kahkahayı koyuverdi. Kitty de ona katıldı. Erik, "Ne demek istediğini anlıyorum," dedi. "Seferdeyken böceklerle uğraşmak kadar can sıkıcı bir şey yoktur."</p>
	<p class="block_2"> </p>
	<p class="block_1">İki yabancıdan biri bara yaklaştı. "Kıyafetinizden bir asker olduğunuzu tahmin ediyorum," dedi adam.</p>
	<p class="block_2"> </p>
	<p class="block_1">Erik başını salladı. "Öyleyim."</p>
	<p class="block_2"> </p>
	<p class="block_1">Adam samimi bir tarzda, "Bu gece burası oldukça sessiz," dedi. Birçok handa bulundum, ama burası hayat dolu diyebileceğim türden bir yer değil kesinlikle." Erik omuzlarını silkti. "Bazen öyledir. Sarayda olup bitenlere bağlı..." Adam, "Gerçekten mi?" dedi.</p>
	<p class="block_2"> </p>
	<p class="block_1">Erik Kitty'ye göz atınca kız hafifçe başını sallayıp, "Depoyu kontrol etmem gerekiyor." dedi ve arka kapıdan çıktı.</p>
	<p class="block_2"> </p>
	<p class="block_1">"Çok yakında büyük bir geçit töreni düzenlenecek." dedi Erik "Kesh'ten, şu sıradan devlet ziyaretlerinden biri için bazı elçiler gelecek. Başteşrifatçı, törene hazırlanması için garnizonu denetleyerek Prens'in Özel Muhafızları'nın Yüzbaşısı'nı deliye döndürdü. Buraya çabucak bir bira içmeye ve arkadaşımla sohbet etmeye geldim; ardından saraya geri dönmeliyim."</p>
	<p class="block_2"> </p>
	<p class="block_1">Adam boş bira maşrapasına göz attı. "Bir taneye daha ihtiyacım var." Dönüp, "Barmen!" diye bağırdı.</p>
	<p class="block_2"> </p>
	<p class="block_1">Kitty'den yanıt gelmeyince, adam tekrar Erik'e döndü. "Sence benim doldurmamın bir sakıncası olur mu?"</p>
	<p class="block_2"> </p>
	<p class="block_1">Erik kafasını iki yana salladı. "Eğer parayı barın üzerine bırakırsan, aldırış etmeyecektir."</p>
	<p class="block_2"> </p>
	<p class="block_1">"Sana da bir tane ısmarlayayım mı?" diye sordu adam barın arkasına geçerken.</p>
	<p class="block_2"> </p>
	<p class="block_1">"Arkadaşın ne olacak?" diye sordu Erik, Kitty'nin ikilinin az konuşanı olarak tanımladığı masadaki diğer adamı işaret ederek.</p>
	<p class="block_2"> </p>
	<p class="block_1">"İdare eder. İş arkadaşımdır." Adam sesini alçaltıp, "Doğrusunu söylemek gerekirse, korkunç derecede sıkıcıdır," dedi. "Sadece ticaret ve çocukları hakkında konuşur." Erik adamla aynı fikirdeymiş gibi başını salladı.</p>
	<p class="block_2"> </p>
	<p class="block_1">"Ben evli değilim," dedi yabancı, barın arkasından dolaşıp Erik'e köpüklü bir maşrapa uzatarak. "Adım Pierre Rubideaux. Bas-Tyralıyım." Erik maşrapayı aldı.</p>
	<p class="block_2"> </p>
	<p class="block_1">"Sağlığına," dedi Pierre, maşrapasını kaldırarak.</p>
	<p class="block_2"> </p>
	<p class="block_1">Erik bir yudum aldı. "Sizi Krondor'a getiren nedir?" diye sordu.</p>
	<p class="block_2"> </p>
	<p class="block_1">"İş. Özellikle, liman aracılığıyla Uzak Sahil ile birtakım ticari anlaşmalar yapmak istiyoruz."</p>
	<p class="block_2"> </p>
	<p class="block_1">Erik gülümsedi. "Sanırım arkadaşımla konuşmak isteyeceksiniz." "Arkadaşınız kim?" diye sordu Rubideaux.</p>
	<p class="block_2"> </p>
	<p class="block_1">"Rupert Avery. Acı Deniz Şirketi'nin sahibidir. Krondor'da ticaret yapmak istiyorsanız, ya Roo ya da Jacob Esterbrook ile iş yaparsınız. Kesh için Esterbrook, Uzak Sahil içinse, Roo ile konuşmanız gerekir." Erik birasından büyük bir yudum daha aldı. Biradan sonra hafif bir acılık hissetti ve kaşlarını çattı. İlk birasının bozuk olduğunu hatırlamıyordu. "Aslında, ben de Rupert Avery'yi arıyordum," dedi adam. Diğer adam, Pierre'e bakıp başını sallayarak ayağa kalktı.</p>
	<p class="block_2"> </p>
	<p class="block_1">"Zamanı geldi," dedi. "Gitmemiz gerekiyor."</p>
	<p class="block_2"> </p>
	<p class="block_13">"Pekâlâ Erik von Darkmoor, bilemeyeceğin kadar zevkliydi." Erik güle güle diyecekti ki, birden kaşlarını çattı. "Sana tam adımı söylemedim..." diye başladı. Aniden, sanki birisi kızgın bir hançer saplamış gibi midesini bir acının yırttığını hissetti. Uzanıp yabancının tuniğinin yakasına yapıştı.</p>
	<p class="block_3"> </p>
	<p class="block_1">Adam sanki bir bebeğin elini çekiyormuş gibi kolaylıkla Erik'in elini uzaklaştırdı. "Sadece birkaç dakikan var Erik, ama o dakikaların uzun sürecek; güven bana."</p>
	<p class="block_2"> </p>
	<p class="block_1">Erik ileri doğru bir adım atmaya çalışınca, bacaklarının güçten kesildiğini hissetti. Şakakları zonklamaya ve gözleri kararmaya başladı. Kitty'nin hana girdiğini zar zor fark etti. Kızın sesi uzaktan geliyordu ve söylediği çoğu şeyi anlayamıyordu, ama bir adamın, "Yakalayın şunları!" diye bağırdığını duydu.</p>
	<p class="block_2"> </p>
	<p class="block_1">Karanlık her yeri doldururken, bir ışık tünelinden yukarı doğru bakıyordu. Vücudu, sanki bütün eklemleri içeride şişiyormuş gibi yanıyordu. Kollarında ve bacaklarında kızgın acı dikenleri dolaşıyordu ve kalp atışları, sanki kalbi 'göğsünden çıkmaya çalışıyorum', der gibi gittikçe hızlanıyordu. Erik kaslarının, ayakta kalma emrine itaat ederek gerildiğini hissederken yüzünden ve vücudundan ter boşalıyordu. Karanlık tünelin sonunda Kitty'nin yüzü belirince, kızın adını söylemeye çalıştı, ama dilini hareket ettiremedi ve acı nefes almasını neredeyse imkânsız hale getirdi.</p>
	<p class="block_2"> </p>
	<p class="block_1">Karanlık basarken duyduğu son şey tek bir kelimeydi: "Zehir."</p>
	<p class="block_2"> </p>
	<p class="block_1">"Yaşayacak," dedi birisi, Erik kendine gelmeye başlarken. Gözlerini açınca beyninde, inlemesine yol açan bir acı patlaması oldu. Kendi sesi acısını ikiye katladı ve ikinci kez inlememek için kendini zor tuttu. Bütün vücudu ağrıyor ve eklemleri yanıyordu.</p>
	<p class="block_2"> </p>
	<p class="block_1">"Erik?" dedi bir kadın sesi ve Erik sesin kaynağını bulmaya çalıştı. Gözünün önünde garip bulanık şekiller uçuşuyordu ve gözlerine söz geçiremiyordu, bu yüzden gözlerini kapadı.</p>
	<p class="block_2"> </p>
	<p class="block_1">Başka birisi, Roo, "Beni duyabiliyor musun?" dedi. "Evet," demeyi başarabildi Erik çatlak bir sesle. Birisi dudaklarının üstüne ıslak bir bez koyunca Erik dudaklarını yaladı. Nem işe yarıyor gibiydi, bu yüzden bezi emmeye başladı. Ardından birisi ona bir fincan su verirken, başka birisi içebilmesi için kafasını kaldırdı.</p>
	<p class="block_2"> </p>
	<p class="block_1">"Sadece bir yudum," dedi kadın. Erik bir yudum aldı ve gırtlağı daha önce hiç hatırlamadığı kadar acımasına rağmen, kendini yutkunmaya zorladı. Ağzına ve boğazına geri dönen nem, birkaç saniye içinde rahatsızlığını azalttı.</p>
	<p class="block_2"> </p>
	<p class="block_1">Erik bir yatakta olduğunu fark edince gözlerini kırpıştırdı. Başında duranlar Kitty, Dük James, Roo ve Calis idi. Görüş alanının ucundaki başka bir şekil güçlükle görülebiliyordu.</p>
	<p class="block_2"> </p>
	<p class="block_1">"Ne oldu?" diye sordu Erik, boğuk bir sesle.</p>
	<p class="block_2"> </p>
	<p class="block_1">"Zehirlendin," dedi Roo.</p>
	<p class="block_2"> </p>
	<p class="block_1">"Zehirlendim mi?" dedi.</p>
	<p class="block_2"> </p>
	<p class="block_1">Dük James başını sallayarak, "Henri Dubois," dedi. "Bas-Tyralı bir zehirleyicidir. Rillanon'dayken yaptığı bir işe tanık olmuştum. Onu bu kadar batıda görmeyi beklemiyordum."</p>
	<p class="block_2"> </p>
	<p class="block_1">Etrafa göz atan Erik, hanın arka odasında olduğunu tahmin etti Diğerlerinin arkasında hangi düzenden olduğunu bilmediği bir rahip duruyordu.</p>
	<p class="block_2"> </p>
	<p class="block_1">"Neden?" diye sordu Erik. Odadaki herkesin, gelecek istiladan haberi olduğunu tahmin etmesine rağmen, Lord James'in sır olarak saklamak isteyeceği herhangi bir şeyi ele vermek istemiyordu. "Önümüzdeki sorunla bir ilgisi yok," dedi Calis. Anlamlı bir şekilde rahibe bakınca, Erik adamın tamamen güvenilir biri olmadığını anladı.</p>
	<p class="block_2"> </p>
	<p class="block_1">"Kişisel bir mesele," dedi Lord James.</p>
	<p class="block_2"> </p>
	<p class="block_1">Erik bir an için, Dük'ün neyi kastettiğinden emin değildi, ardından ne demek istediğini anladı. "Mathilda," diye fısıldadı. Tekrar yatağa gömüldü. Erik ve Roo'dan intikam almaya yemin etmiş babasının dul eşi, öldürdüğü üvey kardeşinin annesi, onlardan kurtulması için birisini göndermişti.</p>
	<p class="block_2"> </p>
	<p class="block_1">Sırada Roo vardı," dedi Erik.</p>
	<p class="block_2"> </p>
	<p class="block_1">Mantıklı," dedi James.</p>
	<p class="block_2"> </p>
	<p class="block_1">"Öteki adam kimdi, sessiz olan?" diye sordu Erik, James dik oturmasına yardım ederken.</p>
	<p class="block_2"> </p>
	<p class="block_1">Midesi bulanmaya, başı zonklamaya ve gözü sulanmaya başladı ama bilincini kaybetmedi. "Bilmiyoruz," diye yanıtladı Calis. "Biz Henri Dubois'i yakalarken handan çıkmayı başardı." "Adamı yakaladınız mı?" diye sordu Erik. "Evet" diye yanıtladı James. "Dün gece." Kitty'yi gösterdi. "Adamların bazılarını getirmek için handan çıktığı, ardından döndüğünde seni yerde gördüğü zaman, hemen neler olduğunu tahmin etmiş. En yakın tapınağa koşmuş ve seni iyileştirmesi için bir rahip getirmiş."</p>
	<p class="block_2"> </p>
	<p class="block_1">"Yarı sürükleyerek, demek istiyorsunuz," dedi adını bilmediği rahip ve gülümsedi. "Adamlarım Dubois'i saraya götürdü ve bütün gece sorguladık. Onu senin peşinden Darkmoor Baronunun dul eşinin gönderdiğinden eminiz." James bir kaşını kaldırıp başıyla rahibi gösterdi.</p>
	<p class="block_2"> </p>
	<p class="block_1">Erik hiçbir şey söylemedi. James'in karısı Leydi Gamina'nın, zihinleri okuyabildiğini biliyordu, bu yüzden suikastçıyı kimin gönderdiğinden emindiler. İtiraf etmesi gerekmiyordu.</p>
	<p class="block_2"> </p>
	<p class="block_1">Rahip, "Dinlenmelisin," dedi. "Vücudunu zehirden temizleyen büyü, gördüğün zararı iyileştirmedi. En azından bir hafta yatak istirahati ve hafif bir diyet yapmalısın." "Teşekkür ederim, Peder?" diye başladı Erik.</p>
	<p class="block_2"> </p>
	<p class="block_1">"Peder Andrew," diye yanıtladı rahip. Başıyla Dük'e selam verip başka bir şey söylemeden ayrıldı.</p>
	<p class="block_2"> </p>
	<p class="block_1">Erik, "Garip bir rahip," dedi. "Kıyafetini çıkaramadım."</p>
	<p class="block_2"> </p>
	<p class="block_1">"Çıkarsaydın bunu garip bulurdum Erik," diye karşılık verdi Dük kapıya doğru ilerlerken.</p>
	<p class="block_2"> </p>
	<p class="block_1">"Andrew Banath düzeninin rahibidir. Tapınakları bu hana çok yakın."</p>
	<p class="block_2"> </p>
	<p class="block_1">Hırsızlar tanrısı, çoğu vatandaş tarafından sıklıkla tapınılan bir tanrı değildi. Aslında evleri korumak için küçük adakların sunulduğu iki dini bayram vardı, ama genellikle tapınağı ziyaret edenler halk arasında 'tehlikeli yol' olarak anılan yolu tutmuş suçlulardı. Şakacılar Loncası'nın, yıllık gelirinin onda birini tapınağa gönderdiğine dair söylentiler vardı.</p>
	<p class="block_2"> </p>
	<p class="block_1">James. "Şimdi gidiyorum," dedi. "Birkaç gün burada kaldıktan sonra, senin için orduya aldığımız küçük mutlu caniler grubunu dağlara götürüp bilmeleri gereken şeyleri öğretmek zorundasın." Erik odaya göz attı. "Burası neresi?" "Benim odam," dedi Kitty.</p>
	<p class="block_2"> </p>
	<p class="block_1">"Olmaz," dedi Erik, kalkmaya çalışarak. Harcadığı güçten dolayı neredeyse bayılıyordu. "Biraz soluklandıktan sonra saraya dönerim,"</p>
	<p class="block_2"> </p>
	<p class="block_1">Calis gitmek üzere döndü. "Burada kal."</p>
	<p class="block_2"> </p>
	<p class="block_1">"Daha kötüleriyle de uyudum," dedi Kitty. "Yerdeki ot şilteye aldırış etmem." Erik itiraz etmeye çalıştı, ama yorgunluk gözlerini açık tutmasını zorlaştırıyordu.</p>
	<p class="block_2"> </p>
	<p class="block_1">Calis'in Kitty'ye bir şeyler söylediğini duydu, ama ne olduğunu anlayamadı. Gece boyunca, birkaç dakikalığına vücudunu bir ürperti kapladı, ta ki sıcak bir vücudun yatağa süzülüp güven verici kollarının dolandığını hissedene kadar. Ama sabah uyandığında yalnızdı.</p>
	<p class="block_2"> </p>
	<p class="block_1">Erik sessizce at sürüyordu. Yatakta geçirdiği birkaç günden ve at sırtında geçirdiği bir haftadan sonra gücü yavaş yavaş yerine geliyordu. Krondor'dan ayrıldıklarından beri, adamlara kök söktürme işini Alfred'e bırakmış, Alfred de Nolan adındaki başka bir onbaşıya bir talimat vermekten fazlasını yapmamıştı. İstihkâmları yalnızca bir ya da iki kere incelemişti. Jadow ve diğer çavuşlar Krondor'da işleri başındaydı. Her gece kamp kuran adamlar, Kesh Lejyon çadırlarını kurmada ustalaşıyordu. Emir verildikten bir saat sonra, savunma kazıkları ve içeri girip dışarı çıkmak için hareketli kapıları olan ufak bir istihkâm dikilmiş oluyordu. Erik, hepsinin adını hatırlayamasa da adamları gittikçe tanıyordu. Çoğunun önlerindeki savaşta öleceğini biliyordu. Ama Calis ve James, bu özel birlikler için doğru adamları seçme konusunda mükemmel bir iş çıkarıyordu. Önündeki adamlar sert ve kendine güvenilir adamlardı ve Erik, dağ yaşamının ayrıntılarını öğrenir öğrenmez, gerektirirse, bu dağlarda kendi başlarına aylarca yaşayabilme yetilerine sahip olacaklarını tahmin ediyordu.</p>
	<p class="block_2"> </p>
	<p class="block_1">Erik Ravensburg'deki yaşamından bildiklerini düşündü: rüzgâra göre yağmurun geliş yönünü tahmin etme, görmeden önce ani bir fırtınayı sezme ve böyle bir fırtınada ortaya çıkmanın tehlikeleri. Erik'in büyüdüğü handan yalnızca birkaç kilometre ötede, geceyi soğukta geçirdiği için ölen birden fazla yolcu görmüştü. Kış hızla yaklaştığı için kuzeyden esen rüzgâr soğuktu. Erik'in aklına çocukken buldukları tüccar geldi; adam, pelerinini vücuduna sararak bir ağacın altına sığınmaya çalışmış, ama geceleyin rüzgâr vücudunun bütün ısısını emmiş ve sanki bir buz kalıbına koyulmuş gibi onu öldürmüştü.</p>
	<p class="block_2"> </p>
	<p class="block_1">Çoğu kısmını avcıların ve birkaç çobanın kullandığı ve kabaca, Krondor'dan Ylith'e uzanan Kral'ın Yolu ile aynı rotayı takip eden, ama Prens'in şehrinden yaklaşık seksen kilometre sonra kuzeydoğuya dönen ufak bir dağ patikasında ilerliyorlardı. Biri batıya dönüp sonunda Şahin Kovuğu'na ve Sorgulayıcının Bakışı'na varan, daha küçük diğeri de kuzeydoğuya Dünyanın Dişleri'ne ve Kuytu Ormana uzanan yol ayrımına kadar birkaç küçük köy vardı. Bu büyük dağların eteklerinde ve çeşitli otlak, vadi ve orman parçalarında, Krallık sınırlarındaki en tehlikeli ve en bilinmeyen bölgelerin bir kısmı yel alıyordu.</p>
	<p class="block_2"> </p>
	<p class="block_1">Doğal ticaret rotaları, tarım alanları ve insanları oraya çekecek madeni zenginlikler olmadığı için, kader Krallık vatandaşlarını o bölgelerden uzak tutmuştu. Erik hiç kimseye sormadan, acemileri daha önce gittiklerinden daha uzağa götürmeye karar vermişti. Krallık'ın kuzeyi hakkında daha fazla şey bilinirse, Zümrüt Kraliçe'nin ordusu geldiğinde hoşa gitmeyen sürprizlerin daha az olacağına dair bir sezisi vardı.</p>
	<p class="block_2"> </p>
	<p class="block_1">Alfred sanki aklını okumuş gibi atını yanına sürdü ve "Eğitim içi biraz fazla uzağa gidiyoruz, değil mi Erik?" dedi.</p>
	<p class="block_2"> </p>
	<p class="block_1">Erik başını salladı. Uzaktaki bir geçidi gösterdi. "Bu yönde beklenmedik bir grup Kara Kardeş'e rastlamamamız için oraya bir grup keşifçi gönder. Bu gece kamp kurmak için bir yer baksınlar. Etrafa göz attıktan sonra sessizce, "Av partisi yarın," dedi. "Bakalım kendi yemeğini bulmayı kimler biliyor."</p>
	<p class="block_2"> </p>
	<p class="block_1">Alfred titredi. "Burası kamp yapmak için soğuk bir yer." "Kuzeye gitmeye devam ettikçe daha da soğuyacak." Alfred iç geçirdi. "Evet Başçavuş."</p>
	<p class="block_2"> </p>
	<p class="block_1">"Ayrıca," dedi Erik, "neredeyse istediğim yere geldik." "Peki bu haberi paylaşacak havanda mısın Başçavuş?" diye sordu Alfred.</p>
	<p class="block_2"> </p>
	<p class="block_1">"Hayır," dedi Erik.</p>
	<p class="block_2"> </p>
	<p class="block_1">Onbaşı Alfred uzaklaşırken Erik gülümsemesini bastırdı. Yaşlı onbaşı, tanışmalarından önce on beş yıl boyunca Darkmoor'daki garnizonda Erik'in babasına hizmet etmişti. Yirmi ikisindeki Erik'ten çok daha büyüktü. Aynı zamanda, üvey kardeşinin Prens'e gönderdiği adamlara eşlik etmek amacıyla ilk seçtiklerindendi ve ardından Erik'e katılıp da o yolculuğu beraber yaptıkları birkaç kişiden biri olmuştu. Erik şartlar yüzünden Alfred'i üç kere dövmek zorunda kalmıştı. İlki Alfred Erik'i Wilhelmsburg'deki bir handa görüp tutuklamaya çalıştığında olmuştu. İkincisi, Erik ve Jadow Shati'nin komutasında gördüğü eğitimin ilk haftasında olmuştu; üçüncüsü de, kendine çok güvendiği bir zamanda, sonunda genç çavuşun hakkından gelebileceğini düşündüğünde olmuştu. Ardından uzaktaki kıta Novindus'a yolculuk yapmışlardı ve o yolculuktan sağ kurtulan insanlardan ikisiydiler. Artık Erik adama hayatı pahasına güveniyordu ve Alfred'in de aynı şekilde düşündüğünü biliyordu.</p>
	<p class="block_2"> </p>
	<p class="block_1">Erik askerlerin arasında oluşan garip bağı düşündü. Diğer türlü kendilerine bir yararı olmayacak adamların hizmet ettikten sonra, birlikte ölümle yüzleştikten sonra kardeş gibi hissetmelerini... Kardeş kavramını düşününce, James'in, Erik'in üvey kardeşinin annesini, onu öldürtmeye çalışmaktan vazgeçilip geçiremeyeceğini merak etti. Erik, eğer bunu biri yapabilirse, onun Lord James olacağını düşündü.</p>
	<p class="block_2"> </p>
	<p class="block_13">Adamlar ilerlerken Erik önlerindeki savaşı düşündü. Lord James'in, Şövalye-Mareşal William'ın ve Prens Patrick'in planlarını bilmiyordu, ama ne olabilecekleri hakkında tahmin yürütmeye başlıyordu. Ve tahmin yürütmeye başlamaktan memnun değildi. Neyin gelmekte olduğunu çoğu insandan daha fazla biliyordu, ama zaferin bedelinin ne olabileceği hakkında endişeleri vardı ve atını küçük patikadan aşağı sürerken, adamlardan birinin, "Keşifçiler geliyor!" dediğini duydu.</p>
	<p class="block_2"> </p>
	<p class="block_1">İleri gönderilen dört adamdan biri Erik'in önünde yürüyen adamları geçip Başçavuş'un önünde durdu. Adı Matthew idi ve "Duman Çavuş!" derken nefesini toparlamaya çalışıyordu. Dönüp gösterdi. "Uzaktaki tepede. Sanırım yaklaşık bir düzine ateş var."</p>
	<p class="block_2"> </p>
	<p class="block_1">Erik uzaktaki tepeye bakınca, bu mesafeden kolaylıkla yer sisiyle karıştırılacak alçakta asılı duran dumanı gördü. "Diğer keşifçiler nerede?"</p>
	<p class="block_2"> </p>
	<p class="block_1">Asker nefes nefese, "Mark ileri doğru devam etti, Wil ve Jenks dumanı ilk gördüğümüz yerde kaldı," dedi. Bir an yanaklarını şişirip nefesini koyuverdikten sonra "Ve sanırım Jenks şu sıralarda ilerliyor olmalı," dedi.</p>
	<p class="block_2"> </p>
	<p class="block_1">Erik başını salladı. Potansiyel olarak düşman olabilecek askerlerle karşılaştıklarında uygulanan standart yöntemdi bu. Keşifçiler, potansiyel pusuları araştırmak için yolun iki tarafında da çiftler halinde ilerleyerek, kampı her zaman ana gruptan bir saat önce terk ederdi Eğer herhangi bir olası düşman gözlenirse, emirler bir adam ileriyi keşfederken, diğerinin dönmesi doğrultusundaydı. Eğer ileri keşifçiler hemen dönmezse, ilkinin ölüp ölmediğini, yakalanıp yakalanmadığını ya da düşmanı gözleyip gözlemediğini anlamak için bir ikincisi gönderilirdi. Eğer sonuncusu olursa, ileri keşifçi, gözleme devam edilebilmesi için yanına eşi geldiği an, en son istihbaratı getirmek için geri dönerdi.</p>
	<p class="block_2"> </p>
	<p class="block_1">Erik başını salladı ve bu adamları süvari olarak eğitiyor olmayı diledi. O eğitim gelecek ay başlatılacaktı, ama şu anda hızlı hareket edebiliyor olmayı dilerdi.</p>
	<p class="block_2"> </p>
	<p class="block_1">Erik işaret verip, "Yalnızca el işaretleri!" dedi.</p>
	<p class="block_2"> </p>
	<p class="block_1">Arkadaki adamlar dönüp baktıktan sonra, sessiz emri iletmek için diğer askerlerin omuzlarına vurmaya başladı. Alfred emrin aktarıldığını işaret edince Erik başını salladı. O keşif kolundaki ileri keşifçinin yanına giderken, Alfred'e adamları sıraya sokmasını işaret etti. Biri sağda, diğeri solda olmak üzere, kanatlarda iki grup istediğini ve olağandışı bir şeye hazır olmalarını işaret etti.</p>
	<p class="block_2"> </p>
	<p class="block_1">Erik keşifçiye öne geçmesini işaret etti ve atını adamın peşinden sürdü. Adam uygun bir hızla koşmaya başladı, Erik de peşinden gitti. Yaklaşık yarım saat ilerledikten sonra, Erik'in, ileriyi gözleyen keşifçilerinden ilkiyle karşılaştılar. Adam elini kaldırınca Erik atından indi. Kısık sesle, "Jenks'ten ya da Mark'tan hiçbir iz yok Çavuş," dedi.</p>
	<p class="block_2"> </p>
	<p class="block_1">Erik dizginlerini Matthew'a vererek başını salladı. Wil'e onunla gelmesini işaret etti ve yol boyunca ilerlemeye başladılar. Kısa bir süre göz atan Erik, uzaktaki bir tepeye yayılmış ateşlerden çıkan dumanları açıkça görebiliyordu.</p>
	<p class="block_2"> </p>
	<p class="block_1">Yolda dört yüz metre daha ilerledikten sonra durdu. İleride bir şeyler yolunda değildi. Dinledi, ardından bu dar geçidin her tarafından sesler yankılanırken, ilerisinin sessiz olduğunu fark etti. Wil'e yolun diğer tarafından ilerlemesini işaret ettikten sonra kendi tarafındaki çalıların arasında ilerlemeye devam etti.</p>
	<p class="block_2"> </p>
	<p class="block_1">Erik, sık bitkilerin arasında yolunu dikkatle seçtiği için yavaş ilerliyordu. Kayalık yamaçtaki ağaçlar, aralarında nispeten açık nokta bırakarak kümeler halinde duruyordu. Böyle bir açıklığın kenarında Erik yolun diğer tarafındaki Wil'i gördü. El işaretleriyle, Wil'e doğru yakın dolaşıp ağaç kümesine yolun daha uzak bir noktasından yakınlaşmasını işaret etti. Sessizce izleyip bekledi. Wil tekrar ortaya çıkmayınca, Erik keşifçileri yakalayanların nerede gizlendiğini anladı. Erik etrafını inceledi eğim aşağı biraz daha ilerlemeye karar verdi.</p>
	<p class="block_2"> </p>
	<p class="block_1">Yakınına saklandığı ağaçların kenarından uzaklaştı ve birkaç kez hafifçe kaydıktan sonra, kurumuş bir dere yatağına indi. Bu dar geçidin bir sonraki yağmurda dolacağını biliyordu, ama şu anda bu dağlarda yağan son yağmuru ona hatırlatırcasına ayağının altındaki toprak sadece bir parça nemliydi.</p>
	<p class="block_2"> </p>
	<p class="block_1">Dumanın kokusu artık iyice artmıştı ve Erik şu anda yanmakta olana yakın olan başka kamp ateşlerinin de olduğunu biliyordu; burada bir gece önce başka bir birliğin kamp bozduğundan şüpheleniyordu. Erik'i tanıdık bir koku karşılayınca yokuştan yukarı göz attı. At pisliklerini saklamak için iyi iş çıkarılmıştı, ama hayvanlarla büyümüş birisi için bu koku karıştırılamazdı. Hayvanlar, keşifçilerinin ortadan kaybolduğu açıklığın biraz ilerisine bağlanmıştı. At sidiğinin havada bıraktığı keskin koku ertesi gün gitmiş olacaktı.</p>
	<p class="block_2"> </p>
	<p class="block_1">Erik keşifçisinin gözden kaybolduğu yolun ters tarafına ilerledi ve dinlemek için durdu. Yakınlarda, sanki hayvanlar uzaklaştırılmış ve şu andaki işgalciler ayrılana kadar geri dönmeyeceklermiş gibi, bir kez daha ölü bir ses noktası vardı.</p>
	<p class="block_2"> </p>
	<p class="block_1">Erik, eğimin aşağı olduğu taraftan bir sonraki ağaçlar korusuna ulaşarak çalının kenarına geldi ve yola doğru ilerlemeye başladı. Birden birisinin onu izlediğini anladı.</p>
	<p class="block_2"> </p>
	<p class="block_1">Genç yaşına rağmen, çok fazla savaş deneyimi vardı ve saldırılmak üzere olduğunu biliyordu. Yana yuvarlandı ve az önce durduğu yere bir vücut indi.</p>
	<p class="block_2"> </p>
	<p class="block_1">Kurbanının beklediği yerde olmamasına rağmen, adam yumuşak bir biçimde ayaklarının üstüne indi ve dönerken. Erik beklenilmedik olanı yaptı. Geri yuvarlanıp adamı hızla aşağı çekip üstüne çıktı.</p>
	<p class="block_2"> </p>
	<p class="block_1">Erik'in karşılaştığı birkaç adam kendisi kadar güçlüydü, bu yüzden ayağa kalkmaya çalışırken, rakibinin tepesinde dikiliyor olmasındansa, ikisinin de yerde olmasını daha güvenli buluyordu.</p>
	<p class="block_2"> </p>
	<p class="block_1">Erik adamı yana yuvarlayıp üstüne çıktı.</p>
	<p class="block_2"> </p>
	<p class="block_1">Rakibi güçlü ve hızlıydı, ama Erik çok geçmeden adamın bileklerini yakalamıştı. Adamın elinde silah olmadığını görerek, bir bileğini bırakıp adama vurmak için elini geri çekti, ama adamı tanıyınca duraksadı. "Jackson?" Asker, "Evet Başçavuş," dedi.</p>
	<p class="block_2"> </p>
	<p class="block_1">Erik adamın üstünden inip ayağa kalktı. Asker Prens Patrick'in özel Muhafızlarından biriydi. Ama sarayda giydiği resmi üniforma ya da günlük eğitim kıyafeti yerine, koyu yeşil tunik ve pantolon giyiyor, deri bir göğüs zırhı ve yuvarlak metal miğfer takıyor ve kısa hançer taşıyordu.</p>
	<p class="block_2"> </p>
	<p class="block_1">Erik elini uzatıp muhafızın ayağa kalkmasına yardım etti. "Burada neler döndüğünü bana söylemek ister misin?" başka birisi, "Hayır, istemez," dedi.</p>
	<p class="block_2"> </p>
	<p class="block_1">Erik sesin geldiği yere bakınca tanıdık bir yüz gördü: Krondor Kraliyet Yolbulucuları'ndan Yüzbaşı Subai.</p>
	<p class="block_2"> </p>
	<p class="block_1">"Yüzbaşı?"</p>
	<p class="block_2"> </p>
	<p class="block_1">Başçavuş," dedi subay. "Biraz rotanızın dışına çıkmışsınız, öyle değil mi?"</p>
	<p class="block_2"> </p>
	<p class="block_1">Erik adamı inceledi. Uzun boylu ve zayıftı. Güneşten kararmış yüzü siyah deriye benziyordu. Erik o kadar da yaşlı olmadığını düşünmesine rağmen, kaşları ve saçları griydi. Aslen Keshli olduğuna dair söylentiler vardı ve çok iyi bir kılıç kullanıcısı ve mükemmel bir okçuydu. Ama Yolbulucular'ın çoğu gibi, garnizonla ya da Calis'in Kartalları ile karışmak değil, kendi içlerinde kalmaya meyilliydi.</p>
	<p class="block_2"> </p>
	<p class="block_1">"Prens Patrick, yeni birliğimi eğitmemi söyledi ve ben de onları Krondor'un hemen dışına çıkarmak yerine daha zorlu topraklarda dolaştırmayı düşündüm." Çenesiyle uzaktaki dumanı gösterdi. "Sizin ateşlerinizden mi çıkıyor Yüzbaşı?"</p>
	<p class="block_2"> </p>
	<p class="block_1">Adam başını salladıktan sonra, "Pekâlâ, istiyorsan adamlarını kuzeye götür, ama bu tarafa gelme Başçavuş," dedi.</p>
	<p class="block_2"> </p>
	<p class="block_1">"Neden Yüzbaşı?"</p>
	<p class="block_2"> </p>
	<p class="block_1">Adam durdu ve "Bu bir rica değildi Başçavuş," dedi. "Bir emirdi."</p>
	<p class="block_2"> </p>
	<p class="block_1">Erik komuta zinciriyle tartışmaya yatkın değildi. Bu bazı soyluların kiraladığı paralı bir asker değildi, Prens'in ordusunun Calis'inkine denk bir rütbedeki bir Şövalye-Yüzbaşısı'ydı. Erik, Bobby de Loungville'in bu durumda zekice sert bir yanıt verebileceğini düşündü, ama Erik'in düşünebildiği tek şey, "Evet efendim," oldu.</p>
	<p class="block_2"> </p>
	<p class="block_1">Subai, "Keşifçilerin şurada," dedi. "Biraz pratik yapmaya ihtiyaçları var."</p>
	<p class="block_2"> </p>
	<p class="block_1">Erik yolu geçti ve bir çift başka askerin Wil, Mark ve Jenks'in başında nöbet tuttuğunu gördü. Adamları rahatsızlık vermeyecek bir tarzda bağlanmıştı. Erik iki muhafıza göz attı ve bir tanesinin bir Yol-bulucu, ötekinin de Prens Patrick'in Özel Muhafızları'ndan biri olduğunu gördü.</p>
	<p class="block_2"> </p>
	<p class="block_1">"Çözün onları," dedi Erik ve iki muhafız söylenileni yaptı. Üçlü tutsak edilmelerinden dolayı açıkça gergin bir biçimde yavaşça ayağa kalktı, ama iki muhafız silahlarını geri verirken biraz rahatladılar.</p>
	<p class="block_2"> </p>
	<p class="block_1">Wil tam bir şeyler söyleyecekken Erik elini kaldırdı. Belli belirsiz bir ses duydu ve sesi tanıdı, ardından bir tane daha duydu ve bir üçüncü daha. "Gelin," diye emir verdi adamlarına.</p>
	<p class="block_2"> </p>
	<p class="block_1">Yolbulucular'dan iyice uzaklaştıktan sonra, Erik, "Üstünüze ağaçlardan mı atladılar?" diye sordu. Mark, "Evet Başçavuş," dedi.</p>
	<p class="block_2"> </p>
	<p class="block_1">Erik iç geçirdi. Neredeyse kendisi de aynı şekilde yakalanıyordu "Eh, yukarı daha sık bakın o halde."</p>
	<p class="block_2"> </p>
	<p class="block_1">Adamlar azar işiteceklerini ya da kendilerini yakalattıkları için Erik'in kızacağını bekliyordu, ama Erik'in aklı başka yerdeydi.</p>
	<p class="block_2"> </p>
	<p class="block_1">Prens Patrick'in bu kadar uzaktaki dağ sıralarında, Yolbulucular ve onların garip Yüzbaşı'larıyla birlikte çalışan seçkin korumalarının varlığını düşündü. Ama daha garibi, bütün haritaların yol olmadığını söylediği uzaktaki dağ sırtlarında bu kadar çok adamın varlığı ve en garibi de Erik'e taşınan zayıf seslerdi. İkincisini tanıması daha uzun sürdü, ama ağaçları deviren balta sesleri olduğunu biliyordu. Balta ve keski seslerini, çocukluğundan iyi bildiği ilk ses kadar çok duymamıştı: bir örsün üzerindeki demiri döven çekiç sesleri.</p>
	<p class="block_2"> </p>
	<p class="block_1">Arkada kalan keşifçinin beklediği dağ sırtlarından ayrılırken, Wil cesaretini toplayıp, "O herifler orada ne yapıyor Başçavuş?" diye sordu.</p>
	<p class="block_2"> </p>
	<p class="block_1">Erik düşünmeksizin, "Yol açıyorlar," dedi. "Dağlarda mı?" diye sordu Wil. "Neden?" Erik, "Bilmiyorum, ama öğrenmeye niyetliyim," dedi.</p>
	<p class="block_2"> </p>
	<p class="block_1">Asıl sorun, Erik'in bu kadar uzaktaki dağ sırtlarında neden bir yol açıldığına dair iyi bir fikrinin olması ve yanıttan hoşlanmamasıydı.</p>
	<p class="block_2"> </p>
	<p class="block_10"><img alt="Line" src="images/image.png" class="calibre2"/></p>
	<p class="block_2"> </p>
	<p class="block_4" id="calibre_pb_4"> </p>
</body></html>
