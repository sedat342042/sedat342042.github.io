<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>03 - İblis Kralın Öfkesi - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_12">-6-</p>
	<p class="block_12">SIZMA</p>
	<p class="block_2"> </p>
	<p class="block_1">Calis işaret verdi.</p>
	<p class="block_2"> </p>
	<p class="block_1">Erik başıyla onayladı, ardından bölüğüne arkasından gelmesini işaret etti. Başlarını aşağıda tutarak koyakta ördek yürüyüşüyle yürüyen adamlar, düşmanlarına yaklaşıyordu.</p>
	<p class="block_2"> </p>
	<p class="block_1">Erik hem bu eğitimden ölümüne tiksiniyor, hem de yeterli olmayacağından korkuyordu. İlk asker grubunu altı ay önce dağlara götürdüğünden beridir, komutası altında bin iki yüz sağlam asker mümkün olduğunca uzun süre kendi başlarına hayatta kalabilecek güvenilir adamlar olduğuna karar vermişti.</p>
	<p class="block_2"> </p>
	<p class="block_1">O adamlara yakın, biraz daha eğitime ihtiyacı olan altı yüz adam daha vardı.</p>
	<p class="block_2"> </p>
	<p class="block_1">Şu anda öncülük ettiği grup, önlerindeki savaşı kazanmak için ihtiyaçları olan askerler olamayacaklarından korktuğu adamlardı.</p>
	<p class="block_2"> </p>
	<p class="block_1">Alfred omzuna vurunca Erik döndü. Çavuş koyağın öteki tarafında, dizlerindeki rahatsızlığın onu dikkatsizliğe sürüklemesine izin vererek emredildiği gibi yürümeyen bir adamı gösterdi. Erik başını sallayınca, Alfred neredeyse adamın üstüne atlayarak onu koyağın tabanına çekti. Keskin kayalar her iki adamı da kesti, ama Alfred'in eli, bağırışlarının yakınlardaki nöbetçiler tarafından duyulmasını önlemek için askerin ağzını sıkı sıkı kapatıyordu. Erik onbaşısının fısıldadığını duyabiliyordu: "Bak Davy, ağrıyan dizlerin yalnızca seni ve arkadaşlarını öldürtür."</p>
	<p class="block_2"> </p>
	<p class="block_1">Uzaktan gelen bir ses, Erik'e alıştırmanın başarısızlıkla bittiğini söylüyordu ve sanki Erik'in aklını okumuş gibi, Calis ayağa kalkıp, "Bitti," dedi.</p>
	<p class="block_2"> </p>
	<p class="block_1">Erik ve diğerleri ayağa kalktı ve Alfred, Davy adındaki askeri hızla çekerek ayağa kaldırdı. Artık sesi bütün gürlüğü ve kızgınlığıyla çıkıyordu. "Seni taş kafalı serseri! Senden bir saka bile olmaz. Seninle işim bittiğinde, babanın annene baktığı güne lanet edeceksin." Calis parola sorulduğunu duydu, döndü ve parolayı söyledi. Erik'e işaret etti ve Başçavuş ve Yüzbaşısı adamlardan uzaklaştı.</p>
	<p class="block_2"> </p>
	<p class="block_1">Calis, "Çavuş, adamları kampa geri götür," dedi.</p>
	<p class="block_2"> </p>
	<p class="block_1">Alfred, "Yüzbaşı'yı duydunuz!" diye bağırdı. "Kampa dönüyoruz! Hızlı yürüyüş!"</p>
	<p class="block_2"> </p>
	<p class="block_1">Askerler düzensiz bir koşuya başladı ve Çavuş yolun her adımında onları taciz etti.</p>
	<p class="block_2"> </p>
	<p class="block_1">Adamlar görüş alanından çıkana kadar Calis sessizce izledi; ardından, "Bir sorunumuz var," dedi. Erik başıyla onayladı. Batan güneşe bakarak, "Her gün, günün bu zamanında, bir adım daha gerilemişiz gibi hissediyorum. Altı bin adamı asla zamanında eğitemeyeceğiz." "Biliyorum," dedi Calis.</p>
	<p class="block_2"> </p>
	<p class="block_1">Erik Yüzbaşısına bakıp ruh haline dair herhangi bir ipucu yakalamaya çalıştı. Calis ile geçirdiği yıllara karşın, ruh halini, onunla karşılaştığı ilk günden daha iyi okuyamıyordu hâlâ. Adam Erik için, William'ın kütüphanesindeki yabancı metinlerden biri gibi anlaşılması güç bir muammaydı. Calis gülümsedi. "Sorun o değil. Endişelenme. Zamanı geldiğinde savaş alanında altı bin adamımız olacak. İstediğimiz kadar eğitilmiş olmayacaklar, ama çekirdek sağlam olacak ve o gerçekten iyi olan askerlerden oluşan omurga, diğerlerinin hayatta kalmasına yardımcı olacak." Bir süre genç Başçavuşun yüzünü inceledikten sonra, "Öğretemeyeceğin tek şeyin, savaşta kazanılan deneyim olduğunu unutuyorsun," dedi. "Uygun olduğunu düşündüğün adamlardan bazıları, savaşın ilk birkaç dakikasında olurken, sahip olduğun her şey üstüne öleceklerine dair bahse girdiğin adamlardan bazıları, katliamın ortasındaki havada bile yaşayacak."</p>
	<p class="block_2"> </p>
	<p class="block_1">Gülümsemesi kayboldu. "Hayır, bahsettiğim sorun içimize sızıldığı."</p>
	<p class="block_2"> </p>
	<p class="block_1">Erik, "Sızılmak mı?" dedi. "Bir casus mu?"</p>
	<p class="block_2"> </p>
	<p class="block_1">"Birkaç tane olduğundan kuşkulanıyorum. Bu bir önsezi, başka bir şey değil. Karşılaştığımız adamlar ara sıra dikkatsiz davranıyor, ama asla aptal değiller."</p>
	<p class="block_2"> </p>
	<p class="block_1">Erik onu rahatsız eden şeyi söylemek için zamanın uygun olduğunu düşündü. "Prens'in korumaları bu yüzden mi Kâbus Sıradağlarının arkasında levazım yolu yapan Kraliyet Mühendisleri'ni kimsenin görmemesini sağlıyordu?"</p>
	<p class="block_2"> </p>
	<p class="block_1">"Kâbus Sıradağları mı?" dedi Calis. Yüz ifadesi Erik için açıktı. Numara yapmıyordu; bu adı gerçekten bilmiyordu.</p>
	<p class="block_2"> </p>
	<p class="block_1">"Ravensburg'de bu adla bilinir," dedi Erik. "Kuzeyde muhtemelen başka bir şey deniyordur" Etrafına göz attı. "Kuzeye bir birlik götürüyordum ve onları her zamankinden daha uzağa götürdüm. Bir bölük Yolbulucu ve Prens Patrick'in Özel Muhafızlarından bir grupla karşılaştık. Tepelerin arkasından yankılanarak girdiğimiz vadinin diğer tarafından gelen alet seslerini duyabiliyordum: kesilip devrilen ağaçlar, çeliği döven örsler ve kayaların içine çakılan kazıklar. Prens'in istihkâm sınıfı bir yol yapıyor. O sırtlar, Dünyanın Dişleri'nden Darkmoor'un aşağısına ve Kesh'in yarısına kadar uzanıyor. Bir yol olmadan herhangi bir yere geçmek neredeyse imkânsız. Orada birden fazla yolcu ölü bulundu. Oraya bu yüzden Kâbus Sıradağları diyoruz. Soğuk havada o dağlarda kaybolursan, öldün demektir."</p>
	<p class="block_2"> </p>
	<p class="block_1">Calis başıyla onayladı. "Evet orası. Orada olmaman gerekiyordu Erik. Yüzbaşı Subai bundan memnun değildi, Prens Patrick de. Ama evet, düşman casuslarının Krondor'un dışında dolaşıyor olma olasılığına karşı, kimsenin oraya gitmesine izin verilmiyor." Erik düşünmeden, "Şehri boşaltacaksınız," dedi.</p>
	<p class="block_2"> </p>
	<p class="block_1">Calis iç geçirdi. "Keşke o kadar basit olsaydı." Sessizce günbatımını izledi. Parlak turuncu ve pembe, sanki gelen kötücüllük gibi aynı dünyada güzellikten başka hiçbir şey var olamazmış gibi, yaklaşan akşama gerçeküstü bir özellik vererek uzakta, denizin üstündeki kara bulutlara karışıyordu.</p>
	<p class="block_2"> </p>
	<p class="block_1">Calis Erik'e baktı. "İşe yarayacak birkaç planımız var. Sen sadece emrin altındaki askerlerin eğitimiyle ilgilen. Onları nereye götüreceğin ve seçeneklerinin neler olacağı sana söylenecek. Askerlerinle bir kere dağlara çıktın mı, kararlar vermek zorunda kalacaksın Erik. Hem adamların, hem de bütün savaş için neyin daha iyi olduğunu kestirmek zorunda kalacaksın. Pek çok şey senin verdiğin kararlara bağlı olacak. Ama Prens ve Şövalye-Mareşal, bütün harekât hakkında sana brifing vermeye hazır olana kadar, yanlış insanlara ağzından kaçırabileceğin ayrıntıları sana söylemeyeceğim."</p>
	<p class="block_2"> </p>
	<p class="block_1">"Köstebekler mi?"</p>
	<p class="block_2"> </p>
	<p class="block_1">"O, ya da kaçırılır ve Pantathialılar adına çalışan bazı adamlar konuşturmak için sana birtakım iksirler içirir, ya da aralarında Leydi Gamina gibi zihin okuyanları varsa diye. Ne olabileceğine dair bir fikrimiz yok. Bu yüzden duyduklarını kimseyle paylaşmaman gerekiyor ve sadece bilmen gerekenler söyleniyor."</p>
	<p class="block_2"> </p>
	<p class="block_1">Erik başını salladı. "Ben sadece..."</p>
	<p class="block_2"> </p>
	<p class="block_1">"Kız hakkında mı endişeleniyorsun?"</p>
	<p class="block_2"> </p>
	<p class="block_1">Erik şaşırmıştı. "Biliyor muydun?"</p>
	<p class="block_2"> </p>
	<p class="block_1">Calis askerlerin arkasından yürümeye başlamalarını işaret edip, "Başçavuşumun hayatının kışlanın dışında nasıl olduğunu bilmezsem, ne tür bir Yüzbaşı olurum?" dedi.</p>
	<p class="block_2"> </p>
	<p class="block_1">Erik'in buna verecek bir yanıtı yoktu. "Elbette Kitty hakkında endişeleniyorum," dedi. "Roo ve ailesi hakkında da endişeleniyorum. Herkes hakkında endişeleniyorum."</p>
	<p class="block_2"> </p>
	<p class="block_1">"İşte şimdi Bobby gibi konuşmaya başladın. Gerçi o asla bu şekilde dile getirmezdi." Calis gülümsedi. "Şöyle derdi: 'Yapacak çok fazla kahrolası işimiz ama yarısı kadar zamanımız var ve bunu bir grup beceriksiz aptal yapacak.'" Erik güldü. "Onun tarzına çok benziyor."</p>
	<p class="block_2"> </p>
	<p class="block_1">"Onu özlüyorum Erik. Senin de özlediğini biliyorum, ama Bobby ilk seçtiğim adamdı. 'Çaresiz adamlar'ımdan ilki." Erik, "Senin adına çalışması için onu Sınır Baronları'ndan aldığını sanıyordum," dedi.</p>
	<p class="block_2"> </p>
	<p class="block_1">Calis güldü. "Bobby öyle söylerdi. Bir kavgada başka bir askeri öldürdüğü için asılacağını söylemeyi unutmuş. Öfkesini kontrol etmesi için onu altı kere dövmek zorunda kaldım." "Onu dövdün mü?" dedi Erik, koyakta ilerlerlerken büyük bir kayanın etrafından dolaşarak. "Öfkesine her yenik düştüğünde, kavga edebileceğimizi söyledim. Eğer o ayakta kalır, ben kalkmazsam, özgür bir adam olacaktı. Sonunda göründüğümden çok daha güçlü olduğumu anlaması için altı kere dayak yemesi gerekti."</p>
	<p class="block_2"> </p>
	<p class="block_1">Erik bunun doğru olduğunu biliyordu. Yüzbaşı'nın babası, kuzeyde bir çeşit lord gibi bir şey olan Tomas adında bir insandı. Söylentilere göre, annesi Elf Kraliçesi idi. Ama ebeveynleri kim olursa olsun, Calis'in gücü, Erik'in karşılaştığı hiçbir insanla karşılaştırılamazdı. Ravensburglü eski demirci, kasabasındaki en güçlü adamdı ve Novindus'a yaptığı yolculukta birlikte çalıştığı bütün askerlerden güçlüydü; sadece dev yapılı Biggo onun dengiydi. Ama Calis, Erik'in imkânsız olarak gördüğü şeyler yapmıştı. Yüzbaşı'nın bir keresinde, Erik'in tekerleğini değiştirebilmesi için bir arabayı kolaylıkla kaldırdığını görmüştü. Erik'in deneyimlerinden bildiği kadarıyla en azından iki adamın daha ona yardım etmesi gerekiyordu.</p>
	<p class="block_2"> </p>
	<p class="block_1">Bobby de Loungville'in mizacını düşünen Erik, "Onu öldürmek zorunda kalmadığına şaşırdım," dedi.</p>
	<p class="block_2"> </p>
	<p class="block_1">Calis güldü. "İki kere çok yaklaştım. Bobby yenilgiyi kolay kabul eden bir adam değildi. Novindus'a yaptığım ilk yolculuktan dönüp Krondor limanına kırbaçlanmış köpekler gibi topallayarak girdiğimizde, Prens Arutha gemimizdeki sancaktan dolayı beni 'Kartal' diye çağırdı." Erik başını salladı. O uzaktaki kıtada Calis'in bir paralı asker grubunun yüzbaşısı rolünü oynadığını ve birliğin adının Kızıl Kartallar olduğunu herkes kadar iyi biliyordu. "Bobby kendine Krondor Köpeği demeye karar verdi. Prens Arutha bundan o kadar da memnun görünmüyordu, ama bir şey söylemedi."</p>
	<p class="block_2"> </p>
	<p class="block_1">Calis Erik'i durdurdu. "Kuşkulandığın şeyden hiç kimseye bahsetme Erik. Bir tane daha başçavuş kaybetmek istemiyorum. Bobby kendini bir köpek olarak görebilir, ama sadık ve sert biriydi, henüz bilmemene rağmen, sen de sadık ve sertsin."</p>
	<p class="block_2"> </p>
	<p class="block_1">Erik iltifata başını sallayarak karşılık verdi. "Teşekkür ederim efendim."</p>
	<p class="block_2"> </p>
	<p class="block_1">"Söyleyeceklerim bitmedi. Dük James sessiz kalmasını sağlamak üzere onu astığı için başka bir Başçavuş kaybetmek istemiyorum." Erik'in gözlerinin içine baktı. "Yeterince açık mı?" "Çok."</p>
	<p class="block_2"> </p>
	<p class="block_1">"Gel öyleyse, bu grubu Krondor'a götürmek ve garnizon farelerine çevirmesi için onları William'a teslim etmek zorundayız. Eğer kendilerini bir şekilde dağlarda bulurlarsa, ortalama bir askerden biraz daha fazla hayatta kalabilirler, bu yüzden onlara bir iyilik yapmış olduk, ama bu adamlardan hiçbiri bize hizmet etmeyecek." Erik, "Doğru," dedi.</p>
	<p class="block_2"> </p>
	<p class="block_1">"Biraz daha adam bulmaya git Erik. Mecbur kalırsan çaresiz adamlar olsun, ama bana eğitebileceğimiz adamlar getir."</p>
	<p class="block_2"> </p>
	<p class="block_1">"Nerede başlamalıyım'" diye sordu Erik.</p>
	<p class="block_2"> </p>
	<p class="block_1">Calis, "Krondor'dan ayrılmadan önce Kral'ı görmeye git," dedi. "Eğer kibarca istersen, Sınır Baronları'nın en iyi adamlarını alabilmen için sana bir atama emri verebilir. Baronlar bundan hoşnut olmayacaktır, ama eğer bu savaşı kaybedersek, Kuzey Elleri'nden gelecek istila en son dert edeceğimiz şey olacak."</p>
	<p class="block_2"> </p>
	<p class="block_1">William'ın ofisindeki Krallık haritasını hatırlayan Erik, "Bu, Kuzey-reisi, Demirgeçidi ve Yüksekşato'ya gideceğim anlamına gelir," dedi.</p>
	<p class="block_2"> </p>
	<p class="block_1">"Demirgeçidi ile başla," dedi Calis. "Hızlı hareket etmen gerekecek; adamları güneye getirirken. Kuytu Orman'dan geçip Sethanon'dan uzak dur. Onları elinden geldiğince çabuk buraya getir." Ardından. Erik'in Yüzbaşının kötücül sırıtışı olarak düşündüğü bir sırıtmayla Calis, "İki ayın var." dedi.</p>
	<p class="block_2"> </p>
	<p class="block_1">Erik inlememek için kendini zor tuttu. "Üç aya ihtiyacım var!"</p>
	<p class="block_2"> </p>
	<p class="block_1">"Mecbur kalırsan oraya giderken birkaç tane binek öldür, ama iki ayın var. İki ay içinde Krondor'da altı yüz tane daha iyi adama ihtiyacım var."</p>
	<p class="block_2"> </p>
	<p class="block_1">"Bu garnizonlarında normal sayının yarısından daha az adamla kalmaları demek! Baronların hepsi buna itiraz edecektir."</p>
	<p class="block_2"> </p>
	<p class="block_1">"Elbette itiraz edecekler," dedi Calis gülerek. "Bu yüzden Kral'dan yetki belgesi almaya ihtiyacın var."</p>
	<p class="block_2"> </p>
	<p class="block_1">Erik duraksadıktan sonra, arkasında şaşkın bir Calis bırakarak yavaşça koşmaya başladı. "Nereye gidiyorsun'"</p>
	<p class="block_2"> </p>
	<p class="block_1">"Krondor'a," dedi Erik. "Olabildiğince çok zamana ihtiyacım var. Ayrıca hoşçakal demem gereken birisi var."</p>
	<p class="block_2"> </p>
	<p class="block_1">Erik koşmaya devam ederken, Calis'in kahkahaları duyulmaz oldu. Korkmuş bir Alfred'in ve kampa dönen adamların yanından geçtiği zaman hâlâ koşuyordu.</p>
	<p class="block_2"> </p>
	<p class="block_1">Erik önce Kral, ardından da Kitty ile zor bir gün geçirmişti. Kral, topraklarını çapulcu goblinlere ve kara elflere karşı savunmak için orada ihtiyacı olan askerlerden oluşan kuzey garnizonlarının soyulmasına çok muhalif olmamasına rağmen, Calis'in bu adamları seçme görevini bir çavuşa vermesi yüzünden çok da hevesli değildi. Erik'e artık bir saray rütbesi taşıdığını ve Baronlardan herhangi birinin o askerleri alma hakkını sorgulamasına izin vermemesi gerektiğini hatırlattı, ama Erik sessizce, eğer Kral'ın Garantisi yeterli olmazsa, emirlere itaat etmek için yetiştirilmiş dört yüz adamı olan bir soyluyu, Erik'in istediği şeyi yapmaya nasıl zorlayacağını düşündü.</p>
	<p class="block_2"> </p>
	<p class="block_1">Jadow'a, Calis'in Prens'in garnizonundan alınan adamlarla daha sonra geleceğini söyledikten sonra, Kitty'yi bulmak üzere ayrıldı.</p>
	<p class="block_2"> </p>
	<p class="block_1">Kız Erik'in iki ay şehirde olmayacağı haberini sakin bir dış görünüşle karşıladı, ama Erik kızı, buna bozulduğunu anlayacak kadar iyi tanıyordu. Onunla birlikte bir gün daha geçirmek isterdi, ama Calis'in zaman sınırının neredeyse imkânsız olduğunu biliyordu.</p>
	<p class="block_2"> </p>
	<p class="block_1">Handan çıktılar ve beraber duygusal bir saat geçirdiler ve sonunda Erik, kuşkulandığı şeyden bahsetmemekle ilgili Calis'e verdiği sözü bozmaya çok yaklaştı. Kitty'yi sadece, şüphelendiği o "büyük şey" sonunda geldiğinde Erik etrafta olmazsa, Krondor'dan kaçıp Ravensburg'e doğru yönelmesi gerektiğine dair uyardı. İstilacıların sonunda şehre ulaştığı haberi geldiğinde, Prens şehrin mühürlenmesini emretmeden önce kaçmak için çok az zaman olacağını biliyordu. Kitty, Erik'in kastettiği şeyi anlayacak kadar zekiydi ve annesi Freida ve üvey babası Nathan'ın yanına, Ravensburg'deki Kılkuyruk Hanı'na gidecekti. Erik onu orada bulacağına söz verdi. Erik günbatımından iki saat önce yola çıktı. Yol üstünde bir handa konaklamak zorunda kalacağını biliyordu, ama çalabildiği her saat fazla masrafa değecekti. Ayrıca Kral'ın altınını harcıyordu, kendininkini değil.</p>
	<p class="block_2"> </p>
	<p class="block_1">Güneş battığında, hâlâ en yakındaki hana bir saatlik uzaklıktaydı.</p>
	<p class="block_2"> </p>
	<p class="block_1">Küçük ay çıkmıştı, bu yüzden ortalık tamamen karanlık değildi ve Kral'ın Yolu açıkça görülebiliyordu, ama Erik bineğinin tökezleyip yaralanması riskine girmektense yürümeyi tercih etti.</p>
	<p class="block_2"> </p>
	<p class="block_1">Atı, kendinin seçtiği, kır renkli dayanıklı küçük bir attı. Prens'in ahırındaki atların çoğu kadar güçlü ya da büyük değildi, ama Erik'in seçebileceği hayvanların çoğundan daha dayanıklıydı. Bu yolculukta sık sık at değiştirecek ve Demirgeçidi'ne ulaşmak için neredeyse iki hafta boyunca şafaktan günbatımına kadar at sürecek ve o halde bile atları dayanıklılıklarının sonuna kadar zorlamak zorunda kalacaktı, ama bunun yapılması gerekiyordu.</p>
	<p class="block_2"> </p>
	<p class="block_1">Erik sessizce Yüzbaşısına küfredip karanlıkla ilerlemeye devam etti.</p>
	<p class="block_2"> </p>
	<p class="block_10"><img alt="C:\Users\UguR\AppData\Local\Microsoft\Windows\INetCache\Content.Word\Line.png" src="images/image.png" class="calibre2"/></p>
	<p class="block_2"> </p>
	<p class="block_1">Nakor ileriyi işaret etti. "Bak, bir tane daha."</p>
	<p class="block_2"> </p>
	<p class="block_1">Sho Pi başını salladı. "Son seferinde olduğu gibi Usta…"</p>
	<p class="block_2"> </p>
	<p class="block_1">Nakor, genç adama ona usta demeyi kesmesini söyleme dürtüsüne direndi. Bu pireli bir köpeğe kaşınmamasını söylemek kadar anlamsızdı.</p>
	<p class="block_2"> </p>
	<p class="block_1">"Düşler Denizi'nin güney kıyılarında Kesh devriyeleri," dedi Nakor. "Son seferinde Calis'in garnizon konumunun bilgilendirmesine karşın, buralarda tekrar sancak açmış Kesh mızraklı süvarilerini görüyoruz." Bir süre sonra güldü.</p>
	<p class="block_2"> </p>
	<p class="block_1">"Komik olan ne Usta?"</p>
	<p class="block_2"> </p>
	<p class="block_1">Nakor elinin tersiyle Sho Pi'nin omzuna hafifçe vurdu, "Çok açık evlat. Lord Arutha bir anlaşma yapmış."</p>
	<p class="block_2"> </p>
	<p class="block_1">"Bir anlaşma mı?" dedi Sho Pi geminin Kaptanı aracını kıyıya doğal çevirirken. "Göreceksin," dedi küçük adam.</p>
	<p class="block_2"> </p>
	<p class="block_1">O ve öğrencisi Krondor'dan bir gemiye binmişti ve Acı Deniz ve Düşler Denizi arasındaki kanala açılan koydan gidiyorlardı. Artık, at alıp Yıldızlimanı'na gidebilecekleri Shamata Ormanına giden bir nehir gemisindeydiler. Nakor Lord Arutha'ya verilmek üzere belgeler ve Prens Patrick ve Dük James'ten emirler taşıyordu. Birkaç tanesi Prens'in değil, Kral'ın mührünü taşıdığı için, Nakor'un o belgelerde ne olduğuna dair bir tahmini vardı.</p>
	<p class="block_2"> </p>
	<p class="block_1">Yolculuk olaysız geçmişti, Nakor ve Sho Pi kendilerini, Büyük Yıldız Gölü'nü geçerek Yıldızlimanı adasına ve oradaki büyücüler topluluğuna yolcu ve mal taşımakta kullanılan bir mavnada bulmuştu.</p>
	<p class="block_2"> </p>
	<p class="block_1">Vencar Lordu, Kral sarayının Kontu ve Dük James'in oğlu Arutha, onları iskelede karşıladı.</p>
	<p class="block_2"> </p>
	<p class="block_1">"Nakor, Sho Pi! Sizi tekrar gördüğüme sevindim." Güldü. "Son görüşmemiz çok kısa olmuştu." Nakor da güldü. Sho Pi ve Pug ile Elvandar'a gitmek için ayrılmadan önce, yeni gelen Kont'un huzurunda iki dakikadan daha az kalmıştı.</p>
	<p class="block_2"> </p>
	<p class="block_1">Mavna ve iskele arasındaki dar boşluktan atlarlarken Nakor, "Babanızdan mesajlar getirdim," dedi.</p>
	<p class="block_2"> </p>
	<p class="block_1">Arutha, "Benimle gelin öyleyse," dedi.</p>
	<p class="block_2"> </p>
	<p class="block_1">"Mavnada olduğumuzu nasıl anladın?" diye sordu Nakor.</p>
	<p class="block_2"> </p>
	<p class="block_1">Yıldızlimanı'ndaki devasa binaya doğru yürürlerken, Kral'ın adadaki büyücüleri yönetmesi için gönderdiği adam, "Sıradan bir şey," dedi. "Gözcümüz sizi şuradan gördü." Yüksek bir kuledeki pencerelerden birini gösterdi. "Bana haber gönderdi."</p>
	<p class="block_2"> </p>
	<p class="block_1">"Öğrencilerimden biri olmalı," dedi Nakor, başını sallayarak.</p>
	<p class="block_2"> </p>
	<p class="block_1">Binaya girdiler ve uzun bir koridoru geçip, Nakor'un Arutha'nın ofisi olarak bildiği odaya doğru ilerlediler. Calis adanın yönetimini ona devrettiği zaman kendisinin kullandığıyla aynı ofisti.</p>
	<p class="block_2"> </p>
	<p class="block_1">"Chalmes, Kalied ve diğerleri sorun çıkardı mı?" diye sordu Nakor.</p>
	<p class="block_2"> </p>
	<p class="block_1">Kral'ın yasasının bu adada geçme fikrine direnen Kesh doğumlu gelenekçi büyücüden bahsedilince, Arutha kafasını iki yana sallayıp, "Bahsetmeye değecek bir şey değil," dedi. "Ara sıra söyleniyorlar, ama öğretmekte özgür oldukları ve araştırmalarını yaptıkları sürece, yönetimimden çok fazla şikâyet etmiyorlar."</p>
	<p class="block_2"> </p>
	<p class="block_1">Nakor, "Plan yapmakta olduklarından kuşkulanıyorum," dedi.</p>
	<p class="block_2"> </p>
	<p class="block_1">"Ona şüphe yok," dedi Arutha, ofisine ulaştıklarında, "ama sanırım dışarıdan yardım almadıkça, bu kadarıyla yetinmek zorundalar. Güçlü bir müttefikleri olmaksızın Krallık'tan ayrılmaya çalışmak için çok korkaklar."</p>
	<p class="block_2"> </p>
	<p class="block_1">Ofise girdiklerinde, Arutha kapıyı kapadı. "Ve bunun için hazırlıklıyız," dedi Kont, babasının gönderdiği paketi alırken. "Bana bir dakika izin verin," dedi ve Dük'ten gelen kişisel bir mesaj olan ilk belgenin üstündeki mührü kırdı. O okurken, Nakor Kontu inceledi. Babası kadar uzun boyluydu, ama kusursuz yüz hatları ve neredeyse narin bir ağızla, daha çok annesine benziyordu. Gerçi gözleri, diye düşündü Nakor, babasının aynısı; tehlikeli. Saçları da James'in gençliğindeki gibiydi: sık, koyu kahverengi bukleler.</p>
	<p class="block_2"> </p>
	<p class="block_1">Bir süre sonra Arutha, "Bu mesajın içeriğini biliyor musun?" diye sordu.</p>
	<p class="block_2"> </p>
	<p class="block_1">"Hayır," dedi Nakor, "ama tahmin edebiliyorum. Erland Kesh'ten yeni döndü. Bu taraftan geçti mi?"</p>
	<p class="block_2"> </p>
	<p class="block_1">Arutha güldü. "Senden çok fazla şey kaçmıyor, değil mi?"</p>
	<p class="block_2"> </p>
	<p class="block_1">"Benim yaşadığım kadar uzun bir süre aklını kullanarak yaşayınca," dedi Nakor, "her şeye dikkat etmeyi öğreniyorsun."</p>
	<p class="block_2"> </p>
	<p class="block_1">"Evet, Erland geçerken bir gece uğramıştı."</p>
	<p class="block_2"> </p>
	<p class="block_1">"Öyleyse Kesh ile bir anlaşma yaptınız." Arutha, "Bir anlaşmaya vardık diyelim," dedi.</p>
	<p class="block_2"> </p>
	<p class="block_1">Eğer Sho Pi muhabbetti dinliyorduysa bile, belli etmiyordu; görünüşe göre ustasıyla Kont'un konuşmasının kesilmeden devam etmesini görmekten memnundu.</p>
	<p class="block_2"> </p>
	<p class="block_1">Nakor güldü. "Baban karşılaştığım en kötü ve en tehlikeli adam. Bizim tarafımızda olması iyi bir şey."</p>
	<p class="block_2"> </p>
	<p class="block_1">Arutha üzüntülü baktı. "Bu konuda benden bir itiraz duyamazsın. Hayatım asla bana ait olmadı." Nakor, Arutha'nın masanın üstünden uzattığı mesajı aldı. "Bu mesajdan özellikle rahatsız olmuş gibi gözükmüyorsun," dedi kumarbaz.</p>
	<p class="block_2"> </p>
	<p class="block_1">Arutha omuzlarını silkti. "Çoğu genç adamda olan asi mizaç bende de var, ama doğrusunu istersen, babamın bana yaptırttığı şeylerin çoğu ilginçti; hatta büyüleyici. Oğullarım, onları görmüş olman gerekir, tamamen farklı bir durumdaydı. Karım 'maceraseverliğe' annemin olduğundan biraz daha fazla hoşgörülü bakıyor." Nakor Dük'ün mesajını okurken, Arutha ayağa kalktı. "Sık sık, Krondor lağımlarında bir hırsızken kelimenin tam anlamıyla yükselmesiyle, babamın hayatının neye benzemiş olabileceğini düşündüm." Sahil şeridini gören küçük bir pencereden dışarı baktı.</p>
	<p class="block_2"> </p>
	<p class="block_1">"Bir ömre yetecek kadar 'Eliuzun Jimmy' hikâyesi duydum."</p>
	<p class="block_2"> </p>
	<p class="block_1">"Babanın çok fazla övündüğünü zannetmiyorum," dedi Sho Pi, Nakor okumaya devam ederken. "Hikâyeleri babamdan değil, başkalarından duydum," dedi Arutha. "Babam Krallık tarihini değiştirmiş." Düşünceli bir sessizliğe gömüldü. "Büyük bir adamın oğlu olmak zor bir şey olabiliyor."</p>
	<p class="block_2"> </p>
	<p class="block_1">Nakor, "İnsanlar büyük bir adamın oğlundan çok fazla şey bekler," dedi. Belgeyi masanın üstüne koydu. "Kalmamı mı istiyorsun?"</p>
	<p class="block_2"> </p>
	<p class="block_1">"Bir süreliğine," dedi Arutha. "Olaylar patlak verdiğinde, burada güvenilir birisine ihtiyacım var.</p>
	<p class="block_2"> </p>
	<p class="block_1">Chalmes'ın ve diğerlerinin kötü tepki vermesini engelleyecek birisine ihtiyacım var."</p>
	<p class="block_2"> </p>
	<p class="block_1">"Ah, babanın ve Prens Erland'ın yaptığı şeyi anladıkları zaman kötü tepki verecekler," dedi Nakor ufak bir kahkahayla, "ama kimsenin incinmemesini sağlarım." "Güzel. Birkaç gerekli ayrıntıyı hallettikten sonra önümüzdeki hafta yola çıkacağım." "Krondor'a mı dönmen gerekiyor?" diye sordu Nakor.</p>
	<p class="block_2"> </p>
	<p class="block_1">Arutha başını salladı. "Babamı tanıyorum."</p>
	<p class="block_2"> </p>
	<p class="block_1">Nakor iç geçirdi. "Anlıyorum."</p>
	<p class="block_2"> </p>
	<p class="block_1">Arutha, "Geçen sefer kaldığınız, odalarda kalacaksınız. Şimdi dinlenin. Akşam yemekte görüşürüz," dedi</p>
	<p class="block_2"> </p>
	<p class="block_1">Gitmelerine izin verildiğini hisseden Sho Pi kalkıp Nakor'a kapıyı açtı.</p>
	<p class="block_2"> </p>
	<p class="block_1">Kont'un ofisinden çıktıktan sonra Sho Pi, "Usta, Lord Arutha'ya neden geri dönmesinin gerekip gerekmediğini sordun?" diye sordu.</p>
	<p class="block_2"> </p>
	<p class="block_1">"Babası, Kral'a bir mesaj götürme bahanesiyle Rillanon'a gitmesini emretmiş," dedi Nakor, kendilerine ayrılan, daireye giden bir köşeyi dönerlerken. Bir dizi basamağı tırmanan Nakor, "Arutha savaş başladığı zaman babasının Krondor'u terk etmesinin çok düşük bir olasılık olduğunu biliyor," diye devam etti. "oğullarının büyükbabalarıyla kalmayacağından emin olmak isliyor." "Savaşın tehlikeli olduğunu biliyorum," dedi Sho Pi, "ama Dük'ün torunları neden başka birinden daha fazla tehlikede olsun ki?"</p>
	<p class="block_2"> </p>
	<p class="block_1">"Çünkü Kraliçe'nin filosu geldiğinde, herhangi birisinin Krondor'da hayatta kalması olası olmayacak," diye yanıtladı Nakor.</p>
	<p class="block_2"> </p>
	<p class="block_1">Odalarına ulaştıklarında Sho Pi sessizdi.</p>
	<p class="block_2"> </p>
	<p class="block_10"><img alt="C:\Users\UguR\AppData\Local\Microsoft\Windows\INetCache\Content.Word\Line.png" src="images/image.png" class="calibre2"/></p>
	<p class="block_2"> </p>
	<p class="block_1">Erik işaret verince atlılar durdu. Keşifçilerinden biri onlara doğru geliyordu. İki ayın çoğunu Sınır Baronları'nın en iyi adamlarını toplamak için harcamıştı ve artık arkasındaki neredeyse altı yüz adam üç kol şeklinde yaklaşık otuz kilometrelik bir alana yayılmıştı. Yorucu bir yolculuk olmuştu ve Erik yolun neredeyse her kilometresinde Calis'e sövüyordu, ama adamları almıştı.</p>
	<p class="block_2"> </p>
	<p class="block_1">Ziyaret ettiği her Sınır Baron'u Kral'ın emrini inanmazlık ve öfkeyle okumuştu. Her Baron, Kraliyet Ailesinin bir tebaası olduğu için benzersizdi; hiçbir Kont'a ya da Dük'e hesap vermiyorlardı. Prens'in garnizonundan gelen basit bir başçavuşun kendi seçtiği adamları alıp gitmesini sağlayan emirlerle çıkagelmesi, yerlerine adam koyulacağı sözü en iyi olasılıkla belirsiz olmasına rağmen, dayanabileceklerinden daha fazlaydı.</p>
	<p class="block_2"> </p>
	<p class="block_1">Kuzeyreisi Baron'u emri doğrulaması için Erik'i tutmaya çalışmayı bile düşünmüştü, ama o zamana kadar Erik'in yanında neredeyse iki yüz adam vardı ve Baron fikrini değiştirmişti.</p>
	<p class="block_2"> </p>
	<p class="block_1">Yüksekşato Baronu sadece, sanki zaten çok olan yüküne bir başkası eklenmiş gibi bakmış ve minimum şikâyetle emre uymuştu. Erik aynı zamanda Baron'u, Kuzeyreisi'nden ve Demirgeçidi'nden gelen dört yüz adamdan oluşan birliğin de ikna ettiğini tahmin ediyordu. Koyunlarını otlatan ve Baronlarla ve Kuzey Elleri'ne yakın küçük köylerle ticaret yapan göçebe kabile insanlarının yurdu olan Yüksek Yayla'nın engin çimenliklerinden geçiyorlardı. Birkaç kere önceki günlerde terk edilmiş kamplar buldular. Sanki bu kadar çok atlının yaklaşması haydutların tepelere kaçmasına yol açmıştı.</p>
	<p class="block_2"> </p>
	<p class="block_1">Bu gibi üçüncü bir kampla karşılaştıktan sonra, Erik Demirgeçidi'nden iki adama ileri keşif yapmalarını emretmişti. Erik Krallık sınırı içindeki bu uzaklıkta herhangi bir sorunla karşılaşmayı rahatsız edici buluyordu, ama Uzak Sahil ve Krallık Denizi arasındaki toprakların içinde, Dünyanın Dişleri -büyük kuzey dağ sırası- ile Kuytu Orman'ın sınırı arasında kalan bu topraklar, en tehlikeli topraklardı. Gedik Savaşlarından önceki yıllarda, goblinlerin ve kara elflerin akıncı birliklerinin, Sethanon'a kadar güneye yolculuk ettikleri biliniyordu ve Krallık devriyelerinin bu bölgelerde ne sıklıkta dolaştığının bir önemi olmaksızın, bu topraklar hâlâ vahşi ve yerleşimden uzak kalmıştı. Son zamanlarda hafif ağaçlık bölgelerden, Kuytu Orman'ın daha sık bölgelerine doğru ilerliyorlardı ve artık Erik geçtiği ideal pusu yerlerinin sayısını unutmuştu.</p>
	<p class="block_2"> </p>
	<p class="block_1">Keşifçi dizginlere asılarak durdu ve "Silahlı bir kamp Başçavuş," dedi. "En azından yüz adam."</p>
	<p class="block_2"> </p>
	<p class="block_1">"Ne?" dedi Erik. "Kimse seni gördü mü?"</p>
	<p class="block_2"> </p>
	<p class="block_1">"Hayır, keşifçileri yok ve etrafı gözlemekle ilgili pek endişeleri yokmuş gibi görünüyorlar; sanırım burada yalnız olduklarını düşünüyorlar."</p>
	<p class="block_2"> </p>
	<p class="block_1">"Onları tanıyabildin mi?"</p>
	<p class="block_2"> </p>
	<p class="block_1">"Hiç sancakları yok ve ne üniforma, ne de yelek giyiyorlar. Hayduda benziyorlar." Erik keşifçiyi gönderdi ve vekil onbaşı ilan ettiği adama -Demirgeçidi'nden aldığı Garret adındaki bir çavuş- döndü. "Kırk beş metre arkamızda adamların yarısıyla bir avcı hattı oluşturulmasını istiyorum. İlk bela işaretinde, onları her iki taraftan da süpürmenizi istiyorum. Eğer gerekirse, geri kalanların bütün güçleriyle ortadan, iki sıra şeklinde saldırmaya hazır olmasını istiyorum. En iyi dört adamını alıp benimle birlikte gel."</p>
	<p class="block_2"> </p>
	<p class="block_1">Erik'ten en az on yaş büyük olan adam, daha genç bir adamdan emir aldığı için hiçbir duraksama göstermedi. Erik adamın davranışını ve disiplinini sevmişti ve en kısa zamanda onu çavuş yapmayı planlıyordu, çünkü Garret'in adamlarını hayatta tutacak birisi olduğunu sezmişti.</p>
	<p class="block_2"> </p>
	<p class="block_1">Calis'in planında Erik'in istemeyerek onayladığı bir şey vardı: almaya gönderildiği adamlar yıllardır goblinlerle, kara elferle ve haydutlarla savaşmaktan sertleşmişti. Çoğu deneyimli dağ savaşçılarıydı ve Erik'in zaten emri altında olan adamların arasına karışmak için az bir eğitim gerekecekti.</p>
	<p class="block_2"> </p>
	<p class="block_1">İlk yirmi adam Erik'in arkasına yayıldı. Garret "Çatışma için hazırlıklı olun," dedi.</p>
	<p class="block_2"> </p>
	<p class="block_1">Emirler iletildi ve Erik, Garret ve seçtiği adamlar atlarını ileri sürdü. Yavaşça ağaçların arasından ilerlediler ve görüş alanlarına kamp ateşleri girdi. Uzanan ya da ormandaki bir açıklıkta durmuş konuşan yaklaşık seksen adam vardı. Çeşitli boylarda, rastgele bir tarzda dikilmiş bir düzine çadır vardı ve bazı adamlar yemek ateşleriyle ilgileniyordu ve açıklığın ortasına yakın bir yerde erzakları gördüler. Erik yük arabalarının ve atların kampın uzak kısmına bağlanmış olduğunu gördü. Garret'e, "Bunlar haydut grubu değil," dedi.</p>
	<p class="block_2"> </p>
	<p class="block_1">Adam sessizce başıyla onayladı. "Tepelerine binsek iyi olur." Aklında soru işareti yoktu; bir çarpışmaya gireceklerdi. Erik düşündü. Vakit daha öğle olmamasına rağmen, adamların çoğu uyuyordu. Erik elini kaldırıp sessizce konuştu. "Birilerini bekliyorlar." "Nereden anladın Başçavuş?" diye sordu Garret.</p>
	<p class="block_2"> </p>
	<p class="block_1">"Sıkılmışlar ve en azından bir haftadır buradalar." Sağlarında kalan dar siperi gösterdi. Garret, "Kokusunu alabiliyorum," dedi. "Haklısın. Bir süredir buradalar. "</p>
	<p class="block_2"> </p>
	<p class="block_1">"Ve eğer yanılmıyorsam, burada beklemeye değecek hiçbir şey yok; demek ki birilerinin gelmesini bekliyorlar."</p>
	<p class="block_2"> </p>
	<p class="block_1">"Kimlerin?"</p>
	<p class="block_2"> </p>
	<p class="block_1">"Ben de bunu öğrenmeye niyetliyim."</p>
	<p class="block_2"> </p>
	<p class="block_1">Adamlara ilerlemelerini işaret etti ve atlarıyla kampın görüş alanına girdiler.</p>
	<p class="block_2"> </p>
	<p class="block_1">Oturmuş kılıcını parlatan sıkılmış bir asker kafasını kaldırıp görüş alanına giren Erik ve diğerlerine baktı. Gözleri büyüdü ve bağırdı.</p>
	<p class="block_2"> </p>
	<p class="block_1">Erik adamın dediklerini duyar duymaz, ensesindeki tüyler dikildi ve arka tarafa, "Saldırın!" diye bağırdı.</p>
	<p class="block_2"> </p>
	<p class="block_1">Kılıçlar düşünmeksizin çekildi ve öğleden sonrasının sakin havasını dörtnala gelen atlıların sesleri doldurdu. Kamptaki adamlar şiltelerine koştu ve yapabildikleri kadar zırhlarını giydi, ya da kalkanlarını ve kılıçlarını, yaylarını ve oklarını kaptı ve dövüş başladı.</p>
	<p class="block_2"> </p>
	<p class="block_1">Erik'in planlamış olduğu gibi, iki kol, kampı çevreleyen avcı hattı gibi süpürerek arkasından kampa girdi. Oklar havayı doldururken adamlar çığlık attı ve atlılar açıklığa girince çeliğe çarpan çelik sesleri duyuldu. Erik ile at süren adamlardan çoğu atlı okçulardı ve düşman askerleri zırhlarını giymeye çalışırken hedefleri çabucak seçtiler.</p>
	<p class="block_2"> </p>
	<p class="block_1">Erik kampın ortasına giderken iki açkını indirdi. Bu adamlara her kim liderlik ediyorduysa, kampın ortasında olduğu kesindi ve birtakım aşırı derecede şevkli Krallık okçuları bir okla onu şişlemeden önce lideri bulmak istiyordu.</p>
	<p class="block_2"> </p>
	<p class="block_1">Erik lideri gördü.</p>
	<p class="block_2"> </p>
	<p class="block_1">Etrafındakiler her yöne koşarken bu adam bir sakinlik deniziydi. Emirler yağdırıyor ve adamlarını irade gücüyle, etkili bir savaş gücüne çevirmeye çalışıyordu. Erik topuklarını atına geçirip adama saldırdı.</p>
	<p class="block_2"> </p>
	<p class="block_1">Lider, adamlarını yönlendirmeye o kadar odaklanmıştı ki, Erik'in yaklaştığını görmekten çok sezdi. Adam döndüğünde atı ve atlıyı neredeyse üstünde buldu ve Erik'in saldırısından kurtulmak için bir tarafa atladı.</p>
	<p class="block_2"> </p>
	<p class="block_1">Erik atını çevirince, adamın kılıcıyla kalkanını çabucak yerden almış olduğunu gördü. Erik zor bir rakiple karşı karşıya olduğunu biliyordu, çünkü adam, silahlarının olduğu yöne atlamıştı. Adam kolay lokma değildi.</p>
	<p class="block_2"> </p>
	<p class="block_1">Erik adama tekrar saldırmamanın daha iyi olacağını biliyordu, çünkü saldırmak, adamın, Erik'in hamlesinin altından geçip atını sakatlama riski taşıyordu. Adam çok soğukkanlıydı ve bu tehlikeli harekete kalkışacak kadar kendine güveniyordu.</p>
	<p class="block_2"> </p>
	<p class="block_1">Erik'in adamları kamptakilere korkunç bir bedel ödetiyordu ve Erik bekleyerek, rakibinin etrafını kuşatıyordu. Adam gelmeyen saldırıya hazır bir biçimde, dikkatle onu izliyordu. Erik, "Mümkün olduğunca çoğunun hayatta kalmasını sağlayın," diye bağırdı.</p>
	<p class="block_2"> </p>
	<p class="block_1">Kamptaki adamların bu at sırtındakilerin çok üstün oldukları açıklığa kavuşunca, askerler silahlarını yere atıp canlarının bağışlanması için bağırmaya başladı.</p>
	<p class="block_2"> </p>
	<p class="block_1">Olay çabucak Erik'in lehine çözülmüştü ve sonunda hiç umut kalmayınca, lider silahını yere attı.</p>
	<p class="block_2"> </p>
	<p class="block_1">Bu, Erik'in Novindus'ta öğrendiği, paralı askerlerin teslim olma işaretiydi. Erik etrafa göz attı ve yerde, ona tanıdık gelen bir sancak gördü.</p>
	<p class="block_2"> </p>
	<p class="block_1">Atını adama doğru sürdü. Prens'in Başçavuşu yabancı bir dilde konuşunca, Garret ve diğer adamların kafası karışmış gibiydi.</p>
	<p class="block_2"> </p>
	<p class="block_1">Erik adama, "Yanılmıyorsam Duga ve Savaş Köpekleri," dedi.</p>
	<p class="block_2"> </p>
	<p class="block_1">Adam başıyla onayladı. "Sen kimsin?"</p>
	<p class="block_2"> </p>
	<p class="block_1">"Calis'in Kızıl Kartalları ile at sürdüm."</p>
	<p class="block_2"> </p>
	<p class="block_1">Yüz paralı askerin lideri Yüzbaşı Duga iç geçirdi. "Görüldüğünüz yerde öldürülecektiniz, ama bu, dünyanın öteki tarafındaydı."</p>
	<p class="block_2"> </p>
	<p class="block_1">"Uzun bir yol gelmişsiniz," dedi Erik.</p>
	<p class="block_2"> </p>
	<p class="block_1">"Doğru." Etrafa göz attı ve adamlarının silahlarının Erik'in adamları tarafından alındığını gördü.</p>
	<p class="block_2"> </p>
	<p class="block_1">"Şimdi ne olacak?"</p>
	<p class="block_2"> </p>
	<p class="block_1">"Değişir. İşbirliği yaparsanız, hayatta kalmak için bir şansınız olur. İşbirliği yapmazsanız..." "Anlaşmamı bozmam," dedi Duga.</p>
	<p class="block_2"> </p>
	<p class="block_1">Erik adamı inceledi. Adam aşağı yukarı, Novindus'taki klasik bir paralı asker Yüzbaşısıydı. Deha sayılmasa da, adamlarını hayatta tutacak kadar zekiydi. Hırçın canilerin dizginlerini avucunda tutmaya yetecek kadar sertti ve anlaşmalarına sadık kalacak kadar da dürüsttü, aksi takdirde kimse onunla iş yapmazdı.</p>
	<p class="block_2"> </p>
	<p class="block_1">"Hiçbir anlaşmanın bozulması gerekmiyor. Bizim esirimizsiniz ve yurdunuza dönmek için size izin veremeyiz."</p>
	<p class="block_2"> </p>
	<p class="block_1">Adam acı bir şekilde, "Yurdun nerede olduğunu bile bilmiyorum," dedi.</p>
	<p class="block_2"> </p>
	<p class="block_1">Erik güneybatıyı gösterdi. "Şu tarafta; dediğin gibi, dünyanın öteki tarafında..." "Bize bir gemi ödünç vermekle ilgilenir misin?" diye sordu Duga acı bir ironiyle.</p>
	<p class="block_2"> </p>
	<p class="block_1">"Olabilir. Eğer bize bildiklerinizi anlatırsanız, eve dönmek için bir fırsatınız olabilir." Erik bunun olabilme şansının ne kadar düşük olduğundan bahsetmedi. "Konuş," dedi Duga.</p>
	<p class="block_2"> </p>
	<p class="block_1">"Buraya nasıl geldiğinizle başlayalım."</p>
	<p class="block_2"> </p>
	<p class="block_1">"Yılan adamların yaptığı şu büyülü kapıların birinden geçerek..." Omuzlarını silkti. "Adamlarını o kapıdan geçiren yüzbaşılara ikramiye önerdiler." Etrafa göz attı. "Gerçi onu nerede harcayacağımı sadece tanrılar bilir."</p>
	<p class="block_2"> </p>
	<p class="block_1">Erik, "Ne kadar zamandır buradasınız?" diye sordu.</p>
	<p class="block_2"> </p>
	<p class="block_1">"Üç hafta."</p>
	<p class="block_2"> </p>
	<p class="block_1">"Kimi bekliyorsunuz?"</p>
	<p class="block_2"> </p>
	<p class="block_1">"Bilmiyorum," Novindus'tan gelen paralı askerlerin Yüzbaşısı. "Tek bildiğim General Fadawah'tan gelen emirlerin basit olduğu. Bu gedikten geçin ve yakınlarda kamp yapacak bir yer bulun. Ardından bekleyin."</p>
	<p class="block_2"> </p>
	<p class="block_1">"Ne için?"</p>
	<p class="block_2"> </p>
	<p class="block_1">"Bilmiyorum. Sadece beklememizin söylendiğini biliyorum."</p>
	<p class="block_2"> </p>
	<p class="block_1">Erik içini bir kuşkunun kapladığını hissetti. Kendi kolunun devamı gelene kadar, neredeyse başına dikeceği muhafız kadar tutsak ele geçirmişti ve her an yeni düşmanlar ortaya çıkabilirdi. Hızlı düşünerek, "Sınırlı yemin," dedi. "Zarar görmeyeceksiniz, ama çekip gitmenize de izin veremeyiz. Kampımıza gittiğimizde daha iyi şartlarda pazarlık yapacağız."</p>
	<p class="block_2"> </p>
	<p class="block_1">Paralı asker bir süre bunu düşündükten sonra, "Anlaştık," dedi. Açık bir rahatlamayla adamlarına, "Artık dövüşmek yok," diye bağırdı. Yemek zamanı!"</p>
	<p class="block_2"> </p>
	<p class="block_1">Erik, çatışmayı ve savaşı iş olarak gören, daha önceden müttefiki olmuş ve daha sonra da olabilecek adamlarla düşman saflarda yer alan ve bunun sonucunda neredeyse hiç kötü niyet beslemeyen Novindus'tan gelen paralı askerlerin bu tutumuna bir kez daha şaşırdı.</p>
	<p class="block_2"> </p>
	<p class="block_1">Erik Garret'e işaret edip, "İşleri yoluna koyduktan sonra, kamp kurup adamların yemek yemesini sağlayın," dedi.</p>
	<p class="block_2"> </p>
	<p class="block_1">Demirgeçidi'nden gelen çavuş selam verdi ve emirleri aktarmaya başladı.</p>
	<p class="block_2"> </p>
	<p class="block_1">Erik eyerinde gerinince, bütün kemiklerinin eklemlerinden çıktığını hissetti. Sırtı ağrıyordu ve hiç bu kadar yorgun olduğunu hatırlamıyordu. Sessiz bir iniltiyle atından indi ve ateşteki yemekleri koklayınca, aç olduğunu fark etti.</p>
	<p class="block_2"> </p>
	<p class="block_1">Esirleri sorgulamaya başlamadan önce, Yüzbaşısına küfür etmek için bir kere daha durdu. Atıyla ilgilenmeye başladı ve Calis'e küfür etmek için bir kere daha durdu.</p>
	<p class="block_2"> </p>
	<p class="block_4" id="calibre_pb_8"> </p>
</body></html>
