<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>03 - İblis Kralın Öfkesi - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_12">-14-</p>
	<p class="block_12">İHANET</p>
	<p class="block_2"> </p>
	<p class="block_1">Roo kaşlarını çattı.</p>
	<p class="block_2"> </p>
	<p class="block_1">Jason, Kraliyet Ailesi'ne vermeleri gereken altın borcunun devasa yükünden kaynaklanan zararlarını hesaplamaya devam ediyordu. "Simdi de daha fazlasını istiyor," dedi Roo.</p>
	<p class="block_2"> </p>
	<p class="block_1">Jason, "Dük'e borç vermek için daha ne kadar altın bulabiliriz bilmiyorum," dedi. "Daha kârlı işletmelerimizden bazılarını satmak zorunda kalacağız ve bu da nakit para akışımızdaki sorunu arttıracak." Kafasını iki yana salladı. "Dük'e borç verebilecek başka birisini bulabilir misin?" Roo güldü. "Eh, belki Jacob Esterbrook'u bana katılması için ikna edebilirim." Bunun boşuna olduğunu biliyordu. Jacob ile yediği birkaç yemekte, önlerindeki savaşta Jacob'ın Krallık'a yardım etmesi konusunda konuşmaktan özenle kaçınmıştı. Yine de, başka tüccarlar da vardı ve Roo ne yapabileceğine bir bakacaktı. "Günün geri kalanında dışarıda olacağım," dedi Jason'a. "Karıma, birkaç gün daha şehirde kalabileceğimi belirten bir mesaj gönderebilir misin?" Jason bir not yazdı.</p>
	<p class="block_2"> </p>
	<p class="block_1">Ardından Duncan'ın ne yaptığına bak ve saat beşte benimle burada buluşmasını söyle. Luis'in de burada olmasını istiyorum."</p>
	<p class="block_2"> </p>
	<p class="block_1">"O zamana kadar nerede olacaksın?"</p>
	<p class="block_2"> </p>
	<p class="block_1">Roo gülümsedi. "Dük'e biraz para bulacağım. Saat üçe kadar Barret'te olacağım, ondan sonra da buraya döneceğim. O zamana kadar dışarıda olacağım."</p>
	<p class="block_2"> </p>
	<p class="block_1">Roo hava sıcak olduğu için modaya uygun ince bir pelerin, sarı bir tüyü olan geniş kenarlı son moda bir fötr şapka aldı. Ayağında çok şık bir çift binici çizmesi vardı. Eski kılıcını belinde taşıyordu.</p>
	<p class="block_2"> </p>
	<p class="block_1">Krondor'un kalabalık caddelerine çıktı ve dönüp hayranlıkla Avery ve Oğlu'na baktı. Sık sık durup, iş merkezine çevirdiği devasa depoya bakıyordu. Deponun etrafındaki arsayı almış ve depoya bitişik bir ofis yaptırtmıştı ve artık büyük avlu arabalarla doluydu.</p>
	<p class="block_2"> </p>
	<p class="block_1">Döndü ve arkadaşı olmadığı halde, en azından ona bir iyilik borçlu olan bir bankerin ofisine doğru yöneldi.</p>
	<p class="block_2"> </p>
	<p class="block_1">"Altına ihtiyacım var," dedi Dük James.</p>
	<p class="block_2"> </p>
	<p class="block_1">"Biliyorum lordum," dedi Roo, "ama daha fazla altın yok."</p>
	<p class="block_2"> </p>
	<p class="block_1">"Her zaman daha fazlası vardır," dedi Dük James. Roo adamın yorgun gözüktüğünü fark etti; sanki son zamanlarda iyi uyuyamıyormuş gibi gözlerinin altında koyu halkalar vardı. Şehirdeki gerilim artıyor ve savaş söylentileri dolaşıyordu. Banapis'te Karanlık Boğazı'nın açığındaki büyük deniz savaşının haberi, şehre önceki gün ulaşmıştı ve artık gemiler Özgür Şehirler'den ve Uzak Sahil'den gecikmeli olarak geliyordu.</p>
	<p class="block_2"> </p>
	<p class="block_1">Roo, "Eğer vergileri arttırırsanız, belki esnaftan ve çiftçilerden biraz daha altın çıkarabilirsiniz, ama tüccarlar şu anda çok sinirli," dedi. "Bahsettiğiniz altının çoğu, son birkaç aydır Doğu'ya gidiyordu."</p>
	<p class="block_2"> </p>
	<p class="block_1">"Onların içinde senin az paran yok!" dedi Dük, elini masaya vurarak.</p>
	<p class="block_2"> </p>
	<p class="block_1">Roo'nun gözleri büyüdü. "Benim konumumdaki hiç kimsenin yapamayacağı hiçbir şey yapmadım lordum!" Roo sinirlenmişti ve bir an için kiminle konuştuğunu unuttu, ama öfkesini güçlükle de olsa, kontrol altında tuttu. "Benim için vermesi mantıklı olan her bakır sikkeyi size verdim. Eğer size daha fazlasını verirsem, süt için inek öldürmüş olacaksınız."</p>
	<p class="block_2"> </p>
	<p class="block_1">James küçük adama baktı. "Öyleyse biz de ineği öldürürüz. Bir aylık erzak ve silaha ihtiyacım var ve onlara dün ihtiyacım vardı."</p>
	<p class="block_2"> </p>
	<p class="block_1">Roo iç geçirdi. "Bu gece Jacob Esterbrook ile yemek yiyip ondan ne koparabileceğime bakacağım."</p>
	<p class="block_2"> </p>
	<p class="block_1">James sessizce bir dakika boyunca Roo'ya baktı. "Bu noktada senden daha iyi durumda."</p>
	<p class="block_2"> </p>
	<p class="block_1">"Ne demek istiyorsun?"</p>
	<p class="block_2"> </p>
	<p class="block_1">"Kısa zamanda altın bulmaya çalıştığını biliyor olacak ve senden, ona satmak istemeyeceğin bir şeyler isteyecek."</p>
	<p class="block_2"> </p>
	<p class="block_1">Roo bir süre bunu düşündü. "Eğer bu orduyu yenemezsek, satmak istemeyeceğim hiçbir şeyim kalmayacak. Eğer şimdi bir şeyler kaybetmek zorunda kalsam, ne fark eder ki?" Kalktı. "İzninizi istiyorum, saat üçe kadar Barret'e dönmem gerekiyor ve uğramam gereken iki yer daha var. Birkaç ayarlama yapmam gerekiyor."</p>
	<p class="block_2"> </p>
	<p class="block_1">Roo başını eğerek selam verip kapıya döndüğünde James, "Rupert?" dedi.</p>
	<p class="block_2"> </p>
	<p class="block_1">"Buyurun lordum?" dedi ufak tefek adam, Dük'e bakmak için dönerek.</p>
	<p class="block_2"> </p>
	<p class="block_1">"Landreth ve Shamata'da birçok mülkün var, değil mi?"</p>
	<p class="block_2"> </p>
	<p class="block_1">"Var Ekselans."</p>
	<p class="block_2"> </p>
	<p class="block_1">James söyleyeceklerini düşündü. "Değerli neyin varsa Düşler Denizi'nin kuzey tarafına taşımak isteyebilirsin." "Neden lordum?"</p>
	<p class="block_2"> </p>
	<p class="block_1">"Sadece bir düşünce," dedi Dük, dikkatini Roo geldiğinde gözden geçirdiği kâğıtlara vererek. Roo dışarı çıktı. James'in sekreterinin bulunduğu dış ofiste Batı Toprakları'nın büyük bir haritası asılıydı. Roo, Düşler Denizi'nin çevresindeki bölgeye göz gezdirdi. Düşler Vadisi, neredeyse yüz yıldır Krallık'ın elindeydi, ama uzun zamandan beridir Krallık ile Yüce Kesh arasında tartışma konusu olan bir bölgeydi. Roo parmağını Karanın Sonu'na koydu. Acı Deniz kıyısında Krallık'ın en batıdaki ileri karakolu vardı. Oranın kuzeydoğusunda Shandon Körfezi denilen küçük bir körfez vardı.</p>
	<p class="block_2"> </p>
	<p class="block_1">Karanın Sonu ve Düşler Denizi arasında yerleşimin olduğu tek yer, Dacadia adındaki küçük bir kasabaydı. Parmağını kıyıdan doğuya uzanan dağ sırasında kaydırdı, Karanın Sonu'nun güneyine, Acı Deniz ile Düşler Denizi'ni bağlayan bir nehirle buluştuğu yere. Ardından çevredeki bölgeye baktı, Büyük Yıldız Gölü ve Yıldızlimanı'ndan, Düşler Denizi'ne geri dökülen nehre. Büyük Yıldız Gölü'nün doğusunda, Gri Sıradağlar denilen dağlar başlıyordu. Birdenbire Roo'nun gözleri büyüdü. "Yapamaz!" James'in kişisel sekreteri, "Ne dediniz efendim?" dedi. Roo güldü.</p>
	<p class="block_2"> </p>
	<p class="block_1">"Boş ver."</p>
	<p class="block_2"> </p>
	<p class="block_1">Krondor Dükü'nün ofisinden ayrılırken Roo, "Kahretsin, bahse girerim yaptı!" dedi. Roo bir dans yürüyüşüne yakın bir yürüyüşle saraydan, bir uşağın atını tuttuğu avluya çıkan merdivenlerden indi. Dizginleri aldı ve atını saray kapısına doğru çevirirken, yoğun eğitim alanına göz gezdirdi ve Erik'in nerede olduğunu merak etti. Banapis'ten beri onu görmemişti ve arkadaşı için endişelenmeye başlıyordu.</p>
	<p class="block_2"> </p>
	<p class="block_1">Ardından bu şehrin sadece birkaç hafta sonra bir savaşa tutuşacağı aklına gelince neşesi kaçtı. Topuklarını atının böğrüne geçiren Roo, kapıya doğru ilerledi ve orada bulunan bir teğmene selam verdi. Genç asker, Roo Avery sarayda tanınan bir tip olduğu ve Dük'ün arkadaşı olarak bilindiği için selama karşılık verdi. Engin servetinin yanı sıra, bu onu Krondor'un en önemli insanlarından biri yapıyordu.</p>
	<p class="block_2"> </p>
	<p class="block_1">Jacob Esterbrook, "Teklifimi düşünecek zaman buldun mu?" diye sordu.</p>
	<p class="block_2"> </p>
	<p class="block_1">Roo gülümsedi. "Bir hayli." Rakibine karşı alınacak en iyi tavrın, sanki açık sözlüymüş gibi ona zaten bildiği bir şeyi söylemek olduğuna karar vermişti. "Önümüzdeki savaş için Kraliyet Ailesi'ne hatırı sayılır miktarda borç verdim ve bunun sonucunda da kendimi nakit para sıkıntısı içinde buldum."</p>
	<p class="block_2"> </p>
	<p class="block_1">Sylvia, sanki söylediği her şey hayati bir Önem taşıyormuş gibi Roo'ya gülümsedi. Kızın gülümsemesine karşılık verdi. "Ortaklarıma danışmadan Acı Deniz Şirketi adına pazarlık yapacak bir konumda değilim, ama burada kabul edeceğim şey ne olursa olsun, durumu açıkladıktan sonra onlar için de kabul edilebilir olacaktır." Lokmasını bitirmek için durakladı ve hafifçe ağzının kenarını sildi. "Ama Avery ve Oğlu'nun mal varlığından kendimi istediğim kadar soyabilirim ve konuştuğumuz gibi olanlardan birkaçı işini görür."</p>
	<p class="block_2"> </p>
	<p class="block_1">Jacob gülümsedi. "Başka bir teklifin mi var?"</p>
	<p class="block_2"> </p>
	<p class="block_1">"Sözün kısası, evet," dedi Roo. "Kesh ile yapılan ticaret üstünde ezici bir hâkimiyetin var, bu yüzden Shamata'daki araba avlularımı ve Shamata Limanı'ndaki gemi tesislerimi boşaltmayı düşünüyorum. İkisi de iyi tesisler, ama senin de muhtemelen bildiğin gibi onları aldığımdan beri elime iyi bir kazanç geçmedi." Son sözcüğü acı bir kahkahayla söylemişti.</p>
	<p class="block_2"> </p>
	<p class="block_1">"Eh, güneye yapılan işlerden haberdar tutuyorum kendimi. Birkaç tane önemli Kesh işletmesiyle olan uzun ve kârlı ilişkilerimin tadını çıkarıyorum." Jacob masadan kalkmak üzere sandalyesini itince, bir hizmetkâr ona yardım etmeye geldi. "Dizlerim iyi değil. Havadan sanırım. Gökyüzü açık ve havalar sıcak ve kuru olduğu zaman, neredeyse yağmur yağdığında olduğu gibi ağrıyorlar." Roo kalkarken başını salladı. "O tesislerle ilgilenir misin?" diye sordu.</p>
	<p class="block_2"> </p>
	<p class="block_1">"Mallarımın sayısını arttırmakla her zaman ilgilenirim Rupert. Bu sadece bir fiyat meselesi."</p>
	<p class="block_2"> </p>
	<p class="block_1">Roo gülümsedi. "Öyle de olması gerekir." Jacob, "Konyak içmek için bahçeye çıkalım ve ardından seni kızımla baş başa bırakayım; eskiden olduğu gibi gece geç saatlere kadar oturamıyorum," dedi. Sıcak ve yıldızlarla dolu bir gökyüzünün altına çıktılar. Bahçe yaz çiçekleriyle kokuyordu ve gece kuşları ve cırcırböcekleri ötüyordu.</p>
	<p class="block_2"> </p>
	<p class="block_1">Roo konyağını kokladı. Damıtılmış şaraplardan hoşlanmaya başlamıştı, ama Kesh şarabıyla Darkmoor şarabını hâlâ ayırt edememekle birlikte, şimdi içtiği şarap ile Lord Vasarius'un ona ikram ettiği kalitesiz şarabı ayırt edebilecek durumdaydı. Bu konyak keskin kokuluydu, şimdiye kadar denediklerinden daha çok fıçı kokuyordu, içe hoş bir sıcaklık veriyordu ve üzümün ve ahşabın güç anlaşılan tadı yuttuktan sonra dakikalarca ağızda kalıyordu.</p>
	<p class="block_2"> </p>
	<p class="block_1">Babası, "Neden ayrıntılar hakkında bir liste yapıp yarın bana göndermiyorsun?" derken Sylvia dalgın bir şekilde elini Roo'nun bacağına koyarak Roo'nun yanına oturdu.</p>
	<p class="block_2"> </p>
	<p class="block_1">"Olur," dedi Roo. "Krondor'da araştırdığın mülklere gelince, aralarından birkaç tanesini Shamata'da elden çıkartmak istediğim mülklerle aynı nedenlerden dolayı, satmayı düşünebilirim." "Peki ya Landreth?"</p>
	<p class="block_2"> </p>
	<p class="block_1">Roo omuzlarını silkti. "Düşler Denizi'nin kuzey kıyılarından Krondor'a kadar biraz ticaret yapmayı başarıyorum, bu da daha iyi kâr getiriyor. Ama bu da fiyata göre değişir."</p>
	<p class="block_2"> </p>
	<p class="block_1">İş hakkında bir saat konuştular ve ardından Jacob kalkıp, "Yatmam gerekiyor," dedi. "İstersen, kalıp bir konyak daha içebilirsin. Sylvia gidene kadar seni eğlendirecektir. İyi geceler Rupert." Yaşlı adam bahçeden ayrıldı ve yalnız kaldıklarında Sylvia elini Roo'nun bacağından yukarı kaydırdı. "Seni eğlendireyim mi?" diye sordu işveli bir tarzda. Roo konyak kadehini yere koyup kızı öptü. Bir süre sonra, "Üst kata çıkalım," dedi.</p>
	<p class="block_2"> </p>
	<p class="block_1">"Hayır," dedi kız, "burada kalmak istiyorum.</p>
	<p class="block_2"> </p>
	<p class="block_1">"Bahçede mi?" dedi Roo.</p>
	<p class="block_2"> </p>
	<p class="block_1">"Neden olmasın?" dedi kız, korsesini çözerek. "Hava sıcak ve beklemek istemiyorum."</p>
	<p class="block_2"> </p>
	<p class="block_1">Yıldızların altında seviştiler ve bitirdikleri zaman, Sylvia başı Roo'nun göğsünde çimlere uzandı.</p>
	<p class="block_2"> </p>
	<p class="block_1">"Artık eskisi kadar sık gelmiyorsun Roo."</p>
	<p class="block_2"> </p>
	<p class="block_1">Roo hoş yarı-düş durumundan sarsılarak çıktı ve "İşler çığırından çıkmaya başladı," dedi. "Savaşın geldiğini duydum," dedi Sylvia.</p>
	<p class="block_2"> </p>
	<p class="block_1">"Birçok insan böyle söylüyor."</p>
	<p class="block_2"> </p>
	<p class="block_1">"Doğru mu?"</p>
	<p class="block_2"> </p>
	<p class="block_1">Roo söyleyeceklerini düşündü. Sonunda, "Gerçi ne zaman olacağını bilmiyorum ama, sanırım doğru," dedi. "Ama Krondor'da sorun çıktığını duyarsan Doğu'ya gitmeyi düşünmelisin."</p>
	<p class="block_2"> </p>
	<p class="block_1">"Krondor mu?" dedi kız, Roo'nun omzunu çimdikleyerek. "Ben Kesh'in tekrar harekete geçtiğini sanıyordum."</p>
	<p class="block_2"> </p>
	<p class="block_1">"Öyle," dedi Roo, kıza gerçeği söylemeye çalışarak; onu seviyordu ve güvende olmasını istiyordu, ama babasına olan bağlılığından dolayı ona tamamen güvenmiyordu. "Ama bu kez Vadi'ye girmekle kalacaklarını sanmıyorum." Bunun Jacob ile olan pazarlıklarına yapacağı etkiyi düşündü. Pazarlıklara zarar vermeyeceği hükmüne varınca hikâyeyi biraz süslemeye karar verdi.</p>
	<p class="block_2"> </p>
	<p class="block_1">"Lord Vykor'un Rillanon'dan Krondor'a çağırıldığını biliyorsun." "O kim?" diye sordu Sylvia. Roo kızın bunu gerçekten bilip bilmediğini, yoksa sadece kendisini önemli hissetmesini sağlamak için mi sorduğunu merak etti. Elini kızın çıplak kalçasında gezdirdi ve önemli olmadığına karar verdi. "Kral'ın Doğu Donanması'nın Amirali. Devasa bir filoyla Salts Körfezi'nde gizleniyor, böylece Kesh Durbin'den yelken açtığında, onları pusuya düşürebilecek. Prens Nicholas büyük bir filoyu batıya, Boğaz'ın ötesine götürdü ve Keshlilerin arkasından gidecek." Sylvia Roo'nun göğsündeki kıllarla oynamaya başladı. "Bir hazine filosunu karşılamak için yelken açtığını duydum."</p>
	<p class="block_2"> </p>
	<p class="block_1">Roo o zaman kızın gösterdiğinden çok daha fazla şey bildiğini fark etti. Ateşinin sönmeye başladığını fark ederek, "Üzgünüm ama eve gitmek zorundayım," dedi. "Yaaa." Kız suratını astı. "Üzgünüm, ama babanın istediği belgeleri toparlamam gerekiyor."</p>
	<p class="block_2"> </p>
	<p class="block_1">Kız büyük ayın ışığında harika görünerek çıplak bir şekilde çimlerin üzerinde yatarken, Roo giyindi. Giyinmeyi bitirdiğinde, kız kalkıp onu öptü. "Eh, eğer gitmen gerekiyorsa, gitmen gerekiyordur. Seni yarın görebilecek miyim?"</p>
	<p class="block_2"> </p>
	<p class="block_1">Roo, "İmkânsız, ama ondan sonraki gün olabilir," dedi. "Pekâlâ, yatağıma gidip, örtülerin içinde uzanırken seni düşüneceğim," dedi kız, elini Roo'nun göbeğinden aşağı kaydırarak. "Bunu zorlaştırıyorsun," diye inledi Roo.</p>
	<p class="block_2"> </p>
	<p class="block_1">Kız güldü. "Eh, sen de benim hayatımı zorlaştırıyorsun. Sen hayatımdayken başka bir erkeği nasıl düşünebilirim?" Roo'yu öptü ve "Babam neden evlenmediğimi öğrenmek istiyor," dedi. "Torun istiyor." Roo, "Biliyorum," dedi. "Ama imkânsız." "Belki tanrılar bize nazik davranır ve bir gün beraber oluruz." Roo, "Gitmeliyim," dedi.</p>
	<p class="block_2"> </p>
	<p class="block_1">Roo gidince kız yerden elbisesini aldı. Giyinmek yerine, giysilerini eve taşıdı ve odasına ulaştığında, onları yere attı.</p>
	<p class="block_2"> </p>
	<p class="block_1">Yatağından gelen hafif bir inilti gülümsemesine sebep oldu ve karanlıkta ilerlediğinde örtülere dolanmış iki şekil gördü. Hizmetçinin çıplak kıçına bir şaplak indirince kız şaşırarak bağırdı.</p>
	<p class="block_2"> </p>
	<p class="block_1">Duncan Avery kafasını kaldırıp pencereden gelen hafif ışıktaki Sylvia'ya bakıp gülümsedi.</p>
	<p class="block_2"> </p>
	<p class="block_1">"Merhaba tatlım," dedi rahat bir gülümsemeyle. "Seni beklerken sıkıldık."</p>
	<p class="block_2"> </p>
	<p class="block_1">Sylvia hizmetçi kızı kenara itip, "Kıyafetlerimi alıp çamaşırhaneye götür," dedi.</p>
	<p class="block_2"> </p>
	<p class="block_1">Kız ifadesiz bir yüzle ev sahibesine bakıp yataktan çıktı. Kendi kıyafetleriyle ev sahibesinin giysilerini aldı ve hızla dışarı çıkıp kapıyı arkasından kapadı.</p>
	<p class="block_2"> </p>
	<p class="block_1">Sylvia, "Eh, en azından seni hazırlamış," derken uzanıp Duncan'a vurdu.</p>
	<p class="block_2"> </p>
	<p class="block_1">"Ben her zaman hazırım," dedi Duncan, kızı boynundan öperek.</p>
	<p class="block_2"> </p>
	<p class="block_1">Kız Duncan'ı geriye doğru itip üstüne çıktı ve "Benim için bir şey yapmanı istiyorum," dedi.</p>
	<p class="block_2"> </p>
	<p class="block_1">"Senin için her şeyi yaparım," dedi Duncan, birbirlerinin gözlerinin içine bakarlarken.</p>
	<p class="block_2"> </p>
	<p class="block_1">"Biliyorum," dedi kız Duncan'ın üzerine eğilip onu öperken.</p>
	<p class="block_2"> </p>
	<p class="block_1">"Ot kokuyorsun," dedi Duncan.</p>
	<p class="block_2"> </p>
	<p class="block_1">"Kesinlikle," dedi kız. "Bahçede kuzenini eğlendiriyordum.</p>
	<p class="block_2"> </p>
	<p class="block_1">Duncan güldü. "Kendi kollarından benim kollarıma geldiğini öğrense ölürdü. O bu tür işleri fazla ciddiye alır."</p>
	<p class="block_2"> </p>
	<p class="block_1">Sylvia uzanıp tırnaklarının biraz yanaklarına girmesini sağlayarak Duncan'ın yüzünü tuttu. "Sen de alsan iyi olur, benim azgın horozum! Seni hayallerinin ötesinde zengin yapacağım." Babasının ve Roo'nun şirketlerinin başına geçirmek için bir adama ihtiyacı olduğunu biliyordu ve Duncan, yıllarca kontrol edebileceği kadar aptaldı. Sıkıldığı zaman, ondan kolaylıkla kurtulabilirdi. Duncan acıya aldırış etmeyerek, "Zenginliği severim," dedi. "Şimdi, gelelim yapmanı istediğim şeye." "Nedir?" "Yengeni öldürmen gerekiyor."</p>
	<p class="block_2"> </p>
	<p class="block_1">Nefes alışverişleri sıklaşırken, Duncan bir süre sessiz kaldı. Sonunda, "Ne zaman?" diye sordu. "Bu hafta içinde." "Neden?"</p>
	<p class="block_2"> </p>
	<p class="block_1">"Roo ile evlenebilmem için aptal!" dedi kız zevki artarken. "Kuzenimle evlenmen beni nasıl zengin yapacak?" diye sordu Duncan.</p>
	<p class="block_2"> </p>
	<p class="block_1">Duncan ile beraber gelirlerken, Sylvia sırtını aniden geriye doğru verip sarsıldıktan sonra Duncan'ın üstüne yığıldı. Uzun süren bir sessizliğin ardından Duncan, "Kuzenimle evlenmen..." dedi.</p>
	<p class="block_2"> </p>
	<p class="block_1">"Duydum seni," diye sözünü kesti kız. Bu adamdan nasıl hoşlanıyorum, diye düşündü kız.</p>
	<p class="block_2"> </p>
	<p class="block_1">Zevkini bir an yaşamasına bile izin vermiyordu. Sonunda yuvarlanarak Duncan'ın üstünden indi ve "Çünkü bir süre sonra beni Rupert'in dulu yapacağız," dedi. "Ve ardından, bir yas süresinden sonra, sen ve ben evleneceğiz."</p>
	<p class="block_2"> </p>
	<p class="block_1">Duncan güldü ve kızın saçına yapıştı ve kibarlık göstermeden kafasını çevirdi. "Takdir edilecek bir kadınsın," dedi, dudağını ısırarak. "Romantik düşüncelerin yok tatlım." Yuvarlanarak kızın üstüne çıkıp gözlerinin içine baktı. "Aç gözlülük üstüne kurulan evlilikleri severim. Bu anlayabileceğim bir şey."</p>
	<p class="block_2"> </p>
	<p class="block_1">"Güzel," dedi Sylvia, Duncan'ın suratına, neredeyse acıtacak kadar tokat atarak. "Birbirimizi böyle anlamaya devam edelim."</p>
	<p class="block_2"> </p>
	<p class="block_1">Duncan tekrar Sylvia'yı uyarmaya başlayınca, Sylvia sırtüstü uzanıp aile reisi olarak yararlılığının ve yataktaki yeteneklerinin, aynı derece kaba davranışlarıyla dengelendiğini düşündü. Buraya gelmeden önce hizmetçiyle başlaması affedilemezdi. Duncan'a hissettirmeden, sabah hizmetçiyi cezalandıracaktı. Yapısında kıskançlık olmayabilirdi, ama itaat konusuna çok önem verirdi ve ikisine de böyle bir izin vermemişti.</p>
	<p class="block_2"> </p>
	<p class="block_1">Duncan vücudunu keşfetmeye başlarken iç geçirip titredi ve bir ya da iki yıl, diye düşündü; ona yol vermeden önce Duncan ile bir ya da iki yıl takılabilirdi. Ardından genç bir soylu aramak zorunda kalacaktı, belki, onun asılmalarına o kadar direnen Dük'ün şu sinir bozucu torunu olabilirdi. Hoş bir meydan okuma olabilirdi. Ama kim olursa olsun, bir unvanı olacaktı. Bir baron ya da kont için bir ya da iki velede bile sahip olabilirdi; tabii gerekirse. Anne olmak için diri vücudunu kaybetmenin bedelini düşündü ve şu anda olduğu gibi görünmesini sağlayacak bir iksir ya da büyü olup olmadığını merak etti. Kadınlar bunu yıllardır merak ediyordu.</p>
	<p class="block_2"> </p>
	<p class="block_1">Ardından, neden sadece bir kont, diye düşündü? Neden bir dük olmasın? Rupert için çalışan şu Dashel'in bir ağabeyi vardı, değil mi? Ve eninde sonunda bir unvan kazanacak, belki de dük olacaktı. Ardından onu etkilemenin kardeşini etkilemekten daha kolay olup olmayacağını, ya da bir meydan okumayı hak edip etmeyeceğini düşündü.</p>
	<p class="block_2"> </p>
	<p class="block_1">Duncan göbeğini öperken Sylvia, ihtiyacı olan şeyin bu olduğunu düşündü. Başka bir meydan okuma. Hayatındaki bütün erkekler son derece tahmin edilebilirdi. Gözlerini kapatıp sırtını geriye atarken, Prens hâlâ bekâr diye düşündü.</p>
	<p class="block_2"> </p>
	<p class="block_10"><img alt="C:\Users\UguR\AppData\Local\Microsoft\Windows\INetCache\Content.Word\Line.png" src="images/image.png" class="calibre2"/></p>
	<p class="block_2"> </p>
	<p class="block_1">Pug, Chalmes'ın büyü üzerine verdiği bir dersi dinleyen bir grup öğrencinin olduğu kıyının yanında cisimleşti. Usta büyücü, üç adamın kim olduğunu gördüğü zaman durdu. Pug yanında Nakor ve Sho Pi'yi de getirmişti. Pug'ın dış görünüşü farklı gibiydi; daha zayıftı ve saçı ve sakalı sanki yeni çıkmaya başlamış gibi kısacıktı. Aynı zamanda hareketlerinde bir yorgunluk belirtisi vardı.</p>
	<p class="block_2"> </p>
	<p class="block_1">"Lordum," dedi Chalmes Pug'a, "bu son seferinde ortaya çıkışınız kadar beklenmedik oldu." Pug, "Konuşmamız gereken son derece önemli meseleler var," dedi. "Diğer liderleri toplantı odasında topla. Kısa bir süre sonra aranıza katılacağım."</p>
	<p class="block_2"> </p>
	<p class="block_1">Artık bu topluluğun lideri olan büyücünün kendisine böyle emredilmesine itirazı vardıysa bile, bunu gizlemeyi son derece ustalıkla başardı. Elini Kesh tarzında göğsünün üzerine koyup, "Olmuş bilin lordum," dedi.</p>
	<p class="block_2"> </p>
	<p class="block_1">Nakor şaşkın bir merakla duran öğrencilere bakıp, "Defolun!" dedi.</p>
	<p class="block_2"> </p>
	<p class="block_1">Öğrenciler üç adamı yalnız bırakarak çabucak dağıldı. Calis ile Krondor'a naklolmuşlardı ve Pug onu almaya gidene kadar şehrin savunmalarını denetlemesi için Calis'i bir süreliğine orada bırakmıştı. Pug'ın torunu Arutha Pug'ı onunla konuşmak zorunda olduğuna ikna etmeyi başarmıştı, bu yüzden Pug çabucak Prens'in şehrine dönme ihtiyacı hissediyordu. "Ne yapacağını biliyor musun?" diye sordu Pug.</p>
	<p class="block_2"> </p>
	<p class="block_1">"Kesinlikle," dedi Nakor. "Bundan hoşlanıp hoşlanmadığımı bilmiyorum, ama neden gerekli olduğunu anlayabiliyorum."</p>
	<p class="block_2"> </p>
	<p class="block_1">Pug omuzlarını silkti. "Eğer önümüzdeki birkaç ayı sağ atlatabilirsek, burada olanlar hakkında endişelenebiliriz. Tabii daha iyi bir planın yoksa."</p>
	<p class="block_2"> </p>
	<p class="block_1">Nakor çenesini ovuşturdu. "Bilmiyorum. Bir şeyler olabilir, ama her şekilde ilk önce bunu yapmalıyız."</p>
	<p class="block_2"> </p>
	<p class="block_1">"İyi o zaman, kaybol!" dedi Pug gülerek. "Bu iş bittiği zaman, at bulup Sethanon'a git.</p>
	<p class="block_2"> </p>
	<p class="block_1">Krondor'da yapabileceğin herhangi bir şey olduğunu sanmıyorum. Ve Sethanon'a gelemezsem, Tomas'a yardım etmek için ne yapabileceğine bir bak."</p>
	<p class="block_2"> </p>
	<p class="block_1">Pug Yıldızlimanı'nın büyük hisarına doğru dönerken, Nakor ve Sho Pi, onları Yıldızlimanı kasabasına götürecek olan feribota doğru seğirtti.</p>
	<p class="block_2"> </p>
	<p class="block_1">Pug binaya doğru seğirtti ve adanın kıdemli büyücülerinin toplandığı merkezi odaya ulaştı. İçeri girdiği zaman büyücüler ayağa kalktı ve geleneksel olarak meclis başkanının oturduğu sandalyeye ilerlerken eliyle oturmalarını işaret etti.</p>
	<p class="block_2"> </p>
	<p class="block_1">"İşler hızlı ilerliyor," dedi giriş konuşması yapmadan. "Barış hüküm sürerken Krallık ve Kesh'ten bağımsızlık oyunlarınızı oynamanıza izin vermekten memnun oldum, ama işlerin bu şekilde gitmesine izin verilemez."</p>
	<p class="block_2"> </p>
	<p class="block_1">Chalmes, "Savaş söylentileri var," dedi. "Akademi'nin Krallık'ın tarafını tutmasını mı istiyorsun?" "Evet," dedi Pug.</p>
	<p class="block_2"> </p>
	<p class="block_1">"Buradaki pek çok kişi Kesh doğumlu ve Krallık'a karşı herhangi bir sevgi beslemiyorlar," dedi başka bir büyücü.</p>
	<p class="block_2"> </p>
	<p class="block_1">"Sen Robert d' Lyes misin?"</p>
	<p class="block_2"> </p>
	<p class="block_1">"Evet," dedi genç büyücü, hatırlanmanın gururuyla başını eğip selam vererek.</p>
	<p class="block_2"> </p>
	<p class="block_1">"Sen Krallık doğumlusun."</p>
	<p class="block_2"> </p>
	<p class="block_1">"Doğru. Ben sadece bağlılıkla ilgili fikir ayrılığına dikkat çekmek istedim, bağlılıktan sonra hepimiz Yıldızlimanlı hissediyoruz kendimizi."</p>
	<p class="block_2"> </p>
	<p class="block_1">Pug, "Açık konuşmama izin verin: Yıldızlimanı benim," dedi. "Kral tarafından bana verilen bu adada benim paramla kuruldu ve ben başka türlüsünü söylemedikçe, benim olarak kalmaya devam edecek."</p>
	<p class="block_2"> </p>
	<p class="block_1">"Olması gereken de bu," dedi d' Lyes, "ama çoğu kişi ayrılmayı seçecektir ve bizi bir araya getiren ilkelerin çökmüş olduğunu görüyorum."</p>
	<p class="block_2"> </p>
	<p class="block_1">Pug gülümsedi. "Anlıyorum ve kesin felsefi görülere ulaşana kadar, Akademi'de alışılagelmiş olan, oturup aşikâr olanı tartışma arzunu takdir ediyorum, ama tarihteki en büyük ordunun biz konuşurken Krondor'a yol aldığı düşünülürse, böyle bir lüksümüz yok."</p>
	<p class="block_2"> </p>
	<p class="block_1">Filodan bahsedilince, odadaki birkaç büyücü kaşlarını çattı. "Güneyde toplanan Kesh askerlerinin savaş girişi olduğunu düşünmüştük lordum," dedi Chalmes. "Bu filo meselesi de ne?" Pug, "Kısa konuşacağım," dedi. "Sonsuz Deniz'in ötesinden gelen ve bir iblis lorduna hizmet eden devasa bir ordu, Krondor'a doğru ilerliyor. Şehir kül olur olmaz, o ordu bu adayla Ylith, Krondor ve Salador arasındaki her yeri istila etmeye niyetli. Hayal edemeyeceğiniz kadar kan ve ateş olacak."</p>
	<p class="block_2"> </p>
	<p class="block_1">Pug bir süre, büyücülerin kendi aralarında konuşmasına izin verdi. Ardından elini kaldırdı ve oda sessizleşti. "Ama daha önemlisi, eğer onu ele geçirirlerse, Midkemia'daki bütün yaşamı sona erdirebilecek, kendi bilgileri dahilinde olmayan son hedefleri." "Bu mümkün mü?" dedi d' Lyes. "Sadece mümkün değil, olası," dedi Pug, "tabii bir miktar yardım alamazsam."</p>
	<p class="block_2"> </p>
	<p class="block_1">Genç büyücü, "Ben yardım ederim," dedi.</p>
	<p class="block_2"> </p>
	<p class="block_1">Pug gülümsedi. "Gençlerin değeri genelde anlaşılmaz," dedi mecliste sessiz kalan daha yaşlı büyücülere.</p>
	<p class="block_2"> </p>
	<p class="block_1">Sonunda Kalied, Kesh soyundan gelen kıdemli büyücülerden biri, "Eğer bu doğruysa yaptığımız çoğu şey tehlikede; burada kalıp kütüphaneyi ve diğer tesisleri korumamız bizim için daha akıllıca olmaz mı?" dedi.</p>
	<p class="block_2"> </p>
	<p class="block_1">Pug, "Size gönüllü olmanızı emredemem," dedi. "Size burayı terk etmenizi emredebilirim, ama bu neye yarar?" Kalktı. "İki saatliğine kuleme çekileceğim. Savaş ya da koruma ya da iyileştirme büyüleri yapabilen bütün büyücülere haber verip onlara size söylediklerimi söyleyin. Yardım etmek isteyenleri yanımda götüreceğim. Geri kalanlar burada kalıp, yapabilirlerse Yıldızlimanı'nı koruyabilirler."</p>
	<p class="block_2"> </p>
	<p class="block_1">Diğer büyücüler az önce duyduklarını tartışırken Pug ayrıldı. Çalışma odasına giden merdivenlerden çıktı ve başkalarının girmesini engelleyen mistik kapıdan geçti; kapı tamamen kapanmadan, kendini Efsuncu'nun Adası'na nakletti.</p>
	<p class="block_2"> </p>
	<p class="block_1">Macros ve Pug'a kâhya olarak hizmet veren goblin benzeri yaratık Gathis, evin, ofis olarak kullandığı ve Pug'ın yarattığı hoş bahçeye bakan merkezi odasındaki her zamanki yerindeydi. "Efendi Pug," dedi Gathis, "Efendi Macros'un döndüğü tahminimde yanılıyor muyum?"</p>
	<p class="block_2"> </p>
	<p class="block_1">Pug gülümsedi. Gathis bir keresinde ona Macros ile aralarında mistik bir bağ olduğundan bahsetmişti. "Gerçi o ve Miranda'nın nerede olduğunu bilmiyorum ama, hayır yanılmıyorsun." Gathis kalkıp, "Sizin için ne yapabilirim?" diye sordu.</p>
	<p class="block_2"> </p>
	<p class="block_1">"Üstümü değiştirmem gerekiyor. Ben yıkanırken bana yiyecek sıcak bir şeyler getir."</p>
	<p class="block_2"> </p>
	<p class="block_1">Efsuncu'nun Adası'ndaki en hoş şeylerden bir de, Villa Beata denilen Kesh tarzı banyolardı. Pug onlara eski işlevlerini geri kazandırmıştı ve Gathis sıcak biftek, peynir, ekmek, yeşillik ve soğutulmuş beyaz şarap dolu bir tepsi getirdiğinde, Pug rahatlamış bir şekilde sıcak bir küvette oturuyordu.</p>
	<p class="block_2"> </p>
	<p class="block_1">Pug'ın vücudundaki yara izlerine ve çok kısa olan saç ve sakalına bakan Gathis, "Bazı zorluklar yaşamışsınız gibi görünüyor," dedi.</p>
	<p class="block_2"> </p>
	<p class="block_1">Pug güldü. "Senin kavrayış yeteneğini her zaman sevmişimdir dostum." Yeşil suratlı yaratığın uzattığı şarap kadehini alıp bir yudum içtikten sonra, "Miranda'nın Macros'un kızı olduğunu biliyor muydun?" diye sordu.</p>
	<p class="block_2"> </p>
	<p class="block_1">Gathis, "seninle birlikte Yıldızlimanı'ndan buraya geldiğinde onunla konuşmak için nadir fırsatım olmasına rağmen, öyle olduğundan şüpheleniyordum," dedi. "Tavırlarında bana Kara Kişi'yi hatırlatan bir şeyler olduğu için, bunu duymak beni şaşırtmadı."</p>
	<p class="block_2"> </p>
	<p class="block_1">"Beni şaşırttı. Annesinin Leydi Clovis olduğunu biliyor muydun?"</p>
	<p class="block_2"> </p>
	<p class="block_1">"Bak, işte bu sürpriz oldu," dedi Gathis. "Kara Kişi ile oldukça uzun zaman önce beni ana dünyamdan kurtardığında tanıştım, ama bir araya getirdiğim parçalardan anladığım kadarıyla bu Miranda ve annesini bıraktıktan sonraydı."</p>
	<p class="block_2"> </p>
	<p class="block_1">Pug, "Yemeğimi bitirdikten sonra Yıldızlimanı'na dönmem gerekiyor," dedi. "Ama gitmeden önce, korumaların yerinde olup olmadığına bakmak istiyorum. Büyük bir düşman filosu, birkaç gün içinde buraya gelecek ve hedefleri Krondor olmasına rağmen, birkaç tanesi buraya gelip araştırma yapmak isteyebilir."</p>
	<p class="block_2"> </p>
	<p class="block_1">Gathis, "Bu konudaki talimatlarınızı uygulayacağım," dedi. Ardından dişlek gülümsemesiyle gülümsedi. "Yine de, eğer bir şeyleri doğru olarak yargılıyorsam, buradaki öğrencilerinizden birkaçı, yağmacıların bu gibi girişimler yapmasını engellemeyi başarabilecektir."</p>
	<p class="block_2"> </p>
	<p class="block_1">Pug güldü. "Daha iyisini söyleyemezdim."</p>
	<p class="block_2"> </p>
	<p class="block_1">"Çok geçmeden dönecek misiniz?"</p>
	<p class="block_2"> </p>
	<p class="block_1">Pug'ın ifadesi ciddileşti. "Bilmiyorum. Bu gezegenin kaderinin kritik bir noktada olduğunu söylemezsem, samimi davranmamış olmam, bu yüzden eğer hayatta kalırsak, döneceğim." "Peki Kara Kişi?"</p>
	<p class="block_2"> </p>
	<p class="block_1">Pug omuzlarını silkti. "Eski efendini benden daha iyi tanıyorsun, o yüzden sen bana söyle."</p>
	<p class="block_2"> </p>
	<p class="block_1">Gathis omuzlarını silkti; söyleyecek hiçbir şey yoktu. Pug yemeğini ve banyosunu bitirip temiz bir cüppe giydi. Ardından kendisini çalışma odasına nakletti ve dibinde çok sayıda öğrencinin beklediği merdivenlerden indi. Pug onları gördüğünde, "Hepiniz, dışarı!" dedi.</p>
	<p class="block_2"> </p>
	<p class="block_1">Öğrenciler hızla ana kapıya doğru ilerlemeye başladı, ama Pug bir tanesini yeninden tutup çevirdi ve "Adın ne?" diye sordu.</p>
	<p class="block_2"> </p>
	<p class="block_1">"John, Usta," dedi genç, Yıldızlimanı'nın efsanevi Ustası tarafından seçilmiş olmaktan dolayı neredeyse kendinden geçmiş bir şekilde.</p>
	<p class="block_2"> </p>
	<p class="block_1">"Toplantı salonuna git ve oradaki herkese dışarıda bize katılmalarını söyle."</p>
	<p class="block_2"> </p>
	<p class="block_1">Öğrenci toplantı salonuna doğru seğirtti ve Pug kalabalığın arasında kendine yol açarak ilerlemeye başladı ve öğrenciler geçmeye çalışanın kim olduğunu görünce çabucak kenara çekildi. Pug, rıhtıma giden yolun biraz ötesinde büyük bir kayanın olduğu bir noktaya ulaştı ve kayanın üzerine çıktı.</p>
	<p class="block_2"> </p>
	<p class="block_1">Birkaç dakika geçtikten sonra, dönüp gölün karşısına baktı. Mistik görüşünü ayarladı ve Nakor, Sho Pi ve iki askeri gördü. Kıyı ve ada arasında bir feribot görevi gören bir mavnaya biniyorlardı. Chalmes ve meclisin diğer üyeleri öğrenci kalabalığının arasından geçti ve Chalmes, "Pug, neler oluyor?" diye sordu.</p>
	<p class="block_2"> </p>
	<p class="block_1">Pug, Nakorumsu bir poz takınmaya çalışarak kayaya oturdu ve "Bekliyoruz," dedi.</p>
	<p class="block_2"> </p>
	<p class="block_1">"Neyi bekliyoruz?"</p>
	<p class="block_2"> </p>
	<p class="block_1">Pug gülümsedi ve kızgınlıklarının hoşuna gittiğini fark ederek, "Sürprizi berbat etmek istemiyorum," diye karşılık verdi.</p>
	<p class="block_2"> </p>
	<p class="block_1">Bu hepsinin sessizliğe bürünmesine yol açtı ve son derece rahatsız geçen bir yarım saatin sonunda mavna gölü geçerken beklediler. Sonunda Nakor ve diğerleri yolu tırmandı ve Pug, "Sizi gördüğüme sevindim," dedi.</p>
	<p class="block_2"> </p>
	<p class="block_1">Nakor, "Bu Shamata Garnizonu'ndan Yüzbaşı Sturgess," dedi. Kesh sınır birliklerinin üniformasını giyen ikinci askerin gözükmesiyle öğrenciler arasında mırıldanmalar oldu. "Bu da General Rufi ibn Salamon."</p>
	<p class="block_2"> </p>
	<p class="block_1">General başıyla selam verdi. "Lordum." Pug etrafında toplanmış büyücülere döndü. Chalmes'a, "Size verdiğim iki saatte, karar veremeyip emrettiğim hiçbir şeyi yapmadığınızı tahmin ediyorum," dedi.</p>
	<p class="block_2"> </p>
	<p class="block_1">"Bize verdiğiniz bilgiyi yaymanın en iyi yolunu tartışıyorduk..." diye başladı yaşlı büyücü.</p>
	<p class="block_2"> </p>
	<p class="block_1">Pug elini kaldırarak onu susturdu. "Robert d' Lyes burada mı?"</p>
	<p class="block_2"> </p>
	<p class="block_1">Genç büyücü kalabalığın arkasından el kaldırdı. Pug onu göstererek, "Sanırım meclisin en genç üyesi o, öyle değil mi?" dedi.</p>
	<p class="block_2"> </p>
	<p class="block_1">Büyücüler başlarını salladı.</p>
	<p class="block_2"> </p>
	<p class="block_1">"Güzel. Bu, tamamen ümitsiz olmadığınız anlamına geliyor," dedi Pug.</p>
	<p class="block_2"> </p>
	<p class="block_1">D' Lyes bu söylenene şaşırmış gibi görünüyordu. "Tamamen değil," dedi.</p>
	<p class="block_2"> </p>
	<p class="block_1">Pug güldü ve herkesin kendisini görebilmesi için ayağa kalktı. Toplanmış büyü kullanıcılarına, "Burada bile savaş söylentilerini duymuş olduğunuzu tahmin ediyorum," dedi.</p>
	<p class="block_2"> </p>
	<p class="block_1">Bazı büyücüler evet dedi, bazıları da başlarını salladı.</p>
	<p class="block_2"> </p>
	<p class="block_1">"Savaş söylentileri doğru, ama güneydeki komşumuzla olduğu değil.</p>
	<p class="block_2"> </p>
	<p class="block_1">"Denizin ötesinden büyük bir filo geliyor ve korkunç bir büyüklükte bir ordu, aşağı yukarı çeyrek milyon silahlı adam getiriyor." Büyücülerden birkaçı kendi aralarında konuşmaya başladı. Pug ellerini kaldırınca sessizleştiler. "Krallık kendisini korumaya hazır ve tahmin edebileceğiniz gibi, Kesh ile olan sınırımızı güven altına almamız gerekiyor. Bu yüzden, bazı değişiklikler yapıldı." Pug'ın söyleyeceklerini bekleyen kalabalığın üstüne bir sessizlik çöktü.</p>
	<p class="block_2"> </p>
	<p class="block_1">"Yüce Kesh ve Krallık, Düşler Denizi'ni çevreleyen zengin tarım alanları için yıllardır savaşıyordu. Bu ezeli çatışmaya bir son vermek için, Krallık bazı toprakları Yüce Kesh İmparatorluğu'na bıraktı.</p>
	<p class="block_2"> </p>
	<p class="block_1">"Karanın Sonu'nun güneybatısı, karadan ve denizden açıkça görülebilen, Morgan Yıkıntısı denilen büyük kayalık bir çıkıntıdır. Denizciler orayı iyi bilir. O büyük kayalığın ucundan, Shamata nehrinin doğusuna, yeni bir sınır çizildi. O hattın güneyindeki topraklar, Shamata nehrinin güney kıyısı, Düşler Denizi ve Büyük Yıldız Gölü Yüce Kesh İmparatorluğu'na bırakıldı."</p>
	<p class="block_2"> </p>
	<p class="block_1">Büyücüler nefeslerini tuttu ve birkaçı öfkeyle bağırdı. Açıkça Krallık'tan olan birisi, "Bize ihanet ettiniz!" diye bağırdı.</p>
	<p class="block_2"> </p>
	<p class="block_1">Pug, "Hayır," dedi. "Prens Erland, bu konu üstünde Yüce Kesh İmparatorluğu ile uzun zamandır pazarlık ediyordu. Kesh'in düşmana karşı güney kanadımızı koruması ve güçlü bir düşmanla savaşırken, anlaşmamıza sadık kalması karşılığında, Kesh'in neredeyse yüz yıldır hak iddia ettiği topraklardaki haklarını kabul etmeyi tercih etti. Bu yönetim değişikliğinden rahatsız olanlarınız gidebilir.</p>
	<p class="block_2"> </p>
	<p class="block_1">"Şu anda olduğu gibi, Yıldızlimanı hâlâ Krallık toprağıdır; hâlâ benim dukalığımdır." Pug etrafındakilere göz gezdirdi. "Shamata artık Kesh'e devrediliyor. Krallık güçleri, Büyük Yıldız Gölü'nden Landreth'e geri çekiliyor. İsteyen herkes onlarla gidebilir." Birkaç tane daha itiraz duyuldu, ama Pug onlara aldırış etmedi.</p>
	<p class="block_2"> </p>
	<p class="block_1">General Salamon konuştu. "Krallık'ın Yıldızlimanı Adası'ndaki egemenliğini tanıyoruz. Yıldızlimanı kasabası Kesh'in olacaktır. Kuzey kıyısında bir nakil yolu ya da rıhtım ayarlanana kadar, Krallık vatandaşlarına Yıldızlimanı kasabasından serbest geçme hakkı verilecektir." Kalabalıktaki biri, "Ne zaman devralıyorsunuz?" diye bağırdı.</p>
	<p class="block_2"> </p>
	<p class="block_1">General, "Devraldık," dedi. "Adamlarım şu anda Shamata Limanı'ndaki küçük kaleye ve şehirdeki garnizona yerleşiyor ve barışı sağlamak için suyun ötesinde küçük bir kuvvet bırakacağız." Pug'a bakarak, "Başka bir şey yoksa, adamlarımın yanına dönmem gerekiyor lordum," dedi.</p>
	<p class="block_2"> </p>
	<p class="block_1">Pug başını sallayıp, "Geldiğiniz için teşekkür ederim," dedi.</p>
	<p class="block_2"> </p>
	<p class="block_1">General ve Krallık Yüzbaşısı, rıhtıma giden yoldan aşağı inerek birlikte ayrıldı. Pug, "Bu iş bitmiştir," dedi. "Şimdi diğer meseleye gelelim.</p>
	<p class="block_2"> </p>
	<p class="block_1">"Bahsettiğim bu istilacılar, çok tehlikeli türden bir düşmandır ve hizmet etmek isteyenlerinize ihtiyacım var. İyileştirebilme gücüne sahip olanlarınıza, iletişim kanalı olarak davranabilecek olanlarınıza ve istilacıların büyülerini engelleyebilecek olanlarınıza ihtiyacımız var." Durdu ve ardından, "Pantathialılarla birlikte çalışıyorlar," diye ekledi.</p>
	<p class="block_2"> </p>
	<p class="block_1">Nefret edilen yılan rahiplerden bahsedilince, sessiz kalanlardan bazıları, "Yardım ederim!" diye bağırdı.</p>
	<p class="block_2"> </p>
	<p class="block_1">Pug bekledi ve "Krondor'a gitmek isteyenleriniz, Robert d' Lyes'i görsün," dedi. "Bu konuda yardımcım olacak."</p>
	<p class="block_2"> </p>
	<p class="block_1">D' Lyes yüzünde şaşkın bir ifadeyle etrafına baktı. "Yardımcı mı?" dedi genç büyücüler onunla konuşmaya başlarken.</p>
	<p class="block_2"> </p>
	<p class="block_1">Pug kayadan aşağı atlayınca Nakor, "Şimdi ne yapacağız?" diye sordu.</p>
	<p class="block_2"> </p>
	<p class="block_1">Pug. "Biz mi?" dedi. "Ben onları yerleştirmek için bu grupla Krondor gidiyorum; ardından Sethanon'a gideceğim. Bu aptallar grubunun önümüzdeki iki hafta içinde Kesh ile bir savaş çıkarmamasını sağlamak için burada bekle; savaş çıkarmayacaklarına emin olduktan sonra, Sethanon'a gitmeni istiyorum." Elini cüppesinin içine sokup bir Tsurani nakil küresi çıkardı.</p>
	<p class="block_2"> </p>
	<p class="block_1">"Kırma ya da kaybetme: bu elimde kalan sonuncusu. Sethanon yürümek için buradan çok uzak." Nakor memnun gözükmüyordu. "Olaylar dönüm noktasına geldi, ama sen benden burada kalıp bunlara bakıcılık yapmamı mı istiyorsun?"</p>
	<p class="block_2"> </p>
	<p class="block_1">Pug sırıttı. "Daha iyi kim yapabilir ki?"</p>
	<p class="block_2"> </p>
	<p class="block_1">Bunu söyledikten sonra kızgın büyücülerin arasından geçip Ro-bert d' Lyes ile konuşmaya gitti. Sho Pi Nakor'a, "Usta?" dedi.</p>
	<p class="block_2"> </p>
	<p class="block_1">"Ne var?"</p>
	<p class="block_2"> </p>
	<p class="block_1">"Pug'ın Yıldızlimanı için farklı bir plan düşünülmesi hakkında söylediklerini düşünmüş müydün?"</p>
	<p class="block_2"> </p>
	<p class="block_1">Nakor bir süre sessiz kaldı, ardından geniş bir sırıtmayla öğrencisine döndü. "Elbette."</p>
	<p class="block_2"> </p>
	<p class="block_10"><img alt="Line" src="images/image.png" class="calibre2"/></p>
	<p class="block_2"> </p>
	<p class="block_4" id="calibre_pb_16"> </p>
</body></html>
