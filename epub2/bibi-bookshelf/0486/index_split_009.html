<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>03 - İblis Kralın Öfkesi - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_12">-7-</p>
	<p class="block_12">ENTRİKALAR</p>
	<p class="block_2"> </p>
	<p class="block_1">Roo başını salladı.</p>
	<p class="block_2"> </p>
	<p class="block_1">Ticaret temsilcisi neredeyse bir saattir konuşuyordu. Roo ilk beş dakikada konuşmanın nereye varacağını sezmişti, ama protokol, bütün konuşmaya katlanmasını gerektiriyordu. Roo, bu toplantının tamamen saçma olduğunu bildiği için, adamın konuşmasını bitirmesini istiyordu.</p>
	<p class="block_2"> </p>
	<p class="block_1">Krallık'ın Batı Topraklarındaki tahıl piyasasının kontrolünü ele geçirdiğinden beri Roo, Batı Toprakları'nda ticarette tek bir rakibi -Jacob Esterbrook- kalana kadar, aydan aya, özellikle Acı Deniz Şirketi başta olmak üzere çeşitli şirketlerdeki kontrolünün artışını görmüştü.</p>
	<p class="block_2"> </p>
	<p class="block_1">Kesh ile yapılan ticaret, Jacob'ın tamamen hakim olduğu bir alandı. İmparatorluk ile yapılan kazançlı lüks mal ticareti, Roo için kilitli bir kapı gibiydi ve bu kazançlı pazarda bir yer edinme çabaları küçük ya da çok az kâr getiren bir anlaşmadan daha fazlasına ulaşamamıştı.</p>
	<p class="block_2"> </p>
	<p class="block_1">Bir kez daha Kesh'e girmeye çalışmıştı, ama şu anda küçük bir Keshli memur tarafından ona en son girişiminin sonuçsuz kalacağı söyleniyordu.</p>
	<p class="block_2"> </p>
	<p class="block_1">Adam sonunda konuşmasını bitirince Roo gülümsedi. "Yani, başka bir deyişle, yanıt hayır."</p>
	<p class="block_2"> </p>
	<p class="block_1">Ticaret temsilcisi sanki bir şeyi hayatında ilk defa görüyormuş gibi gözlerini kırpıştırıp, "Ah, sanırım basitçe hayır demek çok gaddarca olacaktır Bay Avery," dedi. Parmak uçlarını birbirine değdirdi. "Bu gibi bir düzenlemenin şu an pek olanaklı olmadığını söylemek gerçeğe daha yakın olacaktır. Ama bununla birlikte bu, ileride bunun gibi bir anlaşma yapmanızın olanaksız olduğu anlamına gelmiyor."</p>
	<p class="block_2"> </p>
	<p class="block_1">Roo Barret'in Kahve Evi'nin üst katındaki pencereden dışarı göz attı. Hava kararıyordu. "Geç oldu bayım ve akşam yemeğimi yemeden önce yapmam gereken pek çok iş var. Bir sonraki toplantımızı, günün çok daha erken bir saatinde başlatmam gerektiğini varsayabilir miyim?" Keshli, yüzünde, Roo'nun şakasını hiç anlamadığını gösteren bir ifadeyle ayağa kalktı ve hafifçe başıyla selam verdikten sonra ayrıldı.</p>
	<p class="block_2"> </p>
	<p class="block_1">Köşede neredeyse uyuyarak oturan Roo'nun kuzeni Duncan Avery kalkarken gerindi. "Sonunda," dedi.</p>
	<p class="block_2"> </p>
	<p class="block_1">Roo'nun genel müdürü Luis de Savona, "Katılıyorum," dedi. "Sonunda."</p>
	<p class="block_2"> </p>
	<p class="block_1">Roo, "Eh, denemek zorundaydık," dedi. Arkasına yaslandı, saatlerdir masada duran ve artık soğumuş ve bayatlamış kahvesine ve çöreğine göz atıp, "Bir gün, Jacob'ın Kesh ticaretinde nasıl böylesine bir üstünlüğü olduğunu çözeceğim," dedi. "Bu neredeyse sanki..." Cümlesini tamamlamadı.</p>
	<p class="block_2"> </p>
	<p class="block_1">"Sanki ne?" diye sordu Duncan.</p>
	<p class="block_2"> </p>
	<p class="block_1">Luis Roo'nun kuzenine göz attı. Birbirlerine uygarca davranmalarına karşın, iki adam güçbela anlaşabiliyordu. Roo'nun ordudan arkadaşı olan Luis, çok çalışıyordu, dürüsttü ve elindeki iş ne olursa olsun, her ayrıntıda titizdi. Duncan tembeldi, ayrıntılara dikkat etmezdi ve sadece kuzeni olduğu için çalışanıydı. Aynı zamanda çekiciydi, eğlenceliydi ve mükemmel kılıç kullanıyordu ve Roo onunla arkadaşlık yapmaktan hoşlanıyordu.</p>
	<p class="block_2"> </p>
	<p class="block_1">Luis, "Ne zamandan beri ticaretle ilgilenmeye başladın?" diye sordu.</p>
	<p class="block_2"> </p>
	<p class="block_1">Duncan omuzlarını silkti. "Roo bir şey söylemeye başladı. Sadece ne olduğunu merak ettim.</p>
	<p class="block_2"> </p>
	<p class="block_1">Hepsi bu."</p>
	<p class="block_2"> </p>
	<p class="block_1">Roo, "Boş ver," dedi. "Araştırmam gereken bazı şeyler var."</p>
	<p class="block_2"> </p>
	<p class="block_1">Duncan, "Benden yapmamı istediğin herhangi bir şey var mı?" diye sordu.</p>
	<p class="block_2"> </p>
	<p class="block_1">Roo kafasını iki yana salladı. "Hayır. Dük James ile konuşmam gerekiyor." Kalktı, korkuluklara yürüdü ve aşağıya bağırdı. "Dash?"</p>
	<p class="block_2"> </p>
	<p class="block_1">"Evet Bay Avery," diye geldi yanıt aşağıdan. Dash kafasını, Roo'nun yazmanlarından ikisiyle nakliye faturalarını incelediği Acı Deniz Şirketi'nin masasından yukarı baktı. "Sizin için ne yapabilirim efendim?" İşvereniyle yalnız kaldıkları zaman gayri resmi olan Dash, Barret'te ve diğer halka açık yerlerde daima resmi olmaya dikkat ediyordu. "En kısa zamanda büyükbabanla görüşmek istiyorum." "Şimdi mi?" dedi Dash, yarı kalkarak.</p>
	<p class="block_2"> </p>
	<p class="block_1">Roo eliyle oturmasını işaret etti. "Yarın."</p>
	<p class="block_2"> </p>
	<p class="block_1">Kapıdan, "Şimdi daha iyi olur," diye bir ses geldi.</p>
	<p class="block_2"> </p>
	<p class="block_1">Roo konuşanın kim olduğunu görmek için kafasını uzatırken Dash, "Büyükbaba!" dedi.</p>
	<p class="block_2"> </p>
	<p class="block_1">İçeri, iki yanında da bir saray muhafızıyla birlikte Krondor Dükü girdi. Alt katta bir hareketlenme oldu ve ziyaretçinin adı yayılırken, üyelerden birkaçı kalkıp başlarıyla selam verdi. James, üye olmayanların ticaret katına girmesini engelleyen korkuluklara geldi ve muhafızlardan biri kapıyı açtı. James aralarından geçip Barret'in üst katına giden merdivenleri çıktı. Bu, orada işi olmaksızın üye olmayan biri için protokolü büyük ölçüde delmekti, ama Roo Krallık'taki en güçlü soyluyu bu gibi ayrıntılarla bilgilendirmenin zamanı olmadığına karar verdi. James, Luis ile Duncan'a, "Bizi yalnız bırakın," dedi. Korkulukların üzerinden eğilip, "Dash, rahatsız edilmememizi sağla," dedi.</p>
	<p class="block_2"> </p>
	<p class="block_1">Dash merdivenlerin dibine geçti ve büyükbabasının aynı yerde konum almış muhafızlarını görünce sırıtmamak için kendini zor tuttu.</p>
	<p class="block_2"> </p>
	<p class="block_1">James aşağıdan duyulmaması için alçak sesle, "Biraz iş yapma zamanımız geldi," dedi.</p>
	<p class="block_2"> </p>
	<p class="block_1">Roo bunun söylenme şeklinden pek hoşlanmamıştı, ama omuzlarını silkti. "Er ya da geç." "İki milyon altına ihtiyacım var."</p>
	<p class="block_2"> </p>
	<p class="block_1">Roo gözlerini kırpıştırdı. Öz kaynağı bunun birkaç katıydı, ama o kadar nakdi yoktu. Eline bu kadar nakit geçirmek için işlerinde bazı yeniden yapılandırmaya gereksinimi olacaktı. "Ne zamana ihtiyacınız var?"</p>
	<p class="block_2"> </p>
	<p class="block_1">"Dün. ama yarın yeterli olacaktır."</p>
	<p class="block_2"> </p>
	<p class="block_1">"Ya faiz?"</p>
	<p class="block_2"> </p>
	<p class="block_1">James gülümsedi. "Mantıklı ölçüler içerisinde, ne kadar istersen. Bu borcu geri ödeyecek bir konumda olamayabileceğimizi anlıyorsun."</p>
	<p class="block_2"> </p>
	<p class="block_1">Roo başını salladı. "Bu borcu geri ödeyemezseniz, ben ele pek şikâyet edecek bir durumda olacağımı sanmıyorum."</p>
	<p class="block_2"> </p>
	<p class="block_1">James, "Altınları ne zaman görebilirim?" dedi.</p>
	<p class="block_2"> </p>
	<p class="block_1">"Yarın işgünü bitiminde saraya yarım milyon altın getirebilirim. Geri kalan bir buçuk milyon altını bulmak birkaç günümü alır. Şehirdeki çoğu tefeciye aşırı yükleneceğim. Doğu'da da bazı işler yapmak zorunda kalacağım." Öne eğilerek, "Bir dahaki sefere biraz daha önceden haber verme inceliğini gösterir misiniz Ekselansları?" dedi.</p>
	<p class="block_2"> </p>
	<p class="block_1">"Hayır," dedi James. "Sürekli yeni bir şeyler çıkıyor."</p>
	<p class="block_2"> </p>
	<p class="block_1">"Sözü açılmışken," dedi Roo, "Kesh Ticaret Elçiliği bir ticari imtiyaz teklifimi daha reddetti. Bu sorunun üstesinden gelmem için bana yardımcı olabileceğiniz herhangi bir şey var mı?" "Olabilir," dedi James. "Şu anda Kesh ile çok fazla iş yapıyoruz." "Altın mı?" diye sordu Roo, bir kaşını kaldırarak.</p>
	<p class="block_2"> </p>
	<p class="block_1">"Yüksek mevkideki birkaç Keshli soyluya yüklü miktarda rüşvet."</p>
	<p class="block_2"> </p>
	<p class="block_1">"Yüklü miktarda," diye tekrarladı Roo. "İmparatoru alaşağı etmeye mi çalışıyorsun?"</p>
	<p class="block_2"> </p>
	<p class="block_1">James kalktı. "Böyle bir hareketin düşünü kurmak için bile çok fazla altın gerekir. Yüce Kesh'in varlığını ortadan kaldırmak için bu dünyada yeterli altın olduğunu pek sanmıyorum." James duraksadıktan sonra, "Demek biliyorsun," dedi. "Endişelenmemiz gereken bir güney sınırımız var."</p>
	<p class="block_2"> </p>
	<p class="block_1">Roo başını salladı. "Bu kadarını kendi başıma da çözerdim." Gerinip ayağa kalktı. "Önümüzdeki istila süresince Kesh'e nasıl bir anlaşma önereceğinizle ilgileniyorum."</p>
	<p class="block_2"> </p>
	<p class="block_1">"Birkaç farklı olasılık üzerinde çalışıyorum," dedi James. "Ama onlardan bir tanesi, Zümrüt Kraliçe'nin ordusunu, istediğimiz yerde tutmaya yardım edecek yeterli miktarda Kesh askerinin doğru yerde olmasını sağlamak." Roo başını salladı. "Düşler Vadisi'nden yukarıdaki dağlara kadar</p>
	<p class="block_2"> </p>
	<p class="block_1">Krondor'un güneyinden düşman gelmeyecek."</p>
	<p class="block_2"> </p>
	<p class="block_1">"Onun gibi bir şey. Bu tür bir hareket, Zümrüt Kraliçe'nin Dorgin'deki cüceleri ezip geçmesini gerektirir, ama bu daha önce asla yapılamadı." James acı acı gülümsedi. "Ama yaşlı Kral Halfdan'ın ordusu bile, bu ordu tarafından bozguna uğratılacaktır korkarım."</p>
	<p class="block_2"> </p>
	<p class="block_1">Roo omuzlarını silkti. Cücelerin savaşmaya ne kadar istekli olduğunun hikâyelerini duymuştu, ama bir cüceyle hiç karşılaşmamıştı.</p>
	<p class="block_2"> </p>
	<p class="block_1">James ayrılmak için dönünce, Roo masasının etrafından dolaştı. "Beni kapıya kadar geçirmene gerek yok," dedi Dük. "Yolu biliyorum."</p>
	<p class="block_2"> </p>
	<p class="block_1">Merdivenlere ulaştığında, "Ha, bu arada, servetini Doğu'ya ve Özgür Şehirler'e kaçırmaya çalışmaktan da vazgeç," dedi. "Çoğuna savaş için ihtiyacım olacak," dedi.</p>
	<p class="block_2"> </p>
	<p class="block_1">Roo şaşırmış gözükmeye ya da inkâr etmeye bile çalışmadı; parasının küçük bir miktarını alıp sessizce Krondor dışına çıkartıyordu.</p>
	<p class="block_2"> </p>
	<p class="block_1">"Pekâlâ," dedi gerçekten teslim olmuş bir ses tonuyla. "Sana kurnazlık yapmaya çalışmak enerji kaybı."</p>
	<p class="block_2"> </p>
	<p class="block_1">James başını salladı. "Bunu unutmasan iyi olur."</p>
	<p class="block_2"> </p>
	<p class="block_1">Roo, Kesh'te bir ticari ayrıcalık elde etme girişiminin başarısızlığını bir kez daha düşünerek tek başına ayakta dikildi. Bir teorisi vardı ve bunu denemesi gerekiyordu, ama şu anda daha acil endişeleri vardı: şehirdeki bütün tefecilerin faiz oranlarını ikiye katlamasına yol açmaksızın, hızlı bir şekilde büyük miktarda altını nereden bulacağıydı.</p>
	<p class="block_2"> </p>
	<p class="block_1">Sylvia'yı ziyaret etme planı aklına gelince iç geçirdi. Geç vakitlere kadar çalışmak zorunda olduğu için, kıza götürmek üzere Duncan'a bir not vermek zorunda kalacaktı. Oturup notu yazmaya başladı.</p>
	<p class="block_2"> </p>
	<p class="block_1">Bitirince Dash'a seslendi. Dashel yanına geldiği zaman Roo, "Esterbrook'un evine götürmesi için bunu Duncan'a ver," dedi. "O ne yapması gerektiğini bilir." Roo tekrar gerindi. "Ardından karıma, önümüzdeki birkaç gün eve gelebilmem için büyükbabanın beni çok fazla meşgul ettiği haberini gönder lütfen." Aslında Roo karısına zaten iş için şehirde kalacağını söylemişti, ama Sylvia'yı bu akşam görmeyi planlıyordu. Artık kendini, eve dönmeden önce Sylvia'yı yarın ya da ondan sonraki akşam görmeye mecbur hissediyordu.</p>
	<p class="block_2"> </p>
	<p class="block_1">Güneş batarken Roo pencereden dışarı göz attı ve gün sona erer ve dükkânlar kapanırken dışarıdan gelen şehrin seslerini dinledi. "Büyükbabanın istediklerini yapmaya başlamadan önce biraz ara vermeye ihtiyacım var," dedi Roo kalkarak. "Sanırım Helen Jacoby ve çocuklarını ziyaret edeceğim."</p>
	<p class="block_2"> </p>
	<p class="block_1">Dash başını salladı. "Ondan sonra?"</p>
	<p class="block_2"> </p>
	<p class="block_1">"Bir iki saatliğine Avery ve Oğlu'na gideceğim," ve ekşi bir yüzle ekledi, "Ardından buraya döneceğim. Büyük olasılıkla da bütün gece burada olacağım."</p>
	<p class="block_2"> </p>
	<p class="block_1">Dash başını salladı. "Başka bir şey?"</p>
	<p class="block_2"> </p>
	<p class="block_1">"Hayır, hepsi bu kadar. Sabah ilk iş buraya gel. Sanırım sana yaptıracağım çok fazla iş olacak. Jason'ı da yanında gelir."</p>
	<p class="block_2"> </p>
	<p class="block_1">Dash kapıya doğru seğirtirken Roo merdivenlerden indi. Barret'in kapısına ulaştı ve sokağın karşısındaki evine gidip bir at hazırlatarak Helen'e gitmeye karar verdi. Ardından yürümeye karar verdi.</p>
	<p class="block_2"> </p>
	<p class="block_1">Kalabalık caddede yürümeye başladı. Roo kalabalıktan ve şehrin gürültüsünden asla sıkılmıyordu. Küçük bir kasaba çocuğu olarak, Krondor'u sonu gelmez bir uyarım olarak görüyordu. Sadece yürüyerek, kendine gelebiliyor ve olabilecek herhangi bir şeyi kavrayabiliyordu. Ama bugün yürürken, Zümrüt Kraliçe'nin varlığı ve onun yaklaşan orduları bu güçlü şehrin keyfini çıkarmasına engel oluyordu.</p>
	<p class="block_2"> </p>
	<p class="block_1">Bir taraftan, Krondor'un sonunda saldırıya uğrayacağını ve muhtemelen istila edileceğini biliyordu. Kraliçenin fetih General'i Fadawah bir şehri ezerken neler olduğunu görmüştü: Maharta'nın yıkımından kıl payı kurtulmuştu. Savaşın gelmekte olduğunu biliyordu. Çok çok daha iyi eğitilmiş ve istilacıların karşılaştıkları arasında kendisini bu işe adamış Krallık ordusu için zayıf bir umudu vardı, onları Krondor'un dışında tutabilirlerdi, ama bunun büyük olasılıkla boş bir umut olduğunu biliyordu.</p>
	<p class="block_2"> </p>
	<p class="block_1">Bir taraftan da, gelmeleri imkânsız gibi geliyordu. Çocukken kurduğu düşlerin çok ötesinde zengin olmuştu; dünyadaki en güzel kadına sahipti; ve bir oğlu vardı. Kötücüllükle en ufak bir ilgisi bile olan herhangi bir şeyin, bu mükemmelliğe dokunması mümkün değildi.</p>
	<p class="block_2"> </p>
	<p class="block_1">Roo durdu; o kadar düşüncelere dalmıştı ki, Helen Jacoby'nin evine giden sokağa sapmayı unutmuştu. Döndü ve görüş alanının dışına bir şeklin saklandığını gördüğünü sandı. Adımlarını sıklaştırıp köşeyi döndü ve her iki tarafa da baktı.</p>
	<p class="block_2"> </p>
	<p class="block_1">Dükkân sahipleri dükkânlarını kapatıyordu ve işçiler, ya efendilerinin son işlerini halletmek ya da eve ya da bir hana gitmek için hızlı hızlı yürüyordu. Ama göz ucuyla gördüğü şekil ortalarda yoktu. Roo kafasını iki yana salladı. Yorgunluktan olmalı, diye düşündü.</p>
	<p class="block_2"> </p>
	<p class="block_1">Ama takip edildiği hissinden kurtulamıyordu. Etrafa göz attı, ardından Jacoby'nin evine doğru yola koyuldu.</p>
	<p class="block_2"> </p>
	<p class="block_1">Bunun, Zümrüt Kraliçe'nin filosunun yelken açmak üzere olduğunu fark etmesinden kaynaklandığını düşündü. Doğrudan haber aldığı bir kaynağı yoktu, ama bunun bir kesinlik olduğunu anlamaya yetecek kadar şey biliyordu.</p>
	<p class="block_2"> </p>
	<p class="block_1">Kraliçenin ordusunun Novindus kıtasını silip süpürmesini izlemiş ve istilacıların saldırısına karşı Krallık'ı savunma planları yapılırken toplantıda bulunmuştu. İşaretleri görebiliyordu. Krallık'taki bütün şirketlerden daha çok nakliye işi yapıyordu; erzakların nerede depolandığını biliyordu; silah nakliyelerinin nerede saklandığını ve yedek atların nerede hazırlandığını biliyordu. Saldırının yakında geleceğini biliyordu.</p>
	<p class="block_2"> </p>
	<p class="block_1">Krondor'da sonbahar başıydı ve bu, dünyanın öteki tarafında bahar olduğu anlamına geliyordu; devasa filo çok geçmeden yükünü yüklenecek ve aylar süren uzun yolculuğuna başlayacaktı. Roo ara sıra Amiral Nicholas'ın Karanlık Boğazı'nı geçmenin tehlikeleri hakkında konuştuğunu duymuştu. En yumuşak havada zor, kışın neredeyse imkânsızdı. Böylesine büyük bir donanmayı boğazdan güvenle geçirmek için ideal zaman tam olarak Yaz Ortası Günü Banapis olacaktı. Dalgalar ve rüzgârlar, Sonsuz Deniz ile Acı Deniz'in arasındaki boğazdan geçişi, filoyu komuta eden deneyimsiz gemi kaptanları için kolaylaştıracaktı. Kraliçe'nin Novindus'ta yaptığı katliam göz önüne alınınca, orada altı yüz usta kaptanın kaldığını hayal edemiyordu. İstilasının nüfus üzerinde yarattığı toplu yıkımın yanı sıra, Novindus'ta açık deniz gemicisi yoktu; hepsi sahil denizcileriydi ve Nicholas ve tayfası orayı yirmi yıl önce ziyaret etmeden önce, kaptanlar denizin diğer tarafında bir kıta olduğunu bile bilmiyordu.</p>
	<p class="block_2"> </p>
	<p class="block_1">Ayrıca Roo Nicholas'ın Boğaz'ı geçmeye çalıştıklarında istilacılara bir-iki sürpriz hazırlamış olduğundan ve Queg'e bu yüzden gitmek zorunda kaldığından şüpheleniyordu. Dük James'in Oueg gemilerinin Krallık tüccarlarına eşlik etmesini gerektirecek yalnızca tek bir sebep olabilirdi, o da bütün Kraliyet Donanması'nın başka bir yerde meşgul olması. Hayır, Boğaz'dan geçerlerken Nicholas'ın elinde istilacıları bekleyen bir şey olacaktı.</p>
	<p class="block_3"> </p>
	<p class="block_1">Jacoby'nin evine ulaşınca, istilacılar sorununu düşünmeyi bir süreliğine bir kenara bıraktı. Kapıyı Helen Jacoby açtı ve Roo, "Umarım beklenmedik bir ziyaretçinin sizin için bir sakıncası yoktur?" dedi.</p>
	<p class="block_2"> </p>
	<p class="block_1">Kadın gülünce, Roo kadının ne kadar güzel göründüğünü fark etti. "Rupert, elbette yok. Sana kapımız her zaman açık."</p>
	<p class="block_2"> </p>
	<p class="block_1">Arkadan kadının çocuklarının ona seslendiğini duydu ve Roo, başka bir yerde nadiren tecrübe ettiği bir tazelenme hissiyle dolduğunu fark etti. "Rupert Amca!" dedi beş yaşındaki Willem. "Bana bir şey getirdin mi?"</p>
	<p class="block_2"> </p>
	<p class="block_1">"Willem!" dedi annesi. "Bir konuğa böyle davranılmaz."</p>
	<p class="block_2"> </p>
	<p class="block_1">"O konuk değil ki," dedi Willem kızgın bir şekilde. "Rupert Amca!" Yedi yaşındaki Nataly ileri doğru atladı ve kollarını Roo'nun beline dolayarak ona sarıldı.</p>
	<p class="block_2"> </p>
	<p class="block_1">Helen arkasından kapıyı kapatırken, Roo çocuğun arsızlığına, kızın gösterdiği sevgiye gülümsedi. Kapı kapanırken bir şey fark etti: eğer hesapları doğruysa, istilacılar yedi ay içinde Krallık topraklarında olacaktı.</p>
	<p class="block_2"> </p>
	<p class="block_10"><img alt="C:\Users\UguR\AppData\Local\Microsoft\Windows\INetCache\Content.Word\Line.png" src="images/image.png" class="calibre2"/></p>
	<p class="block_2"> </p>
	<p class="block_1">Vekil Onbaşı Garret kuşkulu görünüyordu, ama Erik'in emirlerini itirazsız kabul etti. Önceki gün Duga ve adamlarını sorguladıktan sonra, Erik bir plan yapmıştı. Garret'e, Sınır Baronları'ndan alınan adamların yarısını ağır bir ilerlemeyle Krondor'a götürmesini emretmişti. Kalan yarısı Erik ile birlikte ilerleyecekti. Adamlar garnizonlarını terk ettiklerinde çıkarttıkları yeleklerini tekrar giymişti, ama hâlâ askere benziyorlardı.</p>
	<p class="block_2"> </p>
	<p class="block_1">Ardından Erik yakaladıkları paralı askerlerle kıyafet değiş-tokuşu yapmıştı ve bir süre sonra sonucun, çok büyük bir paralı asker birliği görüntüsü yaratmak için yeterli olduğuna karar vermişti. Bunu Duga da onaylamıştı: "Benim çocuklara benziyorlar."</p>
	<p class="block_2"> </p>
	<p class="block_1">Erik dün akşamı Duga ile konuşarak geçirmişti. Burunlarına kadar pisliğe battıklarını fark etmiş seksen adamlık bir birliğin basit, yeterli bir yüzbaşısı olan adamdan hoşlanmaya başlamıştı. Bütün gece sürmüştü, ama Erik sonunda adamı, bir gün süresi istemek yerine taraf değiştirmesinin kendi çıkarma olduğuna ikna etmişti. Adamlarından bazıları kararsız görünüyordu ve Erik onları mimlemişti ve diğerleri Erik ve Duga ile kalırken, onları Garret'in birliğiyle göndermişti.</p>
	<p class="block_2"> </p>
	<p class="block_1">Aynı gün daha sonra, ikinci bir Krallık asker grubu geçmiş ve Erik onlara Garret'in birliğini takip etmeleri emrini vermişti. Duga ertesi sabah iki yüz kişilik üçüncü bir birliğin geçtiğini gördüğünde, o ve adamlarının, zayıf, kötü hazırlanmış şehirleri olan bir ülkeyi istila edeceklerine inandırıldıkları yorumunda bulunmuştu.</p>
	<p class="block_2"> </p>
	<p class="block_1">Erik sabırla, Krallık'ta işlerin farklı olduğunu açıklarken, iki ordunun göreli büyüklüklerini göz ardı ederek Krallık askerlerinin eğitimini ve donanımını vurgulamıştı. Neyse ki anlattıkları, Kral'ın ordusundaki en sert gazilerden altı yüzünün kendini göstermesiyle desteklenmişti.</p>
	<p class="block_2"> </p>
	<p class="block_1">Duga, Erik'in adamları tarafından taşınan kahvaltı için paylaştıkları istihkakı memnuniyetle kabul etmişti. "Bilirsin," dedi yemek yerken, "Kraliçe'nin ordusunu korkudan başka bir arada tutan bir şey yok."</p>
	<p class="block_2"> </p>
	<p class="block_1">Erik başını salladı. "Bunu Maharta'da görmüştüm."</p>
	<p class="block_2"> </p>
	<p class="block_1">"Gittikçe daha da kötüleşti." Etrafa göz attı. "Yılan Nehri Şehri'ne doğru doğuya yöneldiğimiz haberini aldığımızda, yüzbaşılardan bazıları ayrılmaya çalıştı."</p>
	<p class="block_2"> </p>
	<p class="block_1">"Olanları duydum," dedi Erik. Prens Patrick'in casusları, rastgele seçilen askerlerle birlikte kazığa oturtulduklarını rapor etmişti.</p>
	<p class="block_2"> </p>
	<p class="block_1">"Sanki birbirimizi kolluyor gibiydik. Kimse orada olmak istemiyor, ama herhangi bir şey söylemeye de korkuyordu." Kafasını iki yana salladı. "Eğer yanlış adama yanlış bir şey söylersen, kıçından yukarı çıkan bir kazığın olurdu."</p>
	<p class="block_2"> </p>
	<p class="block_1">Erik bir sonraki sorusunu düşündü. "Herhangi biri neden dünyanın öteki tarafına gönderildiğinizi sordu mu?"</p>
	<p class="block_2"> </p>
	<p class="block_1">"Geride hiçbir şey kalmadı," dedi adam. "Bir şehir yerle bir edildiğinde yağma edecek çok fazla şey yoktu." Sesini alçalttı. "Buna inanmıyorum ama, Kraliçe'nin dibinden ayrılmayan o yılanlar herkese burasının dünyadaki en zengin yer olduğunu, sokakların mermer, kapı kollarının ve mandallarının altın olduğu ve perdeler için ipek kullanıldığı şu Sethanon," ismi "Sethanon" diye telaffuz etmişti, "denilen şehrin burada olduğunu söylüyordu."</p>
	<p class="block_2"> </p>
	<p class="block_1">İç geçirdi. "Son on yılda gördüklerimden sonra, adamların neden inanmak istediğini anlayabiliyorum, ama insanın bu saçmalığa inanması için tam bir aptal olması gerekir." Sesini daha da alçalttı. "Birkaç Yüzbaşı... bir şeyler yapmaya çalışmamız gerektiği hakkında konuştuk, ama..." "Ama ne?" "Ama Kraliçe'nin çok fazla kontrolü vardı." "Anlat," diye üsteledi Erik.</p>
	<p class="block_2"> </p>
	<p class="block_1">Adam çenesiyle yürüyüşe çıkmaları gerektiğini işaret etti. Adamların duyamayacağı bir uzaklığa eriştiklerinde, Duga, "Şu anda birliğimde, muhtemelen casuslarından bir ya da ikisi var," dedi. "Asla bilemezsin. Şu General Fadawah, taktikleri konusunda kahrolası bir dâhidir ve adamları ne zaman göndereceği gibi şeyleri bilir, ama kana susamış köpeğin tekidir. General Gapi'ye ne olduğunu duydunuz mu?"</p>
	<p class="block_2"> </p>
	<p class="block_1">Erik başını salladı. "Başarısız olduğu için bir karınca yuvasının üstünde çırılçıplak bir şekilde kazığa oturtulmuş."</p>
	<p class="block_2"> </p>
	<p class="block_1">"Ve generallerinin ve yüzbaşılarının çoğu izlemek zorunda kaldı." Başparmağıyla göğsüne vurdu. "Onlardan biriydim. Hiç hoş olmadığını söyleyebilirim."</p>
	<p class="block_2"> </p>
	<p class="block_1">Duga açıklamaya çalışırken boşuna uğraşıyormuş gibi baktı. "Bu hepimizi avucunun içine almasının yoluydu," dedi yavaşça elini kapatarak. "Bu ilk başlarda sadece başka bir savaştı. Randevuda kaybolup savaşa, yağmaya gider, ardından paranı harcardın. Derken şehirleri yağmalamaya başladık. Calis'in Kızıl Kartalları'nın karşı tarafta olduğunu hatırlıyorum... neredeydi?"</p>
	<p class="block_2"> </p>
	<p class="block_1">"Hamsa," dedi Erik. "Bu, ben onlara katılmadan önceydi, ama kuşatmanın hikâyesini duydum." "İş o zaman çirkinleşmeye başladı. İki yüz altmış gün boyunca, Kraliçe o açması piçlere açlık çektirdi; ardından kaçanların üzerine o Saaur atlılarını saldı."</p>
	<p class="block_2"> </p>
	<p class="block_1">Erik, Novindus'un göçebe atlıları Jeshandiler sayesinde güvenli bir sığınak bulan Calis'in birliğinin nasıl hayatta kaldığının hikâyesini duymuştu.</p>
	<p class="block_2"> </p>
	<p class="block_1">"Durumdan şüphelenmeye başlamıştık. Yüzbaşılarla bir toplantı yaptık, bazılarımız yettiğine karar verdi ve General Gapi'yi görmeye gitti. Yüzbaşılardan üçünü Kraliçe'nin yanına götürdü ve bir daha asla geri gelmediler.</p>
	<p class="block_2"> </p>
	<p class="block_1">"O zaman anladık. Biz bu savaşta, başladığı günden beri yer alıyoruz ve ayrılmaya çalışan her adamın, düşman olduğunu çok iyi öğrendik.</p>
	<p class="block_2"> </p>
	<p class="block_1">"Gerçi bir süre çok kötü değildi. Çokça yağma vardı. Gönüllü ya da gönülsüz, kadın da... Ama bir süre sonra sıkılıyorsun, anlıyor musun?" Erik başını salladı. "Anlıyorum."</p>
	<p class="block_2"> </p>
	<p class="block_1">"Çocuklarımdan bazıları..." Durdu. "Artık hiçbirimiz çocuk değiliz. Birliğimde otuz yaşın altında adam yok Erik."</p>
	<p class="block_2"> </p>
	<p class="block_1">Erik, "Sana ne söz verebileceğimi bilmiyorum," dedi. "Bu yaşadığınız her şeyden farklı. Bu bir seferberlik, ama sanırım taraf değiştirir ya da yoldan çekilirseniz, bu işten kurtulursak, evinize dönmenin bir yolunu bulabiliriz."</p>
	<p class="block_2"> </p>
	<p class="block_1">"Ev mi?" dedi Duga, sanki sözcüğün anlamını bilmiyormuş gibi. Eve dönmenin neye benzediğine dair herhangi bir fikrin var mı?" Erik kafasını iki yana salladı.</p>
	<p class="block_2"> </p>
	<p class="block_1">"Çiftlikler yakıldı, büyükbaş hayvanlar katledildi, meyve bahçelerinde çalışacak kimse olmadığı için meyveler dallarında çürümeye bırakıldı. Çiftçiler ya orduda ya da ölü olduğu için tarlaları yabani otlar kapladı.</p>
	<p class="block_2"> </p>
	<p class="block_1">"Her şeyi yedik."</p>
	<p class="block_2"> </p>
	<p class="block_1">Erik, "Anlamıyorum," dedi.</p>
	<p class="block_2"> </p>
	<p class="block_1">"Bu savaşa on yıldır devam ediyoruz. Batıilleri'nden Nehirilleri'ne, oradan da Doğuilleri'ne kadar ilerledik ve arkamızda hiçbir şey bırakmadık.</p>
	<p class="block_2"> </p>
	<p class="block_1">"Orada şu anda her kim yaşıyorsa sürünüyordur. Yerle bir edilmiş şehirlerde hâlâ yaşayan birtakım insanlar olabilir. Ratn'gary Dağları'nın yukarılarında cücelerle dolu bir şehir olduğunu duydum. Kraliçe onlara dokunmayacak kadar zeki, ama insanların yaşadığı bütün şehirler yerle bir edildi."</p>
	<p class="block_2"> </p>
	<p class="block_1">Erik duyduklarına güçlükle inanıyordu. "Hiçbir şey kalmadı mı?"</p>
	<p class="block_2"> </p>
	<p class="block_1">"Bazı insanlar saklandı, bazıları da rahatsız edilmemek için çok uzakta yaşıyordu, bu yüzden orada yaşayan birileri vardır. Ama arkamızda bıraktıklarımızın çoğu öldü Erik. Geriye hiç şehir kalmadı ve sadece bir binası ayakta kalan yalnızca birkaç kasaba var. Eğer yeterince uzakta yaşayan bir çiftçi varsa, ürün alabilir, tabii şehirlerden kaçanlar yemediyse. Ve hastalık..." İç geçirdi. "O kadar ölüyle, geleceği belliydi. Adamlarımızdan bazıları o kadar kötü ishal oldu ki öldüler; bağırsaklarında bir yudum su bile tutamıyorlardı. Diğerleri kara frengiye yakalandı. Ya da bazıları ateşlenip, etrafta onları iyileştirecek ot ya da tapınak rahibi olmadığı için öldü. Evde saf acıdan başka bir şey yok."</p>
	<p class="block_2"> </p>
	<p class="block_1">Erik adamın yüzünü inceledi ve gözlerinin içinde daha önce bir askerde hiç görmediği bir şey gördü. Orada olduğu bilinmeyen, uzun süredir kontrol altında tutulan derin bir korku vardı ve en sonunda yüzeye çıktığında, sonucun ne olabileceğini biliyordu.</p>
	<p class="block_2"> </p>
	<p class="block_1">Erik elini Duga'nın omzuna koydu. "Burada yaşayan pek çok insan var." Sesini birazcık yükselterek, "Ve o şekilde kalmasını sağlamaya niyetliyim," dedi. Gülümseyerek ekledi, "Kendi iyilikleri için, evlerinden çok uzakta olan kirli bir paralı asker grubu olsalar bile."</p>
	<p class="block_2"> </p>
	<p class="block_1">Erik'in yüzünü araştırırken Duga'nın gözleri hafifçe açıldı, ardından başını salladı ve Erik'in, gözlerinde toplanan nemi görmemesi için çabucak arkasını döndü. Adamlarına, "Canlanın bakalım," diye bağırdı. "Bu Krallık delikanlılarına nasıl düzgün pis paralı askerler olunacağını göstermemiz gerekiyor.</p>
	<p class="block_2"> </p>
	<p class="block_1">Krallık askerlerinin çoğu konuşulan dili anlamazken, adamlarından bazıları güldü.</p>
	<p class="block_2"> </p>
	<p class="block_1">Artık kamp, adamlardan yarısından fazlası Krallık askeri olması ve destek sağlamak için görüş alanının dışındaki ağaçlara tünemiş otuz adamdan oluşan bir okçu birliği hariç, Erik'in ilk seferinde gördüğüne benziyordu.</p>
	<p class="block_2"> </p>
	<p class="block_1">Teslimiyetten üç gün sonra, bir gözcü güneyden yaklaşan atlıları rapor etti.</p>
	<p class="block_2"> </p>
	<p class="block_1">"Hazırlanın," dedi Erik adamlarına.</p>
	<p class="block_2"> </p>
	<p class="block_1">Duga'nın adamları sıkılmış askerler gibi yavaş hareket ederken, Erik'in adamları kılıçlarını ve kalkanlarını ellerinin altında tutuyordu. Ağaçlardaki okçular hazır bekliyordu. Birkaç dakika sonra, açıklığa, her birinin üstünde yolculuk pelerini olan, üç atlı girdi. Lider başlığını geriye attı ve ortaya, orta yaşlarda, gri çizgileri olan siyah saçlı bir adam çıktı. "Lider kim?" "Ben," dedi Erik.</p>
	<p class="block_2"> </p>
	<p class="block_1">"Hangi birlik?" diye sordu ikinci bir adam.</p>
	<p class="block_2"> </p>
	<p class="block_1">"Duga'nın Kara Kılıçları," diye yanıtladı Erik.</p>
	<p class="block_2"> </p>
	<p class="block_1">"Sen Duga değilsin!" dedi ilk konuşan adanı. "Evet Kimo, Duga benim." Duga öne çıktı.</p>
	<p class="block_2"> </p>
	<p class="block_1">Kimo adındaki adam, "Lider olduğunu iddia ediyor," dedi.</p>
	<p class="block_2"> </p>
	<p class="block_1">Duga omuzlarını silkti. "Sizi beklerken sıkıldık. Bana meydan okudu ve kazandı." Çenesini ovuşturdu. "Cüssesine baksana. Kahrolası neredeyse boynumu kırıyordu. Yani, lider o." "Adın ne 'Yüzbaşı'?" diye sordu Kimo.</p>
	<p class="block_2"> </p>
	<p class="block_1">Erik nedenini bilmeden, "Bobby," diye yanıt verdi.</p>
	<p class="block_2"> </p>
	<p class="block_1">"Pekâlâ Bobby," dedi Kimo, "emirlerin adamlarını buradan batıya götürmek. Üç gün yürüdükten sonra, içinde bir köy olan bir vadiye geleceksiniz. O köye dokunmayın. Sizin orada olduğunuzu bilmelerine bile izin vermeyin. Köyü gece geçin ve dağların yukarısına yönelin. O köyü besleyen bir nehir bulun, ardından bir çatala gelene kadar onu yukarı doğru takip edin. Kuzey kolunu takip edin. Av hayvanları olan güzel, küçük bir vadi bulacaksınız. Oraya yerleştirdiğimiz erzaklarımız da var. Birileri sizin için gelene kadar bekleyin. Bu olduğunda, nehrin aşağısına inip o köyü alın." Erik kafası karışmış gözükmeye çalışarak, "Neden bekleyelim?" diye sordu. "Neden şimdi gidip köyü almıyoruz?"</p>
	<p class="block_2"> </p>
	<p class="block_1">Şu ana kadar sessiz duran konuşunca, Erik'in bütün vücudundaki tüyler kalktı, çünkü ses bir insana ait değildi. "Soru sorman için para almıyorsun çocuk." Yaratık Kimo'ya, "Bunu öldürüp komutaya tekrar bunu mu getirsek?" diye sordu. Duga'yı işaret etti ve Erik siyah pençeleri olan pullu, yeşil bir el gördü. Pantathialıları daha önce de görmüştü, hatta birkaç tanesini öldürmüştü bile, ama yalnızca ölü oldukları zaman kendini rahat hissediyordu.</p>
	<p class="block_2"> </p>
	<p class="block_1">"Hayır, bunun için zamanımız yok. Bulmamız gereken başka birlikler de var." İkinci adam bir harita çıkarıp bakmaya başladı.</p>
	<p class="block_2"> </p>
	<p class="block_1">Erik duraksamadı. "Öldürün!"</p>
	<p class="block_2"> </p>
	<p class="block_1">Havayı bir ok yağmuru doldurdu ve Kimo ve arkadaşları hareket edemeden, hedeflerini bulan oklar yüzünden, kelimenin tam anlamıyla eyerlerinden havalandılar. Duga'nın gözleri büyüdü ve "Bunu neden yaptın?" diye sordu.</p>
	<p class="block_2"> </p>
	<p class="block_1">Erik ilk önce Pantathialının yanına gidip öldüğünden emin olmak için yaratığı tekmeledi.</p>
	<p class="block_2"> </p>
	<p class="block_1">Ardından ikinci adamın yanına gitti ve diz çökerken, "Çünkü bu haritaya ihtiyacım var," dedi. Kısa bir süre haritayı inceledi; ardından gözleri büyüdü. "Nelson!" diye bağırdı ve adamlarından biri koşarak yanına geldi. "Evet Başçavuş!"</p>
	<p class="block_2"> </p>
	<p class="block_1">"Yanma fazladan iki at alıp adamlarımızı bulmaya git. Onları olabildiğince çabuk geri getirmeni istiyorum. Bizimle..." Bir süre haritayı inceledi. "Bizimle Tamyth nehrinin kuzey kıyısında buluşun, döküldüğü yerde. Şahin Kovuğu'na giden yolun üç gün doğusunda." "Emredersiniz Başçavuş!" dedi Nelson selam vererek ve döndü.</p>
	<p class="block_2"> </p>
	<p class="block_1">"Ha, Nelson," dedi Erik, adamı durdurarak.</p>
	<p class="block_2"> </p>
	<p class="block_1">"Evet Başçavuş?"</p>
	<p class="block_2"> </p>
	<p class="block_1">"Üniformanı giy. Garret seni tanımadan haydut zannedip vurabilir." Nelson başını salladı ve koşarak uzaklaştı.</p>
	<p class="block_2"> </p>
	<p class="block_1">"Bütün bunlar da neyin nesi?" diye sordu Duga.</p>
	<p class="block_2"> </p>
	<p class="block_1">Erik haritayı kaldırdı. "Bu tepelerin arasına yayılmış, sizinki gibi yirmi birlik daha var. Ve eğer bu haritayı doğru yorumluyorsam, hepsi de, Kraliçe'nin ordusunun bu dağlara girebilmesi için yolu açmak üzere, tepelerde kilit noktaları ele geçirecek." Duga, "Anlamadım," dedi.</p>
	<p class="block_2"> </p>
	<p class="block_1">"Evet," dedi Erik, "ama ben anladım. Jack!"</p>
	<p class="block_2"> </p>
	<p class="block_1">Başka bir asker geldi. "Şövalye-Mareşal William için bir mesaj yazacağım. yanına altı adam al ve cehennemden kaçarcasına Krondor'a gidin."</p>
	<p class="block_2"> </p>
	<p class="block_1">Asker hazırlanmak için aceleyle ayrıldı. Duga atına giden Erik'i takip etti. Erik eyer çantasından parşömen, kalem ve mürekkep çıkardı. Duga, "Tepelerdeki bu kilit noktalar da ne?" dedi.</p>
	<p class="block_2"> </p>
	<p class="block_1">Erik döndü ve "Eğer bu açıklığın çok dışından ilerlersen, buranın batısında bir dağ sırası görürsün," dedi. Çenesiyle, belli belirsiz güneydoğu yönünü işaret etti. "Sethanon, bahsettiğin o şehir, o yolun aşağısında. Orada mermer, altın ve ipek yok, ama o şehir Kraliçe için önemli. Sebebinden pek emin değilim, ama eski yoldaşlarının orayı ele geçirmesine izin verirsem, hepimizin, Kraliçe'nin ordusundakilerin bile öleceğini biliyorum." "Bu beni şaşırtmaz," dedi Duga. "Her akşam adam öldürüyor."</p>
	<p class="block_2"> </p>
	<p class="block_1">"Sonra anlatırsın," dedi Erik. Erik yazarken Duga sessizleşti. Bitirdiğinde, parşömeni Jack adındaki askere verdi ve "Hayatın pahasına!" dedi.</p>
	<p class="block_2"> </p>
	<p class="block_1">Asker selam verdi. "Anlaşıldı Başçavuş." Ardından diğer altı atlının beklediği yere koştu. Erik Duga'ya döndü. "Kral'ın ordusuna yazılacakmışsın gibi görünüyor. Sonuçta altın için dövüşeceksiniz; sadece diğer tarafta."</p>
	<p class="block_2"> </p>
	<p class="block_1">Duga omuzlarını silkti. "Bunu daha önce de yapmıştım."</p>
	<p class="block_2"> </p>
	<p class="block_1">"Dediğim gibi, Sethanon oranın aşağısında, dağlar da şurada. Ve Kraliçe'nin ordusu o şehri almak için o dağlardan geçecek."</p>
	<p class="block_2"> </p>
	<p class="block_1">"Ah," dedi Duga. "Bizi buraya göndermek için neden o kadar sıkıntıya girdiklerini şimdi anlıyorum." Kafasını iki yana salladı. "Önümüzdeki delikanlıları gönderdikten sonra o Pantathialılardan bazıları yere yığıldı. Duruma bakılırsa oldukça güçlü büyü gerektiriyordu. İçlerinden bazıları öldü."</p>
	<p class="block_2"> </p>
	<p class="block_1">"Aman ne üzüldüm," dedi Erik, kampı dağılmaları için emirler yağdırırken. "Demek istediğim," dedi Duga, "o büyüyle daha fazla asker gönderemezler. Çünkü yapabilselerdi, gönderirlerdi, öyle değil mi?"</p>
	<p class="block_2"> </p>
	<p class="block_1">Erik durdu. "Haklı olmalısın. Yoksa neden hepinizi burada saklasınlar?"</p>
	<p class="block_2"> </p>
	<p class="block_1">Duga sakalını kaşıdı. "Bana soracak olursan, garip bir şeyler oluyor. Neden bizi doğrudan Sethanon'a göndermediler?"</p>
	<p class="block_2"> </p>
	<p class="block_1">"Çünkü yolunuzu bulamadan hepiniz ölmüş olurdunuz," diye yanıtladı Erik. Ayrıntılara girmemenin daha iyi olacağına karar verdi. İşin aslı, bunun neden böyle olduğunu bilmiyordu, ama Dük James ve Şövalye-Mareşal William hepsine, Pantathialıların Sethanon'a doğrudan adam göndermelerinin mümkün olamayacağını söylemişti. Erik bunun, James'in bahsettiği büyücülerle, Pug ya da şu Miranda denilen kadınla bir ilgisi olduğundan şüpheleniyordu. Erik bunu daha fazla düşünmedi. Yapılacak çok fazla şey vardı. "Duga?"</p>
	<p class="block_2"> </p>
	<p class="block_1">"Evet?"</p>
	<p class="block_2"> </p>
	<p class="block_1">"Şu diğer birlikler, onları tanıyor musun?"</p>
	<p class="block_2"> </p>
	<p class="block_1">"Birkaçını. Taligar'ın Aslanları gedikten ilk geçenler. Kılıçlarını kolaylıkla bırakmayacaklardır; Taligar hırslıdır ve kaybetmeyi sevmez. Çatışma başlamadan Nanfree'nin Demir Kardeşleri ile konuşabilirsem, mantıklı davranabilirler." Sırıttı. "Nanfree, az iş yapıp çok altın kazanmayı seven, yaşlı, kurnaz tilkinin tekidir."</p>
	<p class="block_2"> </p>
	<p class="block_1">Erik, "Güzel," dedi. "Gidip ilk önce onlarla konuşalım, tabii yapabilirsek, ama eğer dövüşmemiz gerekirse, hangi tarafta olduğunu bildiğinden emin olmak isterim."</p>
	<p class="block_2"> </p>
	<p class="block_1">Duga omuzlarını silkti. "Hangi tarafta olduğumu yıllar önce unuttum." Ağaçların çevresine göz attı. "Burası güzel bir yere benziyor. Öldürüp yakmaya doydum. Bu topraklara ev deyip onun için ölmemek için bir neden yok. Başladığımız yerde buna değecek pek bir şey kalmadı."</p>
	<p class="block_2"> </p>
	<p class="block_1">Erik başını salladı. "Bu beklediğim kadar iyi bir yanıt."</p>
	<p class="block_2"> </p>
	<p class="block_1">Duga dönüp adamlarına bağırdı, "Kalkın bakalım beyler. Biraz para kazanmanın zamanı geldi." Erik'e göz attıktan sonra sırıtarak bağırdı, "Artık hepiniz Kral'ın askerlerisiniz, bu yüzden kendinize gelin!"</p>
	<p class="block_2"> </p>
	<p class="block_1">"Bekleyin!" dedi Erik sessizce.</p>
	<p class="block_2"> </p>
	<p class="block_1">Savunucular birtakım kayaların arkasına saklanmıştı ve Erik, koruma ateşi sağlamaları için bir tepenin üstüne okçular göndermişti. Bir aydır, haritayı kullanarak Zümrüt Kraliçe'nin birliklerinin saklandığı yerleri belirleyip etraflarını sararak, Kuytu Orman'ı temizliyorlardı.</p>
	<p class="block_2"> </p>
	<p class="block_1">Erik ve adamlarının yöneldiği ilk bir düzine birlikten, sekizi teslim olmuş, dördü savaşmıştı. Erik, yakalanıp da güvenli bir yuvaya sırt çeviren askerlere refakat edecek adamlar seçmek zorunda kalmıştı.</p>
	<p class="block_2"> </p>
	<p class="block_1">Birliği artık, beş gruba yayılmış bin yüz adamdan oluşuyordu. Eşgüdüm sağlamak zordu ve ulaklar gruplar arasında mesaj taşırken sakatlanan atlara üzülüyordu, ama bütün raporlar Kuytu Orman'ın temizlenmesinin iyi gittiğini gösteriyordu. Pek çok kez, Calis'in bunların ne kadarını tahmin ettiğini düşündü, çünkü Zümrüt Kraliçe'nin birliklerinin bir anda ortaya çıktığı bir zamanda, altı yüz atlıyla buraya gelmesi ona fazla rastlantısal gözükmüştü. Bir ara Calis'e, bu kadar çok istihbaratı nereden aldığını sormayı unutmaması gerekecekti.</p>
	<p class="block_2"> </p>
	<p class="block_1">Bir keşifçi koşarak Erik'e doğru geldi ve bir kayanın arkasındaki düşman askerlerden birisi adamı ıskalayan bir ok bıraktı. Erik adamın tuniğinin yakasına yapışıp, "Sorun ne?" diye sordu.</p>
	<p class="block_2"> </p>
	<p class="block_1">Asker Duga'nın paralı askerlerinden biriydi. Nefes nefese olan adam yalnızca tek bir kelime söyleyebildi: "Saaurlar!"</p>
	<p class="block_2"> </p>
	<p class="block_1">'"Nerede?" diye sordu Erik.</p>
	<p class="block_2"> </p>
	<p class="block_1">"Şu tarafta," dedi asker, omzunun üstünden ormana doğru bakarak.</p>
	<p class="block_2"> </p>
	<p class="block_1">"Kaç tane?" diye sordu Erik, devasa ağaçların arasından gelen gümbürtülerini duyarken.</p>
	<p class="block_2"> </p>
	<p class="block_1">"Elli!"</p>
	<p class="block_2"> </p>
	<p class="block_1">Erik bir ok yeme riskini göze alarak ayağa kalkıp, "Geri çekiliyoruz!" diye bağırdı.</p>
	<p class="block_2"> </p>
	<p class="block_1">Uzaktaki bir tepede bulunan okçular ne olduğunu görmek için dönüp bakınca, Erik'in onlara ağaç sırasının arkasına inmelerini işaret etliğini gördüler. Onaylamak için el sallayıp aşağı inmeye başladılar.</p>
	<p class="block_2"> </p>
	<p class="block_1">Savunmacıların konumundan kendisine iki tane ok atılınca Erik eğilip, "Okçular!" diye bağırdı. "Şu ağaçların arasından çıkan her şeyi öldürün."</p>
	<p class="block_2"> </p>
	<p class="block_1">Erik Saaurlarla bir kere dövüşmüştü ve bunun kolay bir dövüş olacağına dair hayalleri yoktu. Yanında iki yüz adam vardı, ama elli Saaur rahatlıkla onların dengiydi. Ve elinde, her an saldırıp onu iki kuvvet arasında bırakabilecek yüzün üzerinde paralı askeri vardı.</p>
	<p class="block_2"> </p>
	<p class="block_1">Erik atların bağlandığı yere koşup atına bindi. Yakındaki askerlerden birine, "Kuzeye git," diye bağırdı. "Yüksekşatolu James adamlarıyla birlikte orada. Elinden geldiğince çabuk buraya gelmesini söyle."</p>
	<p class="block_2"> </p>
	<p class="block_1">Asker, Yüksekşatolu Onbaşı'yı ve adamlarını bulup doğruca buraya gelseler bile, çok geç olabilirdi.</p>
	<p class="block_2"> </p>
	<p class="block_1">İlerleyen Saaurların sesi, artık üzerlerinde patlamak üzere olan bir fırtınaya benziyordu. Erik, Saaurlara karşı kullanabileceği herhangi bir üstünlük bulmak için çılgınca etrafına bakındı.</p>
	<p class="block_2"> </p>
	<p class="block_1">Ortalama üç metre boyundaki Saaurlar, yerden yüksekliği iki buçuk metre olan atlara biniyorlardı.</p>
	<p class="block_2"> </p>
	<p class="block_1">"Ağaçların arasına!" diye bağırdı Erik.</p>
	<p class="block_2"> </p>
	<p class="block_1">Ardından Saaurlar bir anda görüş alanına girdi. Miğferler, göğüs, baldır ve bilek zırhları giyen atlılar, bir askerin en kötü kâbusuna benziyordu. Sürüngensi yüzleri, onlarla karşılaşmadan önce Erik'in hayal edebileceğinden daha fazla duygu gösteriyordu ve yüz ifadelerinde öfke vardı. Saldırıyı, subaylara verilen atkuyruklarından birini taşıyan bir Saaur yönetiyordu. "Geberin hainler!" diye bağırdı Erik'in adamlarını geri çektiğini görünce.</p>
	<p class="block_2"> </p>
	<p class="block_1">Dövüş donuklaştı. Erik büyük hayvanların iç dizlerine vurmaya çalışıp, Saaurların güçlü darbelerinden kaçınarak ağaçların arasında zikzak çiziyordu. Erik bir keresinde bir Saaur atlısına saldırmıştı ve ne kadar güçlü olabileceklerini biliyordu, Çevresindeki küfürlerle kesilen çığlıklardan, diğer adamların bu gerçeği zor yoldan öğrenmekte olduğu belliydi.</p>
	<p class="block_2"> </p>
	<p class="block_1">Erik zaman kavramını kaybetti ve kendini savaşın akışına bıraktı. Hayatta kalmaları için adamlarını ağaçların arasına sokmakla, organize bir dövüş umudunu kaybettiğini biliyordu. Daha uzaktan gelen bağırışlar, saldırıya hazırlanan birliğin çarpışmaya katıldığını tahmin etmesine yol açtı.</p>
	<p class="block_2"> </p>
	<p class="block_1">Bir Saaur arkasından tepesine bindi ve Erik yaklaştığını duymaktan çok hissetti ve atını bir ağacın etrafından dolaştırarak, darbe yemekten son anda kurtuldu. Yabancı atlı yanından geçerken, Erik topuklarını atının böğrüne geçirdi ve farklı bir yöne yönelerek başka bir Saaurun peşinden gitti. Erik'e göre bu devasa yaratıklara arkadan saldırmak en iyi hareket şekliydi.</p>
	<p class="block_2"> </p>
	<p class="block_1">Hava ıslık çalarak geçen oklarla dolunca, Erik okların, adamlarını öldüren diğer taraftan değil de, Saaur atlılarını eyerlerinden düşürmeye çalışan kendi okçularından geliyor olduğunu umut etti. Takip ettiği Saaur etrafına bakmak için dizginlere asılınca, arkasından atlıya yaklaştı. Erik kılıcının ucunu, elinden geldiğince sert bir biçimde iterek yaratığın kaburgalarına soktuğunda, yaratık eyerinde yarı döndü. Şaşkın Saaur, o yabancı yüzdeki ifadeyi tanımlamak için tek olası sözcük olan şaşkınlıkla kendinden küçük insana baktı ve ardından, Erik'in kılıcının neredeyse elinden düşmesine yol açarak eyerinden arka üstü düştü.</p>
	<p class="block_2"> </p>
	<p class="block_1">Bütün öğleden sonra ağaçların arasında, her iki tarafın askerlerinin diğer tarafın taktiklerinden çok yaptıkları hatalardan öldüğü, çılgın bir ölüm dansı şeklinde geçmişti. Ardından bir borazan öttü ve Erik döndüğünde ağaçların arasına daha fazla atlının girdiğini gördü. Kuzeyden gelen kendi adamlarını görmeyi bekliyordu, ama anlayabildiği kadarıyla bu atlılar güneyden geliyordu.</p>
	<p class="block_2"> </p>
	<p class="block_1">"Neden şimdi?" diye mırıldandı kendi kendine, sesi yorgun bir çatlamadan fazla çıkmayarak. Birden görüş alanına Calis ve Erik'in adamlarıyla savaşa tutuşmuş olan Saaur atlılarını aşağı alan atlı okçular girdi. Erik Yüzbaşısının arkasını gösterip bir şeyler bağırdığını gördü, ama dövüşün gürültüsünden ne dediğini anlayamıyordu.</p>
	<p class="block_2"> </p>
	<p class="block_1">Ardından dünya acı içinde patladı ve Erik yerin yükseldiğini gördü. Yere çarparken nefesi boşaldı. Kişneyen atı bacağının üstüne düştü ve bilincini zar zor açık tutabildi. Kendini, böğründeki bir yaradan kan fışkırırken çırpman hayvandan, düşünmekten çok içgüdüyle kurtardı.</p>
	<p class="block_2"> </p>
	<p class="block_1">Calis atını çeviren bir Saaur atlısına saldırırken Erik ayağa kalkmaya çalıştı. Elini başına koydu ve miğferinin yerinde olmadığını fark etti. Elini çektiğinde kanla kaplı olduğunu gördü, ama kendi kanı mı yoksa atının kanı mı olduğunu ayırt edemiyordu.</p>
	<p class="block_2"> </p>
	<p class="block_1">Atlı Erik'e aldırış etmeyip Calis'e saldırdı. Erik destek alabilmek için elini bir ağaç gövdesine dayadı, ardından kılıcını almak için diz çöktü. Midesi bulanıyor ve harcadığı güçten dolayı başı fırıl fırıl dönüyordu, ama ayık kalmayı başardı. Atını çabucak öldürüp Saaurla kapışan Calis'e baktı. Erik'in öldürdüğü Saaur şaşkın gözüküyorduysa, Calis'in, kalkanına yaptığı ilk vuruştan sonra bu yaratığın yüz ifadesiyle karşılaştırılamazdı bile. Erik, o atlıyı Calis gibi güçlü birinden gelen bir darbeye hiçbir şeyin hazırlayamayacağından emindi. Darbe yaratığın eyerinden düşmesine sebep olmuştu.</p>
	<p class="block_2"> </p>
	<p class="block_1">Ardından sessizlik oldu. Erik gözlerini açtı ve sırtı bir ağaca dayalı bir şekilde yerde oturmakta olduğunu fark etti. Birisi bacaklarının üstüne bir tunik örtmüştü ve başının arkasında katlanmış bir gömlek vardı.</p>
	<p class="block_2"> </p>
	<p class="block_1">Tanıdık bir ses, "Başına tehlikeli bir darbe aldın," dedi.</p>
	<p class="block_2"> </p>
	<p class="block_1">Erik kafasını çevirince yanında duran Calis'i gördü. Erik, "Daha kötüsünü de gördüm sanırım," dedi.</p>
	<p class="block_2"> </p>
	<p class="block_1">"Eminim. Darbe miğferinin arkasını ve o taş kafanı sıyırıp geçti ve atının eyerinin arkasına geldi. Hayvanın omurgası kırıldı. Şanslı adamsın von Darkmoor. Darbe biraz daha derine inseydi, seni ikiye ayıracaktı."</p>
	<p class="block_2"> </p>
	<p class="block_1">Erik'in kulakları çınlıyor ve başı zonkluyordu. "Kendimi şanslı hissetmiyorum," dedi. Ona uzatılan mataradan bir yudum su içtikten sonra, "Seni bu uğursuz ve ıssız yere hangi rüzgâr attı?" diye sordu.</p>
	<p class="block_2"> </p>
	<p class="block_1">Calis, "Mesajını aldım, ama aslında Krondor'a iki ay içinde dönmen konusunda verdiğim emir yüzünden geldim," dedi.</p>
	<p class="block_2"> </p>
	<p class="block_1">Erik gülümsedi ve bu başının daha da kötü acımasına sebep oldu. "Üç aya ihtiyacım olduğunu söylemiştim."</p>
	<p class="block_2"> </p>
	<p class="block_1">"Emir emirdir."</p>
	<p class="block_2"> </p>
	<p class="block_1">"Altı yüz adam yerine iki bin adam getirmemin ve Kraliçe'nin ordusundan bir bin daha yakalamış ya da öldürmüş olmamın bir yararı olur mu?"</p>
	<p class="block_2"> </p>
	<p class="block_1">Calis bir süre bunu düşündü. "Biraz. Ama çok değil." Ardından gülümsedi.</p>
	<p class="block_2"> </p>
	<p class="block_10"><img alt="Line" src="images/image.png" class="calibre2"/></p>
	<p class="block_2"> </p>
	<p class="block_4" id="calibre_pb_9"> </p>
</body></html>
