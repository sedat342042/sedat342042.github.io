<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>03 - İblis Kralın Öfkesi - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_12">-9-</p>
	<p class="block_12">PLANLAR</p>
	<p class="block_2"> </p>
	<p class="block_1">Erik ağırlığını değiştirdi.</p>
	<p class="block_2"> </p>
	<p class="block_1">Tören üniforması rahatsızdı ve başı önceki hafta aldığı darbeden dolayı hâlâ ağrıyordu. Çok hızlı döndüğü ya da çabaladığı zaman -ki bu her gün oluyordu- artık yalnızca hafifçe zonkluyordu. Kral'ın hizmetine girmeyi kabul eden Novindus paralı askerleri, Jadow Shati ve diğer çavuşlar için ilginç bir eğitim sorunu oluşturuyordu. Alfred'in çavuşluğa terfi etmesiyle, Erik birliğindeki yeni bir zorbaya güveniyordu: Onbaşı Harper.</p>
	<p class="block_2"> </p>
	<p class="block_1">Erik dalgın dalgın kafasının arkasını ovunca, Calis, "Hâlâ acıyor mu?" diye sordu.</p>
	<p class="block_2"> </p>
	<p class="block_1">Erik, "Her geçen gün azalıyor, ama o Saaurun darbesi hakkında haklıymışsın," dedi. "Beş santim daha ve ikiye bölünmüş olurdum."</p>
	<p class="block_2"> </p>
	<p class="block_1">Prens ve maiyeti odaya girerken Calis başını salladı. Patrick, "Toplantıyı açıyorum," dedi. Krondor Prensi'nin amcası ve Krallık'ın Batı Donanması'nın Amirali Nicholas, "Elimize ulaşan son haberler bize kesinlikle bu tarafa geldiklerini söylüyor: Krondor'un içinden geçerek hızlı bir darbe indirmek ve dağları aşarak Sethanon'a ulaşmak için," dedi.</p>
	<p class="block_2"> </p>
	<p class="block_1">Patrick başını salladı. "Babam kasıtlı olarak hâlâ sahte raporlarla beslendiğimiz ve filonun dünyanın etrafından dolaşıp, Sethanon'a doğudan ulaşma çabası içinde Salador'a gideceği hakkında endişeli olmasına rağmen, katılıyorum." "Bu da olasıydı, ama her zaman çok düşük bir olasılıktı," dedi Calis. "Artık hiç mümkün olmadığını biliyoruz."</p>
	<p class="block_2"> </p>
	<p class="block_1">Erik, konunun boyunu çok aştığını hissederek toplantıya katılanları inceledi. Prens'in bir tarafında Krondor Dükü James, diğer tarafında da Krondor Şövalye-Mareşali William oturuyordu. William'ın yanında, Darkmoor'un eski Kılıç Ustası, şimdiyse Kral'ın ordusunda Şövalye-Yüzbaşı olan Owen Greylock oturuyordu. James'in yanında Nicholas, Erik ile Nicholas'ın arasında da Calis oturuyordu. Owen'ın diğer tarafında Erik'in tanımadığı, ne söylenirse, Erik'in daha önce hiç görmediği garip bir yazıyla not eden bir yazman oturuyordu.</p>
	<p class="block_2"> </p>
	<p class="block_1">Calis, "Düşmanımız pek çok şey olabilir, ama kurnaz değil," dedi. "Crydee'den kuzeniniz Margaret'i ve diğerlerini kaçırarak bir kere kurnazlık yapmayı denediler."</p>
	<p class="block_2"> </p>
	<p class="block_1">Patrick homurdandı. "Uzak Sahil'i yağmalamak kesinlikle benim kurnazlık fikrime uymuyor." "Söylemeye çalıştığım da bu," dedi Calis. "Oradan buradan birkaç tane sıradan insan kaçırıp hastalık bulaştırdıkları kopyalarını Krondor'da dolaştırsalardı..."</p>
	<p class="block_2"> </p>
	<p class="block_1">"Adam kaçırmalarla neden uğraşsınlar?" diye sordu James. "Ben de tam olarak bunu anlatmaya çalışıyorum," dedi Calis. "Onlar bizim düşündüğümüz gibi düşünmüyor. Onları hiçbir zaman anlayamayacağımızı düşünüyorum." Karşı duvardaki, Karanın Sonu'ndan Ran'ın doğu sınırına kadar olan Krallık haritasını gösterdi. "Salador'dan da, Krondor'dan da geçmenin bazı zorlukları var ve Salador'dan Sethanon'a giden yol daha kolay, ama Salador'a varmak pek çok ek sorunu da beraberinde getiriyor.</p>
	<p class="block_2"> </p>
	<p class="block_1">"Daha uzun bir deniz yolculuğu gerektiriyor ve bu da, erzaklara ya da gemilere beklenmedik zararlar verebilecek fırtına riski anlamına geliyor. Ayrıca, İmparatorluk'un dikkatinin filonun üstüne çekileceğinin daha olası olduğu bir rota."</p>
	<p class="block_2"> </p>
	<p class="block_13">Kalkıp haritaya doğru yürüdü. İşaret verdi ve bir hizmetkâr haritayı kaldırıp yerine, bildikleri kadarıyla bütün dünyayı gösteren daha küçük ölçekte bir tane koydu. Eliyle haritanın, Novindus'un gösterildiği en altını göstererek, "Buradaki akıntılar, bu taraftan gelen herkesi, Novindus'un doğu kıyısından Triagia'nın en güneydoğusundaki noktaya düz bir çizgi şeklinde hareket etmeye zorlar, ardından Kesh'in güney kıyısına varmak için neredeyse kuzeye gitmek zorunda bırakır," dedi. "Bu dik açılı rota yolculuğu bir ay daha uzatır. Bunu, son seferinde Novindus'a gitmek için Brijaner gemisini kullandığımızda öğrendik. Ama Yılan Nehri Şehri'nden Acı Deniz'e ulaşmak için Sonsuz Deniz'i geçmek, buna oranla daha düz bir çizgidir." Kıtanın doğu tarafındaki Kesh'in uzun, kavisli kıyısını gösterip, "Krallık Denizi'nin güneyinde, Brijanerler ve diğer Kesh akıncıları düzenli olarak ticaret yapıyor," dedi. "Ek olarak burası," Kesh Kuşağı denilen dağ sırasının hemen kuzeydoğusundaki okyanus bölgesini gösterdi, "İmparatorluk'un Doğu Donanması'nın en yoğun olduğu bölgedir. Son duraklarının Krallık olduğunu bilseler bile, boş boş oturup altı yüz düşman gemisinin geçip gitmesini izlemeyeceklerdir." Kafasını iki yana salladı. "Artı, geçerlerken onlara zarar verecek Roldem ile diğer Doğu krallıklarını da geçmek zorunda kalırlar.</p>
	<p class="block_3"> </p>
	<p class="block_1">"Hayır, bu taraftan gelecekler. Ele geçirdiğimiz paralı askerlerin hepsi benzer görevleri olduğunu söylüyor: dağ sıralarını ek kuvvetlerin karşı konulmadan geçmesini sağlamak için, dağlarda hayati konumları ele geçir ve korur. William Amiral Nicholas'a döndü. "Nicky, Karanlık Boğazı'ndan geçmenin tehlikeleri hakkında konuşmuştuk..." Nicholas, "Eğer ne yaptığınızı biliyorsanız, sonbahar sonuna doğru bile o kadar da tehlikeli değil," dedi. "Amos Trask ve babam bir keresinde kış ortasında oradan geçmiş." Düşündü, "Ama bu filonun Krondor'a varması için boğazı, bahar sonu ya da yaz başından önce geçmesi en iyisi olacaktır. Yaz ortası mükemmel olur. Havanın en yumuşak, dalgaların en bağışlayıcı olduğu zamandır..." Durdu ve boşluğa baktı.</p>
	<p class="block_2"> </p>
	<p class="block_1">"Ne oldu?" diye sordu Prens Patrick bir süre sonra.</p>
	<p class="block_2"> </p>
	<p class="block_1">"Hâlâ, Acı Deniz'e girmeden önce onlara karşı yelken açmama izin vermen konusunda ısrar ediyorum."</p>
	<p class="block_2"> </p>
	<p class="block_1">Patrick iç geçirip James'e baktı. Krondor Dükü, "Nicky, bunu daha önce de konuşmuştuk," dedi.</p>
	<p class="block_2"> </p>
	<p class="block_1">"Biliyorum," dedi Nicholas. "Tehlikeli olduğunu da biliyorum, ama kazançlarını bir düşünün!"</p>
	<p class="block_2"> </p>
	<p class="block_1">Kalktı ve Calis'in yanına gidip hizmetkâra işaret etti. "Bana daha büyük bir harita getir."</p>
	<p class="block_2"> </p>
	<p class="block_1">Yazman derhal kalktı, duvardan dünya haritasını indirdi ve çabucak aynı boyutta, ama, Uzak Sahil'den Malac Geçidi'ne kadar, Batı Krallığı'nı ve Kesh'in büyük kısımlarını ve kuzeyini gösteren daha büyük bir ölçekte bir başkasını astı. Nicholas Karanlık Boğazı'nı göstererek, "Altı yüz ya da daha fazla gemi getirecekler," dedi. "Altı yüz gemilik kaptan ve mürettebatları olamaz." Vurguyu arttırmak için elini haritaya vurdu. "Eğer donanmamızı Günbatımı Adaları ya da Tulan gibi yakınlarında bir yere yerleştirirsek, parmağını Uzak Sahil'in en güneyindeki şehrin üstüne koydu, "onları, boğazlardan geçmeye başladıklarında yakalayabiliriz.</p>
	<p class="block_2"> </p>
	<p class="block_1">Arkalarına otuz savaş gemisi ve iki ya da üç düzine hızlı kotra koyabilirim. Saldırırız, arkalarından bindiririz ve askerlerini taşıdıkları ağır ilerleyen mavnalarından mümkün olduğunca çoğunu batırırız; koruma gemileri savaşmak için döndüğünde de, kaçarız. Koruma gemilerinin ya da kaptanlarının ne kadar iyi olduğu umurumda değil, rüzgârları ve akıntıları onlardan daha iyi biliyoruz. Kaçabiliriz!" Erik onu hiç bu kadar heyecanlı görmemişti. "Eğer şanslıysak, boğazdan geçerlerken asker gemilerinden önce, kendi gemileri yüzünden geri dönemeyecek durumda olan koruma gemilerini yakalarız! Filolarının üçte birini, belki de yarısını batırabiliriz!"</p>
	<p class="block_2"> </p>
	<p class="block_1">"Ya da korumalarını bölüp yarısını arkaya koymuşlarsa, adam akıllı hiçbir zarar veremeden, Batı'daki bütün gemilerimizi kaybedebilirsin," dedi Patrick. Kafasını iki yana salladı. "Nicky, eğer yanımızda İmparatorluk'un Batı Donanması, ya da boğazların doğu tarafından yelken açacak Queg savaş kadırgaları olsaydı, belki bu tehlikeleri göze alabilirdim." İç geçirdi. "Biz Batı'daki en küçük deniz gücüyüz."</p>
	<p class="block_2"> </p>
	<p class="block_1">"Ama en iyi gemilere ve adamlara sahibiz!" dedi Nicholas.</p>
	<p class="block_2"> </p>
	<p class="block_1">"Biliyorum," dedi Patrick, "ama elimizde ikisinden de yeteri kadar yok."</p>
	<p class="block_2"> </p>
	<p class="block_1">"Ne de oluşturacak zamanımız," dedi William. "Bu konuşmayı daha fazla sürdürmek anlamsız…" "Olabilir," dedi James. "Ne?" dedi Patrick.</p>
	<p class="block_2"> </p>
	<p class="block_1">Yaşlı Dük gülümsedi. "Az önce söylediğin şey. Queg'in doğudan saldırması. Bunu ayarlayabilirim." "Nasıl?" diye sordu Prens. James, "Bırak da bunu ben düşüneyim," dedi.</p>
	<p class="block_2"> </p>
	<p class="block_1">Patrick, "Pekâlâ," dedi. "Bizi Queg ile başka bir savaşa sokmadan önce, neyin peşinde olduğunu söyle."</p>
	<p class="block_2"> </p>
	<p class="block_1">James gülümsedi. "Queg'den gelecek bazı raporları bekliyorum ve onlar elime geçtiği zaman," Nicky'ye döndü, "filonu Tulan'a götürebilirsin. Ve Dük Harry'ye filosunu Günbatımı Adaları'ndan yola çıkartıp senin sancağını takmasını söyleyebilirsin. O acımasız katil filosu senin filonu kaç gemiye çıkartır, elli mi?"</p>
	<p class="block_2"> </p>
	<p class="block_1">Nicholas heveslenmişti. "Altmış beş!"</p>
	<p class="block_2"> </p>
	<p class="block_1">James elini kaldırdı. "O kadar kendinden geçme. Planım işe yaramayabilir. Olumlu ya da olumsuz, yaklaşık bir ay içerisinde sana haber veririm" Prens diğerlerine dönerek, "Başka bir şey var mı?" diye sordu.</p>
	<p class="block_2"> </p>
	<p class="block_1">"Neden Krondor?" diye sordu Greylock.</p>
	<p class="block_2"> </p>
	<p class="block_1">Patrick, "Yüzbaşı?" dedi.</p>
	<p class="block_2"> </p>
	<p class="block_1">"Yani, Acı Deniz'den gelme olasılıklarının büyük olduğuna katılıyorum, ama neden Krondor'a saldırsınlar?"</p>
	<p class="block_2"> </p>
	<p class="block_1">"Başka bir seçenek mi görüyorsun?" diye sordu Prens.</p>
	<p class="block_2"> </p>
	<p class="block_1">"Birkaç tane," diye karşılık verdi Greylock. "Hiçbirisi çok iyi değil, ama Zümrüt Kraliçe'nin komutanı ben olsaydım ikisi bana oldukça çekici gelirdi: ya savunmacıları küçük bir güçle şehrin içinde tutup orduyu şehrin etrafından dolaştırmak için Krondor'un kuzeyine, ardından Kral'ın Yolu üzerinden Doğu'ya çıkardım, ya da Karanın Sonu ile Krondor arasındaki kıyılara çıkar, Kesh sınırı boyunca şehrin güneyinden ilerleyip, ardından doğuya geçmek için kuzeye ilerlerdim. Krallık kuvvetlerini şehrin içinde tutarken ordumun bir kısmını kaybederdim, ama bu, tam bir saldırıda olacağından daha az olurdu."</p>
	<p class="block_2"> </p>
	<p class="block_1">Patrick, "William?" dedi.</p>
	<p class="block_2"> </p>
	<p class="block_1">"Bunu düşündük, ama raporlarımızda, Kraliçe'nin başkomutanı General Fadawah'ın, hatlarının gerisinde canlı herhangi bir şey bırakmaya meyilli olduğunu gösteren hiçbir şey yok." "Peki yiyecek?" dedi Erik.</p>
	<p class="block_2"> </p>
	<p class="block_1">"Pardon?" dedi Krondor Prensi.</p>
	<p class="block_2"> </p>
	<p class="block_1">"Özür dilerim Majesteleri, ama bana öyle geliyor ki, eğer altı yüz gemi getiriyorlarsa... size hesaplarımı gösterebilirim, ama sanırım buraya vardıklarında yiyecekleri kalmamış olacak."</p>
	<p class="block_2"> </p>
	<p class="block_1">Nicholas, "Evet, işte bu!" dedi. Ada ulusu Queg'i gösterdi. "Yiyecek için Queg'e ya da Jal-Pur Çölü'nden geçip aşağıya saldıramazlar. Doğuya hareket etmeden önce, ordularına yiyecek sağlamak için Krondor'a saldırmaları gerekiyor."</p>
	<p class="block_2"> </p>
	<p class="block_1">Patrick, "Katılıyorum," dedi. "İşte bu yüzden, eğer James'in planı işe yaramazsa, donanmayı Sarth'ın kuzey yakınlarında hazır tutmanı istiyorum. Onlara, kıyıya çıkmaya çalıştıklarında saldıracaksın."</p>
	<p class="block_2"> </p>
	<p class="block_1">Nicholas küfür etti. "Kahrolsun Patrick, bu en kötü zaman! Filonun etrafındaki çarpışmalara en hızlı gemilerini getireceklerini biliyorsun.</p>
	<p class="block_2"> </p>
	<p class="block_1">Eğer bütün büyük gemilerimizi kıyıda tutarsak, liman ağzında neyimiz var neyimiz yok geçmek için yalnızca bir ya da iki tane büyük savaş gemisine ihtiyaçtan olur. Ardından asker taşıyan gemilerini getirip şehri ele geçirirler! İki şeye birden sahip olamazsın Patrick. Eğer benden şehri savunmamı istiyorsan, donanmam, liman içindeki gemiler ve kıyı setinin dış tarafını savunan gemiler şeklinde eşit olarak ikiye ayrılmalı." Erik, "Affedersiniz," dedi.</p>
	<p class="block_2"> </p>
	<p class="block_1">"Evet?" dedi Patrick.</p>
	<p class="block_2"> </p>
	<p class="block_1">"Eğer çok geç değilse, gemilerin limana giriş yolunu değiştirebilirsiniz."</p>
	<p class="block_2"> </p>
	<p class="block_1">James sırıttı. "Biz de zaten bunun üzerinde çalışıyoruz Başçavuş. Yeni bir dizi dalgakıranın arasından tam bir dik açıyla gelmelerini sağlayacağız..."</p>
	<p class="block_2"> </p>
	<p class="block_1">"Hayır lordum," diye araya girdi Erik. "Demek istediğim, limana kuzey dalgakıranı boyunca başka bir duvar yapın, yeni duvarla eski duvar arasına bir deniz kapısı koyun, eski dalgakırandaki akıntılarla değil rüzgâra karşı ilerlemelerini sağlayın, böylece liman bölgesine dönmek zorunda kaldıklarında olabildiğince yavaş yol alsınlar. Belki de böyle yaparak etraftan dolaşmak zorunda kalırlar."</p>
	<p class="block_2"> </p>
	<p class="block_1">"Yeni duvar niye?" diye sordu Calis.</p>
	<p class="block_2"> </p>
	<p class="block_1">"Mancınıklar ve mancınık platformları için," diye yanıtladı Greylock. "O köşeden, üzerinde Krallık bayrağı dalgalanmadan gelen her şeyi yakmak için."</p>
	<p class="block_2"> </p>
	<p class="block_1">"Eğer içeri girerlerken ilk iki ya da üç gemiyi batırırsanız..." dedi Nicholas.</p>
	<p class="block_2"> </p>
	<p class="block_1">"Geri dönmek ve şehrin kuzeyindeki kumsala çıkmak zorunda kalırlar!" diye tamamladı Patrick.</p>
	<p class="block_2"> </p>
	<p class="block_1">"Ya da duvarın üstüne çıkmaya çalışırlar!" dedi William. 'Başçavuş, etkilendim." Patrick Dük James'e baktı. "Bunu yapabilir miyiz?"</p>
	<p class="block_2"> </p>
	<p class="block_1">"Evet, ama zamanında yapmak pahalıya mâl olacaktır. Tüccarlar da bu sıkıntıya söylenmeye başlayacaktır."</p>
	<p class="block_2"> </p>
	<p class="block_1">Patrick, "Bırak söylensinler," dedi.</p>
	<p class="block_2"> </p>
	<p class="block_1">Kapı açıldı ve içeri, Dük James'e bir mesaj getiren, saray üniforması içinde bir toprak beyi girdi.</p>
	<p class="block_2"> </p>
	<p class="block_1">Dük belgeyi açtı ve okudu. "Yola çıkmışlar!"</p>
	<p class="block_2"> </p>
	<p class="block_1">Patrick, "Emin miyiz?" diye sordu.</p>
	<p class="block_2"> </p>
	<p class="block_1">Dük James Calis'e bakıp başını sallayınca, Calis, "Yılan Nehri Şehri'nin düşüşünden sonra arkamızda birkaç tane ajan bırakmıştık," dedi. "O bölgenin dışına bilgi çıkartmak daha zor oldu, ama arkamızda, güvenli bir yerde hızlı bir gemi ve en iyi mürettebatımızı bırakmıştık. Bir ulağın hızlı bir atla gemimize ulaşması iki gününü aldı, ardından gemi hemen yola çıktı. Gemimizin, Kraliçe'nin sahip olduğu herhangi bir gemiden daha hızlı olduğunu biliyoruz ve onlar filodaki en yavaş gemiye göre yol alıyorlar." Hesap yaptı, ardından masadakilere baktı. "Yaz Ortası Günü'nden hemen önce Boğaz'da olacaklar."</p>
	<p class="block_2"> </p>
	<p class="block_1">James, "Bu bize hazırlanmak için üç ay bırakır," dedi.</p>
	<p class="block_2"> </p>
	<p class="block_1">Patrick, "Yapman gerekeni yap ve beni mümkün olan en kısa zamanda şu Oueg planının ayrıntılarından haberdar et," dedi. Kalkınca odadakiler de ayağa kalktı. "Toplantı bitmiştir." Dük James Erik'e yanına gelmesini işaret etti. "Efendim?" dedi Erik.</p>
	<p class="block_2"> </p>
	<p class="block_1">"Şu arkadaşına bir not gönder ve ona en kısa zamanda buraya gelmesini söyle. Bay Avery'ye ihtiyacım var. Benim için ufak bir işi halletmesi gerekiyor."</p>
	<p class="block_2"> </p>
	<p class="block_1">Erik başını salladı. "Emredersiniz efendim."</p>
	<p class="block_2"> </p>
	<p class="block_1">Erik ayrıldıktan sonra James William'ı yanına çağırdı. "Genç von Darkmoor'a gerçeği söylemenin zamanı geldi sanırım."</p>
	<p class="block_2"> </p>
	<p class="block_1">William ile Dük'ün yanına giden Owen Greylock, "Bundan hoşlanmayacak," dedi.</p>
	<p class="block_2"> </p>
	<p class="block_1">"Ama emirlere uyacaktır," dedi William. "O en iyisi."</p>
	<p class="block_2"> </p>
	<p class="block_1">James gülümsedi. "Öyle, değil mi? Ona sahip olduğumuz için şanslıyız." Bir süre sonra James'in gülümseyişi kayboldu. "Diğerlerinin de bu kadar şanslı olabilmesini dilerdim." William, "Eğer başka bir yolu olsaydı..." dedi.</p>
	<p class="block_2"> </p>
	<p class="block_1">James elini kaldırdı. "Sanırım önümüzdeki altı ayda, Krallık'ın tarihinde gördüğünden daha fazla acı ve yıkım göreceğiz. Ama ortalık durulduğunda, hâlâ bir Krallık olacak. Ve bir dünya. Ve hayatta kalanlar hepsinden de şanslı olacak."</p>
	<p class="block_2"> </p>
	<p class="block_1">"Umarım onların arasında oluruz," dedi Greylock.</p>
	<p class="block_2"> </p>
	<p class="block_1">James acı bir ifadeyle, "Buna pek güvenme dostum," dedi. "Buna pek güvenme." Dük daha fazla bir şey söylemeden ayrıldı.</p>
	<p class="block_2"> </p>
	<p class="block_1">"Yine mi?" dedi Roo. "Neden?"</p>
	<p class="block_2"> </p>
	<p class="block_1">"Çünkü daha fazla Queg ateş yağı alman gerekiyor."</p>
	<p class="block_2"> </p>
	<p class="block_1">"Ama Ekselansları," dedi Roo, Krondor Dükü'nün önünde rahatsız bir şekilde otururken. "Lord Vasarius'a bir mesaj gönderebilirim..."</p>
	<p class="block_2"> </p>
	<p class="block_1">"Hayır, sanırım şahsen gitmen gerekiyor."</p>
	<p class="block_2"> </p>
	<p class="block_1">Roo'nun gözleri kısıldı. "Bunun ne hakkında olduğunu bana söylemeyeceksin, değil mi?"</p>
	<p class="block_2"> </p>
	<p class="block_1">"Bilmediğin bir şeyi işkence yaparak ağzından alamazlar, değil mi?"</p>
	<p class="block_2"> </p>
	<p class="block_1">Roo bu yanıttan hoşlanmamıştı. "Ne zaman yola çıkmamı istiyorsun?"</p>
	<p class="block_2"> </p>
	<p class="block_1">"Gelecek hafta. Ondan önce yapmam gereken birkaç iş var, sonrasında gidebilirsin. Kısa bir yolculuk olacak, endişelenme."</p>
	<p class="block_2"> </p>
	<p class="block_1">Roo kalktı. "Öyle diyorsan, öyledir."</p>
	<p class="block_2"> </p>
	<p class="block_1">"Öyle diyorum. İyi günler."</p>
	<p class="block_2"> </p>
	<p class="block_1">"İyi günler lordum," dedi Roo ve ses tonu eski ortağıyla bir ziyarete daha katlanmak zorunda kalmaktan hiç de memnun olmadığını gösteriyordu. Bunun Lord Vasarius'un konuksever bir insan olmamasıyla bir ilgisi yoktu, ama adamın konukseverlik anlayışı, kötü yiyecek ve şarap üzerine sonu gelmez hikâyelerle konuğunu sıkmaktan ibaretti. Hele şu kızı! Roo kızın, onu kadınlardan vazgeçirtmeye yeterli olduğunu düşünüyordu. Ardından Sylvia'yı düşününce bu düşüncesini, kadınlardan neredeyse vazgeçirtmeye yeterli olduğu şeklinde düzeltti.</p>
	<p class="block_2"> </p>
	<p class="block_1">Dük'ün özel odasından ayrılırken, başka bir kapı açıldı ve bir toprak beyi, "Vencar Lordu Ekselansları," dedi.</p>
	<p class="block_2"> </p>
	<p class="block_1">"İçeri gönder lütfen."</p>
	<p class="block_2"> </p>
	<p class="block_1">Bir süre sonra odaya, üstü başı hâlâ yol tozuyla kaplı Arutha girdi. "Baba," dedi selam vererek. James oğlunu yanağından öptü. "Halloldu mu?"</p>
	<p class="block_2"> </p>
	<p class="block_1">Arutha sırıtınca, James oğlunda bir an kendini gördü. "Halloldu."</p>
	<p class="block_2"> </p>
	<p class="block_1">James yumruğunu sol avucuna geçirdi. "Sonunda! Bir şeyler bizim istediğimiz gibi gidiyor. Nakor buna razı mı?"</p>
	<p class="block_2"> </p>
	<p class="block_1">"Razı olmaktan da fazla," dedi Arutha. "Deli herif bunu sırf diğer büyücülerin yüzlerindeki ifadeyi görüp zevk almak için yapacaktır, bundan eminim, ama güney tarafımızı korumak zorunda olduğumuzu da biliyor."</p>
	<p class="block_2"> </p>
	<p class="block_1">James ofisindeki haritaya baktı. "Bu bir sorun." "Bir tane daha var," dedi Arutha.</p>
	<p class="block_2"> </p>
	<p class="block_1">"Nedir?"</p>
	<p class="block_2"> </p>
	<p class="block_1">"Jimmy ile Dash'ı şehir dışında istiyorum."</p>
	<p class="block_2"> </p>
	<p class="block_1">James elini salladı. "Onlara burada ihtiyacım var."</p>
	<p class="block_2"> </p>
	<p class="block_1">"Ciddiyim baba. Onlarda da senin şu çekilmez 'bana bir şey olmaz' anlayışından var ve eğer bu işi onlara bırakırsan, son ana kadar burada kalır ve şehrin içinde kapana kısılırlar. Böyle olacağını biliyorsun. "</p>
	<p class="block_2"> </p>
	<p class="block_1">James oğlunun yüzünü inceleyip iç geçirdi. Masasına oturup, "Pekâlâ," dedi. "Kraliçe'nin filosu Karanın Sonu'nda göründüğünde, onları şehirden yollarım. Nereye gitmelerini istiyorsun?" "Anneleri Roldem'deki ailesini ziyarete gidecek." "Uygun," dedi James yavan bir tonla.</p>
	<p class="block_2"> </p>
	<p class="block_1">"Çok," dedi Arutha. "Bak, senin ve benim bu işten sağ çıkma olasılığımız çok az. Bana yalan söyleyebilirsin, hatta kendine bile, ama anneme yalan söyleyemezsin." James başıyla onayladı.</p>
	<p class="block_2"> </p>
	<p class="block_1">"Yüzünde daha önce hiç görmediğim bir ifade vardı ve onu, hayal edebileceğim her şeyi yaşarken gördüm." Kararlı bir şekilde babasının gözlerinin içine bakıp, "Senin ailenin bir üyesi olmak, kişinin karakterini sınamak için bolca fırsat sağlıyor," dedi.</p>
	<p class="block_2"> </p>
	<p class="block_1">James sırıttı ve bir an için, Arutha'nın çocukken ona Eliuzun Jimmy'nin hikâyelerini anlatan genç babasına benzedi. "Ama asla sıkıcı olmadı, değil mi?"</p>
	<p class="block_2"> </p>
	<p class="block_1">Arutha kafasını iki yana salladı. "Asla." Ardından babasını inceledi. "Sonuna kadar kalacaksın, değil mi?" James, "Burası benim yuvam," dedi. "Burada doğdum." Eğer bu söylediklerinde herhangi bir pişmanlık vardıysa bile, iyi sakladı.</p>
	<p class="block_2"> </p>
	<p class="block_1">"Burada ölmeyi mi planlıyorsun?"</p>
	<p class="block_2"> </p>
	<p class="block_1">James, "Ölmeyi planlamıyorum, ama eğer ölmem gerekseydi, başka yerde olmazdı," dedi. Masaya bir şaplak indirdi. "Bak, planlayamayacağımız pek çok şey vardır ve yarına kadar sağ kalmak da onlardan biri. Hayat bana pek çok kere narin bir hediye olduğunu gösterdi. Unutma, hiç kimse hayattan canlı çıkamaz." Kalktı. "Gidip dinlen ve benimle akşam yemeğine gel. Annen seni tekrar gördüğüne sevinecektir. Eğer oğullarına haber iletebilirsem, bir aile yemeği yeriz." "Güzel olur," dedi Arutha.</p>
	<p class="block_2"> </p>
	<p class="block_1">Ayrıldı ve kapı kapandığında, James karşıdaki kapıdan çıktı. Geçerken kafasını eğmek zorunda kaldığı küçük bir kapıya doğru giden bir koridorda ilerledi. Dönerek aşağı giden bir kat merdivenden inip uzun bir koridora daha girdi. Bir kapıya vardı ve açmayı denedi. Kilitliydi. İki kere kapıya vurdu, ardından diğer taraftan tek bir vuruş gelince bir kez daha vurdu. Kapı mandalı bir 'tık' sesi çıkardı ve kapı açıldı.</p>
	<p class="block_2"> </p>
	<p class="block_1">Kapının arkasında Dash, Jimmy ve işaretsiz üniformalar giyen ve göz yarıkları olan siyah başlıklar takan iki adam vardı. Odanın içinde işkence aletleri vardı ve duvardan boş kelepçeler sarkıyordu. Ağır ahşap bir sandalyeye sıkıca bağlanmış, başı göğsüne düşmüş bir adam vardı. "Herhangi bir şey var mı?" diye sordu James.</p>
	<p class="block_2"> </p>
	<p class="block_1">"Hayır," dedi Dash.</p>
	<p class="block_2"> </p>
	<p class="block_1">"İşvereninin yanına dön. Az önce tekrar Queg'e gideceğinizi söyledim. Pek mutlu değil ve sana her ne yapman için para ödüyorsa ofiste olmadığını öğrendiği zaman daha da mutsuz olabilir."</p>
	<p class="block_2"> </p>
	<p class="block_1">Dash, "Oueg mi?" dedi. "Tekrar mı?"</p>
	<p class="block_2"> </p>
	<p class="block_1">James başını salladı. "Sonra anlatırım."</p>
	<p class="block_2"> </p>
	<p class="block_1">Dash kapıya vardığında James, "Ha, bu arada, babanız geldi, bu yüzden bu gece yemeğe bize gelin," dedi.</p>
	<p class="block_2"> </p>
	<p class="block_1">Dash başını salladı ve kapı kapandı. Büyükbabası Jimmy'ye, "Ayılt şunu," dedi.</p>
	<p class="block_2"> </p>
	<p class="block_1">Jimmy adamın suratına bir bardak su dökünce adam ayıldı. James adamın saçlarına yapışıp gözlerinin içine baktı. "Efendilerin zihnine bu engelleri koymasaydı senin için daha iyi olurdu. Karım berbat bir baş ağrısıyla yatıyor ve bu da beni kötü bir ruh haline sokuyor. O yüzden bunu eski moda yöntemlerle halledeceğiz."</p>
	<p class="block_2"> </p>
	<p class="block_1">İki işkenceciye başıyla işaret verdi. Adamlar işlerini biliyordu ve iş aletlerini hızlı ve etkili bir biçimde uygulamaya soktular. Önceki gün yakalanan Zümrüt Kraliçe'nin casusu bağırmaya başladı.</p>
	<p class="block_2"> </p>
	<p class="block_1">Vasarius Özgür Şehirler'den bir ticari birlikle yaptığı bir anlaşmanın son derece sıkıcı hikâyesini anlatırken, Roo uyanık kalmaya çalışıyordu. Roo'nun ilgisini çeken şey hikâye değildi. İş meseleleriyle ilgili tanıdığı herkesten daha meraklıydı ve ticaretin ayrıntılarını dinlemek ender bulunan bir şeydi, ama Vasarius hikâyeyi, kişilik, renk ya da espri gibi şeylerden mahrum bırakarak en dolambaçlı ve en can sıkıcı şekilde anlatmayı başarıyordu. Roo'nun ilgisini çeken şey, adamın hikâye anlatmadaki beceriksizliğiydi. Bu noktada Roo'nun vekillerin kim olduğuna, bu anlaşmada neden ağa düştüklerine ya da işlemin ne hakkında olduğuna, ya da bu hikâyenin neden komik olması gerektiğine dair hiçbir fikri yoktu, ama birazcık ısrar edici olursa, Vasarius'un hikâyeyi, bitirmeden önce daha anlamsız ve daldan dala atlar hale getirebileceğinden emindi.</p>
	<p class="block_2"> </p>
	<p class="block_1">"Sonra ne oldu?" diye sordu Roo, Vasarius'un, dünya üstünde sadece Vasarius'un bir şekilde konuyla ilgili gördüğü bir konu üstünde başka bir parantez içi açıklamaya girişmesine sebep olarak. Roo bakışlarını, Jimmy ile bir çeşit sessiz iletişime geçmiş gibi görünen Livia'nın üstünde dolaştırdı. Emin değildi, ama kız bir şekilde Roo'nun özel sekreterine küsmüş gibi görünüyordu ve Roo son ziyarette aralarında neler geçtiğini merak etti. Jimmy'nin anlattığına göre, tamamen bir beyefendi gibi davranmış, hatta cinsel bir karşılaşmaya yol açabilecek imaları görmezden geldiği bir noktaya bile gelmişti.</p>
	<p class="block_2"> </p>
	<p class="block_1">Aniden Vasarius'un sessizleştiğini fark eden Roo, "Vay vay, ne kadar etkileyici," dedi saniye sektirmeden.</p>
	<p class="block_2"> </p>
	<p class="block_1">"Çok," dedi Quegli soylu. "Lord Venchenzo'yu kazıkladıktan sonra gidip övünemezsin." Konu tekrar açılırsa, en azından anlatılan hikâyenin ne hakkında olduğuna dair bir fikri olması için, Roo etrafta dikkatli bir şekilde Lord Venchenzo'nun kim olabileceğini sormayı düşündü. Yemek sonunda sona erdi ve Vasarius Jimmy'yi kızıyla birlikte gönderdi ve Roo'ya daha iyi bir konyak ikram etti. "Bu bana gönderme kibarlığını gösterdiğin konyaklardan bir tanesi," dedi Quegli soylu.</p>
	<p class="block_2"> </p>
	<p class="block_1">Roo, buraya bir kez daha gönderilmesi olasılığına karşı biraz daha iyi bir konyak göndermesi gerektiğini düşündü. Konyaklarını yudumladıktan sonra Vasarius, "Ziyaretinin asıl sebebi nedir?" diye sordu.</p>
	<p class="block_2"> </p>
	<p class="block_1">Roo, "Biraz daha yağa ihtiyacım var," dedi.</p>
	<p class="block_2"> </p>
	<p class="block_1">"Bana bir sipariş mektubu gönderebilirdin Rupert. Şahsen buraya gelmene gerek yoktu." Roo kadehine baktı. Sanki kelimelerini tartıyormuş gibi duraksadı; aslında biraz sonra söyleyeceklerini kusursuz bir şekilde ezberleyene kadar James ona acımasızca prova yaptırmıştı: "Aslında, bir iyiliğe ihtiyacım var."</p>
	<p class="block_2"> </p>
	<p class="block_1">"Nedir?"</p>
	<p class="block_2"> </p>
	<p class="block_1">"İmparatorluğunuzun ajanları, ya da en azından belirli çeşit bilgileri size ileten 'arkadaşları' olduğundan eminim." "Aksini iddia edersem seni aşağılamış olurum. Midkemia'daki hiçbir ulus böyle kaynaklardan yoksun değildir."</p>
	<p class="block_2"> </p>
	<p class="block_1">"O zaman Krallık'taki askeri gücün arttırılma sebebini merak ediyor olabilirsiniz."</p>
	<p class="block_2"> </p>
	<p class="block_1">"Çok büyük askeri projelere başlandığı dikkatimizden kaçmamıştı."</p>
	<p class="block_2"> </p>
	<p class="block_1">Roo iç geçirdi. "Aslında Kesh'teki Krallık ajanlarından gelen, İmparator'un Düşler Vadisi'ni tekrar ele geçirmeyi düşündüğüne dair raporlar var."</p>
	<p class="block_2"> </p>
	<p class="block_1">Vasarius omuzlarını silkti. "Eee, yeni bir şey var mı? Krallık ve Kesh Vadi üzerine, iki kız kardeşin gözde bir gece elbisesi üzerine ettiği gibi kavga ediyor."</p>
	<p class="block_2"> </p>
	<p class="block_1">"Bu sefer biraz daha fazlası var. Kesh, Krondor ile Karanın Sonu arasındaki bütün yolları kesmek için Krondor'a doğru tam bir saldırıya geçecek gibi görünüyor."</p>
	<p class="block_2"> </p>
	<p class="block_1">Vasarius, "Eğer bu doğruysa, bu Karanın Sonu'nu tek başına bırakır," dedi.</p>
	<p class="block_2"> </p>
	<p class="block_1">"Shamata ve Landreth bağlantısının kesilmesinden ve İmparator'a Yıldızlimanı'nın kontrolünü vermesinden bahsetmeye gerek bile yok."</p>
	<p class="block_2"> </p>
	<p class="block_1">"Ah," dedi Vasarius. "Büyücüler."</p>
	<p class="block_2"> </p>
	<p class="block_1">Roo başıyla onayladı. "Krallık onları bilinmeyen bir etken olarak düşünüyor."</p>
	<p class="block_2"> </p>
	<p class="block_1">"Öyle de düşünmelisiniz," dedi Vasarius. "Bizim de büyücülerimiz var, ama hepsi de İmparatorluk huzurunda hizmet etmeye gönüllü." Roo içinden, "yoksa hepsi ölmüş olurdu," diye ekledi.</p>
	<p class="block_2"> </p>
	<p class="block_1">Vasarius devam etti. "Kontrol altında olmayan bu kadar çok büyücü başa bela olabilir." "Eh, ne olursa olsun, sonuç olarak Krondor'a çok miktarda adam ve malzeme yerleştireceğiz. Uzak Sahil'den olduğu gibi, Ylith'ten ve Yabon'un diğer kısımlarından da birlikleri gemiyle nakil edeceğiz."</p>
	<p class="block_2"> </p>
	<p class="block_1">"Bunun benimle ne ilgisi olduğuna dair bana hâlâ bir ipucu vermedin."</p>
	<p class="block_2"> </p>
	<p class="block_1">"Ona geliyorum." Roo heyecanlı bir biçimde boğazını temizledi. "Çok önemli nakliyeleri korumamız gerekiyor ve bunlar, Yüce Kesh İmparatorluğu'nun bu tür bir kargonun Queg kadırgalarıyla korunuyor olduğunu beklemesi uzak bir olasılık olduğu için, Queg gemileriyle korunması bizim yararımıza olur." "Ah," dedi Vasarius ve sessizleşti.</p>
	<p class="block_2"> </p>
	<p class="block_1">"Banapis'ten sonraki üçüncü hafta Carse'da ağır silahlı bir düzine savaş kadırgasına ihtiyacım var."</p>
	<p class="block_2"> </p>
	<p class="block_1">"Bir düzine mi! "Vasarius'un gözleri büyüdü. "Ne taşıyacaksınız?"</p>
	<p class="block_2"> </p>
	<p class="block_1">"Silah ve diğer malzemeleri."</p>
	<p class="block_2"> </p>
	<p class="block_1">Roo adamın gözlerinin aç gözlülükten açıldığını görebiliyordu. Roo, Vasarius'un bunun, Gri Kuleler'de cüceler tarafından çıkarılan ve Krallık mallarıyla değiş-tokuş edilip askerlere ödeme yapmak için Krondor'a götürülen devasa bir altın nakliyesi olduğunu tahmin ettiğini biliyordu. Ki bu da, Dük James'in onun tam olarak düşünmesini istediği şeydi. Roo Vasarius'un, on iki savaş kadırgasının bir silah nakliyesinin güvenliğini sağlamak için çok fazla olduğunu tahmin ettiğini biliyordu.</p>
	<p class="block_2"> </p>
	<p class="block_1">Vasarius, "Bu da buradan, Yaz Ortası Festivali'nden üç hafta önce yola çıkmaları gerektiği anlamına geliyor," dedi. Hesap yaptı. "Bu da onları Yaz Ortası gününde Karanlık Boğazı'na sokar. Bu da Krondor'da altına, Yaz Ortası'ndan iki ay sonra ihtiyacınız olduğu anlamına geliyor." "Aşağı yukarı," dedi Roo, altına yapılan göndermeyi duymazdan gelmiş gibi davranarak. "Bir düzine İmparatorluk Kadırgası pahalıya patlar." "Ne kadar pahalıya?" diye sordu Roo.</p>
	<p class="block_2"> </p>
	<p class="block_1">Vasarius ona bir rakam söyleyince Roo sanki fiyatı aşağı çekmeye çalışıyormuş gibi gözükmeye çalışarak yarım ağızla pazarlık yaptı. Roo altının Queg'e asla ödenmeyeceğini biliyordu, çünkü Vasarius nakliyeyi çalmaya niyetliydi, ama aslında ortada altın falan yoktu. O zamana kadar ortaya altı yüz düşman gemisi çıkacaktı ama. Roo Vasarius'un on iki tane savaş kadırgası göndermeyeceğini de biliyordu; kontrolü altındaki bütün gemileri gönderecekti ki, bu da, eğer onları Queg'e zamanında çağırmayı başarabilirse iki düzine ya da daha fazlası demekti. Gece yarılarına kadar konuştular ve Roo konyağın daha iyi olmasını diledi. Dalgın dalgın, Jimmy'nin Livia ile neler yaptığını düşündü.</p>
	<p class="block_2"> </p>
	<p class="block_1">Jimmy dudağındaki kanı yalayıp, "Ne?" dedi.</p>
	<p class="block_2"> </p>
	<p class="block_1">Livia onu tekrar tokatladıktan sonra sert bir şekilde boynundan ısırırken, "Ah, siz barbarların uygar bir dil konuşmasını isterdim!" dedi.</p>
	<p class="block_2"> </p>
	<p class="block_1">Kız, harmanisi beline çekilmiş bir şekilde bacaklarını ayırmış Jimmy'nin üstünde oturuyordu. Jimmy uyuşturucu katılmış şarapla sarhoş olmuştu ve aklını başında tutmaya çalışıyordu, ama uyuşturucu, alkol ve onunla sevişmeye çalışan genç, sağlıklı ve yarı çıplak bir kadının birleşimi odaklanmasını güçleştiriyordu. Tek yapabildiği kızın konuştuğu dili anlamıyormuş gibi davranmaktı.</p>
	<p class="block_2"> </p>
	<p class="block_1">Bir noktada Jimmy, Livia'nın, son ziyaretlerinde onunla sevişmeye çalışmadığı için kızın kızgın olduğu izlenimine kapılmıştı. Onu reddetmesinin kaçırılan bir fırsattan daha fazlası olduğuna emindi, ama bu Quegli hanımın ne kadar değişken mizaçlı biri olduğuna bakılırsa, Jimmy bundan o kadar da emin olamıyordu. Şu an ona farklı bir şey, birçok tokattan, bir miktar ısırıktan ve Livia ile beraber olduktan sonra asla başka bir kadınla yatamayacağına dair pek çok söz içeren başka bir noktayı kanıtlamaya çalışıyor olduğu belliydi. Yarı bilinçsiz bir durumda olan Jimmy, sonuncusunun doğru olmadığını umuyordu. Gerçi kızın üzerinde bir aşağı bir yukarı zıplamasının, zamanı geldiğinde onu bu söylemi sınama ilgisinden alıkoyacak yeterli kalıcı hasara yol açabileceğini düşündürüyordu.</p>
	<p class="block_2"> </p>
	<p class="block_1">"Yeter!" deyip doğrulmaya çalıştı, ama bu suratına başka bir tokat yemesine sebep oldu. Gözleri yaşarırken, Livia Jimmy'nin elbiselerini yırtmaya başladı.</p>
	<p class="block_2"> </p>
	<p class="block_13">Sevişmenin bir yerlerinde sırtında ve kıçında ciddi çizikler açıldığını hatırlıyordu ve bir noktada da birisi -bir hizmetkâr olduğunu tahmin ediyordu- üzerlerine, buz gibi suyu takiben bir kova kaynar su dökülmüştü. Ardından Livia bir tüy ve Bektaşi üzümünden yapılmış bir jöleyle ilginç şeyler yapmıştı.</p>
	<p class="block_3"> </p>
	<p class="block_1">Sonunda, birbirlerinin kollarında bitkin bir şekilde yatarlarken, kız, hiç onun gibi birisine sahip olmadığıyla ilgili bir şeyler mırıldanmıştı. Jimmy kendini asla kadın budalası olarak düşünmemişti, çünkü her ne kadar kadınları ve arkadaşlıklarını seviyor olsa da, ona kadınlar hakkında pek az adamın hayal edebileceği şeyler öğreten zihinleri okuyan bir büyükanneye sahipti. Yıllardır ne zaman şehvetli bir niyetle çekici bir kıza baksa, büyükannesi kadınlar üzerindeki davranışı hakkında öğüt vermek için onu bir kenara çekmişti. Biraz zaman almıştı, ama sonunda kadınlara, onlarla yattığı zamanlar dışında tıpkı erkekler gibi, arkadaşlar ve düşmanlar gözüyle bakmaya başlamıştı.</p>
	<p class="block_2"> </p>
	<p class="block_1">Bu kadın, deneyimlerinin dışında bir şeydi, ama buna rağmen bu deneyimi bir daha yaşamayı pek hoş karşılayacağından emin değildi. Uyuşturucu verilebileceğini bilen Jimmy, ona büyükannesi tarafından öğretilen bazı zihin teknikleri üzerinde alıştırma yapmış ve kız onu sorgulamaya başladığında, yalan söylemeye başlamıştı.</p>
	<p class="block_2"> </p>
	<p class="block_1">Jimmy, kızı ve babası öğrendiklerini birbirlerine anlattığı zaman, büyükbabasının yaptığı planın işlemeye başlayacağından emindi. Her tarafı ağrıdığı için gülmemeye çalıştı. Kendini uykuya bırakırken, Dash'ın ne yapmakta olduğunu düşündü.</p>
	<p class="block_2"> </p>
	<p class="block_1">"Ah, sen kesinlikle yalancı bir pislik torbası ve tekmelenmesi gereken bir Krallık köpeğisin." Denizci bir meydan okumayla Dash'a baktı.</p>
	<p class="block_2"> </p>
	<p class="block_1">Dash, sarhoş olduğundan çok daha fazla sallanarak etkileyici bir biçimde ayağa kalktı. İçtiğinden daha fazla içmiş gibi gösterme sanatında yıllar önce ustalaşmıştı ve herhangi bir aktör gibi kendini sarhoşmuş gibi gösterebilirdi. İşin aslı parmağınıza bir parça biber ya da bira sürmek ve gözlerinizi ovup kızarmalarını sağlamaktı. Bu numarayı ona büyükbabası öğretmişti. "Hiç kimse bana yalancı diyemez!" Öfkeyle Quegli denizciye baktı. "Sana gördüğümü söylüyorum! Kendi gözlerimle!" Sesini alçalttı. "Ve sana nerede ve ne zaman olduğunu da söyleyebilirim." "Neyin nerede ve ne zaman olduğunu?" diye sordu başka bir kart oyuncusu.</p>
	<p class="block_2"> </p>
	<p class="block_1">Dash Queg'e yaptıkları son yolculukta ziyaret ettiği meyhaneye oturmuştu -bir gecelik izni olan bir Krallık denizcisi olarak tanındığı bir yerdi burası- ve arkadaşça bir Pashawa oyununa girmişti. Biraz kazanıp, biraz kaybettikten sonra, sadece insanların ilgisini üzerinde tutmaya yetecek kadar kazanmaya başlamıştı.</p>
	<p class="block_2"> </p>
	<p class="block_1">Sonunda iki tane yerel kart hilebazı kendini göstermiş ve oyuna katılmak istemişlerdi. Beklediği gibi Dash'a, oyun algısı körleşir umuduyla içki üstüne içki ısmarlanmıştı.</p>
	<p class="block_2"> </p>
	<p class="block_1">Tekliflerini kabul etmiş ve onları etrafta tutmaya yetecek kadar para kaybetmiş, ardından ilgilerini korumaya yetecek kadar da kazanmıştı. Oynarken, bir yandan da konuşuyordu. "Size söylediğim gibi: babam Prens Nicholas ve Amos Trask ile yelken açmış! Sonsuz Deniz'in ötesindeki topraklara ilk ulaşan oymuş."</p>
	<p class="block_2"> </p>
	<p class="block_1">"Öyle bir yer yok," diye alay etti Quegli bir denizci.</p>
	<p class="block_2"> </p>
	<p class="block_1">"Nereden biliyorsun?" diye çıkıştı Dash. "Hepiniz bir avuç kıyı eşkıyalarısınız. Bu koca ulusta bir tane bile açık deniz denizcisi yok."</p>
	<p class="block_2"> </p>
	<p class="block_1">Bu, meyhanedeki herkesin bütün ilgisini ona yöneltmesine yol açtı. Birkaçı kendi ülkelerinde onlara hakaret ettiği için onu terbiye etmeye hazırdı. "Doğru söylüyorum!" dedi Dash. "Krondor Prensi oradaki yerlilerle ticaret yapmak için neredeyse yirmi yıldır o kıtaya gidiyor! Güneşe tapan basit insanlar ve çocukları bile altın takılar takıp altından yapılmış oyuncaklarla oynuyor. Prens cam boncuklar karşılığında onlara altın çıkarttırıyor. Altını gördüm. Kendi gözlerimle! Dünyadaki en büyük kargoydu. Bu odayı doldurmaya yetecek kadar altın vardı. Hatta fazlası! İki adam boyundaydı. Ve bu meyhanenin iki katı büyüklüğünde bir odayı dolduracak genişlikteydi." "Bu dünyada o kadar çok altın yok," dedi adının Gracus olduğunu söyleyen adam. Deneyimli bir kumarbazdı ve Dash üçkâğıtçı, hırsız ve potansiyel katil olduğundan şüpheleniyordu. Ama Dash'ın amacına hizmet edecek temel insan özelliğine sahipti: köküne kadar açgözlüydü. "Bakın, size şu kadarını söylüyorum: Bay Avery'nin gemisi buradan ayrılıp Krondor'a vardığında, filodaki bütün gemilerle Karanlık Boğazı'nı geçeceğiz. Neden?" Birkaç tanesi nedenini sorarken, bir mırıltı yükseldi.</p>
	<p class="block_2"> </p>
	<p class="block_1">"Çünkü biz burada oturmuş çene çalarken, dünya tarihindeki en büyük hazine filosu, o taraftan Banapis'te Boğaz'ı geçmeye geliyor." "Yaz Ortası Günü'nde mi?" dedi Gracus.</p>
	<p class="block_2"> </p>
	<p class="block_1">"Bir düşünsene!" dedi Dash. "Kadırgalarınız nerede olacak? Durbin'deki bütün Kesh korsanları nerede olacak?"</p>
	<p class="block_2"> </p>
	<p class="block_1">Denizcilerden biri, "Doğru söylüyor Gracus," dedi. "Mürettebat kutlamalara katılabilsin diye bütün gemiler limanda olacak. Kadırga köleleri bile o gün şarap içecek."</p>
	<p class="block_2"> </p>
	<p class="block_1">"Durbin'dekiler de öyle,", dedi bir diğeri. "Yaz Ortası Günü'nde o limana yelken açmıştım ve ayık bir denizci bulmak mümkün değildi."</p>
	<p class="block_2"> </p>
	<p class="block_1">Gracus, "Öyle olabilir, ama yine de inanması zor," dedi.</p>
	<p class="block_2"> </p>
	<p class="block_1">Dash sanki izlenmediğini görmeye çalışıyormuş gibi odaya göz gezdirdi, ama odadaki herkesin gözü sizin üzerinizdeyken istifinizi bozmamak zordu. Elini gömleğinin içine sokup küçük bir kese çıkardı. Keseyi açıp içindekileri masaya boşalttı.</p>
	<p class="block_2"> </p>
	<p class="block_1">Bir tıngırtıyla, ufak bir düdük ve küçük bir topaç düştü ve Gracus düdüğü aldı. "Altın," diye fısıldadı.</p>
	<p class="block_2"> </p>
	<p class="block_1">"Bu düdüğü bir bakır sikke karşılığında küçük bir çocuktan aldım," dedi Dash. "Çocuk da bu alışverişten memnun kaldı, her yerde altın olmasına rağmen, daha önce hiç bakır görmemişti." Topaç ve düdük, Krallık altınlarından, eritilip tekrar şekillendirilerek yapılmıştı ve kuyumcu Dük'ün, bunların kaba bir tarzda yapılmasını istediğini kafasına sokamadığı için, James eşyaları iki kere geri göndermişti. Dash düdüğü Gracus'un elinden aldı. "O çocuk bir bakır sikke karşılığında bana bütün yolculuğa değecek altını verdi.</p>
	<p class="block_3"> </p>
	<p class="block_1">"Bazı adamların, bir beyefendiye yakışır bir çiftlik hayatına emekli olmalarına yetecek kadar altınla döndüklerini gördüm." Odadakilere göz gezdirdi. "Eğer içinizden herhangi biri Krondor'da Dawson'ın işlettiği Çapa ve Yunus'a uğramış olsaydı, o hanı açabilmek için kıyafetlerini yerlilerle takas ettiğini bilirdi. Üç ay boyunca değiştirecek kıyafeti olmadığı için kokarca gibi kokarak geri gelmişti, ama zengin olarak dönmüştü."</p>
	<p class="block_2"> </p>
	<p class="block_1">Dash onları avucuna aldığını görebiliyor ve bu adamların bazılarının akıllarındaki şüphenin, diğerlerindeki inanma arzusunun altında kalacağını biliyordu. Banapis geldiğinde, yelken açabilecek her Quegli korsan denizci, Karanlık Boğazı'nda bekliyor olacaktı.</p>
	<p class="block_2"> </p>
	<p class="block_1">Oyuncakları kaldıran Dash, fiziksel kanıtlarla hikâye daha inandırıcı olacağı için bu oyuncakları potu kazanana vermenin daha iyi olacağına karar verdi. Ayrıca, diye düşündü, saf bir açgözlülükle dolu odaya göz gezdirerek, eğer beş parasız kalırsa, gemisine canlı dönme şansı artardı.</p>
	<p class="block_2"> </p>
	<p class="block_10"><img alt="C:\Users\UguR\AppData\Local\Microsoft\Windows\INetCache\Content.Word\Line.png" src="images/image.png" class="calibre2"/></p>
	<p class="block_2"> </p>
	<p class="block_1">Pug, "Hazır mısınız?" diye sordu.</p>
	<p class="block_2"> </p>
	<p class="block_1">Macros ve Miranda başlarını sallayıp el ele tutuştu.</p>
	<p class="block_2"> </p>
	<p class="block_1">Nakor Sho Pi'ye veda edip Macros ve Pug'ın elini tuttu. Pug ve Miranda ellerini birleştirince daire tamamlanmış oldu.</p>
	<p class="block_2"> </p>
	<p class="block_1">Pug büyüsünü okudu ve aniden, dağların yukarılarında bir yerlerdeki bir avluda duruyorlardı.</p>
	<p class="block_2"> </p>
	<p class="block_1">Şaşkın bir keşiş taşıdığı bir kova suyu düşürdü ve ağzı açık ve gözleri büyümüş bir şekilde durdu. Pug keşişe bakıp, "Başrahip'i görmemiz gerekiyor," dedi.</p>
	<p class="block_2"> </p>
	<p class="block_1">Keşiş konuşamadı, yalnızca başını sallayıp koşarak uzaklaştı. Birkaç tane keşiş gelenlere bakmak için kafalarını pencerelerden çıkarırken beklediler.</p>
	<p class="block_2"> </p>
	<p class="block_1">Macros, "Umarım ne yaptığını biliyorsundur," dedi.</p>
	<p class="block_2"> </p>
	<p class="block_1">"Büyücüler ve rahipler arasındaki işbirliği nadirdir, ama geçmişte olmuştu," dedi Pug. Sarth'ta, Krondor'un kuzeyindeki dağlarda bulunan Ishap Manastırı'nın avlusunda duruyorlardı. Pug, tanıştığında basit bir rahip olan şu andaki Başrahip'in arkadaşı olması sebebiyle burayı ara sıra ziyaret ediyordu.</p>
	<p class="block_2"> </p>
	<p class="block_1">Bir süre sonra Pug'ın boylarında kır saçlı ve yetmişlerinin sonlarında gibi gözüken bir adam, seri adımlarla onlara doğru geliyordu. Yanında, bir savaş çekici ve bir kalkan taşıyan daha genç bir rahip vardı. Adam Pug'ı tanıyacak yakınlığa eriştiği zaman, Pug adamı selamladı.</p>
	<p class="block_2"> </p>
	<p class="block_1">"Merhaba Dominic. Çok uzun zaman oldu."</p>
	<p class="block_2"> </p>
	<p class="block_1">Sarth Başrahip'i başını salladı. "Neredeyse otuz yıl galiba." Pug'ın yanındakilere göz atarak, "Bunun sıradan bir ziyaret olmadığını tahmin ediyorum," dedi. Yanındaki rahibe döndü. "Silahını kaldır Michael Birader. Tehlike yok."</p>
	<p class="block_2"> </p>
	<p class="block_1">Savaşçı rahip uzaklaşınca, Dominic, "Gerçekten gururumu incittin Pug," dedi. "Sanki yerlerinde değillermiş gibi koruyucu büyülerin içinden geçtin."</p>
	<p class="block_2"> </p>
	<p class="block_1">Pug gülümsedi. "Yoktular. Ona dağlardaki kütüphanelerin altına da korumalar koymasını söyle. Oradan geldik."</p>
	<p class="block_2"> </p>
	<p class="block_1">Dominic gülümsedi. "Söylerim. Yiyecek bir şeyler yemek ve neler olup bittiğini anlatmak için bana katılır mısınız?"</p>
	<p class="block_2"> </p>
	<p class="block_1">Macros, "Bilgine ihtiyacımız var Başrahip," dedi. "Ama burada güvenli bir şekilde konuşamayız."</p>
	<p class="block_2"> </p>
	<p class="block_1">Başrahip, "Ve siz de?" dedi.</p>
	<p class="block_2"> </p>
	<p class="block_1">Pug, "Dominic, bu Kara Macros," dedi.</p>
	<p class="block_2"> </p>
	<p class="block_1">Dominic bu ad karşısında etkilendiyse bile, belli etmedi. "Ününüz sizden önce geliyor."</p>
	<p class="block_2"> </p>
	<p class="block_1">"Ben Nakor, bu da Miranda."</p>
	<p class="block_2"> </p>
	<p class="block_1">Dominic ikisine de başıyla selam verdi. "Bu manastır belki de Midkemia'daki en güvenli yerdir; tabii kütüphanenin altına o korumaları yerleştirirsek," dedi hafifçe gülümseyerek.</p>
	<p class="block_2"> </p>
	<p class="block_1">Pug, "Konuşmamız gereken şey yüzünden, Midkemia'da güvenli bir yer yok," dedi. "Amacın, yıllar önce olduğu gibi beni başka bir dünyaya mı götürmek?"</p>
	<p class="block_2"> </p>
	<p class="block_1">"Kesinlikle," dedi Pug. "Yalnız bu kez işkence görmeyeceksin."</p>
	<p class="block_2"> </p>
	<p class="block_1">"Yüreğime su serptin." Pug'ı inceledi. "Hiç değişmemişsin, ama ben değiştim. Ben yaşlı bir adamım ve bu yaşta bu dünyadan ayrılmak için inandırıcı bir sebebe ihtiyacım var."</p>
	<p class="block_2"> </p>
	<p class="block_1">Pug ne söyleyeceğini düşündü. "En değerli sırrınız hakkında konuşmamız gerek."</p>
	<p class="block_2"> </p>
	<p class="block_1">Dominic'in gözleri anında kısıldı. "Eğer ağzımdan laf almaya çalışıyorsan, işe yaramayacak, o yüzden bana ne bildiğini söylesen iyi olur."</p>
	<p class="block_2"> </p>
	<p class="block_1">Macros, "Yedi Uçlu Yıldız ve içindeki Haç ile ilgili gerçeği biliyoruz," dedi. "Beş yıldızın da, altıncısı gibi ölü olduğunu biliyoruz." Sesini alçaltarak, "Yedincisiyse ölü değil," dedi. Dominic bir an durduktan sonra yakınlardaki bir keşişe döndü. "Bu insanlarla gidiyorum. Gregory Birader'e benim yokluğumda sorumluluğun onda olduğunu söyle. Çalışma odamdaki mühürlü sandığı, Rillanon tapınağımızdaki Yüce Peder'e göndermesini de söyle." Keşiş başını eğerek selam verip Başrahip'in isteklerini yerine getirmek için aceleyle uzaklaştı. "Gidelim," dedi Dominic ve bir daire oluşturdular.</p>
	<p class="block_2"> </p>
	<p class="block_1">Pug, "Macros, gücüm var, ama bilgim yok," dedi.</p>
	<p class="block_2"> </p>
	<p class="block_1">Macros, "Bende ikisi de var," dedi. "Beni takip edin."</p>
	<p class="block_2"> </p>
	<p class="block_1">Aniden yok oldular ve çevrelerinde, hissetmekten ya da görmekten çok, bir boşluk sezdiler. Pug'a, Miranda'nın düşünceleri geldi. "Dünyalar Koridoru'na ilk girdiğimde Boldar Blood'a boşluğa girersen ne olur diye sormuştum."</p>
	<p class="block_2"> </p>
	<p class="block_1">Pug'ın düşünceleri hiçbir özelliği olmayan grilikten geldi. "Burası gerçeklikler arasındaki boşluk.</p>
	<p class="block_2"> </p>
	<p class="block_1">Burada hiçbir şey var olmaz."</p>
	<p class="block_2"> </p>
	<p class="block_1">"Bir şey var," diye geldi Macros'un düşünceleri. "Evrende içinde hiçbir şeyin olmadığı hiçbir yer yoktur. İçinden geçenlere görünmeyebilir, ama boşlukta yaşayan yaratıklar da vardır."</p>
	<p class="block_2"> </p>
	<p class="block_1">"Büyüleyici," diye geldi Nakor'un düşünceleri. Düşüncesinde hafif bir heyecan belirtisi vardı.</p>
	<p class="block_2"> </p>
	<p class="block_1">Aniden hava, sıcaklık ve yerçekimi olan bir kabarcığın içinde, kapkara yıldızlı bir geceye çıktılar. Altlarında, boşluğun içinde süzülen, Pug'ın bir daha ziyaret edeceğini asla düşünmediği bir yer vardı. "Ebedi Şehir," dedi.</p>
	<p class="block_2"> </p>
	<p class="block_1">"Ne garip bir güzellik," dedi Nakor. Pug Isalani'ye göz attı ve gözlerinin hayretle açılmış olduğunu gördü. "Öyle," dedi Pug.</p>
	<p class="block_2"> </p>
	<p class="block_1">Şehir, göze takılmaya çalışan, ama bir şekilde gözden kaçan çarpık simetrisiyle altlarında uzanıyordu. Kendi ağırlıklarını taşıyamayacak kadar ince görünen kuleler ve minareler, Şehir'in kendine has gökyüzüne doğru yükseliyordu. Krondor'un en yüksek çatısından kilometrelerce yüksek olan kemerler, yabancı dizayndaki binaların arasındaki engin mesafeyi kat ediyordu. Aşağı doğru hızlandılar, ama yine de gözleriyle gördüklerinden başka bir hareket duygusu hissetmediler. "Burayı kim yapmış?" diye sordu Miranda.</p>
	<p class="block_2"> </p>
	<p class="block_1">"Hiç kimse," dedi Macros. "En azından, bu gerçeklikteki hiç kimse."</p>
	<p class="block_2"> </p>
	<p class="block_1">"Ne demek istiyorsun baba?"</p>
	<p class="block_2"> </p>
	<p class="block_1">Macros omuzlarını silkti. "Evrenimiz yaratıldığında bu yer buradaydı. Pug, Tomas ve ben bizim gerçekliğimiz olarak bildiğimiz şeyin doğuşuna tanıklık ettik. Bu yer zaten buradaydı." "Daha eski bir gerçekliğe ait bir yapı olabilir mi?" dedi Nakor.</p>
	<p class="block_2"> </p>
	<p class="block_1">"Olabilir," dedi Macros. "Ya da, sadece olması gerektiği için olan bir şeydir." Dominic, "Neden bu garip ve anlaşılmaz yer Pug?" diye sordu.</p>
	<p class="block_2"> </p>
	<p class="block_1">Pug, "Çünkü özgürce konuşabileceğimiz ve dünyamıza bütün bu düşmanları ve yıkımı salanların arkasındaki araca av olmayabileceğimiz tek yer burası olabilir," dedi.</p>
	<p class="block_2"> </p>
	<p class="block_1">Hipnoz edici desenlerde renk değiştiren şehir büyüklüğündeki kiremitlerin olduğu, Krondor'dan kat kat büyük, muazzam bir meydana ilerlediler. Yaklaştıkça, devasa meydandan çıkan caddelerde desenin tekrarlandığını gördüler.</p>
	<p class="block_2"> </p>
	<p class="block_1">Miranda, "Burası bir şehir," dedi. "Evlere benzeyen binaları var ama yine de yaşamdan yoksun." "Böyle bir kanıya varma kızım." Macros ileriyi gösterdi. "Şu çeşme dekoratif bir tasarım ya da asla iletişim kuramayacağımız, kavrayışımıza çok yabancı bir yaşam formu olabilir." "Ya şehrin kendisi bir yaşam formuysa?" dedi Nakor. "Mümkün."</p>
	<p class="block_2"> </p>
	<p class="block_1">Dominic, "Tanrılar neden böyle bir yer yaratsın ki?" dedi.</p>
	<p class="block_2"> </p>
	<p class="block_1">"Bu hangi tanrılardan bahsettiğimize göre değişir," dedi Macros.</p>
	<p class="block_2"> </p>
	<p class="block_1">Küre, boşluktan bir körfezin karşısında, hepsi de güzelce bakılmış ağaçlar ve bitkiler çevrili yemyeşil bir çimenliğin ortasına yerleşti. Ardından küre yok oldu.</p>
	<p class="block_2"> </p>
	<p class="block_1">"Burası belki de gerçekliğin en uzak köşesi," dedi Macros. "Bahçe."</p>
	<p class="block_2"> </p>
	<p class="block_1">Pug, "Artık konuşabiliriz, ama daha önce yapmam gereken bir şey var," dedi.</p>
	<p class="block_2"> </p>
	<p class="block_1">"Ne?" diye sordu Miranda.</p>
	<p class="block_2"> </p>
	<p class="block_1">Ama Pug çoktan gözlerini kapamıştı ve bir büyü mırıldanıyordu. Hepsi de Pug'ın etrafında toplanan garip bir enerji hissetti, ardından his yok oldu ve Pug gözlerini açtı.</p>
	<p class="block_2"> </p>
	<p class="block_1">Miranda'nın gözleri kısıldı. "Bu güçlü bir engel büyüsü. Gerçekliğin bu uzak köşesinde duyulmaktan neden korunmamız gerekiyor?"</p>
	<p class="block_2"> </p>
	<p class="block_1">"Her şey açıklığa kavuşacak," diye yanıtladı Pug. Başrahip'e baktı. "Zamanı geldi," dedi Pug Dominic'e.</p>
	<p class="block_2"> </p>
	<p class="block_1">"Ne öğrenmek istiyorsunuz?" diye sordu Sarth Başrahip'i.</p>
	<p class="block_2"> </p>
	<p class="block_1">"Gerçeği," dedi Pug. "Ishap öldü."</p>
	<p class="block_2"> </p>
	<p class="block_1">Dominic başıyla onayladı. "Kaos Savaşları zamanından beri."</p>
	<p class="block_2"> </p>
	<p class="block_1">Miranda, "Ishap, Her Şeyin Üstünde Olan mı?" dedi. "Bütün Tanrıların En Büyüğü öldü mü?" Pug, "Anlatacağım," dedi. "Yaklaşık kırk yıl önce, bilinmeyen bir kaynaktan gelen bir aracı, Ishaplıların bir eşyasını, Tanrıların Gözyaşı olarak bilinen büyülü bir mücevheri yok etmeye çalıştı."</p>
	<p class="block_2"> </p>
	<p class="block_1">Dominic başıyla onayladı. "Bu herkesçe bilinen bir şey değildir. Yalnızca Prens Arutha, güvendiği birkaç danışmanı ve Pug, onun çalındığını biliyor.</p>
	<p class="block_2"> </p>
	<p class="block_1">"Bu girişimin önemini anlamanız için, Tanrıların doğası ve Midkemia yaşamı üzerindeki rollerine dair bir şeyi bilmeniz gerekiyor."</p>
	<p class="block_2"> </p>
	<p class="block_1">Macros, "Dominic," dedi. "Miranda ve Nakor'a anlat.</p>
	<p class="block_2"> </p>
	<p class="block_1">Dominic yakındaki bir banka göz atıp, "Sakıncası yoksa oturacağım," dedi.</p>
	<p class="block_2"> </p>
	<p class="block_1">Hep birlikte banka gittiler. Nakor ve Miranda yaşlı Başrahip'in ayaklarının dibine oturdu, Pug ve Macros da ayakta kaldı. Dominic, "Kaos Savaşları zamanında, Midkemia'da yeni bir düzen ortaya çıktı," dedi. "Kaos Savaşları'ndan önce, yaratılışın ilkel bir gücü ve yıkımın ilkel bir gücü iş başındaydı; bu güçler Valheruların taptığı Başlangıcın İki Kör Tanrısı Rathar ve Mythar, Düzen ve Kaos idi.</p>
	<p class="block_2"> </p>
	<p class="block_1">"Ama göklerdeki istilaları yüzünden, Valherular istemeyerek değişimin etkenleri oldu. Doğdukları diyarla bağlantılı olan diyarlara gitmeleri, zaman akışında dalgalar yarattı ve evrenin düzeninin değişmesine sebep oldular.</p>
	<p class="block_2"> </p>
	<p class="block_1">"Evrenler kendilerini öncekinden daha açık bir biçimde tanımlayarak daha iyi bir biçimde yeniden düzenlenmeyi istediği için çıkan Kaos Savaşları, kozmik ölçekte bir ayaklanmadır ve bunun sonucu olarak da ortaya tanrılar çıkmıştır."</p>
	<p class="block_2"> </p>
	<p class="block_1">Dominic tek tek yüzlerine baktı. "Kozmostaki her dünya, evrenler yığınındaki her gezegen ve yıldız ortak bir özelliği, çeşitli seviyelerde var olan sonsuz enerjileri paylaşır. Bu dünyaların pek çoğu, bu enerjilere bilinçlilik olarak şekil verirken, diğerleri büyü dediğimiz şekli verir. Bu gezegenlerin bazıları yaşam doluyken, bazılarında da bizim düşündüğümüz gibi yaşam yoktur.</p>
	<p class="block_2"> </p>
	<p class="block_1">Sonuçta, her dünya kendi seviyesini buldu."</p>
	<p class="block_2"> </p>
	<p class="block_1">Nakor donup kalmış gibi görünüyordu. "Ama hepsi birbirleriyle bağlantılı, değil mi?" "Sonuçta öyle ve bu bakımdan meselenin özü burada yatıyor.</p>
	<p class="block_2"> </p>
	<p class="block_1">"Tanrılar ortaya çıktıklarında, kendilerini sadece tahmin edebileceğimiz yönlerde şekillendirdi; ama zaman ilerledikçe doğalarını açıkça gösteren özellikler aldılar. Eğer enerjiye ya da akıla organik denilebilirse, bizim düşündüğümüz şekliyle bilinçleri olmaksızın çoğu bakımdan organik şeylerdi."</p>
	<p class="block_2"> </p>
	<p class="block_1">Macros başıyla onayladı. "Bunu biliyorum."</p>
	<p class="block_2"> </p>
	<p class="block_1">Dominic devam etti. "Midkemia'nın düzene sokulmasında sorumluluğu olan yedi varlık vardı. Kendilerini ne olarak düşündükleri bizim kavrama becerilerimizi aşıyor olmasına karşın, onlara insanlık tarafından adlar verildi. Bunlar Eylemlerin Yaratıcısı Abrem-Sev; İçten Yaratıcı Ev-Dem; Dileklerin Örücüsü Graff; ve Çekimser Helbinor idiler.</p>
	<p class="block_2"> </p>
	<p class="block_1">"Bunlar," dedi Dominic, "Küçük Tanrılar ayaklandığında ve Valherular Midkemia göğünde son kez uçtuğunda Kaos Savaşları'ndan sağ çıkan, kalan dört Büyük Tanrıdır."</p>
	<p class="block_2"> </p>
	<p class="block_1">"Kaos Savaşları'na yol açan şey neydi?" diye sordu Nakor. "Küçük Tanrılar neden Büyük Tanrılara karşı ayaklandı?"</p>
	<p class="block_2"> </p>
	<p class="block_1">"Kimse bilmiyor," dedi Dominic. "Valherular pek çok evrende öfke saçtığı için diğer dünyalardan Midkemia'ya kaçan insanlık, bu dünyada yeniydi." "Deli Tanrı," dedi Macros.</p>
	<p class="block_2"> </p>
	<p class="block_1">Nakor, "O kim?" diye sordu.</p>
	<p class="block_2"> </p>
	<p class="block_1">"Bahsedilmeyen," dedi Pug. "Ve burada olma sebebimiz."</p>
	<p class="block_2"> </p>
	<p class="block_1">Miranda, "Yedi varlık vardı demiştin, ama sadece dördünü saydın," dedi.</p>
	<p class="block_2"> </p>
	<p class="block_1">Dominic başıyla onayladı. "Başlangıçta yediydiler. Yapıcılar dediğimiz bu dördününden başka üç tane daha vardı. İyilik Tanrıçası Özgeci Arch-Indar, Dünyamızdaki tüm yaratıcı ve pozitif dürtüyü oluşturan tanrıydı. Bahsedilmeyen'i Midkemia'dan sürmek için kendini feda ettiğine inanıyoruz." Miranda, "Öyleyse Ishap kim?" diye sordu.</p>
	<p class="block_2"> </p>
	<p class="block_1">"O bütün Büyük Tanrıların en güçlüsüydü," dedi Dominic. "O Dengeleyici idi, Kalıp idi, son görevi diğer tanrıları yerlerinde tutmaktı."</p>
	<p class="block_2"> </p>
	<p class="block_1">"Yedinci tanrı kim," diye sordu Miranda, "şu Bahsedilmeyen?" Pug, "Nalar," dedi.</p>
	<p class="block_2"> </p>
	<p class="block_1">Bir an süren bir sessizlikten sonra Pug, "Rahatladım," dedi.</p>
	<p class="block_2"> </p>
	<p class="block_1">"Neden?" diye sordu Miranda.</p>
	<p class="block_2"> </p>
	<p class="block_1">Dominic, "Nalar, adını söylemek bile kuklası olma tehlikesi içerdiği için isimsizdir," dedi. "Biz Ishap'ı hayata döndürmeye çalışırken, bir çeşit denge sağlamak için, diğer dört Büyük Tanrı tarafından sürüldü."</p>
	<p class="block_2"> </p>
	<p class="block_1">Miranda, "Yani her gün, Bütün Tanrıların En Büyüğü'nü yaşama döndürmek için mi dua ediyorsunuz?" dedi. "Evet."</p>
	<p class="block_2"> </p>
	<p class="block_1">Miranda, "Bunu yapmak için ne kadar beklemeniz gerektiğine dair bir fikriniz var mı?" diye sordu.</p>
	<p class="block_2"> </p>
	<p class="block_1">"Yüzyıllar," dedi Macros. "Hatta binyıllar. Evrenin yaşı göz önüne alınınca, hayatlarımız saniyelerden başka bir şey değil.</p>
	<p class="block_2"> </p>
	<p class="block_1">Dominic, "Öyle," dedi. "Ishap'a tapan bizler bu yüzden kendi kendimizi Bilgi'nin koruyucuları ilan ettik. Bilgi Tanrısı Wodar-Hos-pur da Kaos Savaşları'nda öldü ve bilgi bizim evrenin düzenini olması gerektiği şekline çevirme girişimimizde çok işe yarar." Miranda, "Bu inanılmaz," dedi.</p>
	<p class="block_2"> </p>
	<p class="block_1">Pug, "Biliyorum," dedi. "Bunun anlamı, yaşadıklarımın -Gedik Savaşları, Büyük İsyan, Pantathialıların sonu gelmez saldırıları, görünüşe göre özgürlüklerini kazanmak için kapana kısılmış Valherular tarafından planlanan her şey- hepsi basit bir hileden ibaret." "Nalar'ın yaptığı mı?" diye sordu Miranda.</p>
	<p class="block_2"> </p>
	<p class="block_1">"Dünyamızın yok olmasının ona ne yararı var?" diye sordu Nakor.</p>
	<p class="block_2"> </p>
	<p class="block_1">Dominic, "Tanrıların doğasını anlamıyorsunuz," dedi. "Hiçbir insan anlamıyor. İnsanların 'kötücül' dediği şeyi yapmak onun doğası. Arch-Indar nasıl yaratılışın bir aracıysa, o da yıkımın bir aracı. Yok etmek, yıkmak ve bütün yaşamı basit bir forma sokmak, kadim Kaos Tanrısı Mythar'ın olduğu gibi, onun da doğasının bir parçası. Ama dahası var, çünkü Mythar akılsızdı, ama Nalar'ın bir aklı, bir bilinci var. Daha önemlisi, ne yaptığının farkında.</p>
	<p class="block_2"> </p>
	<p class="block_1">"Diğer Denetleyici Tanrılar yaşıyorken, her şey denge içindeydi. Ve onun yok etme ve kötücüllük yapma eğilimi, kendi amacının farkında olan bir akıl ve diğer dördünün, Yapıcılar'ın desteğiyle Ishap ve Arch-Indar'ın güçleri tarafından kontrol altında tutuluyordu.</p>
	<p class="block_2"> </p>
	<p class="block_1">"Ama Kaos Savaşları sırasında, Nalar delirdi." Pug, "Kaos Savaşları'na verilen bir başka ad da, Deli Tanrı'nın Öfke Çağı'dır," dedi.</p>
	<p class="block_2"> </p>
	<p class="block_1">"Ya da belki," dedi Nakor, "Kaos Savaşları'nın sebebi onun deliliğidir."</p>
	<p class="block_2"> </p>
	<p class="block_1">"Asla öğrenemeyeceğiz," dedi Dominic. Yüzlerden oluşan daireye göz gezdirerek, "Bunun gibi çok güçlü bir grubun bile, konuştuğumuz şeyin gücüyle karşılaştırılmaya çalışılması son derece saçmadır," dedi. "Onların yıldızlarının yanında biz birer mumuz," dedi Macros.</p>
	<p class="block_2"> </p>
	<p class="block_1">"Ama çok uzun süreler var olan bir tanrı için yaşamsız bir dünya sorun değildir," dedi Dominic. "Hayat ısrarcıdır veya ölü toprakta ve suda kendiliğinden ortaya çıkarak, ya da diğer dünyalardan gelerek eninde sonunda Midkemia'ya geri dönecektir ve ölü Midkemia dünyası canlanmayı beklerken, diğer tanrılar zayıflatıldığı için, Nalar'ın hapishanesinden kaçması için bir fırsat doğacaktır. Küçük Tanrılar muhtemelen gezegenle birlikte ölecek -onlar yaşayan varlıklarla Büyük Tanrılar arasında çalışan aracılardır- ve Büyük Tanrılar çok fazla güç kaybedecektir." "Diğer tanrılar neden basitçe Nalar'ı yok etmedi?" diye sordu Miranda.</p>
	<p class="block_2"> </p>
	<p class="block_1">"Yapamazlardı," dedi Dominic. "Çok güçlüydü."</p>
	<p class="block_2"> </p>
	<p class="block_1">Miranda çömeldi. "Çok mu güçlüydü?"</p>
	<p class="block_2"> </p>
	<p class="block_1">"Evet," dedi Dominic. "Yok etmenin entropik doğası, Nalar tarafından kullanılan güçler, evrendeki en güçlüleridir. Arch-Indar ve Is-hap olmadan, Yapıcılar onu yok edemedi. Onu sadece uzaklaştırabildiler. Bizimkinden hayal edebileceğimizden çok çok uzak bir evrende, güneşimiz büyüklüğünde bir gezegendeki Midkemia büyüklüğünde bir dağın altına kapatıldı, ama yine de oradan uzanıp hizmetkârlarının zihinlerine etki edecek kadar güçlü."</p>
	<p class="block_2"> </p>
	<p class="block_1">Pug konuştu. "Ona hizmet edenlerin, çoğu zaman kimin adına çalıştıklarına dair bir fikirleri yoktur. Yapmaları gereken işler var, ama sebep yok."</p>
	<p class="block_2"> </p>
	<p class="block_1">Dominic, "Diğer tanrılar, benim düzenime Tanrıların Gözyaşı'nı verdi," dedi. "Olan gücümüz de oradan geliyor. Bütün rahip büyüleri yanıtlanmış dualardır, ama Ishap ölünce, dualarımıza yanıt verecek kimse kalmadı."</p>
	<p class="block_2"> </p>
	<p class="block_1">"O mistik mücevher her yüz yılda bir, dağların tepesindeki bir mağarada doğuyor," dedi Pug, "ve Ishap Tapınağı'nın iç mabedinin olduğu Rillanon'a naklediliyor."</p>
	<p class="block_2"> </p>
	<p class="block_1">Dominic, "O oradayken, diğer tanrılarla konuşabiliyor, büyü ve iyi işler yapabiliyoruz ve bir gün bize geri dönsün ve dengeyi tekrar sağlasın diye, insanların Ishap'a tapmasını sağlıyoruz," dedi.</p>
	<p class="block_2"> </p>
	<p class="block_1">"Ama o zamana kadar," dedi Macros, "bir sorunumuz var."</p>
	<p class="block_2"> </p>
	<p class="block_1">Miranda, "Bu, olayı açıklamanın sadece bir yolu," dedi. "Başka bir yolunu deneyelim: Valherular, iblisler, savaşlar ve yıkım, hepsi de, diğer Büyük ve Küçük Tanrılar'ın birleşip de yok edemeyeceği kadar güçlü olan ve bizim yüzleşmek zorunda olduğumuz bir Deli Tanrı'nın ufak oyalama taktikleri mi?"</p>
	<p class="block_2"> </p>
	<p class="block_1">Macros, "Onun gibi bir şey," dedi.</p>
	<p class="block_2"> </p>
	<p class="block_1">Miranda şaşkın bir sessizlik içinde kalakaldı.</p>
	<p class="block_2"> </p>
	<p class="block_10"><img alt="Line" src="images/image.png" class="calibre2"/></p>
	<p class="block_2"> </p>
	<p class="block_4" id="calibre_pb_11"> </p>
</body></html>
