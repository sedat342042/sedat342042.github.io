<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>03 - İblis Kralın Öfkesi - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_12">-12-</p>
	<p class="block_12">YAZ ORTASI</p>
	<p class="block_2"> </p>
	<p class="block_1">Roo işaret etti.</p>
	<p class="block_2"> </p>
	<p class="block_1">"Ravensburg'dekine hiç benzemiyor, değil mi?" Erik, "Evet," dedi.</p>
	<p class="block_2"> </p>
	<p class="block_1">Sarayın aşağısındaki avlu, Yaz Ortası Günü Banapis Festivali'nin geleneksel öğle açılışını bekleyen soylularla doluydu. Erik etrafına göz gezdirdi ve çelişkili duygular hissetti. Banapis, Krallık'taki herkesin bir yaş daha yaşlı sayıldığı, içmeye, kumar oynamaya, sevişmeye, dans etmeye ve insanların zevk olarak saydıkları her şeye adanmış, geleneksel olarak yılın en mutlu günüydü. Hizmetkârlar öğleden sonra dolaşmakta, soylular için masalar kurulduktan sonra, onlarla birlikte oturmakta ya da şehre gidip oradaki şenliğe katılmakta özgürdü.</p>
	<p class="block_2"> </p>
	<p class="block_1">Ravensburg'de durum daha az resmi olarak düşünülürdü. Hizmetkârlar yemekleri hazırlamak için gece ve sabah boyunca çalışırdı, ardından kasaba sakinleri, yerel loncaların üyeleri, Yetiştiriciler ve Üreticiler şenliklerin başladığını belirtmek için salonlarından çıkardı. O gün Ravensburg'de her şey bedavaydı ve bunu alt ve üst tabaka beraber paylaşırdı. Getirilebilen her şey ortak masaya getirilirdi ve öğle kutlamalar başlardı.</p>
	<p class="block_2"> </p>
	<p class="block_1">Burada, Prens ve ailesi gece için çekilene kadar şenliklere başlayamayan hizmetkârlar vardı. Krallık'ın diğer kısımlarındaki gelenek ne olursa olsun, kraliyet ailesi asla hizmetkârsız bırakılamayacağı için, bazıları erken ayrılıp ardından diğerlerinin yerini almak zorundaydı.</p>
	<p class="block_2"> </p>
	<p class="block_1">Erik verdiği emirlerden, askerlerin içki sınırlarına dikkat edeceğini ve kışlalara açıkça sarhoş dönen her askere bir sonraki gün ceza görevi verileceğini biliyordu. Normalde, bu daha genç askerlerden bazılarını engellemek için yetersiz olurdu, ama askerlere cezanın, limandaki yeni dalgakıranın yapımında tam gün çalışma cezası olacağı söylenmişti.</p>
	<p class="block_2"> </p>
	<p class="block_1">Ve bu, Erik'in normalde neşeli olan ruh halinin üzerinde dolaşan kara gölgenin nedeniydi. Aklının bir köşesinde, sürekli önlerindeki savaş vardı ve Kitty'nin şehirden kaçma planını düşünüyordu. Vicdanıyla boğuşuyordu. Aslında doğruca Lord James'e gitmeli ve Kitty'yi şehirden uzaklaştırmasını istemeliydi, ama Dük'ün hayır demesi Erik'in emirlere karşı gelmesine yol açacaktı. James Kitty'nin Krondor'dan ayrılmasını açıkça yasaklamadığı için, kimsenin ihanetle suçlanamayacağını iddia edebilirdi, ama Erik bunun zayıf bir gerekçe olduğunu ve Kitty'nin Lord James'e hizmet koşullarını sözde olmasa bile, özde ihlal ettiğini biliyordu.</p>
	<p class="block_2"> </p>
	<p class="block_1">Ama bir parçası bunu umursamıyordu. Kızın güvenliği onun için, sadece annesi ve kocası Nathan için olan korkusuyla eşleşebilecek derecede daha önemliydi. Kitty Ravensburg'e gitmek için Roo'nun yanından ayrıldıktan sonra, yanında Erik'in yazdığı bir mektubu taşıyacaktı. Mektup Nathan'a, Freida'yı Doğu'ya götürmesini söyleyecekti.</p>
	<p class="block_2"> </p>
	<p class="block_1">Erik Krallık düşerse, Midkemia'da gidilecek güvenli bir yer olmadığını biliyordu, ama savaş eninde sonunda Darkmoor'a ulaşacaktı ve Krallık kazansa bile, Ravensburg dağların yanlış tarafında kalacaktı. İstilacılar tarafından istila edileceği kuşku götürmezdi.</p>
	<p class="block_2"> </p>
	<p class="block_1">Roo, "Sorun ne?" diye sordu.</p>
	<p class="block_2"> </p>
	<p class="block_1">Erik alçak sesle, "Bir dakika gelsene," dedi.</p>
	<p class="block_2"> </p>
	<p class="block_1">Roo Karli'ye Erik ile beraber olacağını işaret etti, karısı da başını salladı. Roo ve bir grup önemli tüccar büyük festivalden önceki özel bir kabulde Prens'in konukları olarak soylularla bir araya geldiği sırada, çocuklar yeni yıkanmıştı ve çok usluydular.</p>
	<p class="block_2"> </p>
	<p class="block_1">Duncan Avery Sylvia Esterbrook ile koyu bir sohbete dalmıştı ve Erik dalgın dalgın Roo'nun Karli'yi şüpheden uzak tutmak için kaba kuzenini kıza kasten yamayıp yamamadığını düşündü.</p>
	<p class="block_2"> </p>
	<p class="block_1">Roo, "Ne oldu?" diye sordu.</p>
	<p class="block_2"> </p>
	<p class="block_1">"Aaa," diye başladı Erik, ardından, "Helen Jacoby ile çocuklarını da getirdiğini görüyorum," dedi. "Evet," dedi Roo. "Çabucak hayatımın vazgeçilmez bir parçası oldular." Sırıttı. "Aslında, Helen harika bir kadın ve Karli ile çok iyi anlaşıyorlar. Çocuklar da iyi anlaşıyor.</p>
	<p class="block_2"> </p>
	<p class="block_1">"Şimdi, bana aklında gerçekten ne olduğunu söyle. Beni buraya Helen Jacoby'yi sormak için çağırmadın. Çıkar ağzındaki baklayı. Seni iyi tanıyorum Erik von Darkmoor; ben senin en iyi arkadaşınım, unuttun mu? Bir iyilik istiyorsun. Asla nasıl iyilik isteyeceğini öğrenemedin, o yüzden sadece söyle."</p>
	<p class="block_2"> </p>
	<p class="block_1">"Senden Kitty'yi saklamanı istiyorum," dedi Erik hafifçe.</p>
	<p class="block_2"> </p>
	<p class="block_1">Roo'nun gözleri büyüdü. Prens'in sarayının üyelerinden biri olmamasına rağmen, Krallık'ta neler olup bittiğini herhangi birinden daha iyi biliyordu. Calis'in birliğinde bulunmuştu ve Zümrüt Kraliçe'nin yaptığı yıkımı görmüştü. Çeşitli şirketleri ile Kraliyet Ailesi'ne Krallık'taki diğer şirketlerden çok daha fazla iş yaptığı için, önlerindeki savaş için yapılan hazırlıkları biliyordu. Prenslik'te silah ve erzak taşıyan onun arabaları olduğu için, ne tür savunmaların, nereye yapıldığını tahmin edebiliyordu.</p>
	<p class="block_2"> </p>
	<p class="block_1">Kitty'nin durumunu da, Lord James tarafından yakalanmadan önce kim olduğunu da ve Krondor Dükü'nü atlatmanın ne anlama geldiğini de biliyordu. Bir an duraksadıktan sonra, "Olur," dedi.</p>
	<p class="block_2"> </p>
	<p class="block_1">Erik'in rahatlaması neredeyse elle tutulabilir bir durumdaydı. Gözleri doldu. Hislerini kontrol altın alarak, "Teşekkür ederim," dedi.</p>
	<p class="block_2"> </p>
	<p class="block_1">"Onu şehrin dışına ne zaman çıkarmayı planlıyorsun?"</p>
	<p class="block_2"> </p>
	<p class="block_1">Dinleyen olup olmadığını anlamak için etrafa göz atan Erik, "Günbatımında," dedi. "Ona sıradan kıyafetler ve bir peruk aldım. Yakındaki köylerine dönmek için şehirden ayrılan çiftçilerin arasına karışacak.</p>
	<p class="block_2"> </p>
	<p class="block_1">"Essford köyünün yanındaki Sessiz Horoz Hanı'na onun için bir at ve para bıraktım. Hancı benimle evlenmek için kaçan zengin bir tüccarın kızı olduğunu sanıyor, ama soru sormamak için yeterince para aldı."</p>
	<p class="block_2"> </p>
	<p class="block_1">Roo sırıttı. Yaklaşık iki yıl önce girişimlerine başlamak için Erik'ten borç almıştı ve o nispeten küçük miktardaki altın Erik'e bin katı olarak geri dönmüştü. "Demek sonunda senin için kazandığım parayı harcayacak bir yer buldun?"</p>
	<p class="block_2"> </p>
	<p class="block_1">Erik hafifçe gülümsemeyi başardı. "Evet, sonunda."</p>
	<p class="block_2"> </p>
	<p class="block_1">"Eh, umarım hancıya fazla para ödememişsindir. Orası benim hanlarımdan biri. Para vermene gerek yoktu."</p>
	<p class="block_2"> </p>
	<p class="block_1">Erik güldü. "Krondor'da senin olmayan bir şey var mı ki?"</p>
	<p class="block_2"> </p>
	<p class="block_1">Roo Duncan'ın söylediği bir şeye gülen Sylvia'nın olduğu tarafa baktı ve "Evet, üzülerek söylüyorum ki var," dedi.</p>
	<p class="block_2"> </p>
	<p class="block_1">Erik söyleneni duymazdan geldi. "Konağına gitmek için ne zaman ayrılacaksın?" diye sordu. "Yarın. Kitty sadece bu geceyi handa geçirmek zorunda. Yarın evime gelebilir. Ona mutfakta iş verip Karli ile diğer çalışanlara ona iyilik yaptığımı söyleyeceğim." Bir süre düşündükten sonra ekledi, "Hangisi olduğuna sonradan karar vereceğim hanlarımın birinde çalıştığına ve bir atışma yaşandığına dair bir hikâye uydururum." Sesini alçalttı. "Ardından Karli'ye gerçeği söylerim ve o da memnuniyetle sessiz kalır. Aşk hikâyelerine bayılır."</p>
	<p class="block_2"> </p>
	<p class="block_1">Erik kafasını iki yana salladı. "Her neyse Roo. Ve teşekkürler,"</p>
	<p class="block_2"> </p>
	<p class="block_1">"Gel," dedi küçük adam. "Günün tadını çıkartmaya ve etraftaki kaynaşmaya dönsek iyi olur.</p>
	<p class="block_2"> </p>
	<p class="block_1">Kırık Kalkan Hanı'na mı gideceksin?"</p>
	<p class="block_2"> </p>
	<p class="block_1">"Fırsatını bulur bulmaz." Erik gülümsedi. "Eğer Banapis'i onunla geçirmezsem, insanlar onunla tartıştığımızı düşünecektir.</p>
	<p class="block_2"> </p>
	<p class="block_1">Roo'nun aklına bir fikir geldi. Erik'in kulağına, "Onu tapınağa götür ve onunla evlen," diye fısıldadı. "Eğer James neyin dönmekte olduğun öğrenirse, önümüzdeki katliamdan karını kurtarmaya çalıştığın için hakkında o kadar da kötü düşünmeyecektir."</p>
	<p class="block_2"> </p>
	<p class="block_1">Erik şaşkınlıktan felç olmuş gibiydi. "Evlenmek mi?" Arkadaşına baktı. "Bu hiç aklına gelmemişti."</p>
	<p class="block_2"> </p>
	<p class="block_1">Roo'nun gözleri kısıldı. "Çok uzun süredir askersin dostum."</p>
	<p class="block_2"> </p>
	<p class="block_1">İkisi de güldü ve ardından Erik dönünce Karli'nin yaklaşmakta olduğunu gördü. "Bayan Avery, kocanızı size geri veriyorum," dedi.</p>
	<p class="block_2"> </p>
	<p class="block_1">Karli gülümsedi. "Teşekkür ederim. Çocuklar sıkıldı. Hokkabazları ve soytarıları görmek için avluya iniyoruz."</p>
	<p class="block_2"> </p>
	<p class="block_1">Roo, "Şarlatanlara dikkat edin," dedi. "Hiçbir şey satın almayın! Bir dakikaya yanınızda olurum. Erik Roo'nun şaka yaptığını fark etti, ama Karli manalı bir şekilde onu duymazdan geldi. Helen ile birlikte çocukları aldılar ve Dük'ün karısına veda edip ayrıldılar.</p>
	<p class="block_2"> </p>
	<p class="block_1">Leydi Gamina bakışlarını onlara çevirince, aniden Erik ve Roo'nun içini bir korku kapladı. Her ikisi de kadının insanların aklını okuma becerilerini çok iyi biliyordu ve her ikisi de ne konuştuklarını hissettiğini anladı.</p>
	<p class="block_2"> </p>
	<p class="block_1">Kadın bir an durdu ve yüzünden kabullenmeyle karışık bir üzüntü ifadesi geçti; ardından onlara doğru gelmeye başladı. İkisi de başlarını eğerek selam verdi ve Erik, "Düşes, bu ne büyük bir zevk," dedi.</p>
	<p class="block_2"> </p>
	<p class="block_1">Leydi Gamina, "Asla iyi bir yalancı olamayacaksın Erik, o yüzden hiç deneme," dedi. Roo'ya bakarak, "Sen de ona öğretmeye kalkışma," dedi. "Erik gibi dürüst insanların sayısı çok az." Erik'in yüzünü inceledi. "Kocam ülkenin iyiliği için istemedikçe, başkalarının düşüncelerine isteyerek girmem," bakışlarında biraz hüzün vardı, "ama ara sıra, endişelerini 'bağırdıklarının' farkında olmayanların düşünceleri ben istemeden bana gelir. Bu genelde önemli duygularla ilgili bir şeydir." Hafifçe gülümsedi. "O yüzden, neden birdenbire 'evlenmek mi' diye bağırdın Erik?"</p>
	<p class="block_2"> </p>
	<p class="block_1">Erik kıpkırmızı oldu. "Ben... Kitty ile evleneceğim." Gamina bir süre ona baktıktan sonra gülümsedi. "Onu seviyorsun, değil mi?" "Evet."</p>
	<p class="block_2"> </p>
	<p class="block_1">Yaşlı kadın uzanıp hafifçe Erik'in eline vurdu. "O halde evlen genç adam. Önümüzdeki günlerde birisinin neden mutlu olmak istediğini bilmiyorum, ama yapabildiğine sarıl." Etrafı soylularla çevrili kocasının durduğu yere göz atıp, "Gençliğinin tadını çıkar ve her şey iyi biterse, onun değerini bil," dedi. "Kral'a hizmet eden birisi olmanın ne denli zor olduğunu bilirim. Ve Kral'a hizmet eden birisiyle evli olmanın çok daha zor olduğunu da bilirim."</p>
	<p class="block_2"> </p>
	<p class="block_1">Başka bir şey söylemeden kocasının yanına gitti. Roo Erik'e göz attı ve bir baş işaretiyle kalabalık kabul salonundan çıkmalarını işaret etti. Nispeten boş koridorda Roo fısıldayarak, "Sence biliyor mu?" diye sordu.</p>
	<p class="block_2"> </p>
	<p class="block_1">Erik başını salladı. "Biliyor." "Ama hiçbir şey söylemeyecek, öyle mi?"</p>
	<p class="block_2"> </p>
	<p class="block_1">Erik omuzlarını silkti. "Kocasına, senin ya da benim için yalan söyleyeceğini sanmıyorum, ama herhangi bir şey söylemeye istekli olacağını da sanmıyorum." Bir süre düşüncelere daldı. "Bana çok üzüntülü gibi geldi."</p>
	<p class="block_2"> </p>
	<p class="block_1">Roo omuzlarını silkti. "Öyle diyorsan öyledir." Kabul salonuna göz attı. "Duncan'ın neyin peşinde olduğuna baksam iyi olur."</p>
	<p class="block_2"> </p>
	<p class="block_1">"Haklısın," dedi Erik ağır bir biçimde iğneleyerek. Roo'nun bakmak istediği kişinin Sylvia olduğunu çok iyi biliyordu. "Kitty'yi görmeden önce burada yapmam gereken birkaç işim var." Arkadaşının kulağına, "Teşekkür ederim," diye fısıldadı. Ona yarın senin evine gitmesini söyleyeceğim."</p>
	<p class="block_2"> </p>
	<p class="block_1">Roo fısıldayarak, "Bir ay içinde doğuya doğru yola çıkacağım," dedi. "Onu bir hizmetçi gibi giydiririm."</p>
	<p class="block_2"> </p>
	<p class="block_1">"Bu çok geç olabilir."</p>
	<p class="block_2"> </p>
	<p class="block_1">"Daha erken yola çıkarsam, Dük'ün beni tutuklamanın bir yolunu bulacağından emin olabilirsin." Erik'in kolunu sıkıp odaya döndü.</p>
	<p class="block_2"> </p>
	<p class="block_1">Erik, kızıl kanal işlemeli siyah tuniğini Banapis'te sıradan kıyafetlerle değiştirmeyi planladığı odasına döndü. Küçük odasına ulaşıp tuniğini çıkardı. Tuniğini katlarken, göğsüne dikili olan kırmızı kuşa baktı.</p>
	<p class="block_2"> </p>
	<p class="block_1">Calis bu Banapis ne yapıyor acaba, diye düşündü.</p>
	<p class="block_2"> </p>
	<p class="block_1">Calis ileriyi gösterdi. "Şurası!"</p>
	<p class="block_2"> </p>
	<p class="block_1">Anthony gözlerini kapadı ve hafifçe mırıldanarak bir dizi sözcük söyledi ve önlerindeki hava titredi. Hava eğilip büzüşüyor gibi göründü ve aniden önlerinde, Karanlık Boğazı'nı geçen Zümrüt Kraliçe'nin filosunu açıkça görebildikleri bir mercek belirdi.</p>
	<p class="block_2"> </p>
	<p class="block_1">Yaşlı büyücü hafifçe iç geçirdi. "Bu belki de yapmayı öğrendiğim en kullanışlı şey. Işığı kırmak için havayı küresel bir şekle büküyor. Çok pasif, bu yüzden Pantathialılar aşırı derecede şüpheli değilse bu uzaklıktan bizi tespit edemezler."</p>
	<p class="block_2"> </p>
	<p class="block_1">İki adam Boğaz'a yukarıdan bakan, Gri Kuleler'in en güney ucundaki bir tepenin doruğundaydı.</p>
	<p class="block_2"> </p>
	<p class="block_1">"Otur," dedi Calis. "Nefes nefesesin."</p>
	<p class="block_2"> </p>
	<p class="block_1">"Yükseklikten," dedi Anthony. Otururken, "Ve yaştan," diye ekledi. Sabah güneşine göz attı. "Ve böyle bir saatte dağlara tırmanmak zorunda bırakılmaktan. Bizi buraya nakletmek düşündüğümden daha zordu."</p>
	<p class="block_2"> </p>
	<p class="block_1">Anthony, teni nispeten hâlâ kırışıksız olmasına karşın, saçları açık sarıdan gri beyaza dönüşen, ellilerinin sonunda ince yapılı bir adamdı. Uzun bir nefes koy verip derin bir nefes aldı. "Eskiden bayılmadan buraya tırmanabilirdim."</p>
	<p class="block_2"> </p>
	<p class="block_1">Calis dönüp arkadaşına gülümsedi. "Belki abartıyorsundur. Güney Geçidi, bu tepeden tam dokuz yüz metre daha alçak. Orasından daha fazla bir yüksekliğe çıktığından şüpheliyim." "Eh, pekâlâ, öyleyse abartıyorum." Crydee Dükü'nün eniştesi, koşulların izin verdiği ölçüde rahatlamaya çalışarak sırtüstü kayalara uzandı. "Bakamayacak kadar yorgunum. Ne görüyorsun?"</p>
	<p class="block_2"> </p>
	<p class="block_1">"Öncüler Boğaz'dan geçiyor ve bir saldırı düzeninde yayılıyorlar. Bu şeyi nasıl çevireceğim?" İki bin beş yüz metre yüksekliğinde bir dorukta oturdukları için, mevsime rağmen rüzgâr dondurucuydu. Anthony, "Benim çevirmem gerekiyor," dedi. "Hangi tarafa?"</p>
	<p class="block_2"> </p>
	<p class="block_1">"İlk önce sağa. Filosunun ana gücünün dağılımını görmek istiyorum."</p>
	<p class="block_2"> </p>
	<p class="block_1">Anthony hava merceğiyle paralel duruma gelecek şekilde elini kaldırdı, ardından yavaşça yarım yay çizecek şekilde çevirdi. Mercek aynı açıyla hareket etti.</p>
	<p class="block_2"> </p>
	<p class="block_1">İki adam Calis'in Novindus'a yaptığı ilk yolculukta arkadaş olmuştu. Anthony, Dük Martin'in saray büyücüsüydü ve Martin'in kızı Margaret'e âşık olmuştu. Anthony, Margaret ve diğer rehineleri kurtarmak için Nicholas, Calis ve diğerleriyle birlikte yolculuk etmiş ve dünyanın öbür ucuna yelken açmışlardı.</p>
	<p class="block_2"> </p>
	<p class="block_1">Anthony, "Ne zaman ortaya çıksan, bunun benim için çok kötü olduğundan bahsetmiş miydim?" dedi.</p>
	<p class="block_2"> </p>
	<p class="block_1">"Rastlantı," dedi Calis gülümseyerek. "Oldukça eminim." Merceğe göz attı. "Bir süre öyle tut." Filonun dağılımını inceledi ve "Kahretsin," dedi.</p>
	<p class="block_2"> </p>
	<p class="block_1">"Ne oldu?" dedi Anthony.</p>
	<p class="block_2"> </p>
	<p class="block_1">"Çok dikkatliler."</p>
	<p class="block_2"> </p>
	<p class="block_1">"Nasıl?"</p>
	<p class="block_2"> </p>
	<p class="block_1">"Avcılarını, Nicky'nin düşündüğünden daha uzağa gönderiyorlar."</p>
	<p class="block_2"> </p>
	<p class="block_1">"Kötü."</p>
	<p class="block_2"> </p>
	<p class="block_1">"Bu Nicky'nin savaş gemileriyle çarpışmak zorunda kalacak olması ve kazansa bile filoya çok az zarar verebileceği anlamına geliyor."</p>
	<p class="block_2"> </p>
	<p class="block_1">"Kötü." Anthony havayı kokladı. "Bir koku alıyor musun?"</p>
	<p class="block_2"> </p>
	<p class="block_1">"Hayır, neden sordun?"</p>
	<p class="block_2"> </p>
	<p class="block_1">"Sadece sordum," dedi Anthony tekrar havayı koklarken.</p>
	<p class="block_2"> </p>
	<p class="block_1">"Biraz döndür." Anthony Calis'in söylediğini yaptı ve Calis tekrar, "Öyle tut," deyince, durdu. Calis, "Kraliçe'nin gemisinin etrafında savaş gemilerinden oluşan bir daire var ve..." dedi. Durakladı. "Garip."</p>
	<p class="block_2"> </p>
	<p class="block_1">"Ne oldu?" "Baksana."</p>
	<p class="block_2"> </p>
	<p class="block_1">Anthony abartılı bir iniltiyle kalktı ve Calis'in omzunun üstünden bakmak için ilerledi. "Tanrılar ve balıklar!"</p>
	<p class="block_2"> </p>
	<p class="block_1">"Ne görüyorsun?"</p>
	<p class="block_2"> </p>
	<p class="block_1">"Bir tahtta oturan bir iblis görüyorum." Calis, "Bana Leydi Clovis gibi geldi," dedi.</p>
	<p class="block_2"> </p>
	<p class="block_1">"Eh, sen büyücü değilsin," dedi Anthony. İçinde bir miktar toz olan bir kese çıkarıp, "Kokla," dedi.</p>
	<p class="block_2"> </p>
	<p class="block_1">Calis Anthony'nin söylediğini yaptı ve birden hapşırdı. "Neydi o?" "Üzgünüm, bileşenlerinden biri biberdir. Gözlerini ovma."</p>
	<p class="block_2"> </p>
	<p class="block_1">Calis gözlerini kırpıştırıp yaşları uzaklaştırmaya çalışarak mercekten baktı. Bir an için geminin ortasındaki platformda iki şekil gördü; Zümrüt Kraliçe'nin illüzyonu ve iblis. "Bu Pug'a olanları açıklıyor."</p>
	<p class="block_2"> </p>
	<p class="block_1">"Birisinin Pug'ın başına gelenleri bana anlatmasını isterdim," dedi Anthony. "Ben basit bir büyücüyüm. Doğrusunu söylemek gerekirse, bu unvanı aldığımdan beri çok sıkı çalışmadım."</p>
	<p class="block_2"> </p>
	<p class="block_1">"Soylu birisiyle evlenmeni sağlayan o unvandı," dedi Calis.</p>
	<p class="block_2"> </p>
	<p class="block_1">"İdare etmen gereken mülkler varken büyü pek cazip gelmiyor."</p>
	<p class="block_2"> </p>
	<p class="block_1">"Şu ana kadar Pug'ın yerini gayet iyi doldurdun," dedi Calis. "Oraya gidip o yaratıktan kurtulabilir misin?"</p>
	<p class="block_2"> </p>
	<p class="block_1">Anthony gözlerini kapadı ve sessizce bir cümle söyledi, ardından havayı iyice koklarken yüksek bir burun çekme sesi çıkardı. Suratını buruşturdu ve "Hayır, ama Pug'ın da yapabileceğini sanmıyorum," dedi.</p>
	<p class="block_2"> </p>
	<p class="block_1">"Gerçekten mi, neden?"</p>
	<p class="block_2"> </p>
	<p class="block_1">"Çünkü Pug kadar güçlü ya da Yıldızlimanı'ndaki büyücülerden bazıları gibi zeki olmayabilirim, ama iyi olduğum bir şey varsa, o da büyü koklamaktır."</p>
	<p class="block_2"> </p>
	<p class="block_1">"Büyü koklamak mı?"</p>
	<p class="block_2"> </p>
	<p class="block_1">"Sorma. Meslek sırrı."</p>
	<p class="block_2"> </p>
	<p class="block_1">"Her neyse, ne diyordun?"</p>
	<p class="block_2"> </p>
	<p class="block_1">Anthony, "Ciddiyim; kilometrelerce uzakta olmamıza rağmen, kötü kokuyu buradan bile alabiliyorum," dedi. "O geminin etrafından uzaklaşan büyük bir şey var ve o Pug olabilir. Eğer kokusunu aldığım şey arta kalanlarsa, orada çok büyük büyülü güçlerin bir çarpışması olmuş demektir. O yaratığın hâlâ orada olduğuna, Pug'ın da ortalarda olmadığına bakılırsa, sadece en kötüsünü varsayabiliriz."</p>
	<p class="block_2"> </p>
	<p class="block_1">Calis iç geçirdi. "Görünüşe göre işler böyle yürüyor, değil mi?"</p>
	<p class="block_2"> </p>
	<p class="block_1">"Gidebilir miyiz? Üşüyorum."</p>
	<p class="block_2"> </p>
	<p class="block_1">"Biraz sonra. Şu şeyi sola doğru çevir; bunu yapabilirsen güneybatı ucundaki ufka bakmak istiyorum."</p>
	<p class="block_2"> </p>
	<p class="block_1">"Bu cama benzer; bu açıdan yalnızca gözlerinle görebileceğin kadar uzağı görebilirsin, tabii gözlerin o kadar uzağı görebiliyorsa. İslediğin şey için, bir kristale ihtiyacın var ve yanımda bir tane getirmeyi unuttum. Ayrıca, bir kristalim olsaydı bile ki yok, onu şu yaratığın üstüne çevirecek ilk kişinin gözleri su toplardı."</p>
	<p class="block_2"> </p>
	<p class="block_1">"Şu tarafa doğru," diye işaret etti Calis, "yapabildiğin kadar çevir."</p>
	<p class="block_2"> </p>
	<p class="block_1">Anthony kendisinden istenileni yaptı ve Calis'ten tatmin olmuş bir "Ala" sesi çıktı.</p>
	<p class="block_2"> </p>
	<p class="block_1">"Ne oldu?" diye sordu büyücü.</p>
	<p class="block_2"> </p>
	<p class="block_1">"Kraliçe, kuzey sahiline, Tulan'a doğru bir avcı grubu gönderiyor. Ama güney kanadını hafifçe savunuyor."</p>
	<p class="block_2"> </p>
	<p class="block_1">"Eh, Boğaz'ın güneyinde pek çok boş ada ve Trollyuvası Dağları var. Yakın geçmişte bir taneyle ortaya çıkmadıkları için, bir troll donanmasından korktuğunu sanmıyorum."</p>
	<p class="block_2"> </p>
	<p class="block_1">"Evet, ama Elarial, batı sahilinden Boğaz'a bir haftalık, LiMeth de, Kraliçe'nin öncülerinin batısından sadece iki günlük uzaklıkta. Ve o boş adalar korsanların saklanması için uygun yerler." Anthony bir süre hiçbir şey söylemedi. Ardından, "James?" dedi.</p>
	<p class="block_2"> </p>
	<p class="block_1">"Büyük olasılıkla. Aylardır, uydurma bir ülkeden bu tarafa gelen bir hazine filosunun söylentilerini yayıyor."</p>
	<p class="block_2"> </p>
	<p class="block_1">"Kurnaz bir piç, değil mi?"</p>
	<p class="block_2"> </p>
	<p class="block_1">Calis, "Galiba yelkenleri görüyorum," dedi. Güneydoğuyu gösterdi. "Lütfen merceği şu tarafa çevir."</p>
	<p class="block_2"> </p>
	<p class="block_1">"Bunu her yaptığımda başım ağrıyor." "Lütfen," diye tekrarladı Calis.</p>
	<p class="block_2"> </p>
	<p class="block_1">"Pekâlâ." Anthony kendisinden istenileni yaptı ve Calis, "Durbin ve LiMeth'ten gelen yağmacılar var!" dedi. "Yüz savaş gemisi olmalı!" Güldü. "Elarial ve Durbin arasındaki her Keshli korsan orada olmalı."</p>
	<p class="block_2"> </p>
	<p class="block_1">Anthony de baktı. "Ve onlardan birkaçı, komşuların ziyarete gelmesinden pek hoşlanmamışa benziyor."</p>
	<p class="block_2"> </p>
	<p class="block_1">"LiMeth'te kesinlikle hoş karşılanan Durbin kaptanları olduğu kadar, hoş karşılanmayanları da var. Merceği şu tarafa çevir lütfen."</p>
	<p class="block_2"> </p>
	<p class="block_1">Mercek hafifçe kuzeybatıya çevrilince baktı. "Ah, Quegliler!"</p>
	<p class="block_2"> </p>
	<p class="block_1">"Ne kadar uzaktalar?"</p>
	<p class="block_2"> </p>
	<p class="block_1">"Eğer doğru hesaplıyorsam, belki iki gün."</p>
	<p class="block_2"> </p>
	<p class="block_1">Anthony elini sallayınca mercek kayboldu. "İyi. Artık eve gidebilir miyiz?"</p>
	<p class="block_2"> </p>
	<p class="block_1">"Evet. Babamı görmem gerekiyor. Eğer Pug'a bir şey olmuşsa, büyük olasılıkla babam biliyordur." Sessizce, babasının, Miranda'ya da bir şey olup olmadığını bileceğini düşündü. Nakor Pug ile Miranda'nın beraber olduğunu söylemişti ve bunu söyledikten sonra küçük adamın sessizleşmesinde Calis'i endişelendiren bir şey vardı.</p>
	<p class="block_2"> </p>
	<p class="block_1">Calis elini tuniğine soktu ve eski görünüşlü metal bir küre çıkardı. Anthony'ye yanında durmasını işaret etti ve büyücü elini koluna koyunca, Calis başparmağıyla kürenin yanındaki bir kolu hareket ettirdi.</p>
	<p class="block_2"> </p>
	<p class="block_1">Anında bir boşluktan geçtiler ve kendilerini, hafifçe sersemlemiş hissederek Crydee Şatosu'nun arka avlusunda buldular. Üç kişi onları bekliyordu.</p>
	<p class="block_2"> </p>
	<p class="block_1">"Ne gördünüz?" diye sordu Dük Marcus. Neredeyse Calis'in boylarında bir adamdı ve bir zamanlar güçlü bir yapısı vardı, ama yıllar yarı elfin üstünde kendini çok az gösterirken, elli yaşındaki Dük yılların bedelini ödüyordu. Marcus hâlâ zinde bir adamdı, ama kaslarından bazıları yağa dönüşmüş, saçları da tamamen grileşmişti.</p>
	<p class="block_2"> </p>
	<p class="block_1">Onun yanında, bir tanesi ona benzerliği yüzünden açıkça Marcus'un kız kardeşi olan iki kadın duruyordu. Ağabeyi gibi düzgün bir burnu vardı ve gözleri iri, sakin ve yaşının ve güneşin çizgilerine rağmen, çarpıcı kahverengiydi. Yaşına göre oldukça güçlü gözüküyordu. Dük'ün kız kardeşi ve Anthony'nin karısı Leydi Margaret, "Anthony?" dedi.</p>
	<p class="block_2"> </p>
	<p class="block_1">Büyücü gülümseyip, "Yukarısı yılın bu zamanında bile soğuk tatlım," dedi. Marcus gülümsedi. "Demek gitmek istediğiniz yere gittiniz?" "Bunu içki içerken konuşalım," dedi büyücü.</p>
	<p class="block_2"> </p>
	<p class="block_1">Onları selamlayan üçüncü kişi Düşes Abigail, "Yemek hazır bekliyor," dedi. "Ne zaman geleceğinizi bilmiyorduk." Marcus'un karısı dışarıdan bakılınca kocasının ya da kız kardeşinin canlılık görünüşünden yoksundu, ama adımları hızlıydı ve ince yapısı bir dansçının esnek gücünü belli ediyordu.</p>
	<p class="block_2"> </p>
	<p class="block_1">Calis'e ve eniştesine şatonun arka girişinden girmelerini işaret ederken gülümsedi.</p>
	<p class="block_2"> </p>
	<p class="block_1">"Görülecek pek bir şey yoktu aslında," dedi Anthony. "Savaş henüz başlamamış." Güneşin yüksekliğine bakarak, "Yarına kadar başlamaz," diye ekledi. "Quegliler ne kadar uzakta demiştin? İki gün mü?" diye sordu Calis'e.</p>
	<p class="block_2"> </p>
	<p class="block_1">"Quegliler mi?" dedi Margaret.</p>
	<p class="block_2"> </p>
	<p class="block_1">"Her şeyi içeride açıklayacağız," dedi Calis.</p>
	<p class="block_2"> </p>
	<p class="block_1">Merkezi kaleye giden merdivenleri çıktılar. Calis için Crydee ikinci eviydi. Büyükbabası ve babaannesi yıllar önce burada yaşamış ve babası çocukluğunu mutfakta çalışıp şatonun bahçesinde oynayarak geçirmişti.</p>
	<p class="block_2"> </p>
	<p class="block_1">Şato otuz yıl önce, Calis denizin ötesindeki kıtaya ilk yolculuğuna çıktığı zaman, Uzak Sahil'in yağmalanmasında tahrip edilmişti. Ardından annesiyle babasının adına doğal bir temsilci olmuştu, ama o zamandan beri birkaç kez buraya gelmişti.</p>
	<p class="block_2"> </p>
	<p class="block_1">Yemek salonuna giden uzun koridorda ilerlediler. Yirmi tane konuğu ağırlamaya yetecek uzunlukta olan yemek masası, eski saray tarzında bir kenarı açık kare şeklindeydi. Masanın merkezinde Dük ve karısı otururken, konuklar ve saray memurları oradan başlayarak azalan rütbelerine göre sıralanıyordu.</p>
	<p class="block_2"> </p>
	<p class="block_1">Calis salona göz gezdirdi. Bir zamanlar kadim ve solmuş olanların sergilendiği yerde, parlak renklerde sancaklar sallanıyordu. Calis onları çocukluğundan hatırlıyordu. İlk üç Crydee Dükü'nün savaş ganimetleriydi.</p>
	<p class="block_2"> </p>
	<p class="block_1">"Asla aynı değil, değil mi?" dedi Marcus.</p>
	<p class="block_2"> </p>
	<p class="block_1">"Evet."</p>
	<p class="block_2"> </p>
	<p class="block_1">"Baban nasıl?" diye sordu Margaret.</p>
	<p class="block_2"> </p>
	<p class="block_1">"İyi," dedi Calis. "En azından onu son gördüğümde iyiydi ve bu da bir yıldan fazla oluyor. Ama hayatının kolay, kendisinin de eskisi gibi olduğunu tahmin ediyorum. Herhangi bir şey olsaydı, annem size hemen haber gönderirdi."</p>
	<p class="block_2"> </p>
	<p class="block_1">"Biliyorum," dedi Margaret. "Sadece onu özlüyoruz." Marcus, "Evet, ama bu mezarda olmasından çok orada, mutlu ve hayatta olması daha iyi," dedi.</p>
	<p class="block_2"> </p>
	<p class="block_1">Calis, "Bu işler bittiği zaman onu görmeye gidebilirsiniz," dedi. "Annem ve Tomas ziyaretinize çok sevinecektir."</p>
	<p class="block_2"> </p>
	<p class="block_1">Marcus gülümseyince Calis, "Bunu daha sık yap; Martin'e benziyorsun," dedi.</p>
	<p class="block_2"> </p>
	<p class="block_1">Marcus'un isteğiyle masanın sol başına geçtiler, böylece beşi birbirlerine yakın olabilecekti.</p>
	<p class="block_2"> </p>
	<p class="block_1">Masada şarap, bira, sıcak yemek vardı.</p>
	<p class="block_2"> </p>
	<p class="block_1">Anthony, "Ah, biraz şarap beni ısıtacaktır," dedi.</p>
	<p class="block_2"> </p>
	<p class="block_1">Abigail, "Daha erken, o yüzden çok fazla içme, yoksa festivalin ortasında uyuyakalırsın," dedi. Marcus oturmalarını işaret etti. "Acele etmemiz lazım. Tam öğle vakti, şenlikleri başlatmak için avluda olmam gerekiyor."</p>
	<p class="block_2"> </p>
	<p class="block_1">"Anlatacak çok fazla şey yok," dedi Calis iri bir parça ekmek kopartırken. "Durum beklediğimiz gibi, bir değişiklik hariç."</p>
	<p class="block_2"> </p>
	<p class="block_1">"Nedir o?" diye sordu Dük.</p>
	<p class="block_2"> </p>
	<p class="block_1">"Filodaki en büyük geminin ortasında, Zümrüt Kraliçe'nin oturması gereken yerde, çok çirkin bir iblis oturuyor. Etrafını saran bütün 'danışmaları'nın boynunda mistik bir kontrol zinciri gibi bir şey var."</p>
	<p class="block_2"> </p>
	<p class="block_1">"Bir iblis!" Marcus'un yüzünde şaşkın bir ifade vardı.</p>
	<p class="block_2"> </p>
	<p class="block_1">"Eh, size bahsettiğim Novindus'taki son işimizden sonra, birilerinin işe karıştığını biliyorduk."</p>
	<p class="block_2"> </p>
	<p class="block_1">"Ama onların Pantathialıları yok ettiğini sanıyorduk, kontrol ettiklerini değil."</p>
	<p class="block_2"> </p>
	<p class="block_1">Anthony şarabını yudumladı. "Belki farklı iblislerdir."</p>
	<p class="block_2"> </p>
	<p class="block_1">"Belki öyledir," dedi Calis şaraptan bir yudum alarak. "İnsanlar dünyayı sonsuza kadar savaşta tutmak için yeterince politika üretiyor. İblislerin politikaları olmadığını kim söyleyebilir?" "Ben değil," dedi Marcus.</p>
	<p class="block_2"> </p>
	<p class="block_1">"Eh, ben gideyim. Annemle konuşmam gerekiyor," dedi Calis, kalkarak. "Sizin de başlatmanız gereken bir festival var. Eğer zamanlama hissim doğruysa, neredeyse öğle olmuştur ve geç kalırsanız halk memnun olmaz." Elini uzattı. "Yardımların için teşekkür ederim Marcus. Bir at ödünç alabilir miyim?"</p>
	<p class="block_2"> </p>
	<p class="block_1">"Elvandar'a gitmek için şu Tsurani nakil aletini kullanmayacak mısın?" diye sordu Anthony.</p>
	<p class="block_2"> </p>
	<p class="block_1">Calis aleti ona attı. "Sende kalsın. Onun nasıl kullanılacağını benden daha iyi biliyorsun büyücü. Ve gerekirse kullan. Bu gece dinlen, ardından sabah ilk iş bugün çıktığımız tepeye git. Marcus'u da yanına al ve savaşı gözleyin. Eğer acilen bana haber iletmeniz gerekirse, Crydee nehrinin kıyısına bir ulak gönderin. Bir hafta içinde burada olurum.</p>
	<p class="block_2"> </p>
	<p class="block_1">"Atla gideceğim. Pug ya da Miranda Elvandar'daysa, onlar beni Krondor'a götürebilir. Değillerse, buraya gelip o aleti kullanacağım." Marcus, "Güle güle Calis," dedi. "Yine bekleriz." Margaret ve Abigail onu yanağından öptü ve Anthony elini sıktı.</p>
	<p class="block_2"> </p>
	<p class="block_1">Marcus bir toprak beyine, Calis'e ahırlara kadar eşlik etmesini ve istediği atı vermesini işaret etti. Ardından Crydee Dükü ve ailesi, bir Banapis festivalini daha başlatmak üzere şatonun ana girişine doğru seğirtti.</p>
	<p class="block_2"> </p>
	<p class="block_1">Günbatımında, şehir duvarlarının dışında yaşayan çiftçiler ve vatandaşlar kapılardan geçmeye başlamıştı. Muhafızlar, gelen geçeni sadece gelişigüzel bir dikkatle izliyordu. Erik, yakındaki bir ara sokağın gölgelerinde Kitty'ye sarıldı.</p>
	<p class="block_2"> </p>
	<p class="block_1">"Seni seviyorum," diye fısıldadı Kitty.</p>
	<p class="block_2"> </p>
	<p class="block_1">"Ben de seni seviyorum," dedi Erik.</p>
	<p class="block_2"> </p>
	<p class="block_1">"Bana dönecek misin?"</p>
	<p class="block_2"> </p>
	<p class="block_1">"Her zaman," dedi Erik. "Ne olursa olsun, seni bulacağım."</p>
	<p class="block_2"> </p>
	<p class="block_1">Lambalar yanar ve hâlâ iş yapmaya çalışan dükkânlar içerideki ışığı göstermek için kapılarını açık tutarken, trafiğin sesi artıyordu. Kutlamalar gece yarılarına kadar sürecek olmasına karşın, şafakta, yapacak işleri olan daha ayık insanlar ve ertesi günün iyi bir uyku gerektireceği kişiler vardı.</p>
	<p class="block_2"> </p>
	<p class="block_1">Erik tepeden tırnağa Kitty'yi süzdü. Sade bir pelerinin başlığının altından siyah bir peruk gözüküyordu. Kızın seçtiği elbise de aynı derecede sıradandı. Kız dikkatlice bakmayan herkese, ailesiyle evine giden sıradan bir çiftçinin kızı gibi gelecekti. Pelerinin altına sıkıca küçük bir çanta tutturulmuştu ve içinde, Erik'in kısa bir sürede bir araya getirebildiği parasından oluşan mütevazı bir servet vardı. Kız ayrıca bir çift de hançer taşıyordu.</p>
	<p class="block_2"> </p>
	<p class="block_1">"Eğer bir şeyler ters giderse, Ravensburg'e annemin yanına git." Sırıttı. "Ona sadece karım olduğunu söyle."</p>
	<p class="block_2"> </p>
	<p class="block_1">Kitty başını tekrar Erik'in göğsüne koydu ve "Karın," dedi.</p>
	<p class="block_2"> </p>
	<p class="block_1">İkisi de buna inanamıyordu. Saf Sung'ın tapınağına girmişler ve evlenmeye gelen diğer çiftlerin oluşturduğu sıraya girmişlerdi. Banapis'te düşünmeden yapılan evlilikler pek yaygın olduğu için, rahip sarhoş olup olmadıklarını ve birbirlerini ne kadar zamandır tanıdıklarını sorduktan sonra, evliliklerini onaylamıştı. Tören kısa -beş dakikadan az- sürmüştü ve bir rahip yardımcısı bir sonraki çifte yer açmak için onları çabucak dışarı çıkarmıştı.</p>
	<p class="block_2"> </p>
	<p class="block_1">Erik, "Hazırlanmalısın," dedi.</p>
	<p class="block_2"> </p>
	<p class="block_1">"Biliyorum," dedi Kitty. Her an, Erik'in uygun bulacağı bir grup çiftçinin gelme olasılığı olduğunu ve duraksamadan harekete geçmesi gerekeceğini biliyordu. "Senden ayrılmak istemiyorum." "Ben de istemiyorum." Ardından öfkeyle, "Ama ölmeni de istemiyorum," dedi. "Ölmeni istemiyorum," dedi kız ve Erik kızın gözyaşlarının koluna döküldüğünü hissetti. "Kahretsin. Ağlamaktan nefret ediyorum." "Ağlama öyleyse!" dedi Erik hafifçe. Kız tam bir şey söyleyecekti ki Erik, "Şimdi!" dedi. Kız, bir veda öpücüğü bile vermeden döndü ve yan sokaktan çıkıp bir düzine çocuğun oturduğu bir saman arabasının yanında yürüyen bir genç bir kadının yanına gitti. Arabayı yaşlı bir adam kullanıyordu ve arabanın arkasından üç adam ve bir kadın daha yürüyordu. Kitty genç kadına, "Affedersiniz?" dedi.</p>
	<p class="block_2"> </p>
	<p class="block_1">Araba kapıya doğru giderken, Kitty bir taraftaki muhafızların görüş alanından korunuyordu ve konuştuğu genç kadınla muhabbete dalmış gibi gözükürken arkasını diğer muhafızlara dönmüştü. Erik dinliyordu: "Jenkstown'dan değilsiniz, değil mi?" "Hayır," dedi genç yabancı. "Çiftliğimiz buradan sadece birkaç kilometre ötede."</p>
	<p class="block_2"> </p>
	<p class="block_1">"Ah, Jenkstown'dan tanıdığım birisi olabileceğinizi düşünmüştüm. Ona çok benziyorsunuz, ama siz daha güzelsiniz."</p>
	<p class="block_2"> </p>
	<p class="block_1">Kız güldü. "Bunu söyleyen ilk kişi sizsiniz," dedi kız tatlılıkla, araba kapıdan geçerken. Erik ne konuştuklarını duymak için kulak kesildi, ama sesleri kutlama gürültülerinin içinde kayboldu. Çok geçmeden, Kitty'nin kapıdan güvenle geçtiğini ve muhafızların arama noktasının ötesinde olduğunu söyleyebilirdi. Alarm seslerinin yükselmesini bekleyerek bir dakika daha bekledi. Ama bütün duyabildiği şehirdeki hareketlilikti. Kendini zorlayarak yavaş, derin bir nefes aldı, ardından saraya doğru döndü. En iyi hareket tarzının etrafta görünmek ve herhangi biri Kitty'yi sorarsa, başka bir odada olduğu ya da lavaboya gittiği gibi makul bir bahane uydurmak olduğuna karar verdi, Saray, hiç kimsenin Kitty'yi sormadan bütün akşamı geçirebileceği kadar yoğundu. Erik kalabalığın arasında gözden kaybolunca, sokağın karşısındaki gölgelerde saklanan iki kişi ortaya çıktı. Dash ağabeyine dönüp,</p>
	<p class="block_2"> </p>
	<p class="block_1">"Ben kızı takip edeceğim," dedi.</p>
	<p class="block_2"> </p>
	<p class="block_1">"Neden uğraşıyorsun ki? Ya Avery'nin evine ya da Ravensburg'e gittiğini biliyoruz. Erik'in kızı gönderebileceği başka yer yok."</p>
	<p class="block_2"> </p>
	<p class="block_1">"Çünkü büyükbabam bilmek istiyor," dedi Dash Jimmy'ye.</p>
	<p class="block_2"> </p>
	<p class="block_1">Jimmy omuzlarını silkti. "Pekâlâ, ama kutlamaların büyük bir kısmını kaçıracaksın." Dash, "Bu, büyükbabam yüzünden bir eğlenceyi ilk kaçırışım değil," dedi. "Eğer babam beni sorarsa, bir bahane uydur. Eğer kız Ravensburg'e gidiyorsa, bir haftadan önce gelmem." Jimmy başını salladı ve kalabalığın arasına karıştı. Kardeşi döndü ve uzaktaki saman arabasını gözden kaçırmamak için kapıya yöneldi.</p>
	<p class="block_2"> </p>
	<p class="block_1">Ertesi gün, şafak öncesi loşluğunda çarpışan iki filonun üstüne doğdu. Güneş gökyüzünde belirmeden aydınlanan havada birbirlerini görmüşlerdi. Güneş hâlâ uzaktaki dağların arkasında saklanmasına rağmen, hava aydınlıktı ve savaş devam ediyordu.</p>
	<p class="block_2"> </p>
	<p class="block_1">Nicholas küfredip, "Belfors'a ve üç gemisine rüzgâr yönünde hareket etmesini emredin!" diye bağırdı. "Bizi kıyıya yakın tutmaya çalışıyorlar!"</p>
	<p class="block_2"> </p>
	<p class="block_1">Yukarıdaki bir işaretçi, "Emredersiniz Amiral!" diye bağırdı ve işaret bayraklarını sallamaya başladı. Çok geçmeden, "Emirler alındı Amiral!" diye bağırdı.</p>
	<p class="block_2"> </p>
	<p class="block_1">Savaş kötü gidiyordu. Eğer daha fazla gemi kaybederse, Nicholas geri çekilmek zorunda kalacaktı ve düşmanından daha hızlı yol alabileceğine dair şüphesi olmamasına rağmen, planının başarısız olması ağzında kötü bir tat bırakacaktı.</p>
	<p class="block_2"> </p>
	<p class="block_1">Babasının bütün çocuklarının arasında, iş bir hedefi başarmaya gelince Nicholas babasına en çok benzeyeniydi ve Zümrüt Kraliçe'nin filosunu hırpalamak niyetindeydi. Kraliçe Uzak Sahil'i, filosunu Tulan kıyısından götürmenin riskli olacağını anlayacak kadar yeterince iyi biliyordu. Nicholas'ın Krallık'a bazı kazançlar getireceğine dair tek inancı, James'in planının işe yaramakta olduğuna ve Kesh ve Queg'den gelen filoların da Kraliçe'nin filosunu vurduğuna olan inancından geliyordu.</p>
	<p class="block_2"> </p>
	<p class="block_1">Bir tane bile asker gemisi görmeden, sadece savaş gemileriyle savaşıyor olması içine dert olmuştu ve tek tesellisi, Quegli ya da Keshlilerin daha az korumanın olduğu yerde o gemilerin önünü kesmiş olduğuydu.</p>
	<p class="block_2"> </p>
	<p class="block_1">Ölmekte bir yarar görmeyen Nicholas, "Filoya iletin!" diye bağırdı. "Geri çekiliyoruz!"</p>
	<p class="block_2"> </p>
	<p class="block_1">Gözcü çılgınca emirleri iletirken kırmızı bir bayrak sallandı. İki gemi bir bordalama harekâtıyla meşgul olduğu için, güvenli bir şekilde geri çekilemeyecekti.</p>
	<p class="block_2"> </p>
	<p class="block_1">Nicholas seçeneklerini düşündü ve kendi başlarının çaresine bakmaları için sola gitmelerini emretti. Her gemi, ambarında ateş yağı taşıyordu ve eğer ele geçirilirlerse, yakındaki düşman gemilerinin de yanması umuduyla kaptanlar yağları ateşe verme emri almıştı.</p>
	<p class="block_2"> </p>
	<p class="block_1">Uzak Sahil'in açığındaki filoda, dünyadaki en iyi açık deniz gemicileri ve en hızlı gemiler vardı.</p>
	<p class="block_2"> </p>
	<p class="block_1">Emirler iletilir iletilmez, iyice alıştırma yapmış bir takım gibi gemiler rüzgâra karşı döndü ve Novindus modelindeki daha yavaş gemilerden kendilerini kurtarmak için bir takip mesafesine girdiler. Savaş kadırgalarından birkaçı, kısa mesafede Krallık gemilerini takip edebilirdi, ama köleler yorulmaya başlayınca, Krallık savaş gemileriyle yarışamazlardı.</p>
	<p class="block_2"> </p>
	<p class="block_1">Nicholas filosunun başarıyla uzaklaştığını gördü ve "Kaptan Reeves, durum nedir?" diye sordu.</p>
	<p class="block_2"> </p>
	<p class="block_1">Nicholas'ın birinci kaptanı, bütün ömrü boyunca denizci ve Carse Baronu'nun oğlu olan kaptan, Amiral gemide olduğu sürece asla emir veremeyecek olmasına rağmen, resmi olarak Kraliyet Ejderhasının Kaptanı'ydı. Adam, "Yedi düşman gemisi batırıldı, üçü yanıyor, beşi çok ciddi yara aldı," dedi. Her ikisi de Krallık donanmasının görev üniformasını -Patrick'in emriyle yeni yapılmış mavi ceket ve beyaz pantolon- giyiyordu, ama Krondor Prensi bile Nicholas'a, Doğu Donanması'nın taktığı yeni kayık şapkalardan taktıramazdı. Nicholas onun yerine, çocukken efsanevi Amos Trask ile çıktığı ilk yolculuğundan kalan, çok soluk kırmızı bir tüyü olan geniş kenarlı siyah bir şapka takıyordu. Filodaki hiç kimse bu şapkayla dalga geçmezdi.</p>
	<p class="block_2"> </p>
	<p class="block_1">"Ya bizimkiler?"</p>
	<p class="block_2"> </p>
	<p class="block_1">"Altı gemi kaybettik ve beş tanesi yaralı bir şekilde Carse kıyılarına gidiyor."</p>
	<p class="block_2"> </p>
	<p class="block_1">Nicholas küfür etti. Kendi altmış gemisine karşı kuzeye en azından altmış beş gemi yelken açmıştı ve bu iş denk bir çarpışmadan biraz daha fazlası olmuştu. Nicholas sabah güneşine baktı. "Emirler, Kaptan Reeves."</p>
	<p class="block_2"> </p>
	<p class="block_1">"Evet lordum?"</p>
	<p class="block_2"> </p>
	<p class="block_1">"Donanmaya batıya yönelmesini işaret edin. Düşmanın, Günbatımı Adaları'na yöneldiğimizi düşünmesini istiyorum." Kıç güvertesinin korkuluklarına yapıştı. "Günbatımında, güneye döneceğiz. Yarın şafaktan önce, doğuya döneceğiz ve onlara, güneşe karşı dış hatları belli olur, bizse hâlâ karanlıktayken saldıracağız."</p>
	<p class="block_2"> </p>
	<p class="block_1">"Anlaşıldı efendim!"</p>
	<p class="block_2"> </p>
	<p class="block_1">Nicholas Zümrüt Kraliçe'nin, sonunda Krallık gemilerine yetişme çabasından vazgeçerek güneye yönelen arkada kalan hantal gemilerini izledi, doğuya, bordalanmış gemilerinden birisi yanarken, yara alıp yavaşça batan diğer gemisinin olduğu yere baktı. "Bu çok fazla," dedi Nicholas sessizce.</p>
	<p class="block_2"> </p>
	<p class="block_10"><img alt="Line" src="images/image.png" class="calibre2"/></p>
	<p class="block_2"> </p>
	<p class="block_4" id="calibre_pb_14"> </p>
</body></html>
