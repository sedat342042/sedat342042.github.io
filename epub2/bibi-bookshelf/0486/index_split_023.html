<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>03 - İblis Kralın Öfkesi - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_12">-21-</p>
	<p class="block_12">KIZIŞMA</p>
	<p class="block_2"> </p>
	<p class="block_1">Erik izliyordu.</p>
	<p class="block_2"> </p>
	<p class="block_1">Eteklerin aşağısındaki bölgede, çok büyük bir hareketlilik vardı. Bir haftalık nispi bir sakinliğin tadını çıkarmıştı, ama artık kesinlikle sona eriyordu.</p>
	<p class="block_2"> </p>
	<p class="block_1">Bir aydır, istilacıları nispeten de olsa, istedikleri rotada tutmayı başarmışlardı. Kuzeyde ve güneyde sert çarpışmaların yaşandığı haberleri geliyordu, ama Krallık hatları, ortası yavaşça geri çekilirken istilacıları peşlerinden sürükleyerek, her iki kanatta da tutunuyordu.</p>
	<p class="block_2"> </p>
	<p class="block_1">İki kere felaketin eşiğinden dönmüşler ve geri çekilirlerken ucu ucuna kaçmışlardı ve her yeni konumda dinç yedek birlikler bekliyordu. Erik planın başarısıyla ilgili iyimser olmaktan hâlâ çok uzaktı, ama karış karış geri çekiliyordu.</p>
	<p class="block_2"> </p>
	<p class="block_1">Krondor düştüğünden beri, kaybettikleri zamanın bir haftasını geri kazanmışlardı; burada yedi gün yerine on gün tutunmuşlardı. Artık geri çekilirken, Wilhelmsburg'de güçlü bir direnç olacağını düşündürerek düşmanı yavaşlatarak geciktirmek için dövüşmek zorundaydılar. Eğer düşmanı ihtiyatlı tutabilirlerse, savaş Darkmoor'a ulaştığı zaman, istilacılar olmalarını istedikleri yerde olabilirdi. Erik düşmanı dağların bu tarafında tutma planını her düşündüğünde, geç gelen bir kışa lanet edip etmeyeceklerini merak ediyordu.</p>
	<p class="block_2"> </p>
	<p class="block_1">Birkaç yararlı büyüsü olan, Robert d' Lyes adında bir büyücünün gelmiş olması işlerine yaramıştı. Büyücü, hattın yukarısında, Greylock'un yanında olan başka bir büyücüye çabucak mesaj gönderebiliyor ve bir sonraki gün havanın nasıl olacağını söyleyebiliyordu. Sadece sınırlı bir süre için yapabiliyor olmasına karşın, bir adamın dürbünle gördüğünden daha iyi görüyordu ve neye bakacağına dair Erik'in bilgisinden yoksundu, ama öğreniyor gibi görünüyordu.</p>
	<p class="block_2"> </p>
	<p class="block_1">Diğer büyücüler, yapabildikleri kadarıyla yardım etmek için savunucuların arasına dağıtılmıştı. Erik buna minnettardı. Pantathialıların neden ortalarda gözükmediğini anlamıyordu. Eninde sonunda işe karışacaklardı ve bu olduğu zaman, Erik Krallık büyücülerinin onların yararına bazı karşılıklar verebileceğini umuyordu,</p>
	<p class="block_2"> </p>
	<p class="block_1">D' Lyes Erik'in yanına gelip, "General Greylock bugün bir saldırı bekleyip beklemediğinizi öğrenmek istiyor," dedi.</p>
	<p class="block_2"> </p>
	<p class="block_1">Erik, "Çok büyük olasılıkla," dedi.</p>
	<p class="block_2"> </p>
	<p class="block_1">Erik etrafına göz attı. Kuzeydeki tepeler ikindi pusunda hızla gözden kayboluyordu. Çocukluktan bildiği tepelik bağlara ve ağaçlıklara giriyorlardı. Bilmeyenler için arazi, batıdaki alçak tepelerden çok da zorlu değilmiş gibi gözüküyordu, ama öyle değildi. Beklenmeyen tepeler ve küçük vadiler, ilerlemesini yavaşlatarak düşmanı tuzağa düşürebilirdi. Durumun bu olacağı umuduyla, Erik alanını sınırlamak için kilit noktalara en deneyimli askerlerini yerleştirmişti. O noktanın ötesinin tutulması için, Greylock'un Krondor Karışık Komutası dediği Yüzbaşı Subai ile Yolbulucularına ve Hadati'ye güvenmek zorunda kalacaktı.</p>
	<p class="block_2"> </p>
	<p class="block_1">Erik en büyük riskin, güneydeki henüz denenmemiş yedek kuvvetlerde olduğunu biliyordu. Arazi yüzünden işleri daha kolaydı, ama savaşa en az hazır olanlar da onlardı. Pek çoğu, iki aydan daha az sürede eğitilmiş ve hiç kan kokusu duymamış kasaba çocuklarıydı. Erik, "Greylock'tan güneyde beni desteklemeye hazır olmasını iste," dedi. "Sanırım kuzey kanadım sağlam."</p>
	<p class="block_2"> </p>
	<p class="block_1">Büyücü gözlerini kapadı ve konsantre olurken alnı kırıştı ve "Mesaj anlaşıldı," dedi. Ardından oturdu. Sersemlediği belli oluyordu. "İyi misin?" diye sordu Erik, Büyücü başını salladı. "Sadece bu tür şeyleri bir ayda bir ya da iki kereden fazla yapmaya alışık değilim. Günde bir ya da iki kez biraz fazla."</p>
	<p class="block_2"> </p>
	<p class="block_1">"Pekâlâ, mesaj trafiğini minimumda tutmaya çalışırım." Gülümsedi. "Senin gibilerin bir düzine yerde daha olmasını isterdim." Büyücü başını salladı, "Yararlı olduğumuz sürece." "Yararlıdan da öte," dedi Erik. "Çok önemli olabilirsiniz." "Teşekkür ederim," dedi büyücü. "Elimden gelen her şekilde yardım etmek istiyorum."</p>
	<p class="block_2"> </p>
	<p class="block_1">Düşman aşağıda yerleşirken bekleyen Erik, kendini yüksek sesle düşünürken buldu. "Bu da ne böyle?" "Yüzbaşı?" dedi büyücü.</p>
	<p class="block_2"> </p>
	<p class="block_1">"Sadece merak. Saldırıya hazırlanıyorlar, ama kötü bir şekilde koordine olmuşlar gibi gözüküyor." "Nereden anladın?"</p>
	<p class="block_2"> </p>
	<p class="block_1">Erik, "Bu ordunun çoğunu paralı askerler oluşturuyor: tek başlarına iyi savaşçılar, ama büyük ölçekli bir savaşta neredeyse hiç becerileri yok; karşılarındakileri sayı üstünlüğüyle yenmeye alışıklar," dedi. Tepelerinde yeşil sancaklar dalgalanan bir grup üniformalı adamı gösterdi. "Onlar, şehir düştükten sonra teslim olan Maharta'nın düzenli ordusundan geriye kalanlar. Sahip oldukları tek eğitimli piyadeler onlar. Yaya olan diğer askerler, atlarını geride bırakmış ya da hayvanları yolda ölmüş olan adamlar. Savunmada açılan bir gediğe üşüşmekten başka hiçbir işe yaramazlar." Erik çenesini kaşıyınca dört günlük sakalının olduğunu hissetti.</p>
	<p class="block_2"> </p>
	<p class="block_1">"Sanırım anlıyorum, ama anlamıyor da olabilirim. Adamlarını farklı bir düzende yerleştirmeleri gerektiğini mi söylüyorsun?" dedi büyücü.</p>
	<p class="block_2"> </p>
	<p class="block_1">"Evet," dedi Erik. "Ağır piyadeler hattın en ağırlıklı savunulan bölgesine yöneltilirken, atlılar engebeli arazide saldıramaz. Ordunun geri kalanı, mancınıklarımızın ve okçularımızın onlara ateş açacağı açık araziden geçip saldırmaya hazır görünüyor.''</p>
	<p class="block_2"> </p>
	<p class="block_1">"Anlıyorum."</p>
	<p class="block_2"> </p>
	<p class="block_1">Erik sırıttı. "Kibarlık yapıyorsun. Eğer düşman ben olsaydım, ağır piyadelerimi saldırmaları için buranın hemen kuzeyine götürürken, perdelemek ve koruma ateşi sağlamak için atlılarımı ortada kullanırdım." Kendi savunma hattındaki sorunlu noktayı, yeterli zaman ya da malzeme olmadığı için düzgün bir savunma pozisyonu kuramadığı küçük bir vadiyi gösterdi. "Eğer oraya yüklenebilseydim, o zaman bu karışık ordu oradan içeri girip zarar verebilirdi." "Bunun akıllarına gelmeyeceğini umalım."</p>
	<p class="block_2"> </p>
	<p class="block_1">"Gelmeli," dedi Erik yavaşça. "Benim anlayamadığım, neden akıllarına gelmediği." Aniden, "Eğer yapabilirsen, Greylock'a bir mesaj gönder." dedi. "Ona, buradaki toplanmanın, buraya yoğunlaşmamızı sağlayıp hattın başka bir yerinden saldırmak için muhtemelen sahte olduğunu söyle."</p>
	<p class="block_2"> </p>
	<p class="block_1">Büyücü yorgun gözükmesine rağmen gülümsedi. "Denerim."</p>
	<p class="block_2"> </p>
	<p class="block_1">Erik büyücünün mesajı iletip iletmediğini görmek için beklemeden kuzeye, güneye ve doğuya ulaklar gönderdi. Birkaç dakika sonra, büyücü kafasını iki yana sallayıp, "Üzgünüm, ama artık irademi yoğunlaştıramıyorum," dedi.</p>
	<p class="block_2"> </p>
	<p class="block_1">"Yeterince yaptın zaten. Yarın geri çekilmeye başlıyoruz. Bence bir sonraki savunma konumuna doğru yola koyulman akıllıca olur. Eğer şimdi yola çıkarsan, günbatımına kadar güvenli bir kampa ulaşabilirsin. Kamp amirine sana at verilmesi iznini verdiğimi söyle."</p>
	<p class="block_2"> </p>
	<p class="block_1">"Ata binemem Yüzbaşı."</p>
	<p class="block_2"> </p>
	<p class="block_1">Erik omzunun üstünden baktı. "Hızlı gitmeni sağlayacak bir çeşit büyü yöntemin var mı?" "Ne yazık ki hayır."</p>
	<p class="block_2"> </p>
	<p class="block_1">Tepelerin dibinde borazanlar çalmaya başlayınca Erik, "O zaman yürümeye başlayıp uzaklaşabildiğin kadar uzaklaşmanı öneririm," dedi. "Eğer bize ait bir kamp bulamazsan, sığınacak başka bir yer bul. Sabah bir ara, yaralıları taşıyan bir araba geçecek; durmasını işaret edip arabaya bin. Seni almalarını söylerim."</p>
	<p class="block_2"> </p>
	<p class="block_1">"Kalamaz mıyım?" Bir borazan daha çalınca Erik kılıcını çekti. "Tavsiye etmem." Dönerken, "Şimdi, izninle," dedi.</p>
	<p class="block_2"> </p>
	<p class="block_1">Başlarının üstünden, ateşli birisi tarafından aşağıdan rastgele atılan bir ok geçti. Erik omzundan geriye göz atınca, büyücünün, şaşırtıcı şekilde yenilenmiş bir güçle doğuya doğru koştuğunu gördü. Erik gördüğü manzara karşısında kıkırdadı, ardından dikkatini önündeki zorlu işe çevirdi.</p>
	<p class="block_2"> </p>
	<p class="block_1">"Pekâlâ," diye bağırdı. "Okçular, hedeflerinizi seçin ve ben emir verene kadar bekleyin." Arkasından Çavuş Harper'ın tanıdık sesi duyuldu. "Yüzbaşı von Darkmoor, kendinizi kaybediyorsunuz. Sizin için bir sakıncası yoksa efendim?" Döndü ve "Siz ana kuzularından, ben emir vermeden önce ilk oku atan, aşağıya inip o oku bana getirir!" dedi. "Anlaşıldı mı?" Erik gülümsedi. Asla zorba bir çavuş olma yeteneğine sahip olamamıştı ve Harper, Alfred ve komutası altındaki diğer adamlar gibilerine sahip olmaktan memnundu. Ardından düşman geldi.</p>
	<p class="block_2"> </p>
	<p class="block_1">Erik karanlığı sevinçle karşıladı. Düşman tepelerin aşağısına çekiliyordu, ama adamları parça parça olmuştu. Savaş hilesi hakkında yanılmıştı. Konumunu korumasının tek sebebi düşmanın aptallığıydı. Önce Krallık okçularının atış alanına, ardından da Erik'in komutası altındakilerin Calis'in hizmetine girdiklerinden beridir eğitimini gördüğü kısa, yumuşak demir mızrak yağmuruna girerek doğruca tepelerden saldırmışlardı. Her metrede yüzlerce düşman askeri ölmüş ve ilk sipere ulaşmışlardı.</p>
	<p class="block_2"> </p>
	<p class="block_1">Savunma, tepelerin eteklerini kesen bir siperler ve istihkâmlar dizişiydi ve arazinin doğal eğiminin saldırganları olabildiğince, orada onları bekleyen birbirleriyle kesişen menzilli silah ateşleriyle karşılaşacakları bir noktaya toplayacağı şekilde yapılmıştı. Sağ kalanların ilk dalgası ilk istihkâma ulaşınca, keskin ahşap kazıklarla kaplı yüksek, sertleştirilmiş toprak bir engelle karşılaşıyorlardı. Kazıklar çok az zarar veriyordu ama saldırganları, savunucular için kolay hedefler haline getirerek yavaşlatıyordu.</p>
	<p class="block_2"> </p>
	<p class="block_1">Ama gelmişlerdi ve gelmeye de devam ediyorlardı. İlk saatin sonunda, Erik kollarını bir daha hiç kaldıramayacakmış gibi hissediyordu, ama yine de dövüşe devam etmesi gerekiyordu. Dövüş sırasında, birisi -bir toprak beyi ya da bir kasaba çocuğu, hangisi olduğunu bilmiyordu- bir kova suyla çıkagelmiş ve kısa durgunluk süresinde ona bir kepçe su vermişti. Çabucak içmiş, kepçeyi çocuğa geri vermiş ve bir süre sonra savaşmaya devam etmişti.</p>
	<p class="block_2"> </p>
	<p class="block_1">Erik, sonsuz gibi gelen bir süre boyunca, tabyanın diğer tarafında gözüken herhangi bir kafaya vurarak dövüştü. Derken, güneş batı ufkunda batmaya başlarken saldırıyı devam ettirmeye isteksiz olan düşman kaçmaya başladı. Güven vermek için olduğu kadar, gerekli olduğu için de -yılın bu zamanındaki alacakaranlık uzundu- meşaleler yakıldı ve yardımcı olarak atanmış olanların -yörenin çocukları, yaşlı adamlar ve kadınlar ve saray toprak beyleri ve içoğlanları- hepsi yiyecek ve su dağıttıktan sonra, yaralıları ve ölüleri taşıyorlardı.</p>
	<p class="block_2"> </p>
	<p class="block_1">Erik döndü ve yanındaki Novindus'tan gelen ölü askerlere aldırış etmeden olduğu yere oturdu. Bir çocuk suyla geldiği zaman, Erik tek bir yudum alıp suyun geri kalanını yanındaki bir adama verdi.</p>
	<p class="block_2"> </p>
	<p class="block_1">Çok geçmeden bir ulak bir notla geldi. Erik notu açıp okudu, ardından, bu kadar yorgunluğun üstüne vücudunu hareket etmeye ikna edip edemeyeceğinden emin olamayarak, "Geri çekiliyoruz!" diye bağırdı.</p>
	<p class="block_2"> </p>
	<p class="block_1">Sanki büyüyle olmuş gibi, Çavuş Harper belirdi. "Geri mi çekiliyoruz efendim?" "Evet."</p>
	<p class="block_2"> </p>
	<p class="block_1">"O halde bir sonraki savunma konumuna gidiyoruz?" "Evet."</p>
	<p class="block_2"> </p>
	<p class="block_1">Kurnaz Çavuş, "O halele bu gece fazla uyuyamayacağız, değil mi?" dedi.</p>
	<p class="block_2"> </p>
	<p class="block_1">Erik, "Sanmıyorum," dedi. "Ne demeye çalışıyorsun Çavuş?" "Ah, hiçbir şey Yüzbaşı. Sadece her şeyi anladığımdan emin olmak istedim."</p>
	<p class="block_2"> </p>
	<p class="block_1">Erik uğursuz bakışlarını Çavuş'un üzerine dikti. "Bence gayet iyi anlıyorsun Çavuş."</p>
	<p class="block_2"> </p>
	<p class="block_1">"Eh, o halde siz de, günün yarısını savaşarak geçirmiş adamları kaldırıp bir damla bir şey içmeden ya da bir lokma bir şey yemeden harekete geçirecek kişinin ben olmadığımı anlamışsınızdır." Erik adamların yere yığılmaya yakın olduğunu fark etti. "Sanırım yemek yerken biraz dinlenebiliriz."</p>
	<p class="block_2"> </p>
	<p class="block_1">"İyi olur efendim. Bu bize ölüleri uzaklaştırmak ve yaralıları arabalara bindirmek için zaman verir. Akıllıca bir seçim efendim."</p>
	<p class="block_2"> </p>
	<p class="block_1">Erik tekrar oturdu. Harper uzaklaşırken, kendi kendine, "Ben de kalkmış kendime yüzbaşı diyorum," dedi.</p>
	<p class="block_2"> </p>
	<p class="block_1">Geri çekilme Erik'in hoşlandığından daha zor oldu. Yemek yiyip iki saatlik dinlenmeye rağmen, doğuya doğru ilerlemeye başladıklarında adamlar hâlâ kemiklerine kadar yorgundu. Erik elindeki birlikleri düşününce, son iki yıldır eğittiği adamlardan oluşan birlikleri görmeye başladığını fark etti. Kuzeydeki bir noktadan gelen ve kendilerini nasıl idare edeceğini bilen adamlardan oluşan iki birlik görmüştü.</p>
	<p class="block_2"> </p>
	<p class="block_1">Düşmanın kuzeyden geçtiği, ama gediğin kapatıldığı haberi gelmişti. Kötü haber, muhtemelen üç yüz kişiden fazla bir birliğin, şu andaki ilerleme hattının yanlış tarafında olduğuydu. Erik en iyi keşifçilerini kuzeye göndermişti ve eğer istilacılar bu tarafa gelirse, daha ağır birliklerden birine rastlayacaklarını umuyordu. Üç yüz istilacı, destek çağırılana kadar, ilerleyen daha küçük birliklerden birine oldukça hasar verebilirdi.</p>
	<p class="block_2"> </p>
	<p class="block_1">Gündoğumundan hemen önce, Erik Robert d' Lyes'in yanında yürüdüğünü fark etti. "Merhaba büyücü."</p>
	<p class="block_2"> </p>
	<p class="block_1">"Merhaba Yüzbaşı. Altında saklanabileceğim küçük bir kaya buldum," dedi iğneleyici bir tonla, "ama bir araba yerine, üstüme gelen bir orduyla karşılaştım."</p>
	<p class="block_2"> </p>
	<p class="block_1">"Yola çıkmak üzere olduğumuzu söylemiştim sana," dedi Erik. "Sadece bu kadar çabuk olacağını düşünmemiştim."</p>
	<p class="block_2"> </p>
	<p class="block_1">"Ben de. Savaş nasıl gidiyor?"</p>
	<p class="block_2"> </p>
	<p class="block_1">Erik, "Keşke bilseydim," dedi. "Şimdiye kadar iyi gittik, ama son saldırı bana hâlâ ciddi bir şekilde adam eksiğimiz olduğunu gösterdi."</p>
	<p class="block_2"> </p>
	<p class="block_1">"Onları tutabilecek misiniz?"</p>
	<p class="block_2"> </p>
	<p class="block_1">"Tutacağız," dedi Erik. "Başka çaremiz yok."</p>
	<p class="block_2"> </p>
	<p class="block_1">İleride Wilhelmsburg kasabasının ışıkları görüş alanlarına girdi. Kasabaya girdiklerinde, burasının tamamen askeri bir bölgeye dönüştürülmüş olduğunu gördüler. Kasaba halkı günler öncesinden boşaltılmıştı ve Erik, adamları bir gün dinlendikten ve yemek yiyip yaralarına bakıldıktan sonra, bütün binaları yakarak bu kasabayı terk edeceklerini biliyordu. Küçük bir şekil, bağırarak Erik'e doğru koşuyordu. "Yüzbaşı von Darkmoor!"</p>
	<p class="block_2"> </p>
	<p class="block_1">Erik, yeleğindeki pisliğe rağmen, onun Krondor'daki saray içoğlanı olduğunu anladı. "Evet... adın ne?"</p>
	<p class="block_2"> </p>
	<p class="block_1">"Samuel efendim. Bir hanım benden bunu size vermemi istedi." Erik notu alıp çocuğu yolladı. Notu açtı. Basit bir el yazısıyla şunlar yazıyordu: "Anneni bulmak üzere Ravensburg'e gittim. Seni seviyorum. Kitty."</p>
	<p class="block_2"> </p>
	<p class="block_1">Erik Kitty buraya sağ salim ulaştığı için rahatlama hissetti. Muhtemelen şu anda Erik'in büyüdüğü Kılkuyruk Hanı'nda kalıyordu. Yorgun büyücünün dikildiği yere dönüp, "Bir şeyler yiyelim," dedi. "Mükemmel bir fikir," dedi yorgun büyücü. Onbaşı Alfred ve Roo'nun kuzeni Duncan ile ilk karşılaştıkları Saban Kulağı Hanı'na vardılar. Bu Erik'in, çocukluk arkadaşının nerede olabileceğini düşünmesine yol açtı.</p>
	<p class="block_2"> </p>
	<p class="block_1">Hana girdiklerinde, salonun tıklım tıklım olduğunu gördüler. Geçici bir revirin kurulduğu zeminin yarısı battaniyelerle kaplıyken, diğer yarısı, tezgâhın arkasından ne verilirse yiyen açlıktan ölen askerlerle tıka basa doluydu.</p>
	<p class="block_2"> </p>
	<p class="block_1">Erik'in adını hatırlayamadığı bir onbaşı, "Yukarıda subaylar için birkaç tane odamız var Yüzbaşı," dedi. "Yemeğinizi yukarı göndeririz." "Teşekkür ederim," dedi Erik.</p>
	<p class="block_2"> </p>
	<p class="block_1">Robert'i merdivenlerden yukarı yönlendirdi ve ilk odaya ulaştıklarında kapıyı iterek açtı ve üzerinde Ylith yeleği olan ve yerde uyuyan bir subay gördü. İki tanesi de oturmuş yemek yiyordu, Adamlar kafalarını kaldırıp bakınca Erik elini sallayarak özür dileyip kapıyı kapadı. Bir sonraki odaya ilerleyip kapıyı açtı ve içerisinin boş olduğunu gördü.</p>
	<p class="block_2"> </p>
	<p class="block_1">İçeride, birbirine dikilip arasına saman doldurulmuş iki yün battaniyeden oluşan iki tane basit şilte vardı; Erik'e davetkâr görünüyorlardı. Çizmelerini çıkarmaya başladı ve bitirdiğinde, onbaşı iki kâse sıcak yahni ve iki büyük kupa birayla geldi. Erik'in ağzı sulanmaya başlayınca yorgunluğunu unuttu.</p>
	<p class="block_2"> </p>
	<p class="block_1">Onbaşı odadan çıkarken Erik, "Birisinin beni şafaktan bir saat önce kaldırmasını sağla," dedi. "Emredersiniz Yüzbaşı."</p>
	<p class="block_2"> </p>
	<p class="block_1">Robert, "Geçirdiğin böyle bir günden sonra, sabah erken kalkacak olmana imrenmiyorum," dedi. "Kimseye imrenmene gerek yok büyücü. Yarın sabah sen de erken kalkacaksın."</p>
	<p class="block_2"> </p>
	<p class="block_1">"Gerekli galiba?"</p>
	<p class="block_2"> </p>
	<p class="block_1">"Evet, düşman buraya gelmeden bu kasabadan ayrılmamız gerekiyor. Bu görevin zor kısmı, düşmanın bir adım önünde ilerlemek. Onlar Wilhelmsburg'e ulaştıklarında, burada sadece alev ve enkaz bulacaklar."</p>
	<p class="block_2"> </p>
	<p class="block_1">Robert, "Ne kayıp," dedi.</p>
	<p class="block_2"> </p>
	<p class="block_1">"İlerlerlerken düşmanın işine yarayacak bir şeyler vermek daha büyük kayıp."</p>
	<p class="block_2"> </p>
	<p class="block_1">"Sanırım öyle." Büyücü birkaç kaşık dolusu yahni yedikten sonra, "Pug durumun korkunç olduğunu ve ayrıntılara girmemesine rağmen, Krallık'ın bağımsızlığından daha fazla şeyin tehlikede olduğunu söyledi," dedi. "Yoksa bu bir abartı mıydı?"</p>
	<p class="block_2"> </p>
	<p class="block_1">"Söyleyemem," dedi Erik lokmalarının arasında. Birasından sağlam bir yudum aldıktan sonra, "Ama hiçbirimizin bu savaşı kaybetme lüksüne sahip olmadığını söyleyebilirim," dedi.</p>
	<p class="block_2"> </p>
	<p class="block_1">"Hiçbirimizin."</p>
	<p class="block_2"> </p>
	<p class="block_1">Robert ayaklarını uzatarak arkasındaki duvara yaslandı. "Bu kadar yürümeye alışık değilim."</p>
	<p class="block_2"> </p>
	<p class="block_1">"At almanı önermiştim."</p>
	<p class="block_2"> </p>
	<p class="block_1">"Doğrusunu istersen atlar beni ürkütüyor."</p>
	<p class="block_2"> </p>
	<p class="block_1">Erik adama baktı, ardından güldü. "Bütün hayatımı onların etrafında geçirdim, bu yüzden bağışla beni ama bunu komik buldum."</p>
	<p class="block_2"> </p>
	<p class="block_1">Robert omuzlarını silkti. "Eh, büyücülerden korkan pek çok insan var, o yüzden sanırım seni anlayabiliyorum."</p>
	<p class="block_2"> </p>
	<p class="block_1">Erik başını salladı. "Ravensburg'de bir çocukken, korkmuyorsam bile sizin hakkınızda endişelerim vardı, ama son birkaç yılda, elimde kılıcımla yüzleşebileceğim yeterince şey gördüm ve gerisi hakkında endişelenmeyi tanrılara, rahiplere ve büyücülere bıraktım."</p>
	<p class="block_2"> </p>
	<p class="block_1">"Akıllı bir adamsın," dedi Robert uykulu bir gülümsemeyle. "Eğer fazla kaba bulmazsan," dedi, kâsesini ve kupasını yere koyarak, "biraz uyumayı düşünüyorum." Başı şilteye değmeden horlamaya başladı.</p>
	<p class="block_2"> </p>
	<p class="block_1">Erik birasını bitirip uzandı ve genç onbaşı omzunu sallayıp, "Yüzbaşı, kalkma zamanı," dediğinde, ona gözlerini kapadıktan sonra sadece bir dakika geçmiş gibi geldi.</p>
	<p class="block_2"> </p>
	<p class="block_10"><img alt="C:\Users\UguR\AppData\Local\Microsoft\Windows\INetCache\Content.Word\Line.png" src="images/image.png" class="calibre2"/></p>
	<p class="block_2"> </p>
	<p class="block_1">Roo herkese durmasını işaret etti. Düşmemesi için ayakları hayvanın altından geçirilen bir iple atın üzengilerine bağlanmış ve hayvanın boynuna sarılmış olan Luis, yarı baygındı. Yarası hâlâ azar azar kanıyordu ve Roo dinlenmeden ve yolda ona sağladıkları bakımdan daha iyisi sağlanmadıkça ertesi günü çıkaramayacağını biliyordu. Nataly önündeki Abigail ile, Willem de küçük Helmut'un beline sarılmış şekilde yolculuk ediyordu. Roo, Karli ve Helen atları çekiyordu. Mağaradan, kuzeye giden güvenli bir rota bulmak için önceki sabah ayrılmışlardı. İki kere kendilerini ağaçların arasından geçit vermez bir noktada bulmuşlar ve Roo kuzeye gidemediği zaman doğuya gitme, doğuya gidemediği zaman da kuzeye dönme planına uymuştu.</p>
	<p class="block_2"> </p>
	<p class="block_1">Yalnızca bir kere kendilerini ne kuzeye, ne de doğuya gidemeyecek şekilde bulmuşlar ve batıya doğru ilerleyip kuzeye giden başka bir yol bulmuşlardı.</p>
	<p class="block_2"> </p>
	<p class="block_1">Roo onları at sesleri yüzünden durdurmuştu. Sesler biraz uzaktan geliyordu, ama saklanacak yer aramaya başlayacak kadar da yakındı. "Burada bekleyin," dedi sessizce ve Luis'in olduğu atın dizginlerini Helen'e uzattı. Kılıcını çekti ve daha iyi bir görüş açısı verecek bir yükselti bulmak için hızla uzaklaştı.</p>
	<p class="block_2"> </p>
	<p class="block_1">Doğuya bakan bir tepecik bulup tırmandı ve bu ona nispeten açık bir görüş açısı kazandırdı. Sesler yankılanıyordu, ama bir süre orada hareketsiz durunca, atlıların kuzeyde olduklarını anlayabilmişti.</p>
	<p class="block_2"> </p>
	<p class="block_1">"Kahretsin," dedi sessizce ve diğerlerinin yanına seğirtti.</p>
	<p class="block_2"> </p>
	<p class="block_1">Ebeveynlerinin saklamaya çalıştığı bariz korkuyu hisseden çocuklar sessizliğe gömülmüştü. Roo, "Kuzeyde büyük bir atlı grubu var," dedi.</p>
	<p class="block_2"> </p>
	<p class="block_1">"Bahsettiğin yolda mı?" diye sordu Helen. "Evet, sanırım öyle."</p>
	<p class="block_2"> </p>
	<p class="block_1">"Ne yapacağız?" dedi Karli.</p>
	<p class="block_2"> </p>
	<p class="block_1">"Sessizce ve yavaşça ilerleyeceğiz ve Krallık süvarileri olduklarını umacağız."</p>
	<p class="block_2"> </p>
	<p class="block_1">Karli korkusunu, Roo'nun tahmin ettiğinden çok daha iyi saklıyordu. Çocuklarını korumak için kendi korkusunu bir kenara bırakmasını takdir ediyordu. Roo, yarı uyuklayan ve güçlükle dik oturmayı başarabilen Luis'e göz attı. Sabah havasının serinliğine rağmen, yüzünden ter boşalıyordu ve Roo yarasından dolayı ateşinin çıktığını biliyordu.</p>
	<p class="block_2"> </p>
	<p class="block_1">"Luis'i bir iyileştiriciye götürmemiz gerekiyor," dedi Roo ve hem Helen, hem de Karli başını salladı.</p>
	<p class="block_2"> </p>
	<p class="block_1">Ağaçların arasında yavaşça ilerlemeye başladılar. Yarım saat sonra Roo durdu. Bir açıklığa göz gezdirdi ve "Burayı biliyorum," dedi.</p>
	<p class="block_2"> </p>
	<p class="block_1">"Neredeyiz?"</p>
	<p class="block_2"> </p>
	<p class="block_1">Roo, "Karli, burası babanın, benim ve Erik'in, beraber yolculuk ettiğimizin ikinci gününde kamp yaptığımız yer," dedi. "Onunla, buranın doğusunda atla yarım günlük mesafede karşılaşmıştık." Hesap yaptı. "Kahretsin. Bir yerde dönmüş ve kuzey yerine kuzeybatıya gidiyor olmalıyız. Umduğum kadar doğuda değiliz." "Neredeyiz?" diye sordu Helen.</p>
	<p class="block_2"> </p>
	<p class="block_1">"Wilhelmsburg'e ayrılan yoldan hâlâ atla bir günlük mesafedeyiz." Karli sesini alçalttı. "Luis bir gün daha at sırtında gidemez." "Biliyorum," dedi Roo, "ama başka çaremiz yok." Onları açıklıktan geçirdi. Kuzeyde, kısa bir mesabe ötede aradıkları yol uzanıyordu. Toynak izleri, Roo'nun duyduğu atlıların bu yoldan geçtiğini söylüyordu. Yolun ilerisine doğru onu takip etmelerini işaret etti. Gün olaysız geçti. Günbatımına yakın, ağaçlıklardan çıktılar ve ot çatılı, taş ve kütükten yapılmış terk edilmiş bir çiftlik evi buldular. "Bu gece burada kalabiliriz," dedi Roo. "Wilhelmsburg'e giden yol, buranın yaklaşık bir saat doğusunda."</p>
	<p class="block_2"> </p>
	<p class="block_1">Luis'i attan indirip içeri taşıdılar ve yavaşça saman bir şilteye yatırdılar. Roo atları boş ahıra götürdü, eyerlerini çıkardı ve orada bulduğu samanla karınlarını doyurdu. Ordudayken Erik ve diğerleriyle aldığı eğitimden, samanın bozuk olması halinde atların kolik olup öleceğini biliyordu, ama anlayabildiği kadarıyla saman hâlâ yenilebilir gözüküyordu. Ahırın kapısını kapatıp küçük eve gitti.</p>
	<p class="block_2"> </p>
	<p class="block_1">Helen Luis'in omzuna bakıyordu. "Yarayı temizlememiz gerekiyor," dedi.</p>
	<p class="block_2"> </p>
	<p class="block_1">Roo etrafına baktı ama hiçbir şey bulamadı. "Bir kuyu olup olmadığına bakayım."</p>
	<p class="block_2"> </p>
	<p class="block_1">Dışarı çıktı ve içinde hâlâ bir kova olan bir kuyu buldu. Kovayı doldurdu, çözdü ve eve taşıdı. Karli, "Bunu buldum," dedi. Küçük bir torba uzattı. "Tuz." Roo torbayı alırken Karli, "Burada oturanlar kaçarken yere düşürmüş olmalı," dedi. Roo, "İşe yarayabilir," dedi.</p>
	<p class="block_2"> </p>
	<p class="block_1">"Ateş yakabilir miyiz?" diye sordu Willem.</p>
	<p class="block_2"> </p>
	<p class="block_1">Roo, "Hayır," dedi. "Alevlerin görünmemesini sağlasak bile, dumanın kokusu istilacıları başımıza toplar."</p>
	<p class="block_2"> </p>
	<p class="block_1">Helen sesini alçalttı. "Eğer biraz su kaynatabilirsem, yarasını temizleyebilirim."</p>
	<p class="block_2"> </p>
	<p class="block_1">Roo, "Biliyorum," dedi. Tuzu uzattı. "Kovadaki suyun yarısını için, ardından tuzu suya dökün. Yarasını onunla yıkayın." Baygın arkadaşına göz attı. "Canı çok yanacaktır, ama fark edeceğini sanmıyorum. Yara lapası yapmak için bir şeyler bulmaya çalışacağım."</p>
	<p class="block_2"> </p>
	<p class="block_1">Roo kulübeden çıktı ve yoldan birilerinin gelme olasılığına karşı binalara yakın kalarak ilerledi. Görülme riskine girmek istemiyordu. Ağaçlığa doğru seğirterek, hızla ahırı ve artık boş olan tarlaları geçti. Geldikleri yolda taşların üstünde birkaç tane yosun görmüştü. Nakor hepsine yara lapasının nasıl yapılacağını göstermişti ve Roo daha dikkatli dinlemiş olmayı istedi. Ama ne aradığını bildiğini düşünüyordu.</p>
	<p class="block_2"> </p>
	<p class="block_1">Roo neredeyse bir saatlik bir aramadan sonra, örümcek ağına benzeyen ve küçük bir akarsuyun yakınındaki ağaç gövdelerine ve kayalara tutunmuş yosunu bulduğunda karanlık çökmeye başlamıştı. İki eliyle taşıyabildiği kadar aldıktan sonra hızla çiftlik evine döndü. Karli ve Helen Luis'in gömleğini çıkartmış ve yarayı tuzlu suyla yıkamıştı. Helen, "Kımıldamıyor," dedi.</p>
	<p class="block_2"> </p>
	<p class="block_1">Roo, "Bence öylesi daha iyi," dedi. Arkadaşının yüzünü inceledi ve terle kaplı olduğunu gördü. Üstü kabuk bağlamış yarası da açılmıştı. "Yaranın dikilmesi gerekiyor." Karli, "Bende iğne var," dedi.</p>
	<p class="block_2"> </p>
	<p class="block_1">"Ne?" dedi Roo.</p>
	<p class="block_2"> </p>
	<p class="block_1">Elini elbisesinin altına sokup, "İğneler pahalı ve her şeyi bıraktığımızda, onları yanıma almak istedim," dedi. Elbisesinin eteğinden bir parça yırtıp katlanmış ufak bir parça deri çıkardı. Deriyi açtı ve ortaya iyi tavlanmış altı tane iğne çıktı.</p>
	<p class="block_2"> </p>
	<p class="block_1">Roo gözlerini kırpıştırdı. "Dikişin senin için bu kadar çok anlamı olmasına sevindim," dedi.</p>
	<p class="block_2"> </p>
	<p class="block_1">"Yanında iplik olma şansı yoktur, değil mi?"</p>
	<p class="block_2"> </p>
	<p class="block_1">Helen, "İplik kolay iş," dedi. Kalktı ve elbisesinin eteğini kaldırdı. Elini altına soktu ve üstüne basarak jüponlardan birini çekti. Dişlerini kullanarak bir parçasını yırtıp iplik çıkarmaya başladı. "Şimdi, ne uzunlukta istiyorsun?" "Kırk beş santim," dedi Roo.</p>
	<p class="block_2"> </p>
	<p class="block_1">Kadın iğnelerden birini alıp iplikleri ayırdı, ardından bir tanesini başparmağıyla işaret parmağının arasına alıp çekti. Roo ipin kopmasını bekliyordu, ama kadın doksan santim uzunluğunda bir iplik çıkarttı. İpi ısırıp hızla çekti ve Roo'ya keten ipliği uzattı.</p>
	<p class="block_2"> </p>
	<p class="block_1">Roo, "Keşke ne yapıyor olduğumu bilseydim," dedi. Helen'in ipliği iğneye geçirmesini bekledi, ardından, "Kımıldama olasılığına karşı, biriniz başından, diğeriniz de ayaklarından tutun," dedi. Helen Luis'in bacaklarını tutarken, Karli yaraya değmemeye özen göstererek ellerini omuzlarına koydu. Roo yarayı dikmeye başladı.</p>
	<p class="block_2"> </p>
	<p class="block_1">Luis gece boyunca ateşler içinde yattı. Bir yudum su içmeye yetecek kadar uyanık kaldı. Bir kere de, Roo'nun yaranın üstüne koyduğu lapayı kaşımaya çalışmasını engellemek zorunda kaldılar. Karli ve Helen çocukları etrafına toplamış, ellerinden geldiği kadarıyla uyumaya çalışarak köşede oturuyordu. Roo elinde kılıcıyla kapı eşiğinin karşısında uyuyordu.</p>
	<p class="block_2"> </p>
	<p class="block_1">Sabah, Luis daha iyi görünüyordu. "Sanırım ateşi düşmüş," dedi Roo. "Onu hareket ettirebilir miyiz?" diye sordu Helen.</p>
	<p class="block_2"> </p>
	<p class="block_1">Roo dişlerini gıcırdattı. "Hareket ettirebileceğimizi sanmıyorum, ama burada da kalamayız. Eğer dünkü askerler Krallık süvarileriyse, düşman bugün her an buraya gelebilir. Eğer düşman askerleriyse, zaten hattın arkasında kaldık demektir."</p>
	<p class="block_2"> </p>
	<p class="block_1">Luis'in gözleri açıldı ve "At sürebilirim," diye fısıldadı.</p>
	<p class="block_2"> </p>
	<p class="block_1">"Keşke yiyecek bir şeylerimiz olsaydı," dedi Karli. "Gücünü toplaması gerekiyor." Roo, "Şansın da yardımıyla, öğle Wilhelmsburg'de oluruz," dedi. "O zaman çatlayana kadar yeriz." Gülümsemeye çalışan çocuklara bakıp sırıttı.</p>
	<p class="block_2"> </p>
	<p class="block_1">Atları eyerlediler ve büyük zorluklarla, Luis'i eyere oturtmayı başardılar. Roo, "Seni tekrar üzengilere bağlamamı ister misin?" diye sordu.</p>
	<p class="block_2"> </p>
	<p class="block_1">"Hayır," dedi Luis, sabah güneşi yüzünden gözlerini kırpıştırarak. "İdare edebilirim." Kalınca sarılmış omzuna bakıp, "Omzuma ne yaptınız?" diye sordu.</p>
	<p class="block_2"> </p>
	<p class="block_1">"Tuzlu su ve yara lapası," dedi Roo. "Omzun nasıl?" "Hiç kaşınmadığı kadar kaşınıyor." Roo, "Sanırım kaşınması iyi," dedi.</p>
	<p class="block_2"> </p>
	<p class="block_1">"Yalnızca başkasına olunca," dedi Luis.</p>
	<p class="block_2"> </p>
	<p class="block_1">Roo atının dizginlerini tutunca, Luis atın yelesine tutundu. Çocuklar atlara önceden olduğu gibi binmişti ve Roo herkesi doğuya yönlendirdi.</p>
	<p class="block_2"> </p>
	<p class="block_10"><img alt="C:\Users\UguR\AppData\Local\Microsoft\Windows\INetCache\Content.Word\Line.png" src="images/image.png" class="calibre2"/></p>
	<p class="block_2"> </p>
	<p class="block_1">Erik kasabada hızla ilerleyip, "Yakın!" diye bağırdı.</p>
	<p class="block_2"> </p>
	<p class="block_1">Wilhelmsburg'ün batı ucundaki adamlar koşarak meşaleleri fırlatmaya başladı. Saz çatısı olan binalar çabucak tutuştu. Çoğunun içine saman balyaları yerleştirildiği için, büyük taş binaların içi yangından tamamen tahrip olacaktı.</p>
	<p class="block_2"> </p>
	<p class="block_1">Erik kasabanın doğu ucuna ulaşana kadar, batı tarafının yarısı alevlere boğulmuştu. Erik bütün adamları kasabadan çıkana kadar bekledi, ardından, "Gidelim," dedi.</p>
	<p class="block_2"> </p>
	<p class="block_1">Gündoğumuna kadar Wilhelmsburg'de konaklamış olan askerler, eğer mümkünse bir hafta daha savunacakları dağ çizgisine ilerleyerek doğuya gidiyordu. Erik Darkmoor'a doğru yaklaştıkça, bunun gibi kasabalarla karşılaşacaklarını biliyordu: Wolfsburg, Ravensburg, Halle ve Gotsbus. Hepsi de yakın destek sağlayacak, ama hepsi de savunucular geri çekilmeden önce yakılmak zorunda kalacaktı.</p>
	<p class="block_2"> </p>
	<p class="block_1">Robert d' Lyes at sürüyordu, ama Erik'in ona bulduğu atın üstünde çok rahatsız olduğu belliydi.</p>
	<p class="block_2"> </p>
	<p class="block_1">"Nasıl gidiyor?" diye sordu Erik.</p>
	<p class="block_2"> </p>
	<p class="block_1">"Beni sadece, bu sıcakta bir gün daha yürüme düşüncesi bunun iyi bir fikir olduğuna ikna etti Yüzbaşı."</p>
	<p class="block_2"> </p>
	<p class="block_1">Erik gülümsedi. "Nazik bir hayvandır. Gemini çekiştirip ağzını kesmemeye dikkat edersen ve o da sana dikkat edecektir. Topuklarını aşağıda tutmayı da unutma."</p>
	<p class="block_2"> </p>
	<p class="block_1">Erik dönüp uzaklaştı ve büyücü elinden geldiği kadar yola devam etmeye çalıştı.</p>
	<p class="block_2"> </p>
	<p class="block_10"><img alt="C:\Users\UguR\AppData\Local\Microsoft\Windows\INetCache\Content.Word\Line.png" src="images/image.png" class="calibre2"/></p>
	<p class="block_2"> </p>
	<p class="block_1">Roo kılıcını göğsüne yakın tutarak dere yatağının iç kenarına yaslandı. Güney yolunda, Wilhelmsburg'den çıkan dumanlan görebilecekleri bir noktaya ulaştıklarında, ümitsizlik neredeyse dayanılmaz olmuştu. Roo'nun, yakıldığını anlamak için kasabayı görmesine ihtiyacı yoktu. Yolda, ne yapmaları gerektiğine karar vermeye çalışarak durmuşlardı: geri çekilen Krallık ordusuna yetişmeye çalışarak yanan kasabanın etrafından dolaşma riskine girebilirler, ya da kuzeye dönüp Ravensburg'e giden daha az kullanılan yoldan gidebilirlerdi. Seçeneklerini tartışırlarken, büyük bir açıklığın karşı tarafından gelen bir bağırış, onlara atlılar tarafından görüldüklerini söylüyordu.</p>
	<p class="block_2"> </p>
	<p class="block_1">Roo, korkmuş grubu elinden geldiği kadar acele ettirerek, hemen koruya götürdü. Kuzeye, ardından tekrar doğuya dönen, çabucak derinleşen bir dere yatağı bulmuştu. Herkesi oradan ileri yollamış ve kılıcı elinde geldiği yoldan dönmüştü. Luis, sol elinde hançeriyle onu takip etmişti. Zayıftı ve zihni bulanıktı, ama dövüşmek istiyordu. Roo ve Luis dere yatağının ilk dönemecinin ötesinde beklerken, Karli, Helen ve çocuklar atları sessiz tutmaya çalışarak, dere yatağındaki dik eğimli kayalardan oluşan bir duvarın dibinde birbirlerine sokulmuştu.</p>
	<p class="block_2"> </p>
	<p class="block_1">Biraz öteden sesler geldi ve Roo konuşmaların Novindus dilinde olduğunu fark etti. Luis başını salladı ve baş parmağı hançerinin kabzasında ileri geri gidip geldi.</p>
	<p class="block_2"> </p>
	<p class="block_1">Yaklaşan atların sesi, kenara yapışarak Roo'nun çömelmesine sebep oldu. Sesler gittikçe anıyordu. "Çamurda birtakım izler var. Taze görünüyor." "Ağır ol. İzleri bozmak mı istiyorsun?"</p>
	<p class="block_2"> </p>
	<p class="block_1">İlk atlı omzunun üstünden geriye bakarak dönemecin etrafından dolaştı. "Paramı ödediğin zaman bana emir verirsin, seni..."</p>
	<p class="block_2"> </p>
	<p class="block_13">Roo ileri fırlayıp adamın sağ kolunun altındaki açık bölgeye doğru hamle yaptı. Ani darbe adamı sersemletince, Roo adamı atından çekti. At kişneyip dere yatağının yukarısına doğru koşarak Luis'in yanından geçti.</p>
	<p class="block_3"> </p>
	<p class="block_1">"Ne dedin?" dedi başka bir atlı.</p>
	<p class="block_2"> </p>
	<p class="block_1">Roo düşen adamın belinde bir hançer gördü ve alıp Luis'e attı. Bütün yorgunluğuna ve hastalığına rağmen, Luis kendi hançerini dişlerinin arasına alıp Roo'nun attığını sektirmeden yakalamayı başardı. Luis hançeri havaya atarak çevirip ucundan yakaladı ve kulağının arkasına kadar çekip ikinci atlı köşeyi döner dönmez fırlattı. "Hey! Sana bir soru..." dedi adam, hançer gırtlağına saplanmadan hemen önce.</p>
	<p class="block_2"> </p>
	<p class="block_1">Roo onu çekerek eyerinden indirirken adam hırıldadı. Roo cesedi diğerinin yanına koydu ve atın kıçına bir şaplak indirerek onu, Karli, Helen ve çocukların olduğu tarafa giden diğer atın peşinden gönderdi. Roo işaret verdi ve Luis ile birlikte diğerlerinin yanına gittiler, "Her an burada olabilirler," dedi Roo. "Ne yapacağız?" diye sordu Karli.</p>
	<p class="block_2"> </p>
	<p class="block_1">Roo üç buçuk metre yüksekliğindeki kayaları gösterdi. "Oraya tırmanacağız. Peşimizden gelemezler."</p>
	<p class="block_2"> </p>
	<p class="block_1">Beklemeden kayaların tepesine çıkmaya başladı. Yukarı çıktığında, ağaçların arasında iki kayıp adam hakkında birbirlerine sorular soran diğer atlıları görebiliyordu. Roo, Willem'e tırmanmasını işaret etti ve Helen'in -Karli'den daha uzundu- Helmut'u ona uzatabilmesi için ellerini aşağı uzattı. Küçük çocuk sanki ağlayacakmış gibi alt dudağını bükünce Roo, "Lütfen bebeğim, şimdi olmaz," dedi.</p>
	<p class="block_2"> </p>
	<p class="block_1">Roo oğlunu kollarına alınca, Helmut ağlamaya başladı. Sanki son üç gündür dayandığı bütün korku, açlık ve yorgunluk bir anda dışarı boşalmıştı. Helmut'un ağlaması atlıların bağırışlarıyla karşılık bulunca, Luis dönüp hançerini çekti.</p>
	<p class="block_2"> </p>
	<p class="block_1">Abigail ve Nataly, anneleri tarafından itilerek yukarı çıktı. Willem yardım almaksızın tırmandı. Alnından ter akan Luis kafasını kaldırıp bakarak, "Başaramam," dedi.</p>
	<p class="block_2"> </p>
	<p class="block_1">Roo, "Tırman!" dedi. "Kısa bir mesafe."</p>
	<p class="block_2"> </p>
	<p class="block_1">Luis'in bir tane sağlam eli vardı ve yaralı olan o taraftaki omzuydu. Uzandı ve dişlerini sıkarak kendini çekti. Ayak basacak yerler buldu ve derin bir nefes aldı. Nefesini koy verdi ve sakat sağ eli kayaları boşuna tırmalayıp dururken, sağlam eliyle çılgıncasına tutunarak kendini yukarı çekmeye çalıştı. Roo eğilip bileğine yapıştı. "Tuttum seni!"</p>
	<p class="block_2"> </p>
	<p class="block_1">Kendisinden daha iri olan adam asılırken, Roo kolunun gerildiğini hissetti. Luis neredeyse nefes nefese, "Bırak beni," dedi. "Başaramam."</p>
	<p class="block_2"> </p>
	<p class="block_1">"Yapacaksın kahrolası!" dedi Roo, adamı çekemeyeceğini bildiği halde sertçe asılarak.</p>
	<p class="block_2"> </p>
	<p class="block_1">Luis tırmanmayı denedi ve görüş alanına iki atlı girerken küçük bir ilerleme kaydetti. "İşte oradalar!" diye bağırdı biri. "Bırak beni!" dedi Luis. "Kaçın!"</p>
	<p class="block_2"> </p>
	<p class="block_13">"Hayır!" diye bağırdı Roo. Helen ile Karli'ye, "Çocukları ağaçların arasına götürün!" dedi. Bir atlı kılıcı elinde yaklaşırken, Roo çekti, Luis de mücadele etti. "Siz piçler Mikwa ve Tugon'u mu öldürdünüz? Ödeşebili..."</p>
	<p class="block_3"> </p>
	<p class="block_1">Bir ok atlıyı eyerinden havalandırırken, bir ikincisi onu eyerinden düşürdü.</p>
	<p class="block_2"> </p>
	<p class="block_1">Roo'nun yanından güçlü kollar geçti ve Luis'in bileğini tutup onu kolayca kayaların tepesine kaldırdı. Roo dönüp kafasını kaldırınca, garip, yabancı, ama yakışıklı bir yüz gördü. Elf gülümsedi ve "Başınız belada gibi görünüyordu yabancı," dedi.</p>
	<p class="block_2"> </p>
	<p class="block_1">"Öyle de diyebilirsin," dedi Roo, nefes nefese dirseklerine dayanarak. Büyük yayını omzuna atan bir elf daha göründü. Roo sol kolunu esnetip, "Daha ne kadar dayanabileceğimi bilmiyordum," dedi. Elfin yanına siyah tunik giymiş bir adam geldi ve kara suratına tanıdık bir sırıtma yayılırken, "Eğer görme talihsizliğine sahip olduğum en perişan görünüşlü soytarılar siz değilseniz ahbap, ben de hiçbir şey bilmiyorum," dedi.</p>
	<p class="block_2"> </p>
	<p class="block_1">Luis sırıtıp, "Jadow," dedi. "Seni gördüğüme sevindim." Ardından bayıldı.</p>
	<p class="block_2"> </p>
	<p class="block_1">"Nesi var?" diye sordu Jadow Shati, Novindus'taki seferden arkadaşı olan adamın yanına diz çökerken.</p>
	<p class="block_2"> </p>
	<p class="block_1">Roo, "Omzu," dedi. "Yarası vardı ve iltihap kaptı. Kan kaybı, her zamanki şikâyetler.</p>
	<p class="block_2"> </p>
	<p class="block_1">"Yarasıyla ilgilenebiliriz," dedi elf. "Ama sizi ve çocukları buradan uzaklaştırsak daha iyi olur." Roo kalkıp, "Rupert Avery," dedi.</p>
	<p class="block_2"> </p>
	<p class="block_1">Elf, "Galain," dedi. "Generaliniz Greylock'a haber götürüyordum."</p>
	<p class="block_2"> </p>
	<p class="block_1">"General mi?" dedi Roo. "Değişiklikler olmuş."</p>
	<p class="block_2"> </p>
	<p class="block_1">"Bildiğinden daha fazla," dedi Jadow. "Şu atlılarla aramıza mesafe koyalım, sonra rahat rahat konuşuruz."</p>
	<p class="block_2"> </p>
	<p class="block_1">"Kaç kişisiniz?" diye sordu Roo, Jadow ve Galain'in arkasından yürürken.</p>
	<p class="block_2"> </p>
	<p class="block_1">"Elf Kraliçe'nin sarayından altı elf ve hafif bir birlik."</p>
	<p class="block_2"> </p>
	<p class="block_1">Roo hafif birliğin altı kişilik gruplardan oluşan on grup olduğunu biliyordu. "Neredeler?" "Buradan sekiz yüz metre ileride," dedi Jadow. "Buradaki arkadaşlarımızın olağanüstü kulakları var ve bize burada at sesleri duyduklarını söylediler, bu yüzden ben de kontrol etmemiz gerektiğini düşündüm." Elini Roo'nun omzuna koydu. "Ravensburg'e gidiyoruz. Bizimle gelmek ister misiniz?"</p>
	<p class="block_2"> </p>
	<p class="block_1">Roo güldü. "Teşekkürler. Birkaç yol arkadaşı fena olmaz. Şimdi, yiyecek neyiniz var?"</p>
	<p class="block_2"> </p>
	<p class="block_10"><img alt="Line" src="images/image.png" class="calibre2"/></p>
	<p class="block_2"> </p>
	<p class="block_4" id="calibre_pb_23"> </p>
</body></html>
