<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>03 - İblis Kralın Öfkesi - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_12">-25-</p>
	<p class="block_12">KEŞİFLER</p>
	<p class="block_2"> </p>
	<p class="block_1">Davullar çalıyordu.</p>
	<p class="block_2"> </p>
	<p class="block_1">Borazanlar ötüyor ve adamlar Darkmoor'un duvarlarında koşuşturuyordu. Erik giyinip elinden geldiği kadar çabuk odadan çıktı ve toplantı salonuna koştu.</p>
	<p class="block_2"> </p>
	<p class="block_1">Patrick ve Greylock'tan sonra salondaki üçüncü adamdı. Yarım düzine soyludan yalnızca birkaç saniye önce oradaydı. Manfred içeri girdi, sakince etrafına baktı ve "Geldiler," dedi.</p>
	<p class="block_2"> </p>
	<p class="block_1">Kimsenin 'onlar'ın kim olduğunu sormasına gerek yoktu.</p>
	<p class="block_2"> </p>
	<p class="block_1">Patrick zaman kaybetmedi. "Owen," dedi, "senle Kont Montrose'un, doğu sırtları boyunca güneye gitmesini istiyorum. Yanına bir birlik al ve o kanatta durumumuzun nasıl olduğuna bak. Eğer rapor edildiği gibi bütün güney yedek birlikleri yok olmuşsa, düşmanın kuzeye ne getirdiğini bilmem gerekiyor. Saldırıya uğramadıkça çatışmaya girmeyin ve ardından mümkün olduğunca hızlı bir şekilde buraya dönün. Eğer güney yedeklerinden geriye kalanlara rastlarsanız, onları da yanınızda getirin."</p>
	<p class="block_2"> </p>
	<p class="block_1">Tam o anda odaya Vencar Lordu Arutha ve iki oğlu girdi. Erik başıyla selam verdi.</p>
	<p class="block_2"> </p>
	<p class="block_1">"Arutha," dedi Patrick. "Tam zamanında geldin. Senden şehrin idaresini denetlemeni istiyorum. Kapıları kilitleyeceğimiz için, yiyecek tüketimini kontrol altında tutmalıyız ve kimsenin ayrılarak ya da kaçakçılık yaparak güvenliğimizi tehlikeye atmasına izin veremeyiz." Manfred'e döndü. "Hakkın olduğu üzere, hisarın yönetiminden sen sorumlusun, ama savaşı bu karargahtan ben denetleyeceğim." Manfred başını salladı. "Majesteleri."</p>
	<p class="block_2"> </p>
	<p class="block_1">Prens Erik'e döndü. "Erik, kuzeye gidip kuzey savunmasını idare etmeni istiyorum. Eğer güney korktuğum kadar zayıfsa, kuzeyden geçilmediğimizden emin olmamız gerekiyor." Erik'in gözlerinin içine bakıp, "Çağırılmadığın sürece, son adamına kadar savun," dedi.</p>
	<p class="block_2"> </p>
	<p class="block_1">Erik başını salladı. "Anlaşıldı." Başka emir beklemeden, şatonun dış avlusuna doğru hızla odadan çıktı, atını istedi, binip uzaklaştı. Bir saat sonra, tepe hattının birkaç metre aşağısında, dağların doğusunda açılmış yeni yollardan birinde ilerliyordu. Üstündeki tepelerde, savunma tabyalarını görebiliyordu. Koşan, erzak taşıyan, bağırarak emirler veren ve silahlarını hazırlayan adamların hazır olduğunu görebiliyordu. Savaş henüz başlamamıştı, ama Erik düşmanın yakın olduğunu arılayabiliyordu.</p>
	<p class="block_2"> </p>
	<p class="block_1">Atını, elinden geldiği kadar hızlı sürdü. Geçerken üstündeki sırtların her santimini inceliyordu. Cephe yüz elli kilometre -Darkmoor'un her iki yanından kabaca yetmiş beş kilometreydi- uzunluğunda olmasına rağmen, kuzey karargahı şehrin sadece otuz kilometre kuzeyine kurulmuştu. Erik oraya öğle ulaştı.</p>
	<p class="block_2"> </p>
	<p class="block_1">Sıkıntılı -olduğu her halinden belli olan Jadow Shati, Loriel yeleği giyen kısa boylu bir adamla birlikte ufak bir komuta çadırının dışında duruyordu. Erik kampa girdiğinde, Jadow, "Ahbap, seni gördüğüme sevindim," dedi.</p>
	<p class="block_2"> </p>
	<p class="block_1">Atının dizginlerini bir askere veren Erik, "Neden?" diye sordu.</p>
	<p class="block_2"> </p>
	<p class="block_1">Jadow başıyla yanındaki adamı gösterdi.</p>
	<p class="block_2"> </p>
	<p class="block_1">Kare kafalı, kısa kır saçlı ve kare çeneli kısa boylu adam, "Sen de kimsin?" diye sordu.</p>
	<p class="block_2"> </p>
	<p class="block_1">Erik üstünde mavi tunik ve sarı pantolon olduğunu ve üniformasını Darkmoor Şatosu'nda bıraktığını fark etti. Karşısındakinin ne tür bir adam olduğunu anlayan Erik, "Senin komutanınım," dedi. "Peki sen kimsin?"</p>
	<p class="block_2"> </p>
	<p class="block_1">Adam gözlerini kırpıştırdı. "Ben Loriel Kontu'yum!" Ardından sesini alçalttı. "Peki sen?"</p>
	<p class="block_2"> </p>
	<p class="block_1">"Prens'in Özel Birliği'nin Şövalye-Yüzbaşısı von Darkmoor ve kuzey kanadı komutanı." "Pekâlâ, göreceğiz," dedi adam, yüzü gittikçe kızararak. "Yabon Dükü'ne bağlılık yemini etmiş birisiyim ve emirleri Krondor Prensi'nden alırım, ama bu özel ordu ve birden ortaya çıkan çocuk subaylardan bıktım! Darkmoor'a gidip Prens ile konuşacağım." "Lordum," dedi Erik, sakin ama sert bir tonla.</p>
	<p class="block_2"> </p>
	<p class="block_1">"Ne var?"</p>
	<p class="block_2"> </p>
	<p class="block_1">"İyi yolculuklar."</p>
	<p class="block_2"> </p>
	<p class="block_1">Adam ayrıldıktan sonra, Jadow kahkahaya boğuldu. "Ahbap, o küçük herif insana kıçtaki çıban kadar keyif veriyor. Umanın bir ay uzak durur."</p>
	<p class="block_2"> </p>
	<p class="block_1">"Eh, Prens'in, ben bıraktığımdaki ruh hali göz önüne alınacak olursa, lord cenapları itirazları karşısında pek az anlayış görecek. Şimdi, durum nedir?"</p>
	<p class="block_2"> </p>
	<p class="block_1">"En iyi tahminimle, buranın kuzeyinde, tepelerin altında bol bol erzakı olan dokunulmamış altı birliğimiz var. son bir aydır kuzeyde savaşan çocuklardan bazıları oldukça yıpranmış durumda, ama orada biraz yedek gücümüz var, bu yüzden genel olarak iyi durumdayız. Kötü haber karşımızda Duko'nun olması."</p>
	<p class="block_2"> </p>
	<p class="block_1">"Onu duymuştum. Hakkında ne biliyoruz?"</p>
	<p class="block_2"> </p>
	<p class="block_1">"Çok değil. Söylentiler. Yakaladıklarımızdan birkaç şey öğrendik. Zeki, Gapi gibi birkaç kişinin hayatta kalmayı başaramadığı bir yerde yaşıyor ve hâlâ büyük bir gücü komuta edebiliyor. Ahbap, bilmiyorum. Bir tahminde bulunsaydım, Fadawah'tan sonra en iyi subayın o olduğunu düşünürdüm." "Pekâlâ," dedi Erik, "sanırım önümüzde yenecek birileri var." Jadow sırıttı. "İyi kısmı, biz olmak istedikleri yerdeyiz, ama onlar değil."</p>
	<p class="block_2"> </p>
	<p class="block_1">"İyimser bir bakış açın var," dedi Erik. Jadow, "Emirler nedir?" diye sordu. "Basit. O yamaçtan yukarı çıkan herkesi öldür." "Basitliği severim," dedi Düşler Vadisi'nden gelen eski paralı asker.</p>
	<p class="block_2"> </p>
	<p class="block_1">"Bu geriye çekilme hareketinden sıkılmıştım."</p>
	<p class="block_2"> </p>
	<p class="block_1">"Artık geri çekilmek yok," dedi Erik. "Bu noktadan itibaren geri çekilirsek kaybederiz." "O halde," dedi Jadow, "geri gitmediğimizden emin olmalıyız." Erik, "Daha iyi anlatamazdım," dedi. Bir borazan çaldı ve Jadow, "Geliyorlar galiba," dedi. Erik kılıcını çekti. "Onları karşılayalım öyleyse." Savunma hattına giden bayırı tırmanırlarken Erik, "Bu kanatta başka kimler var?" diye sordu.</p>
	<p class="block_2"> </p>
	<p class="block_1">"Yaşlı arkadaşın Alfred. Buranın kuzeyinde bir birliği var ve ardında da hattın sonunu tutan Harper ve Jerome. Güneyimizde Turner, ondan sonra Frazer, onlardan sonra da şehirdeki Prens'in birliği var."</p>
	<p class="block_2"> </p>
	<p class="block_1">Erik gülümsedi. "Böyle çavuşlarla nasıl kaybedebiliriz ki?"</p>
	<p class="block_2"> </p>
	<p class="block_1">Jadow sırıttı. "Evet, nasıl?"</p>
	<p class="block_2"> </p>
	<p class="block_1">Erik, savunma hattının altında uzanan batı yamacına bakıp, "Yirmi metrelik bir mesafede pek çok adam ölmek üzere," dedi.</p>
	<p class="block_2"> </p>
	<p class="block_1">Jadow, "Doğru," dedi. "Ama Yüzbaşı Calis'in bize Novindus'taki kumsalda anlattıkları doğruysa, bu oldukça önemli bir yirmi metre."</p>
	<p class="block_2"> </p>
	<p class="block_1">Erik, "Buna kuşku yok," dedi. Döndü ve adamların onlara doğru çıktığı yamaca baktı. Okçular ateşe başladı ve yaklaşan ilk adamı beklerken, Erik omuzlarındaki gerilimi hissetti, böylece düşmanla çarpışıp bu meseleyi bitirebilecekti.</p>
	<p class="block_2"> </p>
	<p class="block_1">Derken, sanki adamlar yerden bitiyormuş gibi, önünde bir saldırganlar denizi belirdi. Erik dövüşmeye başladı.</p>
	<p class="block_2"> </p>
	<p class="block_10"><img alt="C:\Users\UguR\AppData\Local\Microsoft\Windows\INetCache\Content.Word\Line.png" src="images/image.png" class="calibre2"/></p>
	<p class="block_2"> </p>
	<p class="block_1">Pug kaşlarını çattı. "Hayattaşı'nı açmak mı? Bunu nasıl yapacaksın?"</p>
	<p class="block_2"> </p>
	<p class="block_1">"Bu ne anlama geliyor?" diye sordu Tomas, oğluna bakarak. "Bu Valheruları serbest bırakmaz mı?"</p>
	<p class="block_2"> </p>
	<p class="block_1">Calis kafasını iki yana salladı. Sanki çok yorgunmuş gibi iç geçirdi. "İki soruya da yanıt verebileceğimden emin değilim. Bu şeyin içindeki güçleri nasıl açacağımı bilmiyorum." Altın kılıcın saplı olduğu, hafif hafif titreşen yeşil taşı gösterdi. "Tek bildiğim, içindeki enerjileri, açmaya başladığım zaman kullanabileceğim."</p>
	<p class="block_2"> </p>
	<p class="block_1">"Bunu nereden biliyorsun?" diye sordu Nakor.</p>
	<p class="block_2"> </p>
	<p class="block_1">Calis ona bakarak gülümsedi ve "Senin söylemeye çok alışık olduğun gibi, 'Sadece biliyorum,'" dedi. Ama bir kere başladığımda, durduramayabilirim, bu yüzden de doğru şeyi yaptığımdan emin olmak istiyorum." Taşı gösterdi. "Bu asla izin verilmemesi gereken bir şeydi."</p>
	<p class="block_2"> </p>
	<p class="block_1">Tomas çenesini ovuşturdu. "Ashen-Shugar temelde aynı şeyi Draken-Korin'e söylemişti." "Kaos Savaşları'nı başlatan şey bu," dedi Nakor.</p>
	<p class="block_2"> </p>
	<p class="block_1">Bütün gözler ona döndü. Tomas, "Nasıl emin olabiliyorsun?" diye sordu.</p>
	<p class="block_2"> </p>
	<p class="block_1">"Düşün. Bir Valherunun anılarına sahipsin. Hayattaşı neden yaratıldı?"</p>
	<p class="block_2"> </p>
	<p class="block_1">Tomas, ilk defa elli yıl önce tecrübe ettiği, çağlar öncesinde yaşamış bir varlığa ait anıları hatırlamak için zihninin geriye sürüklenmesine izin verdi. Aniden anılar üzerine çullandı.</p>
	<p class="block_2"> </p>
	<p class="block_1">Bir çağrı geldi. Ashen-Shugar, dağların derinliklerindeki salonunda tek başına oturuyordu. Bineği altın ejderha Shuruga, Midkemia göklerine açılmasını sağlayan devasa bir bacanın altında kıvrılmış uyuyordu.</p>
	<p class="block_2"> </p>
	<p class="block_1">Bu, daha önce duyduklarının hiçbirisine benzemeyen garip bir çağrıydı. Bu bir çağrıydı, ama Ejderha Ordusu'nu yağma ve yıkım için yıldızların ötesine taşıyan kana susamışlık çağrısı değil. Ashen-Shugar bu salonda kendini değişirken bulmuştu. Uzak bir yerden başka bir varlık, Tomas adında bir varlık ona ulaşmış, düşüncelerine girmişti. Doğası göz önüne alındığında öfkelenmesi, zihnindeki varlığa ölümcül bir tepki vermesi gerekiyordu, ama bu varlık, Tomas, sol eli kadar doğal bir parçası gibiydi.</p>
	<p class="block_2"> </p>
	<p class="block_1">Zihinsel bir komutla Shuruga'yi uyandırıp büyük yaratığın sırtına atladı. Ejderha yukarı sıçradı ve Kartal Erimi'nin Hakimi'nin topraklarından dağların dışına yönelerek güçlü kanatlarıyla gökyüzünü dövdü.</p>
	<p class="block_2"> </p>
	<p class="block_1">Bir gün Gri Kuleler olarak bilinecek dağ sırasının üstünden ve Calastius Dağları denilecek başka bir dağ sırasının üzerinden doğuya, ırkının buluştuğu engin bir ovaya doğru uçtu. Son gelen oydu. Shuruga'ya daireler çizdirdi ve ejderhaya alçalmasını emretti. Aşağıdaki bütün Valherular, en güçlülerinin aralarına inmesini bekliyordu. Çemberin ortasında göz kamaştırıcı siyah ve turuncu zırhının içinde bir şekil, kendine Kaplanlar Lordu diyen Draken-Korin duruyordu. Büyüyle doğrultulan ve konuşan kaplanlar olan yaratıklarından ikisi, güçlü kolları çaprazlanmış bir biçimde hırlayarak her iki tarafında duruyordu. Vahşi görünümlerine rağmen, Kartal Erimi'nin Hakimi için önemsiz yaratıklardı; küçük yaratıklar bir Valheru için tehlike oluşturmazdı.</p>
	<p class="block_2"> </p>
	<p class="block_1">Genel kanıya göre, Draken-Korin ırkının en garip üyesiydi. Yeni fikirleri vardı. Hiç kimse o fikirlerin nereden geldiğini bilmiyordu, ama zihni sürekli o fikirlerle meşguldü.</p>
	<p class="block_2"> </p>
	<p class="block_1">Tomas gözlerini kırpıştırdı. "Draken-Korin! O farklıydı" Nakor, "Hiç sebebini merak ettin mi?" diye sordu. Tomas, "Hayır," dedi. "Yani, Ashen-Shugar sebebini hiç merak etmemiş. "</p>
	<p class="block_2"> </p>
	<p class="block_1">Nakor, "Valherular şaşırtıcı derecede meraktan yoksun bir ırk gibi görünüyor," dedi. "Her neyse, ne hatırlıyorsun?"</p>
	<p class="block_2"> </p>
	<p class="block_1">"Çağırıldığımı hatırlıyorum." "Ne için?" diye sordu Pug.</p>
	<p class="block_2"> </p>
	<p class="block_1">Tomas, "Draken-Korin ırkı toplayıp evrenin düzeninin değişmekte olduğunu söyledi," dedi. "Eski tanrılar Rathar ve Mythar kaçmıştı..." Tomas'ın gözleri büyüdü. " "Ya da alaşağı edilmişler demişti!"</p>
	<p class="block_2"> </p>
	<p class="block_1">"Alaşağı edilmek mi?" dedi Miranda.</p>
	<p class="block_2"> </p>
	<p class="block_1">"Denetleyici Tanrılar tarafından!" dedi Dominic.</p>
	<p class="block_2"> </p>
	<p class="block_1">"Durun!" dedi Tomas. "Bırakın hatırlayayım!" Gözlerini kapadı.</p>
	<p class="block_2"> </p>
	<p class="block_1">"...ama ne sebeple olursa olsun, Düzen ve Kaos'un artık bir anlamı yok. Mythar güç ipliklerini bıraktı ve onlardan yeni tanrılar doğdu," dedi Draken-Korin. Ashen-Shugar bir süre kardeş-oğlunu inceledi ve gözlerinin içinde bir şey, artık delilik olarak bildiği bir şey gördü. "Güç ipliklerini örecek bir Rathar olmadıkça, o varlıklar güç kazanacak ve yeni bir düzen kuracak. Karşı koymamız gereken bir düzen. Bu tanrılar biliyor, bilinçliler ve bize meydan okuyorlar."</p>
	<p class="block_2"> </p>
	<p class="block_1">"Bir tanesi ortaya çıktığında, öldürün," dedi Ashen-Shugar, Draken-Korin'in söylediklerine kayıtsız bir şekilde.</p>
	<p class="block_2"> </p>
	<p class="block_1">Draken-Korin kardeş-babasına dönüp, "Gücümüze denkler," dedi. "Başlangıcın İki Kör Tanrısı tarafından bırakılan o güç üstünde ustalaşmaya çalışarak, şimdilik, birbirleri üzerinde hâkimiyet kurmak için kendi aralarında mücadele ediyorlar. Ama o mücadele bitecek ve ardından bizim varlığımız tehlikeye girecek. Güçlerini bizim üzerimize çevirecekler."</p>
	<p class="block_2"> </p>
	<p class="block_1">Ashen-Shugar, "Seni endişelendiren nedir?" diye sordu. "Daha önce olduğu gibi dövüşürüz.</p>
	<p class="block_2"> </p>
	<p class="block_1">Yanıt bu."</p>
	<p class="block_2"> </p>
	<p class="block_1">'"Hayır, daha fazlası gerekiyor. Bizi alt etmemeleri için, onlarla uyum içinde dövüşmeliyiz, tek başımıza değil."</p>
	<p class="block_2"> </p>
	<p class="block_1">Ashen-Shugar, "İstediğini yap," dedi. "Ben yokum." Shuruga'ya binip yuvasına döndü.</p>
	<p class="block_2"> </p>
	<p class="block_1">Tomas, "Bu hiç aklıma gelmemişti," dedi. "Ne?" dedi Pug.</p>
	<p class="block_2"> </p>
	<p class="block_1">Tomas Miranda'ya bakarak, "Baban biliyordu!" dedi. "Sadece Tsurani fethinin önünü kesmek ya da Ejderha Ordusu'nun Midkemia'ya geri dönmesini engellemek için bir silah yaratmıyordu, bizi bu savaşa hazırlıyordu!"</p>
	<p class="block_2"> </p>
	<p class="block_1">"Açıkla lütfen," dedi Nakor.</p>
	<p class="block_2"> </p>
	<p class="block_1">"Bir şey Draken-Korin'i değiştirmişti," dedi Tomas. "Kendi ırkının ölçütlerine göre deliydi. Garip fikirleri ve istekleri vardı. Hayattaşı'nın yaratılmasının arkasındaki itici güçtü. Irkının gücünü o kristale yüklemeyi planladı."</p>
	<p class="block_2"> </p>
	<p class="block_1">"Hayır," dedi Calis sessizce. "O bir araçtı. Planı yapan başka biriydi." "Kim?" "Kim değil," dedi Nakor. "Ne?"</p>
	<p class="block_2"> </p>
	<p class="block_1">Bütün gözler garip küçük adama döndü. "Ne demek istiyorsun?" diye sordu Pug.</p>
	<p class="block_2"> </p>
	<p class="block_1">Nakor, "Hepinizin zihninde, kilitlenip uzaklaştırılmış bir şey var" dedi. Elini yay çizecek şekilde hareket ettirdi ve ortamı saran altın sarısı bir hale oluştu. Nakor'un söylediğinden daha güçlü birisi olduğunu bilmesine rağmen, Pug'ın gözleri büyüdü, çünkü bu koruma kabuğu, Pug'ın deneyimlerinin ötesinde bir şeydi. Ne olduğunu anladı, ama küçük adamın bunu bu kadar kolay nasıl yaratabildiğine dair hiçbir fikri yoktu.</p>
	<p class="block_2"> </p>
	<p class="block_1">Miranda, "Kimsin sen?" diye sordu.</p>
	<p class="block_2"> </p>
	<p class="block_1">Nakor sırıttı. "Pek çok kez söylediğim gibi, sıradan bir insanım." "Ama daha fazlasın," dedi Dominic açıkça.</p>
	<p class="block_2"> </p>
	<p class="block_1">Nakor omuzlarını silkti. "Bir bakıma ben de bir aracım." Sırayla etrafındakilere baktı. "İçinizden birkaçı beni geçmişimden bahsederken duymuştur ve size söylediklerimin hepsi gerçektir.</p>
	<p class="block_2"> </p>
	<p class="block_1">Çocukken, bir anda ortaya güçlerim çıktı ve babam kaba şakalarım yüzünden beni köyden attı.</p>
	<p class="block_2"> </p>
	<p class="block_1">Yolculuk edip öğrendim. Hayatımın çoğunda beni tanıdığınız gibiydim.</p>
	<p class="block_2"> </p>
	<p class="block_1">"Âşık olduğumu düşündüğüm -genç adamlar çoğunlukla fiziksel olarak sevgiye açtır- Jorna adında bir kadınla tanıştım ve kibirim yüzünden onun da beni sevdiğini düşündüm; isteklerimize uyan herhangi bir şeye de kılıf uydururuz. Bana bakın!" Gülümsedi. "Genç ve güzel bir kadın benim cazibeme kapılmış olabilir mi?" Omuzlarını silkti. "Bir önemi yok. Önemli olan, bu olaydan sonra ne kadar üzgün olsam da, daha bilge olmamdı." Miranda'ya baktı. "Bir sonra neyin geleceğini biliyorsun, birkaç numara bilen bir insandan başka birisi olmadığım ve bütün bildiklerimi öğrettiğim için, annen, benden daha fazlasını öğretecek birisini aramaya başladı." Miranda, "Bu gezegende bu tanımlamayı kullanan tek insan olabileceğin hissine neden kapılıyorum?" diye sordu.</p>
	<p class="block_2"> </p>
	<p class="block_1">"Olabilir," diye devam etti Nakor, "Jorna Macros'un karısı oldu ve ben de gezgin oldum." Odaya göz gezdirdi. "Hayatım, bir gün Isalani'deki tepelerin eteğindeki yanmış bir kulübenin küllerinde uyuduğum zaman değişti. Her zaman numaralar, ufak şeyler yapabilecek becerim vardı, ama o akşam bir rüya gördüm ve rüyamda bir şeyi aramam söylendi." "Neyi?" diye sordu Pug.</p>
	<p class="block_2"> </p>
	<p class="block_1">Nakor her zaman var olan çantasını açıp diplerini araştırdı. Bu Pug'ın küçük adamı kolunu omzuna kadar, dışarıdan yalnızca altmış santim gözüken o çantaya ilk daldırışını gördüğü zaman değildi. Pug içeride, Nakor'a çantanın içinden şaşırtıcı eşyaları depoladığı başka bir yere ulaşmasını sağlayan küçük bir gedik gibi bir şey olduğunu biliyordu. "Ah!" dedi Nakor, bir şey çıkarırken. "Bunu buldum." Diğerleri merakla bakarken, Dominic'in gözleri büyüdü. Nakor'un elinde, yaklaşık kırk beş santim uzunluğunda ve on santim eninde bir silindir vardı. Mat, grimsi beyaz renkteydi. Silindirin her iki ucunda da tırtıklı bir kapak vardı.</p>
	<p class="block_2"> </p>
	<p class="block_1">"O ne?" diye sordu Miranda.</p>
	<p class="block_2"> </p>
	<p class="block_1">"Çok yararlı bir şey," dedi Nakor. "Bu nesnenin sahip olduğu bilgiye şaşıp kalırsınız." Bir ucunu çevirdi ve silindir bir 'tık' sesiyle açıldı; silindirin yan tarafından bir santimlik bir kısım çıktı ve Nakor solmuş, yarı saydam beyaz bir parşömen ya da kâğıt çekmeye başladı. "Eğer yeterince çekerseniz, bu odayı doldurabilirsiniz." Çektikçe silindirden kâğıt çıkmaya devam etti. "Bu şey inanılmaz. Kesemezsiniz, yırtamazsınız ya da üstüne yazamazsınız. Kir tutmaz." Kâğıt inci gibi bir yazıyla kaplıydı. "Ama ne bilmek istiyorsanız, bahse girerim burada vardır." "İnanılmaz," dedi Pug. Yazıya baktı ve "Hangi dilde?" diye sordu.</p>
	<p class="block_2"> </p>
	<p class="block_1">"Bilmiyorum," dedi Nakor, "ama yıllar geçtikçe, bir kısmını okuma becerisi kazandım." Tırtıklı ucu çevirince sayfa silindirin içine girdi ve bir kez daha, tek bir çizik ya da kusur olmaksızın, dümdüz tek-parça metal şeklinde gözüküyordu. "Sadece olması gerektiği şekilde nasıl çalıştığını çözebilmeyi isterdim."</p>
	<p class="block_2"> </p>
	<p class="block_1">"Bilgi Tanrısı'nın kayıp irfanının çoğunu kurtarmak için, yıllarca çalışmak zorunda kalırdın. Bu El Yazması," dedi Dominic, saygılı bir tonda.</p>
	<p class="block_2"> </p>
	<p class="block_1">"Yani?" dedi Miranda.</p>
	<p class="block_2"> </p>
	<p class="block_1">"Wodar-Hospur'un El Yazması. Kayıp olduğu varsayılıyordu."</p>
	<p class="block_2"> </p>
	<p class="block_1">"Eh, ben onu buldum," dedi Nakor. "Sorun, onu açtığımda bana bir şeyler söylemesi, ama asla aynı şeyi iki kez söylemiyor. Bazıları anlaşılması imkânsız. Bazıları çok sıkıcı. Sanırım istediğiniz bilgiyi size vermesinin bir yolu var, ama ne olduğunu henüz bulamadım." Sırıttı. "Ama eğer bunu başınızın altına koyup uyursanız, öğrendiklerinize şaşırırsınız."</p>
	<p class="block_2"> </p>
	<p class="block_1">Dominic, "Bu aynı zamanda Düş Hırsızı olarak da bilinir," dedi. "Ona çok yakın uyuyanların düşlerini çalar ve bir süre sonra da delirtir."</p>
	<p class="block_2"> </p>
	<p class="block_1">"Eh, bana birazcık deli diyen ilk insan sen olmayacaksın," dedi Nakor. "Ayrıca, bu odamdayken uyumayı bırakalı yüz yıldan fazla oluyor. Beni bir süre meşgul etti, ama beni düş görmekten alıkoyduğunu fark ettim." Kafasını iki yana salladı. "Gece düş görmediğinizde garip şeyler oluyor. Sanrılar görmeye başladım ve açıkçası, biraz rahatsız oldum."</p>
	<p class="block_2"> </p>
	<p class="block_1">"Ne bu?" diye sordu Miranda. "Bu adlar bana hiçbir şey ifade etmiyor. "</p>
	<p class="block_2"> </p>
	<p class="block_1">"Bu, Bilgi Tanrısı'nın tapınağındaki en kutsal eşyadır," dedi Dominic. "Kayıp Bilgi Tanrısı'nın tapınağının bütün bilgisini içeren bir metindir. Wodar-Hospur küçük bir tanrıydı, ama şu anda konuştuğumuz konuları anlamak için çok önemli bir tanrıydı," dedi Dominic. "Bu aylak herifin, kimbilir kaç yıldır yanında taşıdığı şey, eğer bizde olsaydı düzenimize inanılmaz miktarlarda kavrayış ve bilgi sağlardı." Nakor, "Olabilir, ama diğer taraftan, ne olduğunu gerçekten anlamadan bu şeye bakarak yüzyıllarca oturabilirdiniz," dedi. Nakor odaya göz gezdirdi. "Bilgi güçtür. Hepinizin gücü var. Bende de bilgi. Birlikte, İsimsiz Olan'ı yenmenin bir yolunu bulabiliriz." Nakor bu tabiri kullanınca, ortam biraz kararmış ve hafifçe soğumuş gibi geldi. "İsimsiz Olan mı?" dedi Miranda ve aniden şakağına dokundu. "Bildiğim bir şey var, ama... bilemiyorum." Nakor başıyla onayladı. "Adını söyleyemem." Anlamlı bir şekilde Dominic'e baktı. "Küçük deli bir adam ve muazzam bir bilgiye sahip olmanın avantajları var." Odaya göz gezdirdi. "İşte hikâyenin geri kalan kısmı."</p>
	<p class="block_2"> </p>
	<p class="block_1">"İsimsiz Olan adsızdır, çünkü onun adını düşünmek bile, dikkatini üstünüze çeker. Eğer bunu yaparsanız, yolunuzu şaşırırsınız, çünkü onun çağrısına direnme gücü olan hiçbir ölümlü yaratık yoktur," sırıttı, "benim dışımda."</p>
	<p class="block_2"> </p>
	<p class="block_1">Dominic, "Bu nasıl mümkün olabilir?" diye sordu.</p>
	<p class="block_2"> </p>
	<p class="block_1">"Dediğim gibi, biraz deli olmak yardımcı oluyor. Ve bir şeyi, onu gerçekten düşünmeden düşünmenizi sağlayan numaralar var, bu yüzden İsimsiz Olan adını duyup size bakmaya geldiğinde, siz orada olmadığınız için sizi bulamıyor. Bir Büyük Tanrı bile sizi olmadığınız bir yerde bulamaz."</p>
	<p class="block_2"> </p>
	<p class="block_1">Miranda, "Tamamen kafam karıştı," dedi.</p>
	<p class="block_2"> </p>
	<p class="block_1">"Yalnız değilsin," dedi Pug.</p>
	<p class="block_2"> </p>
	<p class="block_1">Calis gülümsedi. "Sanırım ben anlıyorum."</p>
	<p class="block_2"> </p>
	<p class="block_1">Nakor ona bakıp sırıttı. "Çünkü gençsin." Diğerlerine baktı. "Kaos Savaşları patlak verdiği zaman, Denetleyici Tanrılar'dan biri, doğası sizin kötücül diyebileceğiniz bu İsimsiz Olan, gidişatın dengesini bozmaya çalıştı.</p>
	<p class="block_2"> </p>
	<p class="block_1">"Draken-Korin'i yoldan çıkarıp Valheruları kendi yıkımlarını hazırlamaya iten oydu. Valheruların fark etmediği şey, tanrıların onlara bir tehdit oluşturmadığıydı. Bunun, onlar için imkânsız bir kavram olacağını tahmin ediyorum, ama tanrılar Valheruların sadece insanlar, elfler, goblinler ve yaşayan diğer zeki ırklar gibi onlara tapınmasını yeterli bulacaktı."</p>
	<p class="block_2"> </p>
	<p class="block_1">Tomas gülümsedi. "Sanırım haklı olduğunu söylemem gerekiyor. 'İmkânsız kavram' bunu özetliyor."</p>
	<p class="block_2"> </p>
	<p class="block_1">"Her neyse," diye devam etti Nakor, "Kaos Savaşları, Valherular tanrılara meydan okumaya kalktığında patlak verdi." Tomas'a baktı. "Kaos Savaşları ne kadar sürdü?"</p>
	<p class="block_2"> </p>
	<p class="block_1">Tomas, "Neden... bilmiyorum," dedi. Sanki hatırlamaya çalışıyormuş gibi gözlerini kapadı, ama sonunda gözlerini açıp, "Hiçbir fikrim yok," dedi.</p>
	<p class="block_2"> </p>
	<p class="block_1">"Yüzyıllar sürdü," dedi Nakor. "Onları düşündüğümüz şekliyle tanrılar yerelleştirilmiştir, Midkemia'ya özgüdürler, ama buna karşın, milyonlarca dünyayı etkileyen daha büyük gerçeklikleri gösterirler." "Yine aklım karıştı," dedi Miranda. "Yereller, ama yine de sayısız dünyaya yayılıyorlar?"</p>
	<p class="block_2"> </p>
	<p class="block_1">Nakor, "Bu, bizim bir dağın etrafında oturmamızla aynı şey," dedi. "Her birimiz dağı farklı bir açıdan görürüz, ama dağ aynı dağdır.</p>
	<p class="block_2"> </p>
	<p class="block_1">"Senin ve benim Saf Sung dediğimiz tanrıça, gerçekliğin belirli bakış açılarını, son derece basit, saf, kusursuz, kesinlikle mükemmel bir şey hissini temsil eder ve o gerçekliğin bakış açısı hemen şuradaki köşeden başlar ve pek çok yerde vardır." Miranda'ya baktı. "Söylemeye çalıştığım şey, eğer Beyaz Sung'ı yok etmeye çalışırsan, sadece Midkemia'da değil, gerçekliğin çok büyük bir kısmında sorunlar yaratırsın."</p>
	<p class="block_2"> </p>
	<p class="block_1">"Her şey birbirine bağlıdır," dedi Calis, parmaklarını birbirine geçirerek. "Bir diğerine zarar vermeden gerçekliğin bir parçasını değiştiremezsin."</p>
	<p class="block_2"> </p>
	<p class="block_1">"Bu yüzden, bu İsimsiz Olan," dedi Nakor, "bir üstünlük sağlamak, evrenin düzeninde bir uyumsuzluk yaratmak için gidişatı bozmaya çalışıyor. Draken-Korin'i ve Valheruları, iki şey yaptırtmak için etkisi altına aldı: Hayattaşı'nı yaratmaları ve tanrılara başkaldırıp savaşmaları. "Sonuç olarak, Küçük Tanrılar'dan pek çoğu yok edildi, ya da en azından bir tanrının yok edilebildiği şekliyle ki, bu da uzun süre etrafta olmayacakları anlamına geliyor; diğerleriyse... değişti. Killian, bir zamanlar Eortis'in hüküm sürdüğü, Okyanuslar üzerinde hüküm sürüyor. Killian doğa Tanrıçası olduğu için bu oldukça anlamlı, ama aslında bu onun işi değil."</p>
	<p class="block_2"> </p>
	<p class="block_1">Nakor kafasını iki yana salladı. "Tümüyle ele alındığında, bu İsimsiz Olan'ın birtakım ciddi zararlar verdiğini ve hâlâ onunla uğraştığımızı biliyorsunuz." Batıyı, Darkmoor tarafını gösterdi ve "Büyük bir iblis, bir orduyla beraber bu tarafa doğru geliyor ve bu şeyi istiyor," dedi, Hayattaşı'nı göstererek. "İblis muhtemelen buraya neden geldiğini ya da Hayattaşı'nın burada olduğunu bile bilmiyor. Ve buraya geldiğinde, onunla ne yapacağını da bilmiyor olacak. Ama onu ele geçirmek için her şeyi yapacaktır. Ele geçirdiği zaman da..."</p>
	<p class="block_2"> </p>
	<p class="block_13">Calis, "Bildiğimiz şekliyle bu dünyadaki yaşamı bitirecek," dedi. Bütün gözler Calis'e döndü. "Hayattaşı'nın doğası, bu dünyadaki her şeyin onunla bağlantılı olması. Eğer onu bozarsanız, her şey ölür."</p>
	<p class="block_3"> </p>
	<p class="block_1">"Hile buydu," dedi Nakor. "Mükemmel bir silah yarattığını düşündüğünde, Draken-Korin'in anlamadığı şey buydu. Eğer Hayattaşı'nın gücünü serbest bırakırsa, enerjinin tanrıları mahvedeceğini ya da onun gibi bir şeyler yapacağını düşünüyordu." Tomas'a baktı.</p>
	<p class="block_2"> </p>
	<p class="block_1">Tomas başını salladı.</p>
	<p class="block_2"> </p>
	<p class="block_1">"Ama taş bu şekilde çalışmıyor," dedi Nakor. "Ortaya çıkacak tek sonuç şuydu: tanrılar hariç bu dünya ölmüş olacaktı. Etrafta onlara tapacak kimse olmayacağı için Küçük Tanrılar zayıflayacaktı. Ama Denetleyici Tanrılar, her zaman oldukları gibi burada olacaktı."</p>
	<p class="block_2"> </p>
	<p class="block_1">Miranda, "Başım ağrımaya başladı," dedi. "Eğer Denetleyici Tanrılar için hiçbir şey değişmeyecekse, bütün bunların İsimsiz Olan'a ne yaran var?"</p>
	<p class="block_2"> </p>
	<p class="block_1">"Hiç," dedi Nakor. "İroni de bu. Sanırım -bir tanrı gibi düşünmeye cüret edersem- genel bir yıkımın bir şekilde kendi amacına hizmet edeceğini, diğer Denetleyici Tanrılar'a karşı bir avantaj elde edeceğini düşünüyordu." "Etmeyecek miydi?" dedi Pug.</p>
	<p class="block_2"> </p>
	<p class="block_1">"Hayır," dedi Dominic. "Her tanrının belirli bir rolü vardır ve o rol içerisinde hareket edebilirler, doğalarının dışına çıkamazlar."</p>
	<p class="block_2"> </p>
	<p class="block_1">Miranda, kızgın bir şekilde ayağa kalktı. "Neler oluyor öyleyse? Bu tanrı neden doğasının dışında davranıyor?"</p>
	<p class="block_2"> </p>
	<p class="block_1">"Çünkü delirdi," dedi Calis.</p>
	<p class="block_2"> </p>
	<p class="block_1">"Deli Tanrı'nın Öfke Çağı," dedi Tomas. "Kaos Savaşları'nın bir diğer adı da budur." "Bir tanrıyı ne delirtebilir ki?" diye sordu Sho Pi.</p>
	<p class="block_2"> </p>
	<p class="block_1">Diğerleri, şimdiye kadar sessiz duran öğrenciye baktı. Nakor, "Bazen sandığım kadar aptal olmadığını düşünüyorum evlat," dedi. "Bu harika bir soru." Etrafına göz gezdirdi. "Yanıtı olan var mı?"</p>
	<p class="block_2"> </p>
	<p class="block_1">Kimseden ses çıkmadı.</p>
	<p class="block_2"> </p>
	<p class="block_1">Nakor, "Belki bu doğasında vardı, ama İsimsiz Olan amacına ulaşmasını engelleyecek işler yaptı," dedi. "Sürgün edilip çok uzağa hapsedilmesiyle sonuçlanan bir durum yarattı."</p>
	<p class="block_2"> </p>
	<p class="block_1">Yedi tanrı bir zamanlar, her biri kendi doğasına göre uyum içinde yaşıyordu. Sebep her neyse, denge bozuldu. Kaos Savaşları, bu dünyada kalan şeyi korumak için harekete geçmek zorunda kalan iki Denetleyici'nin yok olmasına neden oldu. Kalıp, yedi tanrının en önemlisi Ishap öldü.</p>
	<p class="block_2"> </p>
	<p class="block_1">İyilik Tanrıçası Arch-Indar da öldü ve İsimsiz Olan sürülüp diğer dördü tarafından hapsedildi. Karşıtı ve her şeyi dengede tutan tanrı öldü, bu yüzden kalan dördü, Abrem-Sev, Ev-Dem, Graff ve Helbinor iş başına geçmek zorunda kaldı. Seçenekleri yoktu.</p>
	<p class="block_2"> </p>
	<p class="block_1">"Bu yüzden sonunda, kontrolsüz kalmış, dengesiz, uyumdan yoksun bir dünyada kaldık. Midkemia'da bu kadar garip şeyin olma sebebi budur. Burasını yaşamak için ilginç, ama biraz da tehlikeli bir yer haline getiriyor."</p>
	<p class="block_2"> </p>
	<p class="block_1">Pug, "Bu tahmin mi, yoksa bunları biliyor musun?" dedi. Nakor silindiri gösterdi. "Dominic?"</p>
	<p class="block_2"> </p>
	<p class="block_1">"Biliyor," dedi Sarth Başrahip'i. "O alet Bilgi Tanrısı Wodar-Hospur'un Yüksek Rahibi tarafından taşınırdı. Dediklerine göre, bir insanın sorduğu herhangi bir sorunun, El Yazması'nda yanıtı varmış. Ama onu taşımanın bedeli çok ağırdır. Yüksek Rahip'in rüya görememesinin sonucu olan delilikle savaşmak için, tapınaktaki bir düzine diğer rahibin birlikte çalışması gerekir." Isalani'ye baktı. "Nakor, delirmemeyi nasıl basardın?" Nakor sırıttı. "Başardığımı kim söyledi?"</p>
	<p class="block_2"> </p>
	<p class="block_1">Pug, "Her zaman biraz garip biri olduğunu düşünmüşümdür, ama seni gerçekten deli olarak değerlendirmedim hiç," dedi.</p>
	<p class="block_2"> </p>
	<p class="block_1">Nakor, "Eh, delilik dediğiniz şey sadece çok uzun süre deli kaldığınızda olur," dedi. "Sonrasında ya kendinizi öldürürsünüz ya da daha iyi olursunuz. Ben daha iyi oldum." Sırıttı. "Lanet şeyle aynı odada uyumayı bırakmamın da yardımı oldu tabii."</p>
	<p class="block_2"> </p>
	<p class="block_1">Sho Pi, "Nasıl oluyor da, Valheruların mirasını taşıyan sen," Tomas'ı gösterdi "ve iki dünyanın büyüsünün ustası olan sen," Pug'ı gösterdi, "ve bu alete sahip olan sen," Nakor'u gösterdi, "ve Sarig'in ajanı olan Macros, tarihin bu noktasında bir arada oluyorsunuz?" diye sordu.</p>
	<p class="block_2"> </p>
	<p class="block_1">"Yardım etmek için buradayız," dedi Nakor. "Belki bu şekilde olmasını tanrılar planlamıştı, ama sebep ne olursa olsun, yüzyıllarca önce verilen bu zararı onarmamız gerekiyor." "Yapabilir miyiz?" diye sordu Miranda.</p>
	<p class="block_2"> </p>
	<p class="block_1">Nakor, "Biz yapamayız," dedi. "Bu dünyada bunu yapabilecek yaradılışa sahip bir tek varlık var." Dönüp Calis'e baktı. "Yapabilir misin?"</p>
	<p class="block_2"> </p>
	<p class="block_1">"Bilmiyorum," dedi Calis. "Ama denemeliyim." Bakışları Hayattaşı'na çevrildi. "Çok yakında." Nakor, "Bizim görevimiz, onu denemeye yetecek kadar hayatta tutmaya çalışmak," dedi.</p>
	<p class="block_2"> </p>
	<p class="block_10"><img alt="C:\Users\UguR\AppData\Local\Microsoft\Windows\INetCache\Content.Word\Line.png" src="images/image.png" class="calibre2"/></p>
	<p class="block_2"> </p>
	<p class="block_1">Erik hatların arkasında durmuş, adamlarının başka bir saldırıyı beklemek üzere bir saldırıyı daha geri püskürtmesini izliyordu; Duko iyiydi ve gün boyunca yaptığı saldırıların hiçbiri boş çabalar değildi. Erik bildiği her numarayı kullanmış ve düşmanı geri püskürtmek için yedek birlikleri çağırmıştı. Ulaklar hattın diğer bölgelerinden haberler taşıyordu ve haberler iyi değildi.</p>
	<p class="block_2"> </p>
	<p class="block_1">Krallık dayanıyordu, ama bütün hat şiddetli bir baskıya maruz kalıyordu. Patrick eninde sonunda cepheyi yarıp geçeceklerinden korkuyordu. Dağların doğu yamaçlarında kamp yapan Doğu Orduları'nın birliklerini savaşa sokmamasının sebebi buydu. Onlar doğu tarafına herhangi bir sarkmaya karşılık vermek için hazır bekliyordu. Küçük bir ordu, sızma yapabilecek birliklerle terk edilmiş Sethanon şehri arasına girmek üzere gönderilmişti.</p>
	<p class="block_2"> </p>
	<p class="block_1">İkindiydi ve Erik düşman borazanlarının geri çekilmeyi duyurduğunu duyduğunda, rahatlamayla iç geçirdi. Bir ulak Darkmoor'dan üniformasını geri getirmişti ve temiz kıyafetler iyi gelmişti. Her tarafı toz toprak, kan ve isle kaplıydı ve banyo yapacak zamanı bulamamasına rağmen, temiz bir gömlek ve pantolon kendini daha hissetmesini sağlıyordu.</p>
	<p class="block_2"> </p>
	<p class="block_1">Üstünü değiştirmeyi bitirmişti ki, çadıra Jadow girdi ve "Düşmanın savunma hattını geçtiği ve buranın bir buçuk kilometre kuzeyindeki ufak bir kanyonda saklandığı haberi geldi," dedi. "Bir birlik alıp köklerini kazı," dedi Erik. "Yardıma ihtiyacın varsa, yakınlarda kim varsa al, ama o adamları oradan çıkar."</p>
	<p class="block_2"> </p>
	<p class="block_1">Jadow ayrıldı ve Erik komuta çadırında oturdu. Rapor ve mesaj yığınını eşeledi, ama acil olarak ilgilenmesini gerektirecek hiçbir şey bulamadı. Kalktı ve çadırdan çıkıp adamlara yemek dağıtılan yere seğirtti. Sıranın önüne geçmek istememişti, bu yüzden bir atlı geldiğinde azığını almaya sadece birkaç metre uzaktaydı.</p>
	<p class="block_2"> </p>
	<p class="block_1">El sallayan Dashel Jameson'du. Erik hafif bir üzüntüyle, kabarcıklar çıkaran yahni kazanma bakıp sıradan çıktı, "Merhaba!" derken.</p>
	<p class="block_2"> </p>
	<p class="block_1">Dash atından indi. "Prens, Loriel Kontu için başka görevler bulunduğunu söylemem için gönderdi beni." Sesini alçaltarak, "Eğer başka bir soylu gelip, sana sorun çıkartırsa, işini... kolaylaştırmak için buradayım," dedi.</p>
	<p class="block_2"> </p>
	<p class="block_1">Erik, "Teşekkürler," dedi. Birazdan soracağı soruyu garip buldu. "Büyükbabandan... haber var mı?"</p>
	<p class="block_2"> </p>
	<p class="block_1">Dash'ın yüz ifadesi ciddileşti. "Yok. Büyükannemden de." Batıya, Krondor'a doğru baktı. "Birlikte ölmeyi seçtikleri gerçeğini kabullendik." İç geçirdi. "Babam bunu kabullenmeye biraz isteksiz, ama çok geçmeden o da kabullenecektir." Omuzlarını silkti. "Doğrusunu söylemek gerekirse, ben de bunu kabullenmeye pek istekli değilim." Erik'e baktı. "Nasıl yardımcı olabilirim?"</p>
	<p class="block_2"> </p>
	<p class="block_1">"Birisinin gelen mesajları düzenlemesine ve beni, ilgilenmem gerekmeyen mesajlardan kurtarmasına ihtiyacım var. Tepe boyunca komuta yapısı çok düzensiz."</p>
	<p class="block_2"> </p>
	<p class="block_1">Dash, "Pek çok soylu kaybettik ve onların ardından gelen komutanların çoğu, savaş deneyimi olmayan garnizon askerlerinden oluşuyor," dedi.</p>
	<p class="block_2"> </p>
	<p class="block_1">Erik, "Fark ettim," dedi. Dash'a baktı. "Pek çok soylu mu?"</p>
	<p class="block_2"> </p>
	<p class="block_1">Dash rahatsız olmuş gibi görünüyordu. "Güney Sınır Bölgesi Dükü öldü. Yabon Dükü yaralandı ve yaşamayabilir. En azından bir düzine kont ve baron öldü. Bu iş bitmeden önce daha da fazlası ölecek sanırım." Sesini alçalttı. "Sen dağlarda eğitimdeyken, Patrick buraya gelen bütün lordlardan, mümkünse bir oğullarını evde bırakmalarını istemişti. Eğer bu savaşı atlatabilirsek, önümüzdeki yıl Lordlar Meclisi'nde pek çok yeni üyemiz olacak. Bu savaşta çok kanlı bir bedel ödüyoruz." "Ne yazık ki." Derken borazanlar öttü ve başka bir saldırı başlayınca alarm verildi. "Ödemeye de devam edeceğiz," dedi Erik, kılıcını çekip komuta yerine seğirtirken.</p>
	<p class="block_2"> </p>
	<p class="block_10"><img alt="C:\Users\UguR\AppData\Local\Microsoft\Windows\INetCache\Content.Word\Line.png" src="images/image.png" class="calibre2"/></p>
	<p class="block_2"> </p>
	<p class="block_1">Calis, "Zamanı geldi," dedi.</p>
	<p class="block_2"> </p>
	<p class="block_1">Pug çocukluk arkadaşının oğlunun yanına geçti ve "Emin misin?" diye sordu.</p>
	<p class="block_2"> </p>
	<p class="block_1">Calis, "Evet," dedi.</p>
	<p class="block_2"> </p>
	<p class="block_1">Babasına baktı ve aralarında bir şey geçti; sözcüklere gerek duyulmayan, sessiz ama çok derin bir şey. Ardından Miranda'ya baktı ve kadın gülümsedi.</p>
	<p class="block_2"> </p>
	<p class="block_1">Calis, enerjiyle hafifçe titreyen Hayattaşı'nın önünde durdu. "Baba, kılıcını al," dedi.</p>
	<p class="block_2"> </p>
	<p class="block_1">Tomas duraksamadı. Taşın durduğu platforma atlayıp mücevhere ayağını koydu. Beyaz ve altın sarısı kılıcının kabzasını tuttu ve çekti. İlk başta kılıç direndi, ama ardından aniden kayarak çıktı. Tomas, Gedik Savaşları'nın bitiminden beri ilk kez olarak kendini bir bütün hissederek kılıcını kaldırdı ve dudaklarının arasından ilkel bir zafer çığlığı döküldü.</p>
	<p class="block_2"> </p>
	<p class="block_1">Mücevher titremeye başlayınca, Calis ellerini taşın üzerine koydu. "Ben Valheruyum! Ben insanım!" Gözlerini kapadı ve "Ben eledhelim!" dedi.</p>
	<p class="block_2"> </p>
	<p class="block_1">Nakor, "İlginç," dedi. "Doğası benzersiz ve üç ırkın özelliklerini de taşıyor."</p>
	<p class="block_2"> </p>
	<p class="block_1">Calis'in gözleri açıldı ve mücevhere baktı. "Çok belli!" dedi ve alnı mücevhere değene kadar başını eğdi. "Çok kolay!"</p>
	<p class="block_2"> </p>
	<p class="block_1">Pug Tomas'a baktı ve ikisi de aynı sessiz soruyu soruyordu: Bu kadar belli ve bu kadar kolay olan ne?</p>
	<p class="block_2"> </p>
	<p class="block_10"><img alt="C:\Users\UguR\AppData\Local\Microsoft\Windows\INetCache\Content.Word\Line.png" src="images/image.png" class="calibre2"/></p>
	<p class="block_2"> </p>
	<p class="block_1">Büyük bir çadırda, etrafı hizmetkârlar ve danışmanlar tarafından çevrili olan iblis Jakan hırslanıyordu. Bir şey ona sesleniyordu, zorlayan ve çaba gerektiren bir şey, ilerlemesinde ısrar eden bir şey. Bu şeyin ne olduğunu bilmiyordu, ama rüyalarına giriyor ve ona şarkı söylüyordu. Bu şeyin nerede olduğunu, kuzey ve doğuda, Sethanon denilen bir yerde olduğunu ve karşısındakilerin onu bu şeyden uzak tuttuğunu biliyordu.</p>
	<p class="block_2"> </p>
	<p class="block_1">Kendini Midkemia'nın İblis Kralı olarak nitelendiren iblis kalktı, ama etrafındakiler onu hâlâ Zümrüt Kraliçe sanıyordu. Zümrüt Kraliçe, yanında tuttuğu yardımcıları, Tithulta adında Pantathialı yılan rahip ve insan General Fadawah hariç, etrafındakilere çadırdan çıkmalarını emretti. Onlar hileyi biliyordu ve Jakan'ın Zümrüt Kraliçe'yi yediği o kanlı geceden tek kurtulanlardı. Çok kolay olmuştu. Kadın, yaşamını içerken kollarında ve bacaklarında ölü yatan kurbanlarından biriyle yalnızdı. İblis artan güçlerini onun hizmetkârlarından biriymiş gibi görünmek için kullanmıştı. Kadının çadırına süzülüp onu ve en son âşığını öldürmüştü. Kadın önemli bir güce sahipti, ama genç bir görünüş sağlamak için harcanmıştı. İblis bunu anlamıyordu; onun yarattığı gibi bir illüzyon yaratmak çok daha kolaydı.</p>
	<p class="block_2"> </p>
	<p class="block_1">Kadını yediği o anda, iblis yabancı, ama yine de tanıdık bir şeyle karşılaşmıştı. Ona, bu araçla dokunulmuştu ve adını biliyordu, Nalar. Ama onun varlığını, Zümrüt Kraliçe'nin içindeki mistik yansımayı bilmenin ötesinde, iblis bunu umursamamıştı.</p>
	<p class="block_2"> </p>
	<p class="block_1">Maarg, Saaurların dünyasına ve bu dünyaya gedik açmaları için birileriyle, Pantathialılara benzeyen garip yaratıklarla bir anlaşma yapmıştı. Ama bu Maarg'ın sorunuydu. Bırak da, ya Shila'da çürüsün ya da iblis diyarına ve kısıtlı zevklerine dönsün, diye düşündü Jakan. Jakan bu dünyada onun türünden olan tek yaratıktı ve gücü gün geçtikçe artıyordu.</p>
	<p class="block_2"> </p>
	<p class="block_1">Sol koluna baktı ve oluşan muazzam gelişmeyi gördü. Yediği, tek-parça yuttuğu son insan, gırtlağında bağırırken ona çok hoş bir an yaşatmıştı. Ve artık göbeğinde beliren insan suratını görmekten zevk alıyordu. Omuzlarını kastı ve büyük kanatlarının neredeyse otağın yanlarına ve tepesine değdiğini hissetti. Otağı büyüttürmek zorunda kalacaktı. Zümrüt Kraliçe'nin illüzyonu çadırda kolaylıkla hareket edebilirdi, ama Jakan'ın boyu şu anda altı metreye yaklaşmıştı ve beslendiği sürece de, büyümeye devam edecekti. Kısa bir an için, beslenmesinin sınırını düşündü, ardından bu fikri çok yabancıymış gibi savuşturdu.</p>
	<p class="block_2"> </p>
	<p class="block_1">Muhafızları tarafından Kraliçe için açık tutulan çadırın kapısından geçerken eğildi. Fadawah ve Tithulta, saygılı bir mesafeden onu takip ediyormuş gibi görünüyordu; büyü görüşü olmayan hiç kimse, Jakan'ın onları peşine takıp gezdirmek için yaptığı mistik zincirleri ve tasmaları göremezdi. Etraftaki adamlar, Zümrüt Kraliçe'nin yaralılar için dikilmiş büyük çadıra ulaştığını gördü. İçeri girdi ve ölmek üzere olan birkaç asker gördü. "Çıkın," diye emir verdi ve çoğu birazdan olacaklardan emin olamadığı için, çıkabilenler itaat etti.</p>
	<p class="block_2"> </p>
	<p class="block_1">Jakan baygın ama hâlâ hayatta olan bir adama doğru ilerledi. İblis adamı tek eliyle kaldırdı, ısırarak kafasını kopardı ve yuttu. Kan ve yaşam güçleri, onu neredeyse acı dolu bir zevkle doldurarak iblisin boğazından aşağı aktı. Hiçbir iblis bu kadar hızlı büyüyüp, bu kadar güçlenmesine rağmen, hâlâ önünde bu kadar potansiyel olmamıştı. Irkının tarihindeki en güçlü İblis Kral olacaktı! Hiçbir şey önünde duramayacaktı ve bu gezegeni yiyip bitirdikten sonra, diğer dünyalara geçmek için bu insanların gedik açma bilgilerini kullanacaktı. Sonunda, diye düşündü, bir tanrı olacağım!</p>
	<p class="block_2"> </p>
	<p class="block_1">Yaraları yüzünden güçlükle hareket eden ve az önce tanık olduğu dehşetten gözleri ardına kadar açılmış, sürünerek kaçmaya çalışan bir adama döndü. Kana susamışlığı içerisinde adamın duyduğu dehşeti hisseden Jakan illüzyonun düşmesine izin verince, hasta ve ölmekte olan adam artık korku içinde inlemeye başladı. Hâlâ çenesinden kanlar süzülen Jakan, sırıtarak adama doğru gitti ve adamı tek bir tırnağıyla delip yukarı kaldırdı. Ardından ani bir hareketle adamı yuttu ve seğiren vücut boğazından aşağı kayarken haz duydu. Benim gibi biri asla olmadı, diye düşündü.</p>
	<p class="block_2"> </p>
	<p class="block_1">Jakan kuklası Fadawah'a döndü ve "Saldırı emri ver!" dedi. "Çelimsiz insanları bugün ezip geçeceğiz!"</p>
	<p class="block_2"> </p>
	<p class="block_1">Fadawah'ın boş gözleri herhangi bir tepki göstermedi. Döndü ve kafasını çadırdan çıkarıp, "Bütün birliklere saldırı emri verin!" dedi.</p>
	<p class="block_2"> </p>
	<p class="block_1">Yakında, diye düşündü Jakan, binlerle besleneceğim ve ardından o yere, Sethanon'a ulaşıp beni oraya neyin çağırdığını göreceğim.</p>
	<p class="block_2"> </p>
	<p class="block_10"><img alt="C:\Users\UguR\AppData\Local\Microsoft\Windows\INetCache\Content.Word\Line.png" src="images/image.png" class="calibre2"/></p>
	<p class="block_2"> </p>
	<p class="block_1">Calis gülümsedi. "Bu bir düğümü çözmek gibi!"</p>
	<p class="block_2"> </p>
	<p class="block_1">İki eli de Hayattaşı'nın üstündeydi ve titreyen yeşil ışık her tarafını kaplayarak onu yıkıyordu. Bir kasını bile kıpırdatmamasına rağmen, tanıyanlar onu asla daha canlı, hayat dolu ve güçlü görmemişti.</p>
	<p class="block_2"> </p>
	<p class="block_1">Babası yanına gelip, "Ne görüyorsun?" diye sordu.</p>
	<p class="block_2"> </p>
	<p class="block_1">"Baba," dedi Calis, kendinden geçmiş bir şekilde, "her şeyi görüyorum!"</p>
	<p class="block_2"> </p>
	<p class="block_1">İki metre uzunluğunda sarmal bir yeşil enerji sütunu, bir alev gibi mücevherin üstünde kıvrılıyor ve dalgalı, yayılan keskin bir ses çıkarıyordu. Alevde yüzler beliriyordu ve Tomas'ın altın kılıcı hazır duruyordu. "Valherular!" dedi boğuk bir sesle, bütün sezgilerini açmış ve savaşmaya hazır bir şekilde.</p>
	<p class="block_2"> </p>
	<p class="block_1">"Hayır," dedi Calis. "Bu yalnızca onların eski varlıklarının zayıf bir yansıması. Olmaya çalıştıkları şey, onları terk etti. Geri almaya çalıştıkları şey, asla onların değildi." Dönüp babasına baktı. "Hazır ol." "Neye?"</p>
	<p class="block_2"> </p>
	<p class="block_1">"Değişime." Calis gözlerini kapayınca alev mağaranın tavanına fırlayıp dairesel bir şekilde kayalık yüzeye yayılmaya başladı. Çarpma noktasından yayılırken, Nakor'un altın sarısı koruyucu perdesinin parıltısını kaplayan hafif yeşil bir ışıktan fazlası kalmayana kadar inceldi. Tomas bir acı iniltisi koy verip kılıcını elinden düşürerek dizlerinin üzerine çöktü. Acı çekiyormuş gibi sıkıca göğsünü ve midesini tuttu. Pug yanına koşup, "Ne oldu?" diye sordu.</p>
	<p class="block_2"> </p>
	<p class="block_1">Tomas'ın dişleri birbirine kenetlenmişti ve titriyordu. Yanıt verebilecek durumda değildi. Calis, "Bir zamanlar Valheru olan, dünyaya döndü," dedi.</p>
	<p class="block_2"> </p>
	<p class="block_1">Pug Tomas'ı bırakıp Calis'in yanına gitti. "Yaşayacak mı?"</p>
	<p class="block_2"> </p>
	<p class="block_1">"Evet," dedi Calis. "O Valherulardan daha fazla. Benim gibi."</p>
	<p class="block_2"> </p>
	<p class="block_1">Pug aniden, Valheruların mirası olan kısmı alındığı için, Calis'in de acılı bir dönüşüm geçirdiğini fark etti. Alnından terler süzülüyor ve kolları titriyordu, ama gözleri alev alevdi ve bakışları taşa kilitlenmişti.</p>
	<p class="block_2"> </p>
	<p class="block_1">"Neler oluyor?" dedi Pug hafifçe.</p>
	<p class="block_2"> </p>
	<p class="block_1">"Bu dünyadan alınan bir şeyler geri dönüyor," dedi Calis. "Ben bu dönüşün aracıyım." Bir süre sonra, Calis'i ve taşı saran parlak haleden etrafa, dönerek rastgele yönlere uçuşan ufak yeşil ışık noktacıkları saçılmaya başladı. Pug eğilince, ilk ışık huzmesi yanından geçti, ardından başka bir ışın demeti göğsüne çarptı. Ona zarar ya da acı vermek yerine, bir enerji hissinden, içinden geçen ılık ve iyileştirici bir şeyden başka bir şey hissetmedi.</p>
	<p class="block_2"> </p>
	<p class="block_1">Acıdan iki büklüm olmuş Tomas'a bakınca, ufak yeşil kıvılcımların çarptığı arkadaşının kendini toparlamaya başladığını gördü. Bir süre sonra, çocukluk arkadaşının gözleri dingindi ve acıdan eser yoktu.</p>
	<p class="block_2"> </p>
	<p class="block_1">Tomas ayağa kalkıp yavaşça Pug ile Calis'in yanına geldi. Tomas Pug'a bakınca, büyücü arkadaşının gözlerinde, Tomas'ın Valheruların sonuncusu olan Ashen-Shugar'ın mirasını aldığından beridir tanık olmadığı bir şaşkınlık gördü. Tomas elli yıldır ilk kez, Pug'ın gördüğünden daha fazla Crydeeli çocuğu benziyordu ve Tomas şaşkınlık dolu bir sesle, "Oğlum dünyayı iyileştiriyor," dedi.</p>
	<p class="block_2"> </p>
	<p class="block_1">Ardından mağarada, Pug'ın bir ses mi yoksa bir his mi olduğunu anlayamayacağı kadar derinden gelen bir sevinç çığlığı yankılandı ve mücevher patlayarak tüm ortamı görkemli bir yaşam ateşiyle doldurdu. Dominic tanrısının işaretini yaparken, Nakor sevinçten neredeyse dans ediyordu. Nakor, "Buna ihtiyacımız yok," dedi ve koruma büyüsünü kaldırdı.</p>
	<p class="block_2"> </p>
	<p class="block_1">Büyü yok olurken, uzaklardan gelen, bir önceki notanın canlı ve iyi olduğu kadar kara ve kötücül olan bir ses yankılandı ve Nakor'un gözleri büyüdü. "Ay!"</p>
	<p class="block_2"> </p>
	<p class="block_10"><img alt="C:\Users\UguR\AppData\Local\Microsoft\Windows\INetCache\Content.Word\Line.png" src="images/image.png" class="calibre2"/></p>
	<p class="block_2"> </p>
	<p class="block_1">İblis çektiği ziyafetten kafasını kaldırdı. "Hayır!" diye kükredi, sanki bir şey ondan uzaklaştırılıyormuş gibi. Sethanon! diye haykırdı kafasının içindeki ses.</p>
	<p class="block_2"> </p>
	<p class="block_1">Bütün güç ve üstünlük düşleri unutuldu. İblis çadırın önüne yürüyünce iki kölenin mistik bağları serbest kaldı.</p>
	<p class="block_2"> </p>
	<p class="block_1">Jakan çadırdan çıkarken iki muhafız döndü. Sapsarı oldular ve kaçtılar.</p>
	<p class="block_2"> </p>
	<p class="block_1">General Fadawah, sanki bir sersemlikten çıkıyormuş gibi gözlerini kırpıştırdı ve iblisin, parçaları her yöne fırlatarak çadır girişini parçaladığını gördü. Dehşeti, yaratık gökyüzüne sıçramadan önce tattı, ama o kadarı da yeterliydi.</p>
	<p class="block_2"> </p>
	<p class="block_1">General dönüp, kendisi gibi sersemlikten çıkan, kafası karışmış Pantathialı rahibe baktı. General'in bütün bedenini öfke kapladı ve süslü hançerini çekti. Hançerini kaldırıp Pantathialının omzuyla boynu arasına soktu ve yılan rahip dizlerinin üstüne çöktü. Yaratık bir an için dizlerinin üstünde sallandıktan sonra yere yığıldı.</p>
	<p class="block_2"> </p>
	<p class="block_1">Fadawah Pantathia ırkının ölen son üyesinden hançerini çıkartmaya bile çalışmadı. Kraliçe'nin otağının arkasına seğirtti ve korkmuş subayların komuta çadırında durduğunu gördü. Adamların bakışlarının kilitlendiği yere baktı ve iblisin dağlara, Darkmoor'daki şatoya doğru uçtuğunu gördü. Paralı asker birliklerinin. Kraliçe'nin ordusunda subaylığa yükseltilmiş yüzbaşılarından biri, önündeki kumandanı görünce kekeleyerek, "Emirler efendim?" diye sordu.</p>
	<p class="block_2"> </p>
	<p class="block_1">Fadawah, "Ne oldu?" diye sordu. "Bir ucubenin gücü altındaydım ve neler olduğunu bilmiyorum.</p>
	<p class="block_2"> </p>
	<p class="block_1">Anlat!"</p>
	<p class="block_2"> </p>
	<p class="block_1">"Az önce tam ölçekli bir saldırı emri verdiniz. Bütün birliklere. Bütün tepe hattında düşmana saldırıyoruz."</p>
	<p class="block_2"> </p>
	<p class="block_1">"Kahretsin!" dedi general. Ne kadardır iblisin kölesi olduğuna dair bir fikri yoktu, ama olanları çabucak anlamak zorunda olduğunu biliyordu. Tam olarak hatırladığı son şey, Yılan Nehri Şehri'nin dışında Kraliçe'nin çadırında olduğuydu; ardından zamansız bir pusun içinde yaşamıştı, korku ve korkunun belirsiz bir düşünde; şimdi de dünyanın öteki tarafında bir savaşın ortasındaydı ve kiminle savaştığına, birliklerinin nerede olduğuna ya da kazanıp kazanmadıklarına dair hiçbir fikri yoktu. Kraliçe öldüğü için, savaşa neden devam ettiğine dair de hiçbir fikri yoktu. Subaylarına bakarak, "Haritalar!" dedi. "Nerede olduğumuzu ve her birliğin nerede olduğu görmek istiyorum ve düşman hakkında ne bildiğimizi öğrenmek istiyorum." Subaylar emri yerine getirmek için fırlayıp birkaçı, doğuda gözden kaybolan iblis figürüne göz atarken, Fadawah bir tek hedefle yanıp tutuşuyordu: Hayatta kalmak.</p>
	<p class="block_2"> </p>
	<p class="block_10"><img alt="Line" src="images/image.png" class="calibre2"/></p>
	<p class="block_2"> </p>
	<p class="block_4" id="calibre_pb_27"> </p>
</body></html>
