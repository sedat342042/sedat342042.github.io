<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>03 - İblis Kralın Öfkesi - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_12">-15-</p>
	<p class="block_12">SALDIRI</p>
	<p class="block_2"> </p>
	<p class="block_1">Erik kaşlarını çattı.</p>
	<p class="block_2"> </p>
	<p class="block_1">Kâğıtları Lord William'ın masasının üstüne koydu ve "Yapacağım iş bu mu?" diye sordu.</p>
	<p class="block_2"> </p>
	<p class="block_1">William ve Calis başlarını salladı. "Babam ortaya çıktığı zaman planları değiştirdik," dedi</p>
	<p class="block_2"> </p>
	<p class="block_1">William, çok yorgun gözükerek, "Babam Prens, James ve benimle bir toplantı yaptı ve sana sadece, Calis'e başka bir yerde ihtiyacı olduğuna hepimizi ikna ettiğini söyleyebilirim."</p>
	<p class="block_2"> </p>
	<p class="block_1">Erik, Krondor'un düşüşünü beklerlerken, doğuya doğru ilerleyen istilacılara akınlar yapmak için şehrin kuzey ve doğusundaki dağlarda olacağı varsayımıyla çalışıyordu. Şimdiyse, ona rollerin değiştiği söyleniyordu.</p>
	<p class="block_2"> </p>
	<p class="block_1">William, "Şehrin savunmasından ben sorumluyum," dedi. "Bu değişmedi. Vykor'un filosu Shandon Körfezi'nde saklanıyor ve geçerlerken, Günbatımı Adaları'nda onarıldıktan sonra Nicholas'ın filosundan kalanlarla birlikte istilacılara saldıracaklar.</p>
	<p class="block_2"> </p>
	<p class="block_1">"Greylock dağlardaki birliklerle benim vekilim olarak davranacak." Erik'i gösterdi. "Bu da, senin Greylock'un yerini alacağın anlamına geliyor." "Geri çekilmede," dedi Erik yavan biçimde.</p>
	<p class="block_2"> </p>
	<p class="block_1">"Evet," dedi Calis. "Bu şehri kaybettiğimizde, kaçmaya çalışan çılgına dönmüş bir halkımız olacak ve onlarla birlikte gitmeye çalışan bir ordu olacak. Buna izin veremeyiz." "Bunu nasıl önleyeceksiniz?" diye sordu Erik.</p>
	<p class="block_2"> </p>
	<p class="block_1">William iç geçirdi. "Burada devreye varsayımlar giriyor. Komuta toplantılarımıza seni de dahil etmiş olsaydık bunu bilirdin." Erik'e bir tomar kâğıt uzattı. "Bunları oku; plan ayrıntılarıyla anlatılıyor. Bunları bu akşama kadar bitirmiş olmanı istiyorum. Sorularını, birlikte yiyeceğimiz akşam yemeğinde yanıtlayacağım." Erik Calis'e döndü. "Ne zaman ayrılıyorsun?"</p>
	<p class="block_2"> </p>
	<p class="block_1">"Babam Yıldızlimanı'ndan döner dönmez," diye yanıtladı William Calis'in yerine.</p>
	<p class="block_2"> </p>
	<p class="block_1">Erik bunun hiç kimsenin bilmemesi gereken bir şey olduğunu tahmin etti. "Pekâlâ lordum." Erik odadan çıkmak için döndü ve kapıya ulaştığında William, "Ha Erik, bir şey daha var," dedi.</p>
	<p class="block_2"> </p>
	<p class="block_1">Erik döndü ve "Nedir efendim?" diye sordu.</p>
	<p class="block_2"> </p>
	<p class="block_1">"Şu andan itibaren, Prens'in ordusunda Şövalye-Yüzbaşı'sın. Seni teğmen yaparak harcayacak vaktim yok, bu yüzden o rütbeyi atladın."</p>
	<p class="block_2"> </p>
	<p class="block_1">Greylock, Erik'in yüzündeki şaşkınlığa gülmemek için kendini zor tutarak gülümsedi. "Ben mi efendim?"</p>
	<p class="block_2"> </p>
	<p class="block_1">"Sorun ne von Darkmoor!" diye bağırdı Calis, Bobby de Loungville'in taklidini yaparak. "Aniden ağır işitmeye mi başladın?"</p>
	<p class="block_2"> </p>
	<p class="block_1">Erik kıpkırmızı oldu. "Aaa, bu yeni bir başçavuşa ihtiyacım olduğu anlamına geliyor, değil mi?"</p>
	<p class="block_2"> </p>
	<p class="block_1">"Evet. Herhangi bir önerin var mı?"</p>
	<p class="block_2"> </p>
	<p class="block_1">Erik komutadaki en eski çavuş o olduğu için neredeyse Jadow diyecekti, ama Calis'in işi en başında Erik'e vermesi doğru bir hareketti. Jadow'un görev için komuta becerileri yoktu; bu iş için, çoğu çavuşun sahip olduğundan çok daha fazla örgütsel beceri gerekiyordu. Bir süre sonra, "İşe yarayacak iki ya da üç adam var, ama dürüst olmak gerekirse, içlerinde en iyileri, paralı asker yüzbaşısı Duga," dedi. "Zeki, dayanıklı ve ona her şeyi söylemeksizin neler olduğunu tam olarak anlıyor.</p>
	<p class="block_2"> </p>
	<p class="block_1">Yakaladığımız diğer paralı askerlerin taraf değiştirmesi için onları ikna etmede çok yararlı oldu." "Bundan hoşlanmadım," dedi William. "Adam döneğin teki." Erik, "Denizin ötesinde işlerin nasıl yürüdüğünü anlamanız gerekiyor lordum," dedi. "İnsanların bir şehre güçlü bağlılıkları yoktur ve buradaki uluslar gibi değillerdir; Duga bütün hayatı boyunca paralı asker olmuş, ama orada paralı askerler katı ahlak kurallarıyla yaşar. Eğer bağlılık için yemin ederse -ve bunun kılıcını yere atarak bozup taraf değiştirebileceği bir anlaşma olmadığını ona anlatabilirsem- işimize yarar." William, "Bunun üzerinde düşünmeme izin ver," dedi. "Belki onu destek kuvvetlerinin çavuşu yaparız, ama başka birisine ihtiyacımız var."</p>
	<p class="block_2"> </p>
	<p class="block_1">"O zaman Alfred," dedi Erik. "İş strateji ve taktiğe gelince istediğim kadar keskin zekâlı değil, ama minimum karışıklığa yol açarak işleri hızla nasıl yoluna koyacağını biliyor." "O zaman o olsun," dedi William, Calis'e göz atarak.</p>
	<p class="block_2"> </p>
	<p class="block_1">Calis başıyla onayladı. "Katılıyorum. Sağlamdır ve önümüzdeki savaşta işe yarayacaktır." "Gidip ona söyle," dedi William ve Erik ayrıldı.</p>
	<p class="block_2"> </p>
	<p class="block_1">Erik odadan çıktıktan sonra Greylock, "Ona Baron unvanı taşıdığını söylemeyi unuttun," dedi. Calis gülümsedi. "Onu şu anda çok sinirlendirmeyelim."</p>
	<p class="block_2"> </p>
	<p class="block_1">William yorgun bir şekilde uzun uzun iç geçirdi. "Planları okuyup, üstleneceği rolü öğrendiği zaman siniriyle başa çıkmak zorunda kalacağım."</p>
	<p class="block_2"> </p>
	<p class="block_1">Calis başını salladı. "Buna hiç şüphe yok." Ardından bulanık bir kahkahayla güldü.</p>
	<p class="block_2"> </p>
	<p class="block_1">"Darkmoor mu!" dedi Erik. "Ciddi olamazsınız!" William'ın yüz ifadesini görünce çabucak, "Lordum," diye ekledi.</p>
	<p class="block_2"> </p>
	<p class="block_1">William Erik'e kendisini takip etmesini işaret etti. "Bu akşam ailemle yemek yiyeceğiz. Bunu sakin bir akşam yemeğinde konuşuruz."</p>
	<p class="block_2"> </p>
	<p class="block_1">Yemek salonuna vardıklarında, Erik öfkesinin uçup gittiğini hissetti. Şövalye-Mareşal'in bahsettiği "sakin" yemek, Dük James, Leydi Gamina, oğulları Arutha ve onun oğulları Dashel ve James'i içeriyordu.</p>
	<p class="block_2"> </p>
	<p class="block_1">Erik Dük'ün ailesiyle aynı ortamda olmaktan dolayı neredeyse kıpkırmızı oldu ve çabucak William'ın sağ tarafına oturdu. Hizmetkârlar yemeği getirirken içeri, Erik'in oturduğu yerin tam karşısındaki bir kapıdan büyücü Pug girdi. Büyücü, William ile Leydi Gamina'nın arasına oturana kadar Erik yalnızca saçının ve sakalının kısa kesilmiş olduğunu gördü, ardından boynunda ve yüzünde hafif yanık izleri olduğunu fark etti.</p>
	<p class="block_2"> </p>
	<p class="block_1">Jimmy ve Dash, Arutha, James ve Gamina gibi ayağa kalktı. Erik çabucak kalkarken, William bir an duraksadıktan sonra kalktı. "Büyük dede," dedi Dash selam vererek.</p>
	<p class="block_2"> </p>
	<p class="block_1">Pug Gamina'yı yanağından öptü ve önce James, ardından da William ile tokalaştı. "Bir arada olduğumuza sevindim," dedi Pug.</p>
	<p class="block_2"> </p>
	<p class="block_1">Erik ani bir berraklıkla, odadaki havanın neden bu kadar ciddi olduğunu fark etti; bu, Pug'ın ailesiyle son bir araya gelişi olabilirdi. Ve buradaki pek çok kişi yakında hayatta olmayabilirdi.</p>
	<p class="block_2"> </p>
	<p class="block_1">Erik William'a, "İsterseniz efendim, görevimi yarın konuşabiliriz," diye fısıldadı.</p>
	<p class="block_2"> </p>
	<p class="block_1">William kafasını iki yana salladı. "Yarın sabahın ilk ışıklarıyla, şehrin doğusundaki istihkâm sırasının ilkini denetlemen için tepelerde olmanı istiyorum. Ardından ertesi gün buraya dönmen gerekiyor." Ailesine göz attı. "Üzgünüm ama zamanımız yok." Pug, "Her şeyden önce, hepinize söylemem gereken bir şey var," dedi.</p>
	<p class="block_2"> </p>
	<p class="block_1">William dönüp babasına baktı. James ve Gamina da. Pug, "Hayatlarınızda çok uzun süre yoktum ve bunun için beni affetmenizi istiyorum," dedi. Ardından ellerini uzatıp William'ın ve Gamina'nın elinin üstüne koydu. "Ve sizinle ne kadar gurur duyduğumu söylemem gerekiyor."</p>
	<p class="block_2"> </p>
	<p class="block_1">William sanki ne söyleyeceğini bilmiyormuş gibi görünüyordu. Gamina gülümsedi ve eğilip babasını yanağından öperken gözleri doldu. Erik son dört yılda, Pug'ın annesi olabilecek yaşta bir kadının kızı olmasında garip hiçbir şey bulmayacak kadar yeterince gariplik görmüştü. Gamina zihin yoluyla babasına bir şey söyleyince büyücü gülümsedi. "Ben de onun burada olmasını isterdim."</p>
	<p class="block_2"> </p>
	<p class="block_1">William, "Teşekkür ederim baba," dedi.</p>
	<p class="block_2"> </p>
	<p class="block_1">Pug Gamina'nınkini tutan elini, William'ınkini tutan elinin üstüne koydu. "Hayır, yapman gerektiğini düşündüğüm şeylere rağmen, kendi isteklerinin peşinde koştuğun ve kendin olduğun için benim teşekkür etmem gerekiyor. Korkarım bazı zamanlar yavaş öğreniyorum."</p>
	<p class="block_2"> </p>
	<p class="block_1">William gülümseyince Erik baba ile oğul arasındaki benzerliği gördü. Şövalye-Mareşal'in gözleri dolmuştu ve Erik boğazının düğümlendiğini fark etti. Bu savaşın, sevdiklerini korumakla ilgili olduğunu düşündü. Uzaklarda bir yerde, annesi ve baba bildiği tek adam, bir hanın arkasındaki bir masada oturuyordu ve dışarıda bir yerlerde, annesinin ve Nathan'ın yanına gitmek üzere sevdiği bir kadın saklanıyordu.</p>
	<p class="block_2"> </p>
	<p class="block_1">Erik aniden zihninde bir varlık, hafif bir dokunuş hissetti, ama bunun Leydi Gamina olduğunu biliyordu. O tarafa göz atınca kadının ona gülümsediğini gördü.</p>
	<p class="block_2"> </p>
	<p class="block_1">Ardından zihninde sözcükler belirdi. Genç hanım güvende, bundan eminim.</p>
	<p class="block_2"> </p>
	<p class="block_1">Erik nasıl yapıldığından tam olarak emin olmamasına rağmen, Karım, demeye çalıştı.</p>
	<p class="block_2"> </p>
	<p class="block_1">Gamina gülünce William, "Ne oldu?" diye sordu.</p>
	<p class="block_2"> </p>
	<p class="block_1">Düşes, 'Genç arkadaşımız, son görüşmemizden bu yana evlenmiş," dedi.</p>
	<p class="block_2"> </p>
	<p class="block_1">Pug, William, Arutha ve Gamina tebriklerini sunarken, iki genç adam büyükbabalarına baktı.</p>
	<p class="block_2"> </p>
	<p class="block_1">Pug, "James?" dedi.</p>
	<p class="block_2"> </p>
	<p class="block_1">Eski çocuk hırsız omuzlarını silkip sırıttı; tavırlarında çocuksu bir hınzırlık belirtisi vardı. "Biliyordum. Dash ve Jimmy de öyle." Arutha, "Biliyor muydun?" dedi.</p>
	<p class="block_2"> </p>
	<p class="block_1">Dük James güldü. "Önümüzdeki günlerde Erik'in kafasının rahat olmasını istiyordum, bu yüzden genç karısını şehrin dışına korkunç zeki bir gizlilikle çıkarttığını düşünmesini sağladım." Suçlarcasına parmağını Erik'e doğru uzattı. "Bana bir daha asla itaatsizlik etme Yüzbaşı." Uyarıdan ve yeni rütbesiyle hitap edilmekten dolayı Erik kızarmadan edemedi.</p>
	<p class="block_2"> </p>
	<p class="block_1">"Yüzbaşı mı?" dedi Dash.</p>
	<p class="block_2"> </p>
	<p class="block_1">Gamina ve Arutha, "Tebrikler." dedi.</p>
	<p class="block_2"> </p>
	<p class="block_1">William, "Önümüzdeki savaştan sonra ne kadar tebrik geleceğini göreceğiz," dedi.</p>
	<p class="block_2"> </p>
	<p class="block_1">Savaştan bahsedilince, odadaki hava yeniden ciddileşti. Bir sürelik bir sessizlikten sonra, Pug masaya bir şaplak indirdi. "Yeter! Yapabiliyorken, bir anlık bir mutluluk çalalım." Torunu Arutha'ya baktı. "Tek üzüntüm karının aramızda olmaması."</p>
	<p class="block_2"> </p>
	<p class="block_1">Arutha gülümsedi ve Erik bir kez daha babasıyla annesinin özelliklerinin yansımasını gördü. "Roldem'deki ailesinin yanında."</p>
	<p class="block_2"> </p>
	<p class="block_1">Jimmy, "Belki de hepimiz Roldem'e gitmeliyiz," dedi.</p>
	<p class="block_2"> </p>
	<p class="block_1">Pug güldü ve diğerleri de ona katıldı. Masadakiler birbirlerinin varlığından huzur bulurken yemek çabucak ve hoşça geçti.</p>
	<p class="block_2"> </p>
	<p class="block_1">Erik bu aileyi bir arada görme fırsatını elde ettiği için mutluydu. Bu odada Krallık'ın en önemli üç adamı, Lord James, kayınbabası ve kayınbiraderi vardı. Yemek Erik'in hayatında yediği en iyi yemekti ve kendisi gibi bir vatandaşın tatması için çok pahalı olan Darkmoor bölgesinde üretilen şarap eşsizdi. Diğer aile üyeleri önlerindeki karanlığa aldırış etmeden havadan sudan şeyler konuşurken, William ile birlikte bir köşede sessizce, şehirden ayrılanları savunma planını konuştular.</p>
	<p class="block_2"> </p>
	<p class="block_1">Yemekten sonra tatlı yediler ve küçük şarap kadehlerinde, Rodez'den gelen yüksek alkollü şarap ve Kesh kahvesi içtiler. Erik içini bir sıcaklığın kapladığını hissederken, yemek salonuna hızla Calis girdi. "Böldüğüm için özür dilerim," dedi selam vermeden, "ama bir mesaj geldi."</p>
	<p class="block_2"> </p>
	<p class="block_1">James kalkıp elini uzatınca Calis mesajı ona verdi. William, "Karanın Sonu'ndan mı?" diye sordu. "Evet, hızlı ulakla. İstilacıların filosu dün şafaktan hemen sonra görülmüş." William, "Uygun bir rüzgârla, bu onları yarından sonraki bir noktaya taşır," dedi.</p>
	<p class="block_2"> </p>
	<p class="block_1">James başını salladı. "Başlıyor."</p>
	<p class="block_2"> </p>
	<p class="block_1">Erik loş ışıkta görmeye çalışarak gözlerini kıstı. Dıştaki dalgakıranın üstündeki ateşleme platformunda duruyordu. Greylock dediği gibi, Yüzbaşı de Beswick'e Krondor'daki duvarda düşmanı ilk karşılayacak olma onurunun verilmesini sağlamıştı.</p>
	<p class="block_2"> </p>
	<p class="block_1">Eğer önceden düşmanca davranan Yüzbaşı, Erik'in, onu Bas-Tyralı subayın üstüne yerleştiren terfisinden herhangi bir rahatsızlık duyuyorduysa bile iyi gizliyordu ve Erik'in verdiği emirlere karşı kibar davranıyordu.</p>
	<p class="block_2"> </p>
	<p class="block_1">"Nerede bunlar?" diye sordu Erik.</p>
	<p class="block_2"> </p>
	<p class="block_1">Sorunun bir yanıt almak için sorulmadığını fark eden De Beswick bir şey söylemedi. Güneş doğu göğünü aydınlatırken, batı ufku, düşmanın ilerleyişine yardım ederek sis ve karanlık içinde gizlenmeye devam ediyordu. De Beswick, "Bu deniz hakkında az şey biliyorum Yüzbaşı, ama eğer hava Bas-Tyra'dakine benziyorsa, sis sabahtan öğleye kadar sürer," dedi.</p>
	<p class="block_2"> </p>
	<p class="block_1">Erik, "Öğleye kadar, savaş gemileri taş atabileceğin kadar yakına sokulmuş olur," dedi. Şehrin doğusundaki yakın savunmaları incelemeden döndükten sonra, savunmaları neredeyse yüzüncü kez gözden geçiriyordu.</p>
	<p class="block_2"> </p>
	<p class="block_1">Uzun dakikalar geçti ve Erik bu ileri birlikleri incelemek için dönüp duruyordu. Dıştaki dalgakıran yeniden düzenlenmişti, bu yüzden artık bir geminin Krondor limanına ulaşması için büyük bir setin olabildiğince güney ucundan, Erik'in durduğu platformun oradan dolaşması gerekiyordu, platform bir mancınık mürettebatıyla ve hepsi tepeden tırnağa silahlı okçular ve sahil müfrezeleriyle güçlendirilmişti.</p>
	<p class="block_2"> </p>
	<p class="block_1">Setin bu ucuna yaklaşan herhangi bir gemiye ateş açılacaktı, iç duvardan aşağı yukarı dört yüz metre bir uzaklıkla ayrılan sahil duvarı, neredeyse kuzeye kadar uzanıyordu. Duvarın kuzey ucunda, başka bir birlik bekliyordu ve iç ve dış duvarların arasındaki kanaldan gelmeye çalışan herhangi bir gemi, şaşırtıcı bir çapraz ateşin kurbanı olacaktı. İç duvarın karşısında, savaş makineleriyle güçlendirilmiş başka bir birlik daha vardı.</p>
	<p class="block_2"> </p>
	<p class="block_1">Erik düşmanın bir kere bu savunmaları gördüğünde, tek seçeneklerinin üç platformu da ele geçirmeye çalışmak olacağını düşünüyordu. Savunucuları temizlemeden kanala gemi gönderecek kadar aptallarsa, gemilerden birinin batırılıp kanalı kapatması riskini göze almış olacaklardı. Erik'in bilip de onların bilmediği şey, savunucular duvarlardan uzaklaştırılsa bile, kanaldan geçmeye çalışacak gemileri zekice tuzakların beklediğiydi.</p>
	<p class="block_2"> </p>
	<p class="block_1">Erik, platformdan sarkan bir ip merdivenle altı metreden daha az bir uzaklıkta olan aşağı bağlanmış küçük kayığa baktı. "Kayığı sana bırakacağım," dedi Erik. Bu ve yandaki üç istasyondaki adamların geri çekilmeden önce yok edilmelerinin büyük bir olasılık olduğunu biliyordu.</p>
	<p class="block_2"> </p>
	<p class="block_1">De Beswick Erik'e bakıp soru sorar bir ifadeyle bir kaşını kaldırdı.</p>
	<p class="block_2"> </p>
	<p class="block_1">"Acil olarak mesaj göndermen gerekirse, duvarın üstünden koşmandan daha hızlı olacaktır." "Elbette," dedi de Beswick. Ardından, bir süre sonra, "Teşekkür ederim," dedi.</p>
	<p class="block_2"> </p>
	<p class="block_1">Erik elini adamın omzuna koyup, "Hoşçakal ve iyi şanslar," dedi.</p>
	<p class="block_2"> </p>
	<p class="block_1">Balista ve mancınık platformları yerleştirilebilsin diye dağlardaki kayalardan kesilip ağır hapis cezası almış hükümlüler tarafından oraya yerleştirilmiş dalgakıranın üstündeki küçük yolda koşmaya başladı. Bir kilometreden fazla koşarak, ikinci platforma çıktı ve oradaki subayların selamlarına karşılık verdi. Konuşmak için durmayıp, iki duvarın ters bir U oluşturduğu yerin tepesinden doğuya dönerek ilerlemeye devam etti.</p>
	<p class="block_2"> </p>
	<p class="block_1">Prens'in ordusunun Şövalye-Yüzbaşısı dört yüz metre boyunca koştu, ardından güneye döndü. Hava gittikçe ısınıyordu ve Erik üçüncü platforma ulaştığında terlemişti. Çabucak erzakları ve ekipmanı inceledikten sonra tekrar kuzeye döndü. Dış duvardaki ilk platform olduğu için en yalıtılmış olan son platformdaki adamlar, korunmasız yoldan ve Krondor limanını Acı Deniz'in güney dalgalarına karşı koruyan kuzeydeki eski dalgakırana giden kayalardan oluşan dalgakırandan kaçmak zorunda kalacaktı.</p>
	<p class="block_2"> </p>
	<p class="block_1">Erik eski dalgakıranın olduğu en kuzeydeki rıhtıma ulaştığında, Saray Muhafızları'ndan oluşan bir birliğin onu beklemekte olduğunu gördü. Erik kendisi için bekletilen bir ata bindi ve birliği rıhtımlardaki asker yığını arasında yönlendirdi. Dikilebilecek her barikat dikilmişti ve şehrin içindeki ilk üç barikat bir ölüm bölgesiydi. Her evin üst pencerelerine bir okçu yerleştirilmişti ve Erik William ve James tarafından planlanan savunmaya hayran olmuştu.</p>
	<p class="block_2"> </p>
	<p class="block_1">Alt pencereler kapatılmış ve kapılar kilitlenmişti ve diğerleri geri çekilenleri korurken üst katlardaki savunucular binadan binaya geri çekilebilsin diye, kolaylıkla taşınabilen bir dizi rampa yapılmıştı. Erik'i şaşırtan şey, savunmalar kurulmaya başlar başlamaz şehri terk eden vatandaşların sayısı değil, savaşın yaklaştığını kendi gözleriyle görmelerine rağmen, şehirden çıkartılmak zorunda kalanlardı. Birçoğu evlerinden zorla tahliye edilmiş ya da mızrakların ucunda şehir dışına çıkarılmışlardı.</p>
	<p class="block_2"> </p>
	<p class="block_1">Rıhtımların üçüncü köşesinde, Erik ve adamları ilk barikata ulaştı. Oradan saraya doğru yöneldiler.</p>
	<p class="block_2"> </p>
	<p class="block_1">Liman bölgesinden uzaklaşırlarken, Erik kimi kapılarından bakan, kimi de savaş Krondor'a gelmeden önce işlerini bitirmeye çalışan halkın korku dolu yüzlerini gördü. Birçoğu eşyalarının olduğu büyük çantalar taşıyor ve savaş başlamadan önce şehri terk etmeye çalışarak doğuya doğru gidiyordu.</p>
	<p class="block_2"> </p>
	<p class="block_1">Erik James'in, düşman kıyıya çıkana ve doğudaki kapıların kapatılması gerekene kadar, sığınmacıları şehrin dışına kontrollü bir şekilde çıkartmak istediğini biliyordu. Erik dün akşam okuduğu raporlardan, dış şehrin -kadim duvarların ötesinde kurulmuş şehrin parçası-tamamen boşaltılmış olduğunu biliyordu. Yerel muhafız devriyeleri, son hafta boyunca bir düzine yağmacıyı yakalamış ve tutuklamıştı.</p>
	<p class="block_2"> </p>
	<p class="block_1">El arabasıyla hızla, bağırarak satılık yiyeceği olduğunu duyuran bir tüccar geçti ve Erik öğleden önce son mallarından kurtulmaya çalıştığından emindi. Erik saraya yaklaştıkça, kapıya giden trafik artıyordu ve insanları ezmekten kaçınmaları için muhafızlara rıhtımlara, ardından da saraya doğru dönmelerini emretti.</p>
	<p class="block_2"> </p>
	<p class="block_1">Rıhtımlara doğru döndüler ve ilerlerlerken, ikinci kattaki adamlardan biri, "Tanrılar! Şunlara bakın!" diye bağırdı.</p>
	<p class="block_2"> </p>
	<p class="block_1">Erik adamın sahip olduğu yükseklik avantajına sahip değildi, ama adamın düşman filosunu görebildiğini biliyordu. "Ne görüyorsun?"</p>
	<p class="block_2"> </p>
	<p class="block_1">Asker soruyu kimin sorduğunu anlamak için aşağı baktı ve Erik'in tuniğindeki subay işaretini görünce, "Gemiler efendim!" dedi. "Binlercesi olmalı."</p>
	<p class="block_2"> </p>
	<p class="block_1">Erik oyalanmadı. Atını dürterek eşkine kaldırdı ve güvenliğin el verdiği ölçüde hızla saraya yöneldi. Krondor limanının dışında bin düşman gemisi olmadığını biliyordu, ama filonun ne kadarının kurtulduğuna dair dikkatli bir tahmin yürüterek, en azından dört yüz gemi olduğunu biliyordu.</p>
	<p class="block_2"> </p>
	<p class="block_1">Elarial'dan gelen bir filo onlara güneyden saldırırken, Nicholas'ın filosu Karanlık Boğaz'da onlara diğer taraftan saldırmıştı. Aynı anda Durbin ve Queg'den gelen savaş gemileri grupları öncü kuvvetlere saldırmıştı. James geçerlerken kalan filonun boyutlarını tahmin etmeye çalışan gözcülerden gelen raporları incelemişti, ardından her birkaç kilometrede bir at değiştiren bir dizi atlıyla haber göndermişti. Saldırılar istilacıların filosunu dörtte bir oranında azaltmıştı. Diğerleri düşmana verilen bu zarar karşısında sevinmiş, ama James Krondor'a yalnızca dört yüz elli savaş gemisinin geldiğini söyleyince, sevinçleri kursaklarında kalmıştı.</p>
	<p class="block_2"> </p>
	<p class="block_1">Önlerindeki birkaç gün içinde üç yüz bin asker kıyıya çıkacakken, Krallık'ı sadece iki yüz yirmi beş bini istila edecekti. Erik umutsuzluk hissiyle savaşmıştı.</p>
	<p class="block_2"> </p>
	<p class="block_1">Deniz kapısından saraya girdi ve atının dizginlerini bir uşağa verdi. "Yeni bir ata ihtiyacım var," dedi ve Lord James ve Şövalye-Mareşal William ile yapacağı son toplantıya doğru koştu.</p>
	<p class="block_2"> </p>
	<p class="block_1">William ve James'in, garnizonlarına gönderilmeden önce bölgenin komutanlarıyla son bir toplantı yaptığı toplantı odasına ulaştı. Şehrin dışına açılan saray kapısı, paniğe kapılmış halk yüzünden kargaşa çıktığında, gönderilen atlıların ve ayrılan subayların şehrin dışına çıkabilmesi için açık tutuluyordu.</p>
	<p class="block_2"> </p>
	<p class="block_1">William emirleri verirken James bekliyordu. "Gemileri bir saat içinde şehrin kuzeyinde kıyıya çekmeliyiz." Şehrin hemen dışındaki kıyı savunmasıyla ilgilenen komutanlardan ikisini gösterdi.</p>
	<p class="block_2"> </p>
	<p class="block_1">"Oraya gitme zamanınız geldi beyler. İyi şanslar."</p>
	<p class="block_2"> </p>
	<p class="block_1">Erik Tilden Kontu ve adını bilmediği bir toprak beyinin selam verip ayrıldığını gördü. Erik, William ona savaş planının bir kopyasını verdiğinden beri birliklerin yerleştirilmesini incelemişti ve bu soyluların ve birliklerinin saldırının ağırlığını ilk karşılayanlar olacağını biliyordu. Sarth'tan Krondor'a, Krondor'dan Shandon Körfezi'nin kuzeyindeki küçük köylere kadar, Patrick'in Batı Orduları'ndaki her silahlı asker, istilacıları geri püskürtmek için hazır bekliyordu. Ama zorla silah altına alınan çoğu deneyimsiz altmış bin asker, savaş deneyimi olan üç katı kadar savaşçı tarafından ezilip geçilecekti. Krallık'ın sahip olduğu tek avantaj, disiplinli ve eğitimli askerler olacak, ama onlar da, Krondor düşene kadar oyuna dahil olmayacaktı.</p>
	<p class="block_2"> </p>
	<p class="block_1">Erik, ilk tahmininin doğru olduğunu biliyordu: Krondor düşecekti. Odaya göz gezdirince, Greylock'un Calis gibi çoktan gitmiş olduğunu gördü. Greylock doğrudan kendi komutası altında olan ilk birlikle, Calisin Kızıl Kartalları, Hadati savaşçıları ve Krondor Kraliyet Yolbulucuları'nın karışımı olan bir birlikle at sürüyordu. Dağların kuzeyinden doğusuna kadar, Ran ve İğne Ucu'nun en uzak ucundaki tepelerden toplayabildikleri her deneyimli dağ savaşçısı istilacıları bekliyordu. Genel plan, Krondor'dan geçerken mümkün olduğunca çok istilacıyı öldürerek düşmana kayıp verdirmek, ardından Greylock'un dağ savaşçılarından her birinin istilacılardan beşi değerinde olacağı tepelerden ve dağlardan geçerlerken onları bölmekti.</p>
	<p class="block_2"> </p>
	<p class="block_1">Erik Zümrüt Kraliçe'nin ordusuyla savaşmıştı; çoğu tatmin edici atlı piyadelerdi ve birazı oldukça iyi süvariydi, ama hiçbiri dağ adamı değildi. Erik'in endişelendiği tek şey, dağ savaşçıları olmamalarına rağmen, Krallık'ın savaş alanına koyabileceği savunucu güçlerin hiçbirisiyle karşılaştırılamayacak savaşçılar olan Saaur atlılarıydı. Erik deniz yolculuğunda atlarının çoğunu kaybedeceklerini biliyordu. Saman nemden dolayı bozulacak ve atlar kolik olacaktı ve bazıları bir gemide altı ay boyunca tutulmaktan dolayı işe yaramaz durumda olacaktı, ama Saaurları tehlikeli bir düşman yapmaya yetecek kadarı olacaktı. Ve düşmanın atları sağlıklı tutmaya yarayan ne tür büyüleri olduğunu kim bilebilirdi ki?</p>
	<p class="block_2"> </p>
	<p class="block_1">William Erik'e döndü. "Hazır mı?"</p>
	<p class="block_2"> </p>
	<p class="block_1">"Hazır ya da değil, birliklerimiz yerlerinde. Ben limandan ayrılırken düşman görüş alanına girdi." William elindeki işi bırakıp limanı gören büyük pencereye koştu. "Tanrılar!" dedi hafifçe. Erik ve diğerleri de onu takip etti ve hepsinin de ağızları açık kaldı. Raporlar ne derse desin, hiçbiri onları karşılarındaki manzaraya hazırlayamazdı. Sabah sisi dakikalar geçtikçe yavaş yavaş Acı Deniz'den kalkarken, dış kıyı setinden uzak ufka kadar beyaz yelkenler görülüyordu. Erik kafasını uzatıp yapabildiği kadar kuzeye baktı ve uzaktaki yelkenleri gördü.</p>
	<p class="block_2"> </p>
	<p class="block_1">"Dünden beri yayılmış olmalılar," dedi William, dönüp hızla masasına giderek. "Dalga dalga üstümüze gelecekler." Odadaki soylulara, "Beyler, ne yapacağınızı biliyorsunuz," dedi. "Tanrılar hepimizi korusun."</p>
	<p class="block_2"> </p>
	<p class="block_1">Erik odadakilere göz gezdirdi. "Prens?"</p>
	<p class="block_2"> </p>
	<p class="block_1">"Sarayı dün gece terk etti," dedi William. "Kız kardeşim, oğlu ve torunlarıyla birlikte." William Erik'e bakıp gülümsedi. "Prens'i kaybedemeyiz, değil mi?"</p>
	<p class="block_2"> </p>
	<p class="block_1">Erik kafasını iki yana salladı. "Lord James?"</p>
	<p class="block_2"> </p>
	<p class="block_1">"Ofisinde. Kendini kalmak zorunda hissediyor gibi."</p>
	<p class="block_2"> </p>
	<p class="block_1">Soylular düzenli bir şekilde odadan çıktıktan sonra Erik, "Burada yapacak bir işim kalmadı efendim," dedi.</p>
	<p class="block_2"> </p>
	<p class="block_1">"Bir şey daha var," dedi William, elini tuniğine sokarak. Kıvrılmış ve bir kurdeleyle bağlanıp kırmızı balmumuna makam mührü basılarak mühürlenmiş küçük bir parşömen çıkardı. "Bu iş bittiği zaman, eğer yapabilirsen bunu babama ver." Erik kaşlarını çattı. "Efendim?"</p>
	<p class="block_2"> </p>
	<p class="block_1">William gülümsedi. "Eğer oraya kendim gitmeyeceksem, bir adama asla duvara gitmesini emretmem Erik."</p>
	<p class="block_2"> </p>
	<p class="block_1">Erik bir an hareket edemedi. Korkutucu bir kesinlikle, Krallık'ın Şövalye-Mareşali'nin şehri terk etmeyeceğini anlamıştı. Güçlükle yutkundu. O ve William birbirlerine yakın olmamasına rağmen, adamı dürüstlüğü, cesareti ve bu savaşı planlarken açık, serinkanlı mantığı için takdir edecek bir noktaya gelmişti. Bir geceliğine, bu adam ve ailesiyle bir akşam yemeğini paylaştığı zaman, kısa bir süre, adamın geçmişini görmüştü. Üzüntü duymaktan kendini alamıyordu. "Efendim," dedi sonunda, "hoşçakalın."</p>
	<p class="block_2"> </p>
	<p class="block_1">William elini uzattı. "Hoşçakal Yüzbaşı. Önümüzdeki pek çok şey sana bağlı. Yalnızca bir şeyi bil: bildiğinden çok daha fazlasını yapabilecek bir insansın."</p>
	<p class="block_2"> </p>
	<p class="block_1">Erik parşömeni tuniğinin içine koydu ve elinden geldiğince şık bir selam vermeye çalıştı. Ardından hızla odadan çıktı. Çabucak, yeni bir atın onu beklediği avluya döndü ve bindi. Halkın uzak tutulduğu kapıdan geçenlerin aksine, rıhtımlara giden kapıdan çıktı. Mızraklı bir devriyeye onu takip etmesini işaret etti ve onlara ulaştığında kapılar açıldı. Kapının dışında, bir grup yaya asker, küçük bir kalabalığı kontrol altında tutmaya çalışıyordu. Yaklaşan filonun haberi yayılırken şehirde panik baş göstermeye başlıyordu. Liman bölgesinde yaşayan bazı yoksullar, şehre girmeye çalışıyordu. Erik durup, "Burada sığınacak yer yok!" diye bağırdı. "Doğu kapısı hâlâ açık. Ya şehri o taraftan terk edin ya da evlerinize dönün! Şimdi, yolu açın."</p>
	<p class="block_2"> </p>
	<p class="block_1">Atını ileri sürdü ve arkasından bir grup atlı onu takip edince vatandaşlar yoldan çekildi.</p>
	<p class="block_2"> </p>
	<p class="block_1">Erik şehirde elinden geldiğince hızlı bir şekilde ilerledi. Teorideki görevini biliyordu, ama teori ve uygulaması arasındaki fark çok çabuk belli oluyordu. Görevi, şehrin savunucularının, şehrin dışındaki ilk çiftliklerin ötesindeki yarım günlük yürüme mesafesinde olan Greylock'un doğudaki savunma konumuna doğru düzenli bir şekilde çekilmesini denetlemekti. Ama baktığı her yerde, kargaşa görüyordu ve emirlerin bu karışıklıkta anlaşılacağına dair şüpheleri vardı. Yine de, başarmaya ya da denerken ölmeye yemin etmişti. Topuklarını atının böğrüne geçirdi ve kalabalığın arasına ilerledi.</p>
	<p class="block_2"> </p>
	<p class="block_10"><img alt="C:\Users\UguR\AppData\Local\Microsoft\Windows\INetCache\Content.Word\Line.png" src="images/image.png" class="calibre2"/></p>
	<p class="block_2"> </p>
	<p class="block_1">Jason alabildiği kadar hesap defterini alıp onları, arabalara taşıyarak bir çocuğa vereceği yelken bezinden torbalara koydu. Roo, istilacıların Krondor'a ulaşma zamanını yanlış hesaplamıştı ve işyerini boşaltan çalışanlarını izliyordu. Toplayabildiği her şey -altın, kredi mektupları ve diğer değerli eşyalar- konağında güvenle saklanmıştı. Orada, karısını ve çocuklarını olduğu gibi, Jacobyleri de Doğu'ya götürmeyi bekleyen bir çift arabası vardı. Sylvia'nın, uyarılarını ciddiye almış olduğunu ve yaklaşmakta olan korkunç saldırıdan kaçarlarken onlara katılacağını umuyordu.</p>
	<p class="block_2"> </p>
	<p class="block_1">Jason, "Bunlar sonuncusuydu efendim!" dedi.</p>
	<p class="block_2"> </p>
	<p class="block_1">Dinç bir atın üstünde oturan Roo, "Arabaları buradan çıkarın!" dedi.</p>
	<p class="block_2"> </p>
	<p class="block_1">Roo'nun taşıyabileceği her şeyi taşıyan on beş araba, geniş bir avludan caddeye çıkmaya başladı. İnsanlar bağırarak hızla yanlarından geçiyordu. Bazıları sırtlarında eşyalarını taşıyor, bazılarıysa sadece koşuyordu. Söylentiler -Prens'in öldüğü, sarayın ele geçirildiği, bütün kapıların kapatıldığı ve kapana kısıldıkları- dolaşıyordu ve Roo Günbatımına kadar şehirden çıkamazsa, eninde sonunda arabalarını ve eşyalarını bırakmak zorunda kalacağını biliyordu.</p>
	<p class="block_2"> </p>
	<p class="block_1">Krondor'da çok fazlası kalmamış olduğu için, bulabildiği en iyi muhafızları tutmuştu. Bir kılıç taşıyabilen ya da bir yayı gerebilen hemen hemen herkes şu anda Kral'ın hizmetindeydi. On adamdan oluşan tuttuğu grup yaşlı adamlar ve çocuklardı, ama yaşlı adamlar deneyimli, çocuklar da güçlü ve şevkliydi.</p>
	<p class="block_2"> </p>
	<p class="block_1">Atlar, ağırlığın altında inleyen ağır bir biçimde yüklenmiş arabaları hareket ettirirken kırbaçlar şakladı. Roo değerli her şeyi, envanter defterlerini, aletleri ve mobilyaları kurtarmaya çalışıyordu. Eninde sonunda Zümrüt Kraliçe'nin ordusunu yeneceklerine inanıyordu ve savaş bittikten sonra servetini tekrar yapmak için mümkün olduğunca iyi bir başlangıç noktası sağlamayı garanti altına almaya çalışıyordu. Roo ilk arabada oturmakta olan Jason'a, "Luis nerede?" diye sordu. Jason, "Gelmeyince Duncan'a bakmaya gitti," dedi. "Sanırım şehrin dışına çıkmış olabilir."</p>
	<p class="block_2"> </p>
	<p class="block_1">"Neden?"</p>
	<p class="block_2"> </p>
	<p class="block_1">"Çünkü Duncan yapmasını istediğin bir ayak işi için konağına gittiği hakkında bir şeyler söylemişti."</p>
	<p class="block_2"> </p>
	<p class="block_1">Roo kaşlarını çattı. Duncan'ı iki gündür görmemesi, kuzenini, Roo'nun gözünde olabilecek en kötü duruma düşürmüştü. Duncan'ın birçok hatasını affetmişti, ama istilacılar bu kadar yakınken, Roo'nun alabileceği her yardıma ihtiyacı vardı ve Duncan'ın kendi zevkleriyle meşgul olması bu kez affedilecek bir şey değildi. "Konağıma gidiyorum. Beni orada bekleyin." Roo arabacılarını konağında bir gece dinlendirecek ve ardından onları Ravensburg'e gönderecekti. Roo çalışanlarını ve hizmetkârlarını orada toplamayı ve eğer düşman ortaya çıkarsa, Salador'a ilerlemeyi planlamıştı.</p>
	<p class="block_2"> </p>
	<p class="block_1">Birkaç kişinin bildiği bir şeyi biliyordu: eğer istilacılar Darkmoor'u geçmeyi başarırsa, Calis'in uzun zaman önce adamlarına bahsettiği efsanevi ganimet için Sethanon'a yöneleceklerdi. Roo'nun Krallık'ın işinin ehli olduğundan şüphesi yoktu; Calis ordularına sızdığında bir süreliğine istilacılarla hizmet etmişti ve sayıları çok olmasına rağmen, Krallık askerlerinin eğitiminden yoksundular.</p>
	<p class="block_2"> </p>
	<p class="block_1">Ardından aklına Saaurlar geldi.</p>
	<p class="block_2"> </p>
	<p class="block_1">Roo, "Emirleri değiştiriyorum," dedi. "Konağımı geçip günbatımına kadar ilerlemeye devam edin."</p>
	<p class="block_2"> </p>
	<p class="block_1">"Neden?" diye sordu Jason.</p>
	<p class="block_2"> </p>
	<p class="block_1">"Az önce aklıma gelen bir şey yüzünden. Chesterton'daki hanımıza gidip orada bekleyin. Eğer bir gün içinde benden aksini söylemeyen bir haber almazsanız, adamları Darkmoor'a götür. Orada arabaların bakımını yapın, atları değiştirin, ne yapmanız gerekiyorsa onu yapın ve ardından Malac Geçidi'ne doğru devam edin. Oraya haber göndermemi bekleyin."</p>
	<p class="block_2"> </p>
	<p class="block_1">Jason planların değişmesinden rahatsız olmuş gibi gözüküyordu, ama hiçbir şey söylemedi.</p>
	<p class="block_2"> </p>
	<p class="block_1">Başını sallayıp arabacıya devam etmesini söyledi.</p>
	<p class="block_2"> </p>
	<p class="block_1">Roo atını ileri doğru sürdü ve çabucak doğu kapılarına giden akan kalabalığın arasında sıkıştı. Bir ayaklanmadan korktuğu için tam geri dönecekti ki, solundaki bir sokaktan ona doğru gelen Krallık askerlerini gördü. Başlarında tanıdık birisini gördü ve "Erik!" diye bağırdı.</p>
	<p class="block_2"> </p>
	<p class="block_1">Erik dizginlere asılıp atını durdurdu. "Şehirden dün çıktığını sanıyordum."</p>
	<p class="block_2"> </p>
	<p class="block_1">"İlgilenmem gereken çok fazla son dakika işi vardı," diye karşılık verdi Roo. "Bu tarafa doğru gelen arabalarım var, ardından Doğu'ya gideceğiz."</p>
	<p class="block_2"> </p>
	<p class="block_1">Erik başını salladı. "Akıllıca bir seçim. Kapıya kadar bizimle gelebilirsin, ama korkarım arabalar kendi başlarının çaresine bakmak zorunda."</p>
	<p class="block_2"> </p>
	<p class="block_1">Roo çocukluk arkadaşının yanına geçti ve "Kapıları ne zaman kapatacaklar?" diye sordu. "Günbatımında ya da doğuda ilk düşman görüldüğünde, hangisi önce olursa."</p>
	<p class="block_2"> </p>
	<p class="block_1">"O kadar yakınlar mı?" dedi Roo şaşırarak.</p>
	<p class="block_2"> </p>
	<p class="block_1">"Bir saat önce dış kıyı setine saldırdılar," dedi Erik insanların baskısı yüzünden atını yavaşlatırken. Yol her iki tarafı da, kalabalığın düzgün bir şekilde ilerlemesini sağlamak için dizilmiş Krallık askerleriyle doluydu. Arkadan atların geldiğini duyanlar kenara çekilmeye çalışıyordu, ama yer yoktu, Erik ve grubu yavaş ilerlemek zorunda kalıyordu.</p>
	<p class="block_2"> </p>
	<p class="block_1">Roo, "Nereye gidiyorsun?" diye sordu.</p>
	<p class="block_2"> </p>
	<p class="block_1">"Şehrin hemen dışına," dedi Erik. "Kapılar kapandığı zaman, kapılardan geçenlerin arkasını koruyacağım." "Pis iş," dedi Roo.</p>
	<p class="block_2"> </p>
	<p class="block_1">"Arkada kalmak kadar pis değil," dedi Erik.</p>
	<p class="block_2"> </p>
	<p class="block_1">Roo, "Ben bu şekilde düşünmemiştim," dedi. Durdu, ardından, "Peki Jadow ve diğerleri?" diye sordu.</p>
	<p class="block_2"> </p>
	<p class="block_1">Erik Roo'nun, Yüzbaşı Calis ile birlikte denizin ötesinde beraber çarpıştıkları bir avuç adamdan bahsettiğini biliyordu. "Çoktan dağlara çıktılar."</p>
	<p class="block_2"> </p>
	<p class="block_1">Roo, "Neler oluyor?" diye sordu. "Söyleyemem," dedi Erik.</p>
	<p class="block_2"> </p>
	<p class="block_1">Roo bir an için bunu düşündü; dağların arasındaki garip yerlere adamlar için erzak taşıdığı gibi, Prens için yapı malzemeleri de taşımıştı. Prens'in en iyi askerleri dağlara yolladığı gerçeğini de hesaba kattıktan sonra, "Kabus Sıradağları mı?" diye sordu.</p>
	<p class="block_2"> </p>
	<p class="block_1">Erik başını salladı. "Kimseye bir şey söyleme, ama yaklaşık bir ay içinde aileni Darkmoor'un doğusuna götürmek isteyeceksin."</p>
	<p class="block_2"> </p>
	<p class="block_1">"Anlaşıldı," dedi Roo kapılar görüş alanlarına girerken. Kapının hemen dışında bir arabanın tekerleği kırılmıştı ve arabacı bekleyip kırık tekerleği onarmakta ısrar ederken, atı çıkarıp arabayı yolun dışına çekmek isteyen muhafızlarla tartışıyordu. Erik yanlarına gidip, "Çavuş!" dedi.</p>
	<p class="block_2"> </p>
	<p class="block_1">Adam döndü ve Prens'in Özel Birliği'nin siyah tuniğini giyen bir subayı görünce, "Efendim!" dedi. "Tartışmayı bırakıp şu arabayı yoldan çek." Yaya giden insanlar arabanın etrafından dolaşıp dışarı çıkabilirlerdi, ama bozuk arabanın arkasında arabalardan oluşan bir kuyruk oluşuyordu.</p>
	<p class="block_2"> </p>
	<p class="block_1">Arabacı çılgına dönmüştü. "Efendim! Sahip olduğum her şey bu arabanın içinde!"</p>
	<p class="block_2"> </p>
	<p class="block_1">"Üzgünüm," dedi Erik ve bir grup askere adamı kenara götürdükten sonra arabayı yolun kenarına çekmelerini işaret etti. "Eğer arabayı orada onarabilirsen, sana iyi şanslar. Ama burada kalmak istemeyen insanlara engel oluyorsun."</p>
	<p class="block_2"> </p>
	<p class="block_1">Erik kapıdan geçtikten sonra Roo'ya, "Uzaklaş Roo, hemen," dedi.</p>
	<p class="block_2"> </p>
	<p class="block_1">Roo, "Neden?" diye sordu.</p>
	<p class="block_2"> </p>
	<p class="block_1">Erik kuzeyi işaret edince Roo tozu gördü. Tüyleri diken diken oldu. "Sadece bir tek şey bu kadar çok toz kaldırabilir."</p>
	<p class="block_2"> </p>
	<p class="block_1">Erik, "Ya Kesh'in bu tarafındaki en büyük süvari bölüğü ya da Saaurlar!" dedi.</p>
	<p class="block_2"> </p>
	<p class="block_1">Roo atını doğu yoluna doğru çevirdi ve bir bağırışla hayvanı şehrin dışına doğru bir eşkine kaldırdı.</p>
	<p class="block_2"> </p>
	<p class="block_1">Erik yanındaki askerlerden birine dönüp, "Şehre dönüp kuzeyden gelen ziyaretçilerimiz olduğu haberini yay," dedi. Tepelerin üzerinde yükselen toza baktı. "Bir saat içinde burada olurlar." Erik kapıdaki komutana döndü ve "Bir dakikadan fazla sürmeyecek şekilde kapıları kapatmaya hazır olun," dedi.</p>
	<p class="block_2"> </p>
	<p class="block_1">"Emredersiniz efendim!" diye geldi yanıt.</p>
	<p class="block_2"> </p>
	<p class="block_1">Erik atını dört yüz metre kadar kuzeye, onlara destek sağlayan iki grup okçunun olduğu mızraklı ağır süvari birliğinin beklediği yere sürdü. "Teğmen!"</p>
	<p class="block_2"> </p>
	<p class="block_1">"Efendim," dedi Krondor Kraliyet Mızrakçılarının lideri.</p>
	<p class="block_2"> </p>
	<p class="block_1">"Önümüzdeki bir saat içinde, devasa atlara binen bazı kahrolası kertenkeleler kuzeydeki yoldan buraya gelecek. Adamların onlarla başa çıkabilir mi?"</p>
	<p class="block_2"> </p>
	<p class="block_1">Teğmen gülümsedi. "Büyük olmaları vurulmalarını kolaylaştırır, değil mi efendim?"</p>
	<p class="block_2"> </p>
	<p class="block_1">Erik de gülümsedi. Genç subay muhtemelen kendisinden birkaç yaş daha büyüktü, ama Erik adamda kendi gayretini gördü. "İşin özü bu," dedi.</p>
	<p class="block_2"> </p>
	<p class="block_1">Ardından küçük devriyesini geriye döndürdü ve güneye, başka bir mızraklı birliğin beklediği yere at sürdü. Onları kuzeydeki gruba destek olmaları için gönderdi. Güneyden ne gelirse gelsin, tam bir Saaur saldırısından daha az tehdit edici olacaktı ve şehrin içindeki askerler herhangi bir insan tehdidiyle başa çıkabilirdi.</p>
	<p class="block_2"> </p>
	<p class="block_1">Ardından gökyüzü yarılıyor gibi göründü ve Erik ve yanındaki her adamın acıdan kulaklarını kapamasına yol açan bir çığlık yükseldi. Atlılar sesten çılgına dönerek kişneyip kaçan atlarını sakinleştirmeye çalışırken çığlık devam etti. Mızraklılardan birkaçı atlarından düştü.</p>
	<p class="block_2"> </p>
	<p class="block_1">Bir dakika sonra ses kesildi ve Erik kulaklarının çınladığını fark etti. "Bu da neydi?" diye sorduğunu duydu yanındaki askerlerden birinin.</p>
	<p class="block_2"> </p>
	<p class="block_1">"Hiçbir fikrim yok," dedi Erik.</p>
	<p class="block_2"> </p>
	<p class="block_1">Garip uluma sesinin son yankıları da biterken, William ve James sarayın, limanı gören balkonunda duruyordu. Limanın ağzından büyük bir toz ve buhar sütunu yükseldi. Gürültüye kör edici bir ışık parlaması eşlik etmişti ve içeride olmalarına rağmen, ikisi de kendilerini yaşları uzaklaştırmak için gözlerini kırpıştırırken buldu. Duvardaki adamlar, onları uzaklaştırması için birilerine bağırarak körlemesine dolaşıyordu.</p>
	<p class="block_2"> </p>
	<p class="block_1">Muazzam sese bir patlama eşlik ettiği için, askerler emirler yağdırarak saraya doğru koşuyordu ve içlerindeki en deneyimli olanlar bile ses yüzünden sersemlemişti. "Bu da neydi?" dedi William. "Bak!" dedi James, limanın girişini göstererek.</p>
	<p class="block_2"> </p>
	<p class="block_1">Dış limanda çalkalanan sular sakinleşiyor gibi göründü ve rıhtımlara doğru büyük bir dalga ve enkaz geliyordu. Dalganın tepesinde hepsi de istilacıları taşıyan büyük gemiler vardı.</p>
	<p class="block_2"> </p>
	<p class="block_1">"Limandalar!" diye bağırdı William. "Kahretsin! Onları bir hafta limanın dışında tutabileceğimizi düşünmüştüm."</p>
	<p class="block_2"> </p>
	<p class="block_1">James, "Her ne kullandılarsa, iki tane kıyı seti gitti," dedi.</p>
	<p class="block_2"> </p>
	<p class="block_1">William küfür etti. "O duvarlarda bin tane adamım vardı."</p>
	<p class="block_2"> </p>
	<p class="block_1">"Kanala çok fazla zekice tuzak yerleştirmişsin."</p>
	<p class="block_2"> </p>
	<p class="block_1">William başıyla onayladı. "Düşman savunmaları yok ettiğinde ortadan kalkmaları gerekiyordu.</p>
	<p class="block_2"> </p>
	<p class="block_1">Ne oldu?"</p>
	<p class="block_2"> </p>
	<p class="block_1">"Bilmiyorum," dedi James. "Bas-Tyralı Guy'ın Büyük İsyan'da Armengar'ı ateşe verdiği görmüştüm. Yirmi beş bin fıçı neftyağı havaya uçtuğunda, patlama kilometrelerce öteden görülmüştü. Bu daha farklı bir şeydi."</p>
	<p class="block_2"> </p>
	<p class="block_1">"Bir çeşit büyü mü?" diye sordu William.</p>
	<p class="block_2"> </p>
	<p class="block_1">James düz bir sesle, "Büyüdüğün yer göz önüne alınınca, yanıt vermek için benden daha iyi bir konumdasın," dedi.</p>
	<p class="block_2"> </p>
	<p class="block_1">William dönerek, "Yıldızlimanı'nda öğrencilerin bir şeyleri havaya uçurmasına izin vermezdik," dedi. "Sükuneti bozuyordu." Ulakların emirleri taşımak için beklediği yere seğirtti ve ilkine, "Genel emir beş," dedi. "Şehirdeler."</p>
	<p class="block_2"> </p>
	<p class="block_1">William, şehre yelken açan yabancı istilacıları izlemek için James'in yanına döndü. "Bunun olmasına izin vermeyeceğim," dedi Dük.</p>
	<p class="block_2"> </p>
	<p class="block_1">William elini eniştesinin omzuna koyup, "Oldu bile," dedi.</p>
	<p class="block_2"> </p>
	<p class="block_1">"Hatırlatsana, genel emir beş neydi?"</p>
	<p class="block_2"> </p>
	<p class="block_1">William, "Doğu kapısını kilitleyip batıdan gelen her şeye ateş açacağız," dedi. "Rıhtımlardan öteye ev ev ilk üç blok."</p>
	<p class="block_2"> </p>
	<p class="block_1">"Rıhtımlara yerleştirdiğin o pis şeylerden ne haber?"</p>
	<p class="block_2"> </p>
	<p class="block_1">"Onlar hâlâ yerlerinde. Eğer Pantathialı büyü kullanıcıları sarayı, kıyı setlerini yaptıkları şekilde havaya uçurmazsa, rıhtımlara indikleri zaman bir-iki sürprizle karşılaşacaklar." James William'a baktı. "Herkesi şehirden çıkarttın mı?"</p>
	<p class="block_2"> </p>
	<p class="block_1">William James'in bahsettiği 'herkes'in kim olduğunu biliyordu: karısı, oğlu ve torunları. James güvende olmaları için William'a güveniyordu. "Şehrin dışındalar. Özel bir arabayla dün gece yola çıktılar."</p>
	<p class="block_2"> </p>
	<p class="block_1">James, "O halde veda etme vakti geldi," dedi.</p>
	<p class="block_2"> </p>
	<p class="block_1">William eniştesine baktı ve onunla yaşadıklarını düşündü. William'ın Prens'in Özel Muhafızları'nda genç bir teğmen, James'in de vahşi ikizlerin, sırasıyla Kral ve Prens olan Borric ve Erland'ın hakkını yediği günlerde, beraber çok şey yaşamışlardı.</p>
	<p class="block_2"> </p>
	<p class="block_1">James, "Ne kadar oldu, otuz yıl mı?" dedi.</p>
	<p class="block_2"> </p>
	<p class="block_1">"Kırka yakın." Kucaklaştılar.</p>
	<p class="block_2"> </p>
	<p class="block_1">Ayrıldıklarında James, "Senin için tek üzüntüm birisini bulamamış olman William," dedi.</p>
	<p class="block_2"> </p>
	<p class="block_1">William, "Bir kere buldum," dedi.</p>
	<p class="block_2"> </p>
	<p class="block_1">William'ın genç bir adamken âşık olduğu Keshli büyücüyü ve onun zamansız ölümünü hatırlayan James hiçbir şey söylemedi.</p>
	<p class="block_2"> </p>
	<p class="block_1">William, "Arutha ve çocukları yüzünden sana imreniyorum," dedi.</p>
	<p class="block_2"> </p>
	<p class="block_1">James, "Gitmeliyim," dedi.</p>
	<p class="block_2"> </p>
	<p class="block_1">William, "Eğer bu işten sağ çıkmanın bir yolunu bulursak, iyi bir kadın bulup evlenmeyi düşüneceğime söz veriyorum," dedi.</p>
	<p class="block_2"> </p>
	<p class="block_1">James güldü. Kayınbiraderine bir kez daha sarıldı ve "Darkmoor'da ya da cehennemde görüşürüz," dedi.</p>
	<p class="block_2"> </p>
	<p class="block_1">"Aralarında pek bir fark yok," dedi William, James'i hafifçe kapıya doğru iterek.</p>
	<p class="block_2"> </p>
	<p class="block_1">Dük döndü ve yaşlı bacaklarının izin verdiği ölçüde hızla seğirtti. Dışarıda, siyah tunikler ve dar pantolonlar giymiş ve siyah bereler takan özel askerlerden oluşan bir grup bekliyordu. Rütbe işareti takmıyorlardı ve James ofisine giderken hiçbir şey söylemediler. James ofisinde rütbesini gösteren işareti, Prenslik'in resmi hükmünü tanımlamada kullanılan, Krondor Dükü'nün mührünün takılı olduğu altın zinciri çıkardı. Dukalık yüzüğünü çıkarıp mührün yanına koydu. Bir süre sonra askerlerden birine dönüp, "Prens'in kabul salonundaki şöminenin üstünde bir kılıç asılı," dedi. "Onu bana getir."</p>
	<p class="block_2"> </p>
	<p class="block_1">James üstünü değiştirip yanındaki askerlerin giydiği gibi kıyafetler giyerken, asker koşarak gitti. Asker kılıçla geri döndüğünde James giyinmişti. Bu, kabzanın bitip kılıcın başladığı yere küçük bir savaş çekici kaynatılmış eski bir meçti.</p>
	<p class="block_2"> </p>
	<p class="block_1">Bunu da çıkına ekledi ve kılıcı, yüzüğü, zinciri, mührü ve bir önceki gece yazdığı bir mektubu sardı ve Prens'in Özel Muhafızları'nın üniformasını giyen bir askere verdi. "Bunu Darkmoor'daki Vencar Lordu'na götür."</p>
	<p class="block_2"> </p>
	<p class="block_1">"Emredersiniz lordum," dedi muhafız ve hızla uzaklaştı.</p>
	<p class="block_2"> </p>
	<p class="block_1">James kalan siyahlar içindeki sessiz askerlere, "Zamanı geldi," dedi.</p>
	<p class="block_2"> </p>
	<p class="block_1">Ofisinden çıktılar ve zindanlara giden dönen merdivenlerden inip hızla sarayın iç kısımlarında ilerlediler. Hücreleri geçtiler ve görünüşte boş olan bir duvara ilerlediler. James, "Ellerinizi buraya ve buraya koyun," dedi göstererek, "ve itin." İki asker denileni yaptı ve duvar neredeyse hiç çaba istemeden tavana doğru kaydı ve arkasında gizli bir kapı ortaya çıktı. James kapıyı gösterdi. İki asker kapıyı açmak için ilerledi ve kapı yıllar süren huzurdan sonra rahatsız edilmeye itiraz etti. Ama hareket etti ve ortaya, aşağı inen merdivenlerin olduğu bir açıklık çıktı. Fenerler yakıldı, iki asker girdi ve James onları takip etti. Sekiz muhafızdan sonuncusu da geçince, kapı, sahte duvarın yerine dönmesini sağlayarak arkalarından kapandı.</p>
	<p class="block_2"> </p>
	<p class="block_1">Adamlar, sonunda başka bir kapalı ahşap kapıya gelene kadar hızla merdivenlerden indi. Adamlardan biri kapının arkasını dinledi ve "Ses yok lordum," dedi. James başını salladı. "Aç."</p>
	<p class="block_2"> </p>
	<p class="block_1">Adam kapıyı açtı ve şıpırdayan suyun sesini duydular. Şehirden körfeze giden bir yeraltı kanalındaki, Krondor sarayının merkezine denk gelen eski hisarın altındaki bir iskeleye çıkmışlardı. Kanalın kokusu adamlara zaten bildikleri bir şeyi söylüyordu: burası bir kilometre ya da daha fazla bir uzaklıktan körfeze dökülen, şehrin kanalizasyon sisteminin bir bölümüydü.</p>
	<p class="block_2"> </p>
	<p class="block_1">Taş iskelede, demir bir halkaya bağlanmış bir kayık bekliyordu ve sekiz asker, ortada Dük için bir yer bırakarak kayığa bindi. James kayığa bindi. "Gidelim," dedi.</p>
	<p class="block_2"> </p>
	<p class="block_1">Kayık iskeleden uzaklaştırıldı ve adamlar kürek çekmeye başladı, ama körfeze gitmek yerine, kayığı çevirdiler ve suyun akış yönünün tersine, şehrin lağımlarına yöneldiler.</p>
	<p class="block_2"> </p>
	<p class="block_1">İki insan boyundaki geniş bir menfezin girişine geldiklerinde, James kendi kendine, "Eliuzun Jimmy eve gidiyor," dedi.</p>
	<p class="block_2"> </p>
	<p class="block_10"><img alt="Line" src="images/image.png" class="calibre2"/></p>
	<p class="block_2"> </p>
	<p class="block_4" id="calibre_pb_17"> </p>
</body></html>
