<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>03 - İblis Kralın Öfkesi - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_12">-22-</p>
	<p class="block_12">RAVENSBURG</p>
	<p class="block_2"> </p>
	<p class="block_1">Erik gülümsedi.</p>
	<p class="block_2"> </p>
	<p class="block_1">Kitty, ona attan inecek zamanı ancak vererek neredeyse kollarına uçtu. "Seni bir daha göremeyeceğim diye çok korktum," dedi kız.</p>
	<p class="block_2"> </p>
	<p class="block_1">Erik kızı öpüp sıkıca sarıldı. "Ben de."</p>
	<p class="block_2"> </p>
	<p class="block_1">Askerler Kılkuyruk Hanı'nın ahırına doluşurken, Nathan ve Freida yaklaştı. Freida oğluna sarıldı, ardından Nathan elini sıktı. "Tebrikler!" dedi Nathan sırıtarak. "Şövalye-Yüzbaşı olmuşsun ve evlenmişsin."</p>
	<p class="block_2"> </p>
	<p class="block_1">Freida, "Neden bize haber göndermedin?" dedi. "Bu kız bana ilk geldiğinde, oğlumla evlendiği için onun deli olduğunu düşündüm." Kitty'ye şüpheli bir bakış attı. "Ama bir süre sonra, beni, seni oldukça iyi tanıdığına inandıracak kadar çok şey anlattı." Ardından gülümsedi. Erik kızardı. "Şey, durum oldukça karışıktı ve çabuk davranmamız gerekiyordu." "O da öyle söyledi," dedi Freida.</p>
	<p class="block_2"> </p>
	<p class="block_1">Nathan, "Çok yorgun görünüyorsun," dedi. "İçeri gel de, banyo yapıp bir şeyler ye." Erik, "Olur, ama ilk önce insanları kasabadan çıkartmalıyım," dedi. "Yarından sonraki güne kadar, herkes yola çıkmış olmalı."</p>
	<p class="block_2"> </p>
	<p class="block_1">"Yola çıkmak mı?" dedi Nathan.</p>
	<p class="block_2"> </p>
	<p class="block_1">Erik başını salladı. "Düşman beş, belki de üç günlük bir uzaklıkta ve süvari birliklerinden bazıları daha da yakında olabilir. Siz ayrıldıktan sonra, kasabayı elimizden geldiği kadar savunacağız." "Sonra?" diye sordu Nathan.</p>
	<p class="block_2"> </p>
	<p class="block_1">Erik neredeyse yanıt vermeye utanarak yere baktı. "Burayı yakıp kül edeceğiz."</p>
	<p class="block_2"> </p>
	<p class="block_1">Nathan'ın rengi benzi attı. "Ne yaptığını biliyor musun?" Erik, "Biliyorum," dedi. "Wilhelmsburg, Wolfsburg ve yarım düzine daha kasabayı ateşe verdim."</p>
	<p class="block_2"> </p>
	<p class="block_1">Nathan elini köselemsi yüzünde gezdirdi. "Bunu bir daha göreceğimi hiç düşünmemiştim." Erik adamın, yıllar önce Uzak Sahil'in yağmalanmasını yaşadığını hatırladı. "Size sadece, bunun kesinlikle gerekli olduğunu söyleyebilirim."</p>
	<p class="block_2"> </p>
	<p class="block_1">Çok yorgun görünüşlü, gri cüppe giyen birisi beceriksizce at sürerek avluya girdi ve Erik'in atının yanında durdu. Robert d' Lyes atından indi; inerken titreyen sol dizi ağırlığını güçlükle taşıyordu. Erik'e doğru döndüğünde neredeyse çarpık bacaklı gözüküyordu. "Buna hiç alışılıyor mu?"</p>
	<p class="block_2"> </p>
	<p class="block_1">Erik gülümsedi. "Anne, Nathan, bu Robert d' Lyes, at binmeyi yeni öğreniyor da."</p>
	<p class="block_2"> </p>
	<p class="block_1">Nathan halden anlar bir biçimde yüzünü buruşturdu. "İçeri gelin. Rahatsızlığınızı hafifletmek için size biraz şarap vereyim." Nathan çırağı Gunther'e, büyücünün atını almasını işaret etti. Çocuk koşarak geldi, Erik'e gülümsedi ve soru soran gözlerle eski demircinin atına baktı. Erik, "Ona bir süre daha ihtiyacım olacak," dedi. "Geri döndüğümde ilgilenirsin onunla."</p>
	<p class="block_2"> </p>
	<p class="block_1">Nathan'a, "Adamları buraya, kasabadaki diğer hanlara, Şarap Üreticilerinin ve Tüccarlarının Salonu'na ve bulabildiğim diğer yerlere yerleştireceğim," dedi. "O yüzden şu andan itibaren, çok miktarda nal ve çivi istiyorum. Kendi demircilerimiz dışında, Ravensburg'de silah ve zırh tamir edebilen tek insan sensin." Üzgün görünerek, "Birkaç gün boyunca çok fazla uyumayı bekleme," dedi.</p>
	<p class="block_2"> </p>
	<p class="block_1">Nathan kafasını iki yana sallayıp, "Robert benimle gel de, sana ilk kadehinde eşlik edeyim," dedi. "Sanırım ihtiyacım olacak."</p>
	<p class="block_2"> </p>
	<p class="block_1">Kitty Erik'i öptü. "Çabuk dön."</p>
	<p class="block_2"> </p>
	<p class="block_1">Freida da öptü ve "Bazen biraz garip davransa da, iyi bir kıza benziyor Erik," diye fısıldadı.</p>
	<p class="block_2"> </p>
	<p class="block_1">Erik sırıttı. "Yarısını bile bilmiyorsun. Akşam yemeğinde dönerim."</p>
	<p class="block_2"> </p>
	<p class="block_1">Annesi gitmek için dönerken Erik, "Roo'dan haber var mı?" diye sordu.</p>
	<p class="block_2"> </p>
	<p class="block_1">Kadın durdu. "Birkaç gün önce arabalarından ikisi buraya geldi. Sanırım Gaston'un yerindeler.</p>
	<p class="block_2"> </p>
	<p class="block_1">Ama ondan hiç haber almadık. Neden sordun?"</p>
	<p class="block_2"> </p>
	<p class="block_1">"Yoldaydı ve... zordu."</p>
	<p class="block_2"> </p>
	<p class="block_1">Rupert'i asla sevmeyen, ama oğluna ne kadar yakın olduğunu bilen Freida, başını salladı ve "Dua edeceğim," dedi.</p>
	<p class="block_2"> </p>
	<p class="block_1">Erik gülümsedi. "Teşekkür ederim anne." Atına bindi ve adamların yerleştirilmesini denetlemek ve hayatının büyük bir kısmını geçirmiş olduğu kasabanın yok edilmesini hazırlamak için Ravensburg'e çıktı.</p>
	<p class="block_2"> </p>
	<p class="block_10"><img alt="C:\Users\UguR\AppData\Local\Microsoft\Windows\INetCache\Content.Word\Line.png" src="images/image.png" class="calibre2"/></p>
	<p class="block_2"> </p>
	<p class="block_1">Roo, "Nasılsın?" diye sordu.</p>
	<p class="block_2"> </p>
	<p class="block_1">Luis, "Daha iyi," dedi. Roo'nun yanında at sürüyordu ve gerçekten daha iyi gözüküyordu. Önden giden Jadow döndü ve Roo'ya, "Ahbap, o yara lapasıyla onu neredeyse öldüreceğin göz önüne alınırsa, kesinlikle yeniden doğmuş gibi gözüküyor," dedi. "Ben onu, Nakor'un bize gösterdiği yosun sanmıştım."</p>
	<p class="block_2"> </p>
	<p class="block_1">Elfler, bir yara lapası için doğru içeriğe sahip buldukları Roo'nun karışımını çıkarmış ve Luis'in yarasını tedavi etmişti.</p>
	<p class="block_2"> </p>
	<p class="block_1">Jadow'un askerleri, öldürdükleri istilacılardan yeterince at almıştı, bu yüzden de Roo, Luis ve kadınlar at sırtında yolculuk yapabiliyordu. Elflerin hepsi yaya yolculuk ettiği için, Karli ve Helen yavrularının üstünden gözlerini ayırmazken, içlerinden ikisi çocukların bindiği atları çekiyordu. Savaştan kurtulmuşlar ve kamp yapmışlardı. Jadow, Elfler mükemmel nöbetçiler olduğu ve iki saatlik fazladan yol almanın savunma güvenliğinden daha gerekli olduğuna karar verdiği için, siper kazdırmaktan vazgeçmişti.</p>
	<p class="block_2"> </p>
	<p class="block_1">Sabah kamptan ayrıldıklarından beri iki kez, güneye ilerleyen diğer birliklerin haberi gelmişti: doğudan Krallık kuvvetleri ve batıdan istilacılar. Bir sonraki çarpışmaya doğru gittikleri belliydi. Roo Ravensburg'den sonraki en büyük kasabanın Wolverton ve etrafta sağlam bir savunma yapmaya yardımı olmayacak küçük köyler olduğunu anlayacak kadar çevreyi iyi biliyordu. Bir süre Ravensburg'de tutunduktan sonra, Darkmoor'a çekileceklerdi.</p>
	<p class="block_2"> </p>
	<p class="block_1">"Ravensburg ne kadar uzakta?" diye sordu Jadow Roo'ya.</p>
	<p class="block_2"> </p>
	<p class="block_1">Roo, "Bir saate kalmaz varırız," dedi.</p>
	<p class="block_2"> </p>
	<p class="block_1">"İyi," dedi Luis. "Sen ve Erik'in öve öve bitiremediği o şaraptan tatmak istiyorum."</p>
	<p class="block_2"> </p>
	<p class="block_1">"Hayal kırıklığına uğramayacaksın," dedi Roo. Ardından Krallık ordusunun büyük bir kısmının çoktan Ravensburg'de olacağı aklına geldi ve "Oraya vardığımızda biraz kaldığını varsayarak," dedi.</p>
	<p class="block_2"> </p>
	<p class="block_1">On dakika sonra, yoldaki çok kolay savunulabilir bir yükseltinin arkasına kurulmuş ilk Krallık kampına yaklaştılar. Muhafızları selamladılar ve soru sorulmadan geçtiler. Kamptan geçerlerken, Krallık ordusundan gittikçe daha fazla birliğin mevzilendiğini gördüler.</p>
	<p class="block_2"> </p>
	<p class="block_1">Roo, "Aşağı yukarı on beş kilometre uzunluğunda bir cephede savaşıyorlar gibi görünüyor," dedi. Jadow omzunun üstünde kuzeyi gösterdi. "Haftalardır onları bu yöne çeviriyorduk. Kuzeyimizi yarıp geçmek için geriye dönüp bu taraftan yanıltıcı bir saldırı yapmaya çalışmamalarını sağlamak için arkamızda yeterince adam bıraktık."</p>
	<p class="block_2"> </p>
	<p class="block_1">Roo araziyi herkes kadar biliyordu. "Eğer o taraftan sizi geçseler bile," dedi, "Kâbus Sıradağları'nı aşmaya kalktıklarında yine de güneye dönmek zorunda kalacaklar." "Planımız bu," dedi Jadow.</p>
	<p class="block_2"> </p>
	<p class="block_1">Ravensburg'e yaklaştıkça, hareketlilik daha da artıyordu. Yolculuk ettikleri yol, yıllardır asma ekilen alçak bir sıradağlar hattına paralel gidiyordu.</p>
	<p class="block_2"> </p>
	<p class="block_1">Askerler, bulabildikleri herhangi bir şeyle birlikte üst üste yığarak tepelerin doruğu boyunca göğüs siperi şekillendirmek için küçük ağaçlar kadar büyümüş olan bazı asmaları kesiyordu. Roo şarap üreticisi olmamasına rağmen, onların arasında, o bağların kaybının ne büyük bir kayıp olduğunu bilecek kadar zaman geçirmişti. Bazıları sökülmesi imkânsız olan yüz yaşındaki köklerdi. İşçilerin, bir gün bu bağlara geri dönüp işe yeniden başlama umuduyla çılgıncasına asmaları kestiğine dikkat etti. Roo sessizce onlara şans diledi.</p>
	<p class="block_2"> </p>
	<p class="block_1">Ravensburg'e ikindi vakti vardılar. Roo anayola barikat kurulmasını denetleyen Erik'i gördü. El salladı ve Erik yanına geldi.</p>
	<p class="block_2"> </p>
	<p class="block_1">"Roo! Luis! Jadow!" dedi Erik, yüzünde bariz bir rahatlamayla.</p>
	<p class="block_2"> </p>
	<p class="block_1">Galain birbirlerini selamlamalarını bekledikten sonra, "Yüzbaşı von Darkmoor?" dedi.</p>
	<p class="block_2"> </p>
	<p class="block_1">"Evet," dedi Erik. "Sizin için ne yapabilirim?"</p>
	<p class="block_2"> </p>
	<p class="block_1">Galain bir kâğıt çıkarıp ona verdi. Erik mesajı okudu ve "Güzel," dedi. Meydanın karşısındaki bir hanı gösterdi. "Eğer yemek yemek isterseniz, oraya gidin ve sizi benim gönderdiğimi söyleyin." "Teşekkür ederiz," dedi Galain. Erik Karli, Helen ve çocuklara bakıp, "Eğer o atlıları takip etme inceliğini gösterirseniz, çok sevinirim," dedi. Karli'ye, "Anneme sizi benim gönderdiğimi söyleyin ve çocuklara çok fazla şeker vermesine izin vermeyin," dedi.</p>
	<p class="block_2"> </p>
	<p class="block_1">Karli gülümsedi ve engel olmaya çalışmasına rağmen, rahatlamayla yanağından bir damla yaş süzüldü. "Teşekkür ederim," dedi.</p>
	<p class="block_2"> </p>
	<p class="block_1">İki kadın ve dört çocuk uzaklaşırken, Erik Luis'e, "Omzuna ne oldu?" diye sordu.</p>
	<p class="block_2"> </p>
	<p class="block_1">Luis, "Uzun hikâye," dedi. "Bu akşam anlatırım."</p>
	<p class="block_2"> </p>
	<p class="block_1">Erik başını salladı. Roo'ya, "Neden ailenle gitmiyorsun," dedi. "Sonra görüşürüz. Hâlâ yapacak çok işim var."</p>
	<p class="block_2"> </p>
	<p class="block_1">"Görünüşe göre öyle," dedi Roo. "Sonra görüşürüz."</p>
	<p class="block_2"> </p>
	<p class="block_1">Uzaklaştılar ve Erik Jadow'un alaycı selamını kabul etti. "Rapor ver Çavuş." "Emredersiniz efendim, Yüzbaşı efendim!" dedi Jadow sırıtarak.</p>
	<p class="block_2"> </p>
	<p class="block_1">"Pekâlâ, bu kadarı yeter."</p>
	<p class="block_2"> </p>
	<p class="block_1">"Baş üstüne Yüzbaşı efendim!"</p>
	<p class="block_2"> </p>
	<p class="block_1">Erik öne eğildi ve "Tekrar onbaşı olmak ister misin Çavuş?" diye sordu.</p>
	<p class="block_2"> </p>
	<p class="block_1">"Tutamayacağın sözler vererek beni kızdırma, seni kötücül adam.</p>
	<p class="block_2"> </p>
	<p class="block_1">Erik sırıttı. "Ne buldun?"</p>
	<p class="block_2"> </p>
	<p class="block_1">"Kuzeydeki tepelerde, düşmana yol gösteren, General Duko adında sert bir piç var. Eggly ve Tannerus arasındaki küçük geçitte yerinden kımıldamadan saldırıyor. Düşmanı geçidin aşağısında tutmak için, Pemberton Kontu ve Yabon Dükü'nün, daha yüksekteki tepeleri tutan bir miktar Cortesiah okçuyla birlikte oraya yerleştirdiği piyadeleri var. Sert küçük piçler ve oklarıyla dişlerini karıştırabilirler. Bu yüzden Duko'nun adamlarından çoğu, sadece tekrar tekrar yoldaki barikatlara saldırıyor. Pis bir iş, ama bunun dışında, düşman kuvvetlerinin çoğu bu tarafa geliyor.</p>
	<p class="block_2"> </p>
	<p class="block_1">"Fadawah'tan hiç haber var mı?"</p>
	<p class="block_2"> </p>
	<p class="block_1">"Yok. Görünüşe bakılırsa, Lord Yüce Kötü Adam, Zümrüt Kaltak'a yakın duruyor." Jadow çenesini sıvazladı. "Bu oldukça berbat bir istila dostum, ne demek istediğimi anlıyorsundur." "Demek istediğini tam olarak anlıyorum." Erik, "Gidip bir şeyler ye ve adamların yerleştikten sonra, bu gece dinlenin," dedi. "Senin ve adamlarının geri çekilmesini ve bir sonraki kasaba olan Wolverton'da neler yapabileceğinize bir bakmanı istiyorum. Düşman o kasabadan geçebilir, bu yüzden onları yavaşlatacak bazı hoş sürprizler hazırlayıp hazırlayamayacağına bak." Jadow sırıttı. "Hoş sürprizler benim uzmanlığım Yüzbaşı."</p>
	<p class="block_2"> </p>
	<p class="block_1">"İşiniz bittiğinde buraya dön. Kuzey kanadındaki geçici birliği denetlemeni istiyorum." Erik selam verince, Jadow ve altmış adamı uzaklaştı.</p>
	<p class="block_2"> </p>
	<p class="block_1">Erik dikkatini önündeki işe çevirdi, ama aklı ailesinde, özellikle de, atla sadece on dakikalık uzaklıkta bulunan genç karısında kalmıştı.</p>
	<p class="block_2"> </p>
	<p class="block_1">Han kalabalıktı, bu yüzden hancı Milo, Roo, Karli, Helen Jacoby, Erik ve Kitty'yi mutfakta çalıştırıyordu. Hepsi de yemek hazırlamak için kullanılan masanın etrafına toplaşmıştı. Çocuklar çoktan yedirilmiş ve yatırılmıştı. Çocuklar olmadan da, durum öyle sıkışıktı ki, Kitty Erik'in kucağında oturmak zorunda kalmış ve bundan ikisi de rahatsız değildi.</p>
	<p class="block_2"> </p>
	<p class="block_1">Erik iştahla yedi. Günlerdir ilk sıcak yemeğiydi ve üstüne üstlük annesi pişirmişti. Milo en iyi şaraplarından birkaç şişe açmıştı ve içkileri dolduruyordu.</p>
	<p class="block_2"> </p>
	<p class="block_1">Robert d' Lyes Nathan'ın çırağı Gunther ile aynı ranzada yatıyordu ve Milo herkesi nereye yatıracağını şaşırmıştı. Freida, "Çocuklar bu gece bizim odamızda kalabilir," dedi.</p>
	<p class="block_2"> </p>
	<p class="block_1">Nathan, "Milo onları üst kata yerleştirdi," dedi.</p>
	<p class="block_2"> </p>
	<p class="block_1">"Roo'nun çocuklarını değil, Erik ile karısını kastettim."</p>
	<p class="block_2"> </p>
	<p class="block_1">Erik kızarınca Nathan güldü. "Ona güçlükle çocuk diyebilirim tatlım."</p>
	<p class="block_2"> </p>
	<p class="block_1">Freida, "Benim çocuğum ve kız da bir kız çocuğundan biraz büyük," dedi. "Her neyse, biraz yalnız kalmaları gerekiyor."</p>
	<p class="block_2"> </p>
	<p class="block_1">"Eh," dedi Nathan, "ben bütün gece demirhanede olacağım zaten, bu yüzden uyuyacak başka bir yer bulmak zorunda kalacak olan sensin."</p>
	<p class="block_2"> </p>
	<p class="block_1">"Bu masanın altına bir yorgan atıp burada uyurum. Yarın erken kalkmam gerekiyor zaten.</p>
	<p class="block_2"> </p>
	<p class="block_1">Doyuracak karınlarımız var."</p>
	<p class="block_2"> </p>
	<p class="block_1">Erik Nathan ile annesinin demirhanenin dışındaki küçük bir kulübede kaldıklarını biliyordu ve orada yaşayan Erik'in ilk ustası Tyndal'ın zamanında pis bir kulübeden biraz daha iyi olmasına rağmen, Nathan ve annesi orasını derli toplu küçük bir yatak odasına çevirmişti. Milo, "Erik, buradan ayrılmak zorunda mıyız?" diye sordu.</p>
	<p class="block_2"> </p>
	<p class="block_1">Erik başını salladı. "Yarından sonraki gün, sabahın ilk ışıklarıyla. Ondan sonraki birkaç gün, burada dövüşeceğiz. Kuzey ve güney kanatları geri çekilirken onları kasabanın dışında tutmalıyız. Ardından biz geri çekilirken onlar tutunacak ve her şey plana uygun giderse, onları Darkmoor'da bozguna uğratacağız."</p>
	<p class="block_2"> </p>
	<p class="block_1">Milo iç geçirdi. "Bu han sahip olduğum tek şey."</p>
	<p class="block_2"> </p>
	<p class="block_1">Erik başını salladı. "Biraz param var. Bu savaş bittiği zaman, hanı tekrar inşa etmene yardım edeceğim."</p>
	<p class="block_2"> </p>
	<p class="block_1">Milo ikna olmuş gibi gözükmüyordu, ama söyleneni doğru olarak kabul etti.</p>
	<p class="block_2"> </p>
	<p class="block_1">Erik, "Rosalyn ve bebek nasıl?" diye sordu.</p>
	<p class="block_2"> </p>
	<p class="block_1">"İyi," dedi Milo, yüzünde mutlu bir ifadeyle. "Benim adımı verdikleri bir oğlu daha oldu!"</p>
	<p class="block_2"> </p>
	<p class="block_1">"Tebrikler," dedi Erik.</p>
	<p class="block_2"> </p>
	<p class="block_1">"Etrafta senin adını söyleyen bu kadar asker varken pek sır olarak kalmayacaktı ama ben yine de onlara döndüğün haberini yolladım. Henüz buraya gelmemiş olmalarına şaşırdım biraz." Erik, "Eh, Randolph ve ailesinin söküp taşımaları gereken bir fırınları var," dedi.</p>
	<p class="block_2"> </p>
	<p class="block_1">"Doğru. Yine de, tahliyeden önce seni görmeye gelmelerini beklerdim." Erik, "Onlarla konuşmam gerekiyor," dedi.</p>
	<p class="block_2"> </p>
	<p class="block_1">Kitty onu yanağından öptü. "Yarın konuşursun."</p>
	<p class="block_2"> </p>
	<p class="block_1">Erik sırıttı ve bir kez daha kızardı. "Pekâlâ," dedi sessizce. Ardından, masadakilere bakarak, "Eh, yarın erken kalkmam gerekiyor," dedi.</p>
	<p class="block_2"> </p>
	<p class="block_1">Hepsi gülünce, Erik iyice kızardı. Kitty'nin elini tuttu ve mutfaktan ayrıldılar.</p>
	<p class="block_2"> </p>
	<p class="block_1">Onlar gittikten sonra Nathan, "Roo, iyi iş basardın," dedi.</p>
	<p class="block_2"> </p>
	<p class="block_1">Roo yanaklarını şişirerek abartılı bir şekilde iç geçirdi ve "Hâlâ hayatta olduğumu bildiğime göre, evet, iyi iş çıkardığımı söyleyebilirim," dedi.</p>
	<p class="block_2"> </p>
	<p class="block_1">Diğerleri güldü ve tanıdık ortamın, kendilerini sakinleştirmesini sağlamak için birbirleriyle sohbete başladılar.</p>
	<p class="block_2"> </p>
	<p class="block_1">Ertesi günün şafağında, Roo yanında karısıyla arabacının yerinde oturuyordu. Luis, arabanın arkasında Helen ve çocuklarla oturuyordu. Roo gülümseyip, "Yakında görüşür müyüz?" dedi. Erik başını salladı. "Ama bir süreliğine değil, tabii aklın varsa. Ben Darkmoor'a varana kadar, sen Malac Geçidi'ne giden yolu yarılamış olmalısın. Ayrıca, Doğu'da seni meşgul edecek mülkler ve işler yok mu?"</p>
	<p class="block_2"> </p>
	<p class="block_1">Roo omuzlarını silkti. "Eğer bu işten sağ çıkarsak, masraflarımı karşılayacak kadar işim var. Ama garip bir şekilde, gelen şeyi kaçırmaktan nefret ediyorum."</p>
	<p class="block_2"> </p>
	<p class="block_1">Erik sırıttı. "Hayır etmiyorsun."</p>
	<p class="block_2"> </p>
	<p class="block_1">Roo da sırıttı. "Haklısın. Çocukları, oyun oynayıp şişmanlayacakları bir yere götüreceğim." Erik güldü. "O zaman defol buradan!" Roo arabalarından ikisinin Ravensburg'e vardığını öğrenmişti. Sözünü tuttu ve iki arabacıya da bir yıllık maaşlarını verdi. Onları yolladı ve arabalardan bir tanesini kendi alırken, diğerini Milo ve Nathan'a bıraktı.</p>
	<p class="block_2"> </p>
	<p class="block_1">Erik atını ikinci arabaya sürdü. Milo ve Nathan sürücü koltuğunda oturuyordu ve Kitty, Freida Rosalyn, kocası Randolph ve oğulları Gerd ve Milo arkaya sıkışmışlardı. Erik, artık açıkça öz babası Stefan von Darkmoor'u hatırlatan büyük çocuğa bakıp gülümsedi. Çocuk, Kral'ın Dili'nde iki yaşındaki kendi ağzıyla heyecanlı sorular sorarak üvey babasının kucağında oturuyordu ve kardeşi de annesinin kollarındaydı. Erik Nathan'a, "Darkmoor'a vardığınızda, Owen Greylock'u bulun," dedi. "O size kalacak güvenli bir yer bulacaktır."</p>
	<p class="block_2"> </p>
	<p class="block_1">Kitty ayağa kalktı ve Erik ona sarılabilmek için arabaya yaklaştı. Tek kelime etmeden birbirlerine sarıldılar, ardından Erik kızı bıraktı.</p>
	<p class="block_2"> </p>
	<p class="block_1">Nathan dizginleri şaklattı ve atlar ilerlemeye başladı ve Erik hayatının ondan uzaklaşmasını izledi. Annesi; az bulunur ve harika bir adam olan kocası; çocukluğunda bir babaya en yakın kişi olan Milo; sanki öz kardeşiymiş gibi hissettiği Rosalyn ve bu gerçeği birkaç kişinin bilmesine rağmen, yeğeni Gerd. Ve en şaşılanı da ona, onunla karşılaşmadan önce mümkün olabileceğini hayal edeceğinden çok daha fazla şey ifade eden Kitty idi.</p>
	<p class="block_2"> </p>
	<p class="block_1">Çılgına dönmüş kasabada gözden kaybolana kadar arabayı izledi. Evlerini terk etme hazırlığı içindeki kasaba halkı eşyalarını arabalara, yük arabalarına ya da sırtlarında taşıyacakları çıkınlara yüklüyordu. Bir ailenin geçimi için önemli olan her şey taşınıyordu: aletler, tohumlar, en iyi ürün veren asmalar, kitaplar ve tomarlar, envanterler. Randolph'un ailesi, donanımın her parçasını -demir kapılardan taş fırınlara, düz demir altlıklardan pişirme kaplarına- ve değerli olan diğer eşyaları kurtarmak için, arkalarında yalnızca boş taş fırınlar ve birkaç tane soğutma kabı bırakarak fırını sökmeyi başarmıştı.</p>
	<p class="block_2"> </p>
	<p class="block_1">Bazı aileler, bütün eşyalarını arabalarının ya da yük arabalarının tepesine yüksek yığınlar halinde dizerken, diğerleri hız adına, yılların birikimi olan mobilyaları, kıyafetleri ve diğer ev eşyaları bırakarak sadece değerli eşyaları almıştı. Kasaba halkından bazıları, küçük koyun, keçi ya da sığır sürülerini güderek ya da tahta sandıklarda tavukları, ördekleri ve kazları taşıyarak çoktan ayrılmıştı.</p>
	<p class="block_2"> </p>
	<p class="block_1">Askerler, Erik'in buraya gelmesinden aylar önce belirlenmiş olan yerlerine koşuşturuyordu. Erik benliğini kaplayan kişisel kayıp hissini bir kenara bıraktı ve dikkatini kasabanın savunmasına çevirdi.</p>
	<p class="block_2"> </p>
	<p class="block_1">Greylock'un ona yapmasını emrettiği her şeyi incelemiş ve General ile Yüzbaşı Calis bu kadar titiz olduğu için tanrılara şükretmişti. Yakında, Krondor düştüğünden beri süren umutsuz savaşın devam edeceğini biliyordu. Erik'in Şövalye-Mareşal William'ın kütüphanesinde okuduğu her şey, bir şeyi kanıtlıyordu: savaş akıcıydı, önceden tahmin edilemezdi ve yaşama şansı en yüksek olanlar, her olasılığa karşı en iyi şekilde hazırlananlardı.</p>
	<p class="block_2"> </p>
	<p class="block_1">Ve bu, son zamanlarda Erik'in tam olarak düşündüğü şeydi: hayatta kalmak. Zafer kazanmak değil, sadece düşmandan daha uzun dayanmak. Tek istediği, ilk önce onların ölmesini sağlamaktı. Ve eğer hazırlıklarda herhangi bir ayrıntıyı unutursa, bu onun yapmadığı bir şey yüzünden olmayacaktı.</p>
	<p class="block_2"> </p>
	<p class="block_1">Erik atını çevirdi ve ilk savunma hattını denetlemeye gitti.</p>
	<p class="block_2"> </p>
	<p class="block_1">Adamlar, Ravensburg'ün batı geçidinde göğüs siperi inşa etmek için çılgınca kazıyordu. Ağaçlar düşerken öğleden sonrada balta sesleri çınlıyordu. Erik alnını silip sıcak güneşe baktı. Bunun gibi bir günde kar düşünmek zordu. Yine de bu bölgedeki dağlarda, kışın bir ay uzakta olduğunu biliyordu. Ama sezgileri, bunun geç ya da hafif bir kış olacağını söylüyordu. Bitkilere ve vahşi hayvanların davranışlarına bakılırsa, ciddi bir kar yağışı gelmeden önce sekiz hafta ya da daha fazla süre geçecekti, ama üç ay da mümkündü.</p>
	<p class="block_2"> </p>
	<p class="block_1">Erik, bütün bir kış boyunca tepelere karın düşmediği bir yılı -altı yaşından büyük değildi- hatırladı; sadece sulu kar yağmış ve o da çabucak erimişti.</p>
	<p class="block_2"> </p>
	<p class="block_1">Erik hava hakkında endişelenmekten vazgeçip dikkatini kontrol edebileceği şeyler üzerinde yoğunlaştırmaya karar verdi. Biri güneyden, diğeri batıdan, iki atlı ona doğru geliyordu.</p>
	<p class="block_2"> </p>
	<p class="block_1">Ona ilk önce batıdan gelen atlı ulaştı ve selam verdi. Krondor garnizonunun yeleğini giyiyordu ve üstü başı kanlı ve pisti. "Yüzbaşı. Bir Saaur birliğinin saldırısına uğradık. Organize olamadan yeşil piçler bizi bozguna uğrattı." Sanki düşmanın her an görüş alanına girmesini bekliyormuş gibi, omzunun üstünden geriye göz attı. "Mızraklı birliklerin onlara yaptıklarından dolayı sinirli gibiydiler, bu yüzden cezalandırmak için hafif süvarileri ve atlı piyadeleri aramaya gittiler. Her neyse, ben kaçmayı başardım. İlerleyen birliklerle tekrar birleşecekleri ve yarın günbatımına kadar ya da ondan sonraki gün şafakta burada olacakları sonucuna vardım."</p>
	<p class="block_2"> </p>
	<p class="block_1">Erik, "Güzel," dedi. "Kasabaya git ve bir şeyler yiyip dinlen." Etrafına göz attı. "İleride iz sürücülere ihtiyacımız olacağını sanmıyorum, bu yüzden sabah ilk iş, Harper adında gürültücü bir kabadayı olan çavuşuma rapor ver." Erik gülümsedi. "O sana yapılacak bir iş bulacaktır." İlk atlı ayrılırken, ikincisi Erik'in karşısında durup selam verdi. Yolbulucuların üniformasını giyiyordu. "Beklediğimizden biraz daha fala saldırıyla karşılaştık Yüzbaşı. Düzenli bir geri çekilmeyi daha ne kadar başarabiliriz bilmiyorum."</p>
	<p class="block_2"> </p>
	<p class="block_1">Erik güneydeki askerlerin konumlarını düşündü. "Ortalama bir saldırıyla karşılaşmanız gerekiyordu. Neler oluyor?" "Bilmiyorum efendim, ama başımızda Landreth Kontu var."</p>
	<p class="block_2"> </p>
	<p class="block_1">"Dük Gregory'ye ne oldu?" Güney Sınır Bölgesi Dükü, Düşler Vadisi'nin valisi, geri çekilecek güney birliklerinin başına geçirilmişti ve Greylock'un merkezdeki savunmasıyla eşgüdümlü çalışacaktı, komutası altındaki Shamata ve Landreth garnizonlarından çekilen askerlerle fazla fazla adamı vardı.</p>
	<p class="block_2"> </p>
	<p class="block_1">"Öldü efendim. Bildiğinizi sanıyorduk. Ulaklar geçen hafta gönderildi."</p>
	<p class="block_2"> </p>
	<p class="block_1">Erik küfür etti. "General Greylock'a ya da bana ulaşmadılar." İstilacıların, İmparatorluk, topraklarını genişletmek için karışıklıktan yararlanmaya çalışırsa, ordularının önemli bir kısmını Kesh'e doğru çevireceklerini varsaymışlardı, ama bu askerin az önce söylediklerinden, savunmanın güney kanadının hızla çöktüğü anlaşılıyordu.</p>
	<p class="block_2"> </p>
	<p class="block_1">Erik, "Kasabaya git, yeni bir at ve yiyecek bir şeyler al," dedi. "Geri çekilmede size yardım etmeleri için iki birlik okçu göndereceğim." Erik ezberlediği haritaları düşündü ve "Kont'a, soluna doğru geri çekilirken o kanattaki askerleri etrafından dolaştırarak güney cephesinin düşmesine izin vermesini öner," dedi. "Ardından onları Pottersville kasabasına yerleştirsin. Ama orada üç gün daha tutunmak zorunda; dört daha da iyi olur. O zamana kadar, biz burada dövüşüyor olacağız, ama bize yandan saldırırlarsa onları tutmayız. Eğer o sürede yerinde kalabilirse, Breonton kasabasına giden yolu kullanarak hat boyunca kuzeye doğru süpürme yapabilir. Oraya ulaştığı zaman, arkasını dönüp Darkmoor'a kaçabilir, ama ondan önce olmaz." Yolbulucu başını salladı. Yorgun bir gülümsemeyle, "Bu önerilerin General Greylock'tan geldiğini varsayarsam alınmazsınız değil mi?" dedi.</p>
	<p class="block_2"> </p>
	<p class="block_1">Erik gülümseyip başını salladı. "Elbette hayır. Herhangi bir şey yapması için Kont'a emir verebileceğimi sanmıyorum." Ardından gülümsemesi kayboldu. "Ama Kont'a iletmek üzere az önce söylediklerimin aynısını Owen'dan duymak içi Darkmoor'a gidip geri dönecek zamanın yok. Kont sorarsa, bunların General'in emirleri olduğunu söylersin. Yolda herhangi bir sorun çıkarsa ben hallederim."</p>
	<p class="block_2"> </p>
	<p class="block_1">Yolbulucu başını salladı. "Bilirsiniz Yüzbaşı, hepimiz Darkmoor'a vardığımız zaman, çok karışık bir komutamız olacak; birçok soylu denilenleri yapmaktan zevk almayacaktır." Erik gülümsedi. "Eh, Prens Patrick o yüzden orada olmayı planlıyor."</p>
	<p class="block_2"> </p>
	<p class="block_1">"Prens Darkmoor'da mı?"</p>
	<p class="block_2"> </p>
	<p class="block_1">"Öyle duydum. Şimdi, bir şeyler ye, ardından Landreth Kontu'nun yanına dön." Yolbulucu selam verip uzaklaştı. Erik Kral'ın Yolu'na dikilen barikatı güçlendirmek için sürüklenen ağaçlara baktı. Onun konumuna bakan iki büyük tepe vardı ve Erik izlerken, katırcılar tayfası mancınıkları keçi yolundan yukarı, kayalara oyulmuş yerlerine çekiyordu. Anayolda düşmanın tarafındaki herhangi bir tıkanıklık, büyük kayıplarla sonuçlanacaktı. Erik başını salladı. Kütükleri çekmek için önündeki bir saat, daha fazla yük hayvanı getirtecekti ve adamları son ağaç kesilene kadar o görevde tutacaktı. Eğer Erik von Darkmoor bu konuda bir şeyler biliyorsa, Ravensburg'e yaklaşırken düşmanın saklanacak herhangi bir yeri olmayacaktı.</p>
	<p class="block_2"> </p>
	<p class="block_1">İki kere, gözcüler Ravensburg'ün dışındaki savunmaların yakınına sokulmuştu ve son anda batıya dönerek uzaklaşmışlardı. Erik, savaş alanının ortasındaki manzaraya hakim ve cepheye çabucak mesaj göndermeye yetecek kadar yakın olan anayolun ikinci tepesinde bekliyordu.</p>
	<p class="block_2"> </p>
	<p class="block_1">Bir saat önce, on beş kilometrelik savunmanın hem güney, hem de kuzey ucunda ağır çarpışmaların başladığı haberi gelmişti. Uçların, her şeyin onların tutulmasına bağlı olduğu iki tane sorunlu noktası vardı ve düşmanı, Erik'in tuttuğu merkeze kaydırmaları gerekiyordu.</p>
	<p class="block_2"> </p>
	<p class="block_1">Sonunda geri çekilme emrini verdiği zaman, kuzey ve güney birlikleri mümkün olursa herhangi bir saldırıyı kesecek ve hızla Darkmoor'a doğru ilerleyecekti. Erik onlara tam bir gün vermeye çalışacak, ardından herhangi bir geciktirme hilesine başvurulmadan tam bir geri çekilme yapacaklardı. Owen ve Erik Calis'in orijinal planını gözden geçirip değişiklikler yapmıştı; Calis, başka bir geciktirme harekâtı isterken, Erik Owen'ı, düşmanın merkezde gecikmeyi beklediğini ve bu yüzden savunucular Ravensburg'ü terk ederken çekingen olacaklarını ve Erik'e mümkün olduğunca adamı geri çekecek zamanı vereceklerine ikna etti. Erik, geciktirme harekâtında kaybedilmeyen her adamın, Darkmoor'un savunulmasında Krallık için iki kat değerinde olacağını biliyordu.</p>
	<p class="block_2"> </p>
	<p class="block_1">Artık bekliyorlardı. Kılıçlar, mızraklar ve ok uçları bilendi, tuzaklar hazırlandı, atlar dinlendirildi. Adamlar sessizce oturuyor, bazıları tekrar tekrar, ölümcül olabilecek bir kusur olasılığına karşı silahlarını ve zırhlarını inceliyordu. Diğerleri kımıldamadan bekliyor, birkaçı uyuyor, bazıları onları cesur kılması için Tith-Onanka'ya dua ediyor, diğerleri de onunla karşılaşma olasılıklarına karşı Ölüm Tanrıçası ile barış yapıyordu.</p>
	<p class="block_2"> </p>
	<p class="block_1">Erik her hazırlığı tekrar tekrar gözden geçirerek, hata, yanlış hesaplama ve potansiyel sorun arayarak izliyordu. İşaretçiler, kuzeydeki ve güneydeki tepelerdeki birliklere emirleri iletmeye hazır bir şekilde bayrakları ellerinde yanında duruyordu.</p>
	<p class="block_2"> </p>
	<p class="block_1">Seçilen savaş alanı, birbirine yakın tepelerle, Kral'ın Yolu üzerindeki bir huni arasındaki küçük, düz bir araziydi ve ilk savunma hattı, yolun geçtiği yerde alçalan bir bayırdaydı. Erik'in ilk barikatı kurdurduğu nokta orasıydı. Yola, Erik'e, sağdaki ve soldaki tepe hattından düz bir mazgallı siper sağlayan bir kütük sur atılmıştı. Düşman her iki taraftaki kayalara tırmanmaya çalışabilirdi, ama Erik onları geri püskürtmesi için yerleştirdiği okçularına güveniyordu.</p>
	<p class="block_2"> </p>
	<p class="block_1">Mazgallı siper gelişigüzel ve çabucak dikilmiş gibi görünecek şekilde yapılmıştı, ama öyle değildi. Erik düşmanın, savunucuların bütün kuvvetleriyle yapılan bir saldırıya karşı tutunma becerilerini küçümsemesine güveniyordu.</p>
	<p class="block_2"> </p>
	<p class="block_1">Gün yavaşça geçti. Derken açıklığın öteki tarafından düşman atlılarının sesi geldi. Kral'ın Yolu'nun, temizlenmiş savaş alanına varmadan önce batıdaki son yükselti olan en üst noktasında bir düzine atlı belirdi. Atlarını durdurup savunucuları gözleyerek sessizce beklediler. Bir adam, lider, bir şeyler söyledi ve atlılardan ikisi geldikleri tarafa dönüp uzaklaştı. Ardından lider savunucuların barikatını işaret etti ve adamlarından ikisi atlarını eşkinde ileri doğru sürdü.</p>
	<p class="block_2"> </p>
	<p class="block_1">Erik, "Haber iletin; eğer barikatın yirmi metre yakınına gelirlerse ölecekler," dedi. "Eğer o mesafenin dışında kalırlarsa, atlarını istedikleri yere sürebilirler." Barikatın önüne uzun, dar bir hendek kazılmış ve dikkatlice gizlenmişti. Erik bunun düşmanın keşifçileri tarafından keşfedilmesini istemiyordu, ama geri dönüp liderlerine yolun temiz olduğunu söylemelerine bir itirazı yoktu.</p>
	<p class="block_2"> </p>
	<p class="block_1">Ulak selam verdi ve emirleri iletmek için barikata koştu. Savunucuların ok ateşinin en uzak erimine vardıklarında, iki atlı da, hızla etraflarında dönüp savunucuların onlara ateş açmasını bekleyerek yoldan saptı. Üstlerine hiç ok atılmayınca, yola çıkıp durdular. İki adam da dönüp liderlerine baktı. Adam işaret verdi ve bir tanesi karşılığında bir işaret verdi.</p>
	<p class="block_2"> </p>
	<p class="block_1">İki atlı anayoldan ayrıldı ve her biri bir tarafına giderek yolun kenarına ilerledi. Atlarını yavaşça yürütmeye başladılar.</p>
	<p class="block_2"> </p>
	<p class="block_1">"Tuzak olup olmadığına bakıyorlar," diyen tanıdık sesi duyuldu Çavuş Harper'ın. "Akıllıca bir hareket."</p>
	<p class="block_2"> </p>
	<p class="block_1">Erik iki atlıya o kadar yoğunlaşmıştı ki, Harper'ın varlığını fark etmemişti. "Her şey hazır mı?"</p>
	<p class="block_2"> </p>
	<p class="block_1">Harper, "Saatlerdir olduğu gibi," dedi. "Bu ikisini ne yapacağız?"</p>
	<p class="block_2"> </p>
	<p class="block_1">"Hiçbir şey. Bırak, oklarımızı ilk saldırı için sakladığımızı düşünsünler." "Ya hendeğe fazla yaklaşırlarsa?"</p>
	<p class="block_2"> </p>
	<p class="block_1">"O zaman ölürler. Emri çoktan verdim."</p>
	<p class="block_2"> </p>
	<p class="block_1">Harper başını salladı. "Burada biraz tutunup piçlerin kanını dökmek iyi olacak. Bütün bu geriye kaçışlar vücudu yoruyor."</p>
	<p class="block_2"> </p>
	<p class="block_1">"Şu anda olmak üzere olan hiçbir şeyin iyi hiçbir tarafı yok Çavuş." "Benim kastettiğim de bu Yüzbaşı; ben sadece başka bir açıdan yaklaştım."</p>
	<p class="block_2"> </p>
	<p class="block_1">Erik kafasını iki yana sallayıp gülümsedi. "Eh, eğer kafa kesmeye bu kadar hazırsan, belki de seni cepheye koymalıydım." "Hiçbir şeyi bu kadar düşüncesizce yapmayalım," dedi Harper çabucak.</p>
	<p class="block_2"> </p>
	<p class="block_1">"Sanırım bugün etrafta yeterince çarpışma olacak." "Sanırım," dedi Erik.</p>
	<p class="block_2"> </p>
	<p class="block_1">Atlılar yolda ilerlemeye devam etti ve sonunda, Erik'in öldürülmelerini emrettiği noktadan birkaç metre öteye geldikleri zaman, dönüp hızla liderlerine doğru gittiler. Atlılar hareketsizce oturarak, yolun aşağısından gelen birlikleri bekledi.</p>
	<p class="block_2"> </p>
	<p class="block_1">Günün çoğu geçtikten sonra, batıdan ayak sesleri yankılanmaya başladı. İlk başta zayıf olan sesler gittikçe artmaya başladı ve sonunda Harper, "Sesler, bu sefer bütün orduyu getiriyorlarmışa benziyor Yüzbaşı," dedi.</p>
	<p class="block_2"> </p>
	<p class="block_1">"Evet," dedi Erik.</p>
	<p class="block_2"> </p>
	<p class="block_1">Atlıların beklediği yolun diğer ucunda, her iki taraftaki ağaçlar da sıktı. Yaklaşan ordunun sesi gittikçe artmasına karşın, askerler görülemiyordu.</p>
	<p class="block_2"> </p>
	<p class="block_1">Ardından, ağaçların arasından aniden tam bir sıra kalkanlı, savaş baltalı, kılıçlı, mızraklı ve yaylı adam belirdi. Ağaçlarla savunucuların arasındaki mesafenin tam ortasına ilerleyip durdular.</p>
	<p class="block_2"> </p>
	<p class="block_1">"Neler oluyor?" diye sordu Harper sessizce.</p>
	<p class="block_2"> </p>
	<p class="block_1">"Görünüşe bakılırsa karaya çıktıklarından beri birkaç şey öğrenmişler," dedi Erik. "Eğer piyadeleri önden gönderirlerse, bazı avantajlarımızı kaybederiz."</p>
	<p class="block_2"> </p>
	<p class="block_1">Calis'in birliğinin Zümrüt Kraliçe'nin kuvvetlerine hizmet ettiği zamanlarda düşmanın her zamanki taktiği, mümkün olduğunda herhangi bir savunma konumuna sadece süvarilerini salmak olmuştu. Piyadeler kuşatma ve savunucuların hatlarındaki boşluklar için saklanıyordu.</p>
	<p class="block_2"> </p>
	<p class="block_1">Erik küfür etti. "Süvarileri kendilerini doğratırken bir gün kazanabileceğimizi düşünmüştüm."</p>
	<p class="block_2"> </p>
	<p class="block_1">Harper, "Umudunuzu yitirmeyin Yüzbaşı," dedi. "Hâlâ düşüncesizce bir şey yapabilirler." İlerdeki tepeye, yolun aşağısına ilerleyip piyadelerin biraz önünde duran bir sıra atlı yerleşti. Ardından beklediler. Görüş alanına subaylar girdi ve her biri hattın bir yerine geçerek adamlarının önüne yerleşti. Konumlarını hâlâ koruyorlardı.</p>
	<p class="block_2"> </p>
	<p class="block_1">"Eğer piyadeler açıklığı geçerken atlılar yoldan gelirse, bu iş ilginç bir hal alabilir," dedi Harper.</p>
	<p class="block_2"> </p>
	<p class="block_1">Erik hiçbir şey söylemedi.</p>
	<p class="block_2"> </p>
	<p class="block_1">Tepede daha fazla atlı belirdi, ardından üç kere kısa kısa bir borazan çaldı. Bir gürlemeyle, toplanan piyadeler açıklığı koşarak geçmeye başladı. "Mancınıklara işaret verin," dedi Erik. Elini kaldırınca, hareket kırmızı bir bayrak tutan işaretçi tarafından tekrarlandı.</p>
	<p class="block_2"> </p>
	<p class="block_1">Saldırganlar savunmalarına doğru gelirken Erik izledi. Bu araziyi o kadar iyi incelemişti ki işaretler olmadan uzaklığı ölçebiliyordu. Saldırganların ön tarafı mancınıkların erimine ulaştığında, Erik bekledi, ardından elini indirdi. Bir an sonra bayrak da aşağı indi ve ardından ikinci tepenin üstündeki iyi gizlenmiş savaş makineleri ateşe başladı.</p>
	<p class="block_2"> </p>
	<p class="block_1">Saldırganların üstüne, insan yumruğuyla kavun boyutları arasında değişen bir taş yağmuru yağdı. Adamlar bağırıp düştü, öldü ya da kemikleri kırılarak yaralandı. Ama arkalarındakiler duramadılar ve yaralılardan bazıları kendi yoldaşları tarafından çiğnenerek öldü.</p>
	<p class="block_2"> </p>
	<p class="block_1">Sanki taşlar bir işaretmiş gibi, süvariler Kral'ın Yolu'ndan saldırıya geçti. "Mancınıklar doldurulmadan buraya varmayı düşünüyorlar," dedi Harper.</p>
	<p class="block_2"> </p>
	<p class="block_1">"Siyah bayrak!" diye bağırdı Erik elini tekrar kaldırarak. İkinci bayrak kalktı ve süvariler uygun erime girdikleri zaman, Erik'in eli indi. Siyah bayrak indi ve ikinci bir taş yağmuru başladı. İkinci mancınık birliği istilacıların üstüne ölüm yağdırırken atlar kişnedi ve adamlar yere düştü. "Yeşil bayrak!" diye bağırdı Erik ve üçüncü bayrak kalktı. Bayrak indiği zaman, uzun tarafının sonunda, geniş ahşap kirişlerle dengelenmiş büyük bir sepeti olan mangonel denilen iki özel mancınık bir domuzayağı -altı sivri ucu olan metal yıldızlar- yağmuru başlattı. Bir saldırgana isabet etmeden yere düşenlerin bir ucu daima yukarı bakıyordu. Adamlar ve atlar korkunç dikenlere basıyor ve atlar sakatlanıyor, adamlar da düşüyordu.</p>
	<p class="block_2"> </p>
	<p class="block_1">Saldırganlar ön sıralardaki yaralılar kitlesinden geçmeye çalışana kadar, savaş makinelerinin ilk grubu tekrar dolduruldu ve ateşe başladı. Ve üçüncü yeşil bayrak kalkıp inene kadar, bütün saldırı cephesi dağılmıştı ve geri çekiliyorlardı.</p>
	<p class="block_2"> </p>
	<p class="block_1">Yüzlerce adam ve at, ikindi güneşinin altında yatıyordu ve Krallık askerlerinden bir tanesi bile yaralanmamıştı. Erik sırıtarak Harper'a döndü ve "Yan birlikleri alıp çevreyi kontrol et," dedi. "Yarın o mancınıkları devre dışı bırakmak isteyecekler, bu yüzden bu gece tepelerde pek çok davetsiz misafir bekliyorum."</p>
	<p class="block_2"> </p>
	<p class="block_1">Harper, "Emredersiniz!" dedi ve emirleri uygulamak üzere uzaklaştı.</p>
	<p class="block_2"> </p>
	<p class="block_1">Erik geri çekilmeyi izledi ve ilk gün için oldukça hafif bir çarpışma olduğunu düşündü. Yarından itibaren işlerin daha da zorlaşacağını biliyordu.</p>
	<p class="block_2"> </p>
	<p class="block_1">Ölmek üzere olan adamlar, su için yalvararak ya da bağırarak acı içinde inliyordu. Bazıları konuşamazken, diğerleri tanrılarına ya da annelerine ya da karılarına sesleniyordu. Güneş batıdaki tepelerin ardında kaybolurken Erik katliamı izledi.</p>
	<p class="block_2"> </p>
	<p class="block_1">Tahmininde haklı çıkmıştı; istilacılar savunucuların mancınıklarını etkisiz hale getirmeye çalışmadan başka bir yüzleşmeden kaçınacaklardı. Tetikteki savunma direncinin olası zayıf noktalarını bulmak için hatların arkasına sızmaya çalışanlar, Jadow'un adamları, kuzeydeki herhangi bir gediği güçlendirmek için bir geçici birlik gibi davranır ve Wallis adındaki bir onbaşının komutası altındaki başka bir birlik de güneyde aynısını yaparken, karanlıkta araştırma yapıyordu.</p>
	<p class="block_2"> </p>
	<p class="block_1">Şafakta, saldırganların zayıf bir nokta bulmaya çalışmaktan yoruldukları belli olmuş ve adamlarını öylece savunucuların önüne atmaya karar vermişlerdi. Erik o gün dört kere, tahmin ettiği gibi, binlerce istilacının savaş alanını, Huni'yi koşarak geçmesini ve savunucuların yok edici ateşi altında ölmelerini izlemişti.</p>
	<p class="block_2"> </p>
	<p class="block_1">Harper, "Efendim, yaralılarını almaları için ateşkes isteyecekler mi?" diye sordu.</p>
	<p class="block_2"> </p>
	<p class="block_1">Erik, "Hayır," dedi. "Bu onların tarzı değil. Yaralılar onları sadece yavaşlatır."</p>
	<p class="block_2"> </p>
	<p class="block_1">"Bu kötü oldu. Yani ileride bizim çocukları almamız için ateşkesimiz olmayacak öyle mi?" "Evet," dedi Erik. "Yaralanırsan tavsiyem, ölü taklidi yapman ve öldüğünden emin olacak vakti ayırmayacaklarını umut etmen olur.</p>
	<p class="block_2"> </p>
	<p class="block_1">Onlar geçtikten sonra sürünerek bir yerlere uzaklaşırsın."</p>
	<p class="block_2"> </p>
	<p class="block_1">"Bunu hatırlarım efendim."</p>
	<p class="block_2"> </p>
	<p class="block_1">İstilacıların üç birliği son saldırıda barikatlara ulaşmıştı ve adamlarından hiçbiri ölmemesine rağmen, barikatı tırmanarak aşmaya çalışanları öldürürken birkaç tanesi yaralanmıştı.</p>
	<p class="block_2"> </p>
	<p class="block_1">Saldırganlar Erik'in tuzaklarını zor yoldan bulmuştu. Kazıklarla dolu çukurlar ve zekice gizlenmiş hendekler, göğüs siperinin hemen altındaki onlarca saldırganı öldürmüştü, ama artık güzergâh açıkça beli olmuştu. Erik ışığa baktı ve güneş batmadan bir kere daha saldırabileceklerini düşündü. Saldırmamaları için dua etti. Saldırganları, ilk barikatı tırmanırlarken Erik'in okçuları için açık bir hatta tutacak iyi yerleştirilmiş ikinci bir barikat ve iki hat arasındaki kırk beş metrelik açık alanı bir ölüm alanına çevirecek olan ikinci savunma noktasına karanlıkta çekilmeyi planlamıştı. Eğer orada bir gece daha tutunabilirse, düşmanı ondan sonraki gün de uzakta tutabilir ve Darkmoor'a kaçanların güvenli bir uzaklıkta olduğundan emin olurdu.</p>
	<p class="block_2"> </p>
	<p class="block_1">Devriyeler, istilacıların küçük bir birliği bir şekilde arkaya geçip savunuculara sorun çıkartmasın diye tepelerin doğu tarafında at sürüyordu. Ama Erik her şeye rağmen, yine de beklenmedik bir sürprizin, zekice yapılmış bütün planı bozacağından korkuyordu.</p>
	<p class="block_2"> </p>
	<p class="block_1">Borazanlar çaldı ve Erik, "Kahretsin!" dedi. "Ara vereceklerini umuyordum."</p>
	<p class="block_2"> </p>
	<p class="block_1">"Öyle gözükmüyor efendim," dedi Harper, çoğu adam tarafından kullanılan geniş kılıca ve kalkana tercih ettiği iki ağızlı büyük kılıcını çekerek.</p>
	<p class="block_2"> </p>
	<p class="block_1">Ağaçların arasından savaş alanına, bağırıp arkadaşlarını savunmaya yaklaşmaları ve onu delmeleri için teşvik ederek adamlar koştu. Erik işaretler vermeye başladı ve mancınıklar ve mangoneller saldırganların üzerine ölüm yağdırdı, ardından okçular yaylarını boşalttı. Ama bu kez saldırı devam etti.</p>
	<p class="block_2"> </p>
	<p class="block_1">İlk birkaç adamı barikata ulaşıp tırmanmaya çalışırken ölünce, Erik ağaçların arasından daha fazla adamın çıktığını ve Huni'ye girdiğini gördü ve karşı tarafta komutada kim vardıysa elindeki bütün adamları onun üzerine saldığını anladı. Erik kılıcını çekti ve "Çavuş, destek birliklerine hazır olmalarını emredin," dedi. "Barikattaki adamlarımızın hemen arkalarında olmalarını istiyorum." "Emredersiniz!" dedi Harper ve bağırarak emirleri iletmeye başladı.</p>
	<p class="block_2"> </p>
	<p class="block_1">Her biri üç grup olan destek birlikleri, işi bir gediği bulup mümkün olduğunca çabuk doldurmak olan bir çavuşun komutası altındaki yüz seksen adamdan oluşuyordu. Eğer savunucular saldırganlarla karışırsa, iki savunma barikatının arasındaki alanın avantajı kaybedilecekti; yukarıdaki kayalardaki ve ikinci barikattaki okçular ölüm bölgesine güvenle ateş açamayacaktı. Erik kuş tüylü bir miğfer, önündeki savunucuyu meşgul tutan kararlı bir saldırganın yanından geçmeye çalışan Zümrüt Kraliçe'nin ordusunun bir yüzbaşısını gördü. Erik okçulara subayı indirmelerini emretmek üzereydi ki, tepenin üstündeki birisi onu görmüş ve Erik ağzını açamadan bir ok atmıştı.</p>
	<p class="block_2"> </p>
	<p class="block_1">Barikattaki savaş kızışıyordu ve elinde kılıcıyla ikinci tepede duran Erik, eğer dövüşürse, avantajın kaybolacağını fark ederek hayal kırıklığı hissetti. Artık bölgenin komutasından sorumlu bir subay olduğunu hatırlayarak, kılıcını kınına sokup izledi.</p>
	<p class="block_2"> </p>
	<p class="block_1">Güneş batarken, saldırganlar, düşen adamların yerini almak üzere Huni'ye akmaya devam ettiği için barikattaki savaş dengede kaldı. Her iki kanattan da ulaklar geliyordu ve savaşın her iki uçta da aynı şekilde devam ettiğini ve bütün kesimlerin tutunduğunu belirtiyorlardı.</p>
	<p class="block_2"> </p>
	<p class="block_1">Batı göğü kararmaya başlarken, Erik geri çekilme borazanının çalmasını bekledi, ama çalmadı. Karanlık basarken, batıda meşaleler belirdi ve karanlıkta savaşa devam etmek için meşale taşıyan askerler onlara doğru koştu.</p>
	<p class="block_2"> </p>
	<p class="block_1">"Kahretsin," dedi Harper, "çekilmek üzere değiller, değil mi?" "Görünüşe göre hayır," dedi Erik. Artık bir seçim yapması gerektiğine karar verdi; ya ölüm bölgesinden geçerken korunma becerisini kaybederek, ama adamlarının çoğunu bütün gece orada tutunmaları neredeyse kesin olan ikinci barikata ulaştırarak geri çekilmeye başlayacak, ya da dövüşmeye devam edecek ve saldırganlar geri çekilene kadar tutunmaya çalışacaktı. Kazanırlarsa, bu, düşmanı en azından bir hafta daha Ravensburg'de tutacakları büyük bir zafer olurdu. Ama başaramazlar ve istilacılar, Krallık askerleri geri çekilmeden ikinci barikata yetişirse, sonuçlar Krallık için feci olabilirdi.</p>
	<p class="block_2"> </p>
	<p class="block_1">Erik duraksadı. Ravensburg'e döndüğünden beri ilk kez Calis'e yokluğu için küfür etti. Bu kararı onun ya da Greylock'un vermesi gerekiyordu, bu tür sorunları yalnızca kitaplarda okumuş genç bir askerin değil.</p>
	<p class="block_2"> </p>
	<p class="block_1">Harper kılıcını hazırlamıştı. "Ne yapacağız efendim?" Erik çılgıncasına düşünüyordu. Bir ilhama ve düşmanın takip etmesine izin vermeden gündoğumuna kadar adamlarını ikinci barikata götürmenin bir yolunu bulmaya ihtiyacı vardı. Harper, "Belki o adamlardan birkaçı bir şeylerin üstüne basıp kendilerini ateşe verir," dedi.</p>
	<p class="block_2"> </p>
	<p class="block_1">Erik'in gözleri büyüdü. "Harper, sen bir dâhisin!" "Biliyorum efendim, ama bu bize hâlâ ne yapacağımızı söylemiyor."</p>
	<p class="block_2"> </p>
	<p class="block_1">"Saldıracağız," dedi Erik. "Bütün adamları barikatlara gönderip gündoğumuna kadar onları tutacağız."</p>
	<p class="block_2"> </p>
	<p class="block_1">"Peki efendim." Harper döndü ve bağırarak emirleri vermeye başladı ve yedekte tutulan adamlar aniden ikinci barikatı aşıp ilkine destek olmak için koştu.</p>
	<p class="block_2"> </p>
	<p class="block_1">Erik, "Şimdi işler kolaylaştı," dedi.</p>
	<p class="block_2"> </p>
	<p class="block_1">"Öyle diyorsanız öyledir efendim," dedi Harper. "Burada mı duralım yoksa savaşa mı katılalım?" Erik kılıcını çekti. "Dövüşeceğiz." İki adam ileri koştu.</p>
	<p class="block_2"> </p>
	<p class="block_10"><img alt="Line" src="images/image.png" class="calibre2"/></p>
	<p class="block_2"> </p>
	<p class="block_4" id="calibre_pb_24"> </p>
</body></html>
