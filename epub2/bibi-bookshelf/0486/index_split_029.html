<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>03 - İblis Kralın Öfkesi - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_12">-27-</p>
	<p class="block_12">GERÇEK</p>
	<p class="block_2"> </p>
	<p class="block_1">Savaş kıran kırana geçiyordu.</p>
	<p class="block_2"> </p>
	<p class="block_1">Bu cehennemden bir görüntüydü. Meşale ışıklarının altındaki sokaklar adam kaynıyordu. Şato karanlık çökene kadar tutunmuştu, ama karanlık bastığında düşman geri çekilmemişti. Erik, savaşın başından beridir aynı tip paralı askerlerle karşılaşmasına rağmen, savunucuları ezmek için sayı üstünlüklerini iyi kullanarak artık koordineli bir şekilde hareket ettikleri için komutada bir değişiklik olduğunu anlamıştı.</p>
	<p class="block_2"> </p>
	<p class="block_13">İstilacılar ellerine geçen her şeyle hendeği doldurmaya çalıştıkları için Erik adamlarını iç kalenin güneyine yönlendirmişti. Mobilyalar, kırık arabalar, çerçöp, bulabildikleri her şeyi suya atıyorlardı.</p>
	<p class="block_3"> </p>
	<p class="block_1">Savunucular insani ölçülerde atılabilecek kadar çok ok atıyordu, ama saldırı yavaşlamıyordu. Manfred duvarın üstünden insan denizine, kadim iç kaleye saldıran binlerce askere göz attı.</p>
	<p class="block_2"> </p>
	<p class="block_1">"Durum hiç iyi görünmüyor," dedi.</p>
	<p class="block_2"> </p>
	<p class="block_1">"İyi bir kavrama yeteneğin var," dedi Erik. Elini Manfred'in omzuna koyup onu hafifçe aşağı bastırarak.</p>
	<p class="block_2"> </p>
	<p class="block_1">Hendeğin diğer tarafındaki binaların çatılarındaki sapancıların fırlattığı taşlar vızıldayarak geçerken, Manfred eğildi.</p>
	<p class="block_2"> </p>
	<p class="block_1">"Bunu nasıl yapıyorsun?" diye sordu Manfred.</p>
	<p class="block_2"> </p>
	<p class="block_1">"Neyi?"</p>
	<p class="block_2"> </p>
	<p class="block_1">"Ne zaman eğileceğini bilmeyi?"</p>
	<p class="block_2"> </p>
	<p class="block_1">Erik gülümsedi. "Günbatımında çatıda sapancıların süründüğünü gördüm. Bir gözüm üstlerindeydi. Bir süre sonra alışkanlık oluyor."</p>
	<p class="block_2"> </p>
	<p class="block_1">"Eğer yeterince yaşarsan."</p>
	<p class="block_2"> </p>
	<p class="block_1">Erik, "Durumumuz ne?" diye sordu.</p>
	<p class="block_2"> </p>
	<p class="block_1">"Prens'e, eğer onları duvarlara merdiven dayamaktan alıkoyarsak, çok fazla zorlanmadan sabaha kadar tutunabileceğimizi söyledim. İşin zor kısmı, Doğu Orduları'nı içeri almak için doğu kapısını ele geçirmek."</p>
	<p class="block_2"> </p>
	<p class="block_1">Erik, "Patrick'e şafakta dışarıya bir saldırı düzenleyeceğimi söyledim," dedi. Manfred güldü. "Ben de." "Yapamazsın," dedi Erik.</p>
	<p class="block_2"> </p>
	<p class="block_1">"Nedenmiş o?"</p>
	<p class="block_2"> </p>
	<p class="block_1">"Çünkü sen Baron'sun, bense..."</p>
	<p class="block_2"> </p>
	<p class="block_1">"Piç mi?"</p>
	<p class="block_2"> </p>
	<p class="block_1">"Evet."</p>
	<p class="block_2"> </p>
	<p class="block_1">Manfred, "Ama senin karın var, benimse yok," dedi.</p>
	<p class="block_2"> </p>
	<p class="block_1">Erik, "Bu hiçbir şey ifade etmez," dedi, ama kelimelerin kendi kulağına olduğu kadar Manfred'in kulağına da boş geldiğini biliyordu.</p>
	<p class="block_2"> </p>
	<p class="block_1">"Bundan daha iyi bir argümanla gelmelisin," dedi Manfred.</p>
	<p class="block_2"> </p>
	<p class="block_1">"Senin soylu olup da benim olmamama ne dersin? Sana bağlı olan insanların olmasına?"</p>
	<p class="block_2"> </p>
	<p class="block_1">"Senin yok mu?" dedi Manfred. "Ayrıca, Prens'in Ordusu'ndaki bir Şövalye-Yüzbaşı'nın Saray Baronu unvanı da yok mu?"</p>
	<p class="block_2"> </p>
	<p class="block_1">"Bu farklı. Benim mülklerim ve korumama muhtaç olan kullarım yok. Ben adaleti sağlamak ya da mahkemelerin çözemediği yerel kavgalara çözüm bulmak zorunda değilim. Şehirlerim, kasabalarım ve köylerim yok... Bu aynı şey değil!"</p>
	<p class="block_2"> </p>
	<p class="block_1">Manfred gülümsedi. "Baron olmak istemediğinden emin misin?"</p>
	<p class="block_2"> </p>
	<p class="block_1">Erik, "Babanın unvanına sahipsin!" dedi</p>
	<p class="block_2"> </p>
	<p class="block_1">"O da doğru." Manfred tekrar duvarın aşağısına göz attı ve "Bunların bir sonu var mı?" diye sordu.</p>
	<p class="block_2"> </p>
	<p class="block_1">Erik, "Fark edilecek şekilde yok," dedi.</p>
	<p class="block_2"> </p>
	<p class="block_1">Duvarın arkasında çömelerek bir süre dinlendiler. Erik, "Neden evlenmedin?" diye sordu. "Ran Dükü'nün aklında senin için birisi olduğunu sanıyordum."</p>
	<p class="block_2"> </p>
	<p class="block_1">Manfred güldü. "Hanımefendi ziyaretime geldi, ama ben onu etkilemeyi başaramadım." Erik, "Buna inanmam güç," dedi.</p>
	<p class="block_2"> </p>
	<p class="block_1">Manfred üvey kardeşine baktı. "Anlayabileceğini düşünmüştüm, ama anlamadığın belli." Kimsenin duvardan tırmanmadığına emin olmak için etrafa göz attı. "Benimki gibi bir anneye sahip olmak, kadınlar hakkındaki fikirlerini değiştiriyor. Stefan onları incitmeyi tercih ederdi. Bense onlardan kaçmayı tercih ediyorum." Erik, "Ah," dedi.</p>
	<p class="block_2"> </p>
	<p class="block_1">Manfred güldü. "Bak ne diyeceğim. Eğer hayatta kalırsak, bana bir hizmette bulunabilirsin. Ben Prens'in benim için seçtiği birisiyle evleneceğim, sen de Darkmoor Baronluğu'nun bir sonraki vârisine babalık yapacaksın. Bu bizim sırrımız olacak ve söz konusu hanımın, yatak odasına seni gönderdiğim için bana teşekkür edeceğini düşünüyorum."</p>
	<p class="block_2"> </p>
	<p class="block_13">Başlarının üstünden oklar uçuşurken Erik güldü. "Karımın bunu onaylayacağını sanmıyorum." Ardından, "Bilmen gereken bir şey var," dedi. "Nedir?" diye sordu Manfred. "Bir yeğenin var."</p>
	<p class="block_3"> </p>
	<p class="block_1">"Ne?"</p>
	<p class="block_2"> </p>
	<p class="block_1">"Stefan'ın tecavüz ettiği kız, Rosalyn: onun bebeğini doğurdu." "Tanrılar!" dedi Manfred. "Emin misin?"</p>
	<p class="block_2"> </p>
	<p class="block_1">Erik, "Şöyle bir bakman yeter," dedi. "Tam bir von Darkmoor." Manfred, "Eh, bu durumu değiştirir," dedi. "Nasıl?" diye sordu Erik.</p>
	<p class="block_2"> </p>
	<p class="block_1">"İkimizden bir hayatta kalmalı, yoksa çocuk annemin insafına kalır."</p>
	<p class="block_2"> </p>
	<p class="block_1">Erik güldü. "Tabii ona söylersen."</p>
	<p class="block_2"> </p>
	<p class="block_1">"Ah, eninde sonunda öğrenir. Annem deli olabilir, ama iyi bağlantıları vardır ve entrikalardan hoşlanır." Sanki birisi duyabilirmiş gibi sesini alçalttı. "Babamın krizleri sırasında bunu annemin yaptığını düşündüğüm zamanlar oldu." "Onu zehirlediğini mi düşünüyorsun?"</p>
	<p class="block_2"> </p>
	<p class="block_1">Manfred, "Başka zaman sana annemin ailesinin geçmişini anlatırım," dedi. "Zehir, büyük büyükbabasının unvanını kazanmasında büyük bir rol oynamış."</p>
	<p class="block_2"> </p>
	<p class="block_1">Büyük bir kaya parçası, dış duvarı sallayarak hisara vurdu. "Eh," dedi Manfred üstündeki tozlan silkeleyerek, "görünüşe göre konuklarımız bir mancınık bulmuş."</p>
	<p class="block_2"> </p>
	<p class="block_1">Erik aşağı göz atınca, savaş makinesinin Yüksek Cadde'nin ortasına çekilmiş olduğunu gördü. Bir askere işaret edip, "Çavuş Jadow'a şu mancınıkla ilgilenmesi söyle," dedi. Duvara başka bir kaya parçası çarptı ve hendeğin ötesindeki askerlerden bir tezahürat koptu. "Çabuk ol!" Asker koşarak iç kaleye girdi. Manfred, "Oldukça basit, değil mi?" dedi.</p>
	<p class="block_2"> </p>
	<p class="block_1">"Ne?"</p>
	<p class="block_2"> </p>
	<p class="block_1">"Duvardaki bir deliğe ateş ediyorlar, içine atabildikleri her şeyle hendeği dolduruyorlar ve üstüne doluşuyorlar."</p>
	<p class="block_2"> </p>
	<p class="block_1">Erik, "Evet," dedi.</p>
	<p class="block_2"> </p>
	<p class="block_1">"Eh, şu işi biraz ilginçleştirelim," dedi Manfred. Askerlerinden birine işaret edip, "Çavuş Macafee'ye yağı boşaltmasını söyle," dedi.</p>
	<p class="block_2"> </p>
	<p class="block_1">Asker koşarak uzaklaştı. Erik, "Hendeği mi yakacaksın?" diye sordu.</p>
	<p class="block_2"> </p>
	<p class="block_1">"Neden olmasın?" dedi Manfred.</p>
	<p class="block_2"> </p>
	<p class="block_1">Erik arkasına yaslandı. "Hendekteki yağı ne kadar süreyle yakabilirsin?"</p>
	<p class="block_2"> </p>
	<p class="block_1">"Üç, dört saat."</p>
	<p class="block_2"> </p>
	<p class="block_1">Başka bir kaya parçası duvara çarptı ve Erik, "Jadow!" diye bağırdı.</p>
	<p class="block_2"> </p>
	<p class="block_1">Sanki Erik'i duymuş gibi, iç kalenin merkezindeki bir mancınık ateşlendi ve yarım düzine yağ fıçısı fırlatıldı. Fıçılar makineyi ve mürettebatını sırılsıklam ederek sokaktaki mancınığın çevresinde parçalandı.</p>
	<p class="block_2"> </p>
	<p class="block_1">Düşman mancınık mürettebatı kaçışmaya başladı. Hızla sokağa yayılan yakındaki yağ, yakındaki pek çok ateşten birine ulaştı ve savaş makinesi aniden alev aldı. Hisar duvarındaki Erik'in adamlarından bir tezahürat koptu. Erik, "İşte bu kadar," dedi.</p>
	<p class="block_2"> </p>
	<p class="block_1">Manfred. "Hendekteki yağ söndüğünde, tekrar doldurmaya başlayacaklar," dedi.</p>
	<p class="block_2"> </p>
	<p class="block_1">"Ama yine de bu onları şafağa kadar dışarıda tutar."</p>
	<p class="block_2"> </p>
	<p class="block_1">"Evet," dedi Manfred. "Ama hâlâ çözülecek bir sorunumuz var."</p>
	<p class="block_2"> </p>
	<p class="block_1">Üvey kardeşler birbirlerine baktı ve aynı anda ikisi de, "Doğu kapısı," dedi.</p>
	<p class="block_2"> </p>
	<p class="block_10"><img alt="C:\Users\UguR\AppData\Local\Microsoft\Windows\INetCache\Content.Word\Line.png" src="images/image.png" class="calibre2"/></p>
	<p class="block_2"> </p>
	<p class="block_1">Pug, "Gençleşme çok iyi ve harikaydı, ama yorgunum," dedi.</p>
	<p class="block_2"> </p>
	<p class="block_1">Tomas, "Uykuya ihtiyacım varmış gibi hissediyorum," dedi.</p>
	<p class="block_2"> </p>
	<p class="block_1">Calis, "İnsanlar ölüyor," dedi.</p>
	<p class="block_2"> </p>
	<p class="block_1">Tomas oğluna bakıp, "Biliyorum," dedi. "Artık Hayattaşı olmasa bile, Darkmoor'u yağmalamaya çalışan çok büyük bir ordu var."</p>
	<p class="block_2"> </p>
	<p class="block_1">Calis, "Artık iblisin kontrolünden kurtulmuş olsa bile, Fadawah savaşı bırakıp sessizce geri çekilecek birisi değildir," dedi. İç geçirdi. "Sadece bu odadakiler ve birkaç kişi gerçek tehlikeyi biliyor, ama artık elimizde, hâlâ ordusunun büyük bir kısmı sağlam olan ve Batı Toprakları'nın çoğunu kontrol eden kurnaz, tehlikeli bir lider var."</p>
	<p class="block_2"> </p>
	<p class="block_1">Pug, "Bu iş çabucak bitmeyecek," dedi.</p>
	<p class="block_2"> </p>
	<p class="block_1">Miranda, "En azından Saaurları savaşın dışına çıkartabiliriz," dedi.</p>
	<p class="block_2"> </p>
	<p class="block_1">Pug, "Tabii onları, Hanam'ın bana söylediklerinin doğru olduğuna ikna edebilirsem," dedi.</p>
	<p class="block_2"> </p>
	<p class="block_1">Tomas, "Deneyebiliriz," dedi.</p>
	<p class="block_2"> </p>
	<p class="block_1">"Oraya nasıl gideceğiz?" diye sordu Nakor.</p>
	<p class="block_2"> </p>
	<p class="block_1">"Biz değil," dedi Pug. "Darkmoor'a Tomas ve ben gideceğiz, Bu savaşı bitirmediğimiz sürece, geri kalanınızı tehlikeye atmanın bir anlamı yok."</p>
	<p class="block_2"> </p>
	<p class="block_1">Calis, "Unutma, ben Prens'in adamıyım," dedi. Miranda, "Ve beni de burada bırakmayacaksınız," dedi. Nakor Sho Pi ve Dominic'i gösterdi, ardından sırıttı ve omuzlarını silkti. "Bizi de." Pug'ın gözleri büyüdü ve hafif bir kızgınlıkla iç geçirdi. "Pekâlâ. Toplanın."</p>
	<p class="block_2"> </p>
	<p class="block_1">Miranda Kâhin'in hizmetkârlarının liderine bakıp, "Yardımlarınız için teşekkür ederiz," dedi.</p>
	<p class="block_2"> </p>
	<p class="block_1">Yaşlı adam başıyla selam verip, "Hayır, bizi kurtardığınız için biz size teşekkür ederiz," dedi.</p>
	<p class="block_2"> </p>
	<p class="block_1">Miranda Pug'ın yanına seğirtince büyücü, "El ele tutuşun," dedi.</p>
	<p class="block_2"> </p>
	<p class="block_1">Herkes el ele tutuştu ve aniden Efsuncunun Adası'ndaki Villa Beata'nın avlusunda duruyorlardı. "Burası Darkmoor değil," dedi Miranda.</p>
	<p class="block_2"> </p>
	<p class="block_1">"Evet," dedi Pug. "Darkmoor'a. hiç gitmedim. O yüzden savaşın ortasında ya da bir duvarın içinde ortaya çıkmak istemiyorsanız, bana bir saat vereceksiniz."</p>
	<p class="block_2"> </p>
	<p class="block_1">Gathis hızla evden dışarı çıkıp onları karşıladı. "Sıcak yemek kısa bir süre içine hazır olacak," dedi, onları içeri götürürken.</p>
	<p class="block_2"> </p>
	<p class="block_1">Tomas Pug'ı kenara çekip, "Yaşadığın yer burası mı?" diye sordu.</p>
	<p class="block_2"> </p>
	<p class="block_1">"Çoğu zaman," dedi Pug.</p>
	<p class="block_2"> </p>
	<p class="block_1">Otlakların karşısındaki okyanustan esen yumuşak yaz melteminde, hoş konağa bakarak, "Ziyaretine uzun zaman önce gelmeliydim," dedi.</p>
	<p class="block_2"> </p>
	<p class="block_1">Pug, "Değiştik," dedi. "Bu sabaha kadar, Elvandar'dan ayrılamıyordun."</p>
	<p class="block_2"> </p>
	<p class="block_1">Tomas, "İkimizde çok şey kaybettik," dedi. "Ebeveynlerim şanslı insanlar olmalarına ve uzun hayatlar sürmelerine rağmen, Crydee'de çocukken tanıdığımız herkes uzun zaman önce öldü. Ama sen, iki çocuğunu kaybettin..."</p>
	<p class="block_2"> </p>
	<p class="block_1">Pug başını salladı. "Yaklaşık son on yıldır, Gamina ve William yaşlanıp ben yaşlanmayınca, onlardan fazla yaşayacağımı seziyordum." Pug bakışlarını yere çevirdi ve düşüncelere dalmış bir şekilde bir süre sessiz kaldı. Ardından, "Bunu beklememe rağmen, acısı hâlâ çok gerçek," dedi. "Çocuklarımı bir daha asla göremeyeceğim." Tomas, "Sanırım anlıyorum," dedi.</p>
	<p class="block_2"> </p>
	<p class="block_1">İki arkadaş bir süre sessizce durdu. Ardından Pug kafasını kaldırıp yıldızlara baktı. "Çok engin bir evren. Bazen kendimi çok küçük hissediyorum."</p>
	<p class="block_2"> </p>
	<p class="block_1">"Eğer Nakor'un bu evrenin doğası hakkındaki şüpheleri doğruysa, hepimiz küçük ama önemliyiz."</p>
	<p class="block_2"> </p>
	<p class="block_1">Pug güldü. "Sadece Nakor bunu ortaya atabilirdi zaten."</p>
	<p class="block_2"> </p>
	<p class="block_1">Tomas, "Onu bir süredir tanıyorsun," dedi. "Ondan ne anladın?"</p>
	<p class="block_2"> </p>
	<p class="block_1">Pug elini arkadaşının koluna koyup onu eve yönlendirdi. "Bizi Darkmoor'a ulaştırma üzerinde çalışırken anlatayım. Ya tarihteki en büyük dolandırıcı, ya da karşılaştığım en parlak ve özgün zekâya sahip adam."</p>
	<p class="block_2"> </p>
	<p class="block_1">Tomas, "Belki de ikisi birden?" dedi.</p>
	<p class="block_2"> </p>
	<p class="block_1">Pug güldü. "Belki de," diye onayladı, eve girerlerken.</p>
	<p class="block_2"> </p>
	<p class="block_1">Pug elleriyle bir daire çizdi ve altın sarısı bir çerçeveyle parıldayan mavimsi, devasa bir ışık topu oluştu. Çapı bir insanın boyundan daha uzun olan top, altı kişilik bir yolcu arabası genişliğindeydi.</p>
	<p class="block_2"> </p>
	<p class="block_1">"Ne bu?" diye sordu Miranda.</p>
	<p class="block_2"> </p>
	<p class="block_1">"Bizi Darkmoor'a götürecek şey," dedi Pug. "Darkmoor'u, bizi şehrin görüş alanı içindeki herhangi bir yere götürecek kadar iyi bilmiyorum. Eğer seçeceğim bir desen, iyi bildiğim bir yer olmazsa, bu çok tehlikeli olur diyelim."</p>
	<p class="block_2"> </p>
	<p class="block_1">"İşleyişi biliyorum," dedi Miranda. "Buraya şu Tsurani aletlerinden birini almaya geldik sanıyordum."</p>
	<p class="block_2"> </p>
	<p class="block_1">"Yararı olmaz," dedi Nakor, çantasından bir tane çıkararak, "tabii bildiğin bir yere yerleştirmediğin sürece." Aleti salladı. "Eğer hâlâ çalışıyorsa." Aleti kenara attı.</p>
	<p class="block_2"> </p>
	<p class="block_1">Nakor sırıttı. "Hava kabarcığında seninle birlikte uçacağım." "İçeri nasıl gireceğiz?" diye sordu Miranda.</p>
	<p class="block_2"> </p>
	<p class="block_1">"Adım atarak," dedi Pug ve içeri girdi. Onu takip ettiler. "Bu şeyi yapabilmek için büyüyü arayıp bulmam gerekti, ama bir kere nasıl yapıldığını hatırladıktan sonra," ellerini salladı ve küre yerden havalandı, "gerisi çok kolay."</p>
	<p class="block_2"> </p>
	<p class="block_1">Gathis, evin çatısının üstünde yükselirlerken onlara el salladı ve küre Krondor'a doğru uzun, kıvrık bir rotaya döndü. "Eğer Kral'ın Yolu gibi bildiğim yerleri takip edersem daha da kolay." "Darkmoor'a varmamız ne kadar sürer?" diye sordu Calis. "Şafaktan biraz sonra varırız," dedi Pug.</p>
	<p class="block_2"> </p>
	<p class="block_1">Hızla denizin ve beyaz dorukların otuz metre üzerinden uçtular, Midkemia'nın üç ayının sonuncusu batıda batarken, doğuda şafak öncesi göğü aydınlandı. Rüzgâr esiyordu, ama kürenin içinde rahattılar. Her biri hafifçe kıpırdayacak yere sahip bir biçimde daire şeklinde duruyorlardı.</p>
	<p class="block_2"> </p>
	<p class="block_1">Miranda, "Oturabilseydik iyi olurdu," dedi.</p>
	<p class="block_2"> </p>
	<p class="block_1">Pug, "Bu iş bittikten sonra, bu büyünün olduğu cildi sana seve seve ödünç veririm," dedi. "O zaman buna istediğin gibi oturacak yerler ekleyecek bir değişiklik yapabilirsin." Nakor güldü.</p>
	<p class="block_2"> </p>
	<p class="block_1">"Ne kadar hızlı gidiyoruz?" diye sordu Tomas.</p>
	<p class="block_2"> </p>
	<p class="block_1">"En hızlı kuş kadar," dedi Pug. "Bir saat içinde Krondor'da oluruz."</p>
	<p class="block_2"> </p>
	<p class="block_1">Zaman geçti ve kapkara gökyüzünün griye dönüşünü izlediler. Sabah yaklaşırken, altlarında çalkalanan denizdeki dalgaların üstündeki gri köpükler görülüyordu. "İblisin öldüğüne emin misin?" diye sordu Nakor.</p>
	<p class="block_2"> </p>
	<p class="block_1">Pug, "Öldü," dedi. "Su onun türü için lanettir. Bir süre dayanacak güçteydi, ama Tomas'ın ona verdiği yaralarla o derinlikten çıkacak güçte değildi."</p>
	<p class="block_2"> </p>
	<p class="block_1">"Bakın," dedi Miranda. "Krondor."</p>
	<p class="block_2"> </p>
	<p class="block_1">Pug onları Efsuncunun Adası'ndan doğuya uzanan bir çizgi üzerinde götürmüştü, bu yüzden Prens'in şehrine neredeyse tam batıdan yaklaşmışlardı.</p>
	<p class="block_2"> </p>
	<p class="block_1">"Ah tanrılar!" dedi Miranda.</p>
	<p class="block_2"> </p>
	<p class="block_1">Ufukta, bir zamanlar hayat dolu olan büyük şehirde, sadece cansız siyah bir nokta vardı. İşçiler şafak öncesi loşluğunda işlerine gittiği için, sabahın bu saatinde bile şehir ışıklarla canlanmış olurdu. Kayıklar kuzey duvarının dışındaki balıkçı köylerinden, gemiler de uzak limanlara gitmek için rıhtımlardan denize açılıyor olmalıydı.</p>
	<p class="block_2"> </p>
	<p class="block_1">"Hiçbir şey kalmamış," dedi Nakor.</p>
	<p class="block_2"> </p>
	<p class="block_1">Calis, "Hareket eden bir şeyler var," dedi. Kıyının yukarısını gösterince, loş ışıkta deniz yolundan kuzeye giden büyük bir atlı birlik gördüler.</p>
	<p class="block_2"> </p>
	<p class="block_1">"Kraliçe'nin ordusunun bir kısmı firar etmiş gibi görünüyor," dedi Sho Pi.</p>
	<p class="block_2"> </p>
	<p class="block_1">"Artık iblisin kontrolünden çıktıkları için, daha bunlardan çok görürüz," dedi Pug. Krondor limanının dış dalgakıranına doğru hızla yol alırlarken, yanmış gemilerin direkleri, gökyüzüne uzanan siyahlaşmış kemik ormanı gibi körfezin üstünde uzanıyordu. Suyun ötesindeki her şey tanınmayacak derecede yanmıştı, binaların çoğu gibi rıhtımlarda yoktu. Orada ve burada bir duvar kalıntısı yükseliyordu, ama çoğunlukla moloz vardı. İlk Krondor Prensi'nin limanın kontrolünü sağlamak için tepenin doruğuna yaptırdığı Prens'in sarayı, sadece limanın güney ucunun tepesindeki konumundan dolayı tanınabiliyordu.</p>
	<p class="block_2"> </p>
	<p class="block_1">"O limanı birileri tekrar kullanana kadar uzun zaman geçecek," dedi Calis.</p>
	<p class="block_2"> </p>
	<p class="block_1">Tomas elini oğlunun omzuna koydu. Korumaya yemin ettiği şehrin yıkımının onu derinden yaraladığını biliyordu. Calis'in Hayattaşı'nın yok edilmesiyle başardıkları şeyi herkesten fazla anladığını da biliyordu, ama yine de Calis'in, birçok insanın yaşamıyla ödenen pahalı bedel yüzünden hissettiği acıyı anlıyordu.</p>
	<p class="block_2"> </p>
	<p class="block_1">Pug iradesini kullanarak kürenin Kral'ın Yolu'nda ilerlemesini sağladı. İlerledikçe, bütün yıkıma kilometre kilometre tanık oldular. Bütün çiftlikler ve evler yanmıştı ve yolda o kadar fazla ceset vardı ki, akbabalar ve kargalar uçamaz hale gelmişti. Dominic, "Buraya olabildiğince çok rahip getirmeliyiz, çünkü böylesi bir katliamı veba takip edecektir," dedi.</p>
	<p class="block_2"> </p>
	<p class="block_1">Nakor, "Arch-Indar Düzeni'ndeki herkes yardım edecek," dedi.</p>
	<p class="block_2"> </p>
	<p class="block_1">Miranda, "İkiniz mi?" dedi.</p>
	<p class="block_2"> </p>
	<p class="block_1">Böylesi bir yıkımın ortasında bile, Pug buna gülmemeyi neredeyse imkânsız bulmuştu.</p>
	<p class="block_2"> </p>
	<p class="block_1">Tomas, "Rahiplerin çoğu, şehrin yıkımı sırasında yok olmuştur," dedi.</p>
	<p class="block_2"> </p>
	<p class="block_1">Calis, "Pek sayılmaz," dedi. "Çeşitli tapınaklara aylar öncesinden haber göndermiştik. Rahiplerini azar azar güvenli yerlere gönderdiler. Eğer bu savaşı kazanırsak, Dük James sonrasında çok fazla yardıma ihtiyacımız olacağını biliyordu."</p>
	<p class="block_2"> </p>
	<p class="block_1">Miranda "Ve tapınaklarla iyi geçinmenin işe yarayacağını," dedi.</p>
	<p class="block_2"> </p>
	<p class="block_1">Pug, "Zümrüt Kraliçe ve iblisten gelen tehditler üzerindeki endişelerim ve Hayattaşı ile ilgili korkularımız yüzünden, Krallık'ın çok büyük bir ordu tarafından istila edileceği gerçeğini gözden kaçırmışım," dedi.</p>
	<p class="block_2"> </p>
	<p class="block_1">Calis, "Ben kaçırmadım," dedi. İleriyi gösterdi. "Bakın."</p>
	<p class="block_2"> </p>
	<p class="block_1">Dağların eteklerine giriyorlardı. Pug, aralarında tek tük komuta çadırlarının olduğu bir kamp ateşi ve küçük çadırlar denizi gördü. Ardından hızla, büyük bir ev büyüklüğündeki devasa bir komuta çadırının üzerinden geçtiler. Darkmoor'a yaklaştıkça, hareketlilik artıyordu. "Tanrılar." dedi Tomas. "Hiç böylesi bir ordu görmemiştim. Gedik Savaşları sırasında bile Tsuraniler savaşa aynı anda asla otuz binden fazla adam getirmemişti."</p>
	<p class="block_2"> </p>
	<p class="block_1">Calis, "Denizin ötesinden yaklaşık çeyrek milyon adam getirmişler," dedi. "Bu aşağıdakiler henüz öldürmediklerimizin yarısı."</p>
	<p class="block_2"> </p>
	<p class="block_1">"Çok fazla ölüm," dedi Nakor. Ağır bir üzüntüyle iç geçirdi. "Ve iyi bir sebep için de değil" Tomas, "Pug, Savaşmak için hiç iyi bir neden var mıdır?" diye sorduğumu çok duymuştur," dedi. "Özgürlük," dedi Calis. "Bizim olanları korumak için."</p>
	<p class="block_2"> </p>
	<p class="block_1">Pug, "Bunlar karşı çıkması güç sebepler," dedi. "Yine de bunlar bir savaş çıkarmak için yeterince iyi sebepler değil."</p>
	<p class="block_2"> </p>
	<p class="block_1">Arazi yükselirken, Pug da küreyi yükseltti. Ama aşağıdaki adamlardan daha da fazlasının onları göstermeye başladığını gördüler ve bazıları ok atmaya başlayınca, Pug küreyi daha da yükseltti.</p>
	<p class="block_2"> </p>
	<p class="block_1">Aşağıdaki manzarayı kuş bakışı görecekleri bir seviyeye çıkmışlardı. "İnanılmaz," dedi Dominic. Altlarında, karıncalar gibi bir tepeye tırmanan, seksen ya da doksan bin kişilik bir ordu uzanıyordu. Tepenin doruğunda Darkmoor şehri vardı. Dış şehir ve şehrin çoğu düşmanın elinde görünüyordu ve şehrin geri kalanında bütün şiddetiyle bir savaş yapılıyordu.</p>
	<p class="block_2"> </p>
	<p class="block_1">"Durdurabilir miyiz?" diye sordu Miranda.</p>
	<p class="block_2"> </p>
	<p class="block_1">Calis, "Sanmıyorum," dedi. "İstilacılar yiyecekleri olmaksızın okyanusun yanlış tarafına sıkışmış durumda." Pug'a bakıp, "Tabii onları Novindus'a geri götürecek büyülü yollar bilmiyorsanız," dedi. Pug, "Bir seferinde birkaç kişiyi belki, ama... bu kadarını değil," dedi.</p>
	<p class="block_2"> </p>
	<p class="block_1">Tomas, "O halde savaşı bir şekilde durdurup insanların birbirlerini öldürmesini engellemeliyiz," dedi.</p>
	<p class="block_2"> </p>
	<p class="block_1">"Saaurları görüyor musunuz?" diye sordu Pug.</p>
	<p class="block_2"> </p>
	<p class="block_1">Tomas şehrin, devasa yeşil atlılarla dolu küçük bir pazar yeri olan güneybatıya yakın bir köşesini gösterdi. Pug küreyi durdurup, "Dikkatlerini çekip çekemeyeceğimize bakalım," dedi. Küreyi alçaktı ve Saaurlar küreyi görür görmez, insanlara ok atmaya başladı.</p>
	<p class="block_2"> </p>
	<p class="block_1">Ama oklar kürenin duvarına çarpıp sekti ve Pug küreyi yavaşça indirmeye devam etti. Araçtan herhangi bir tehdit gelmediği anlaşılınca, oklar kesildi.</p>
	<p class="block_2"> </p>
	<p class="block_1">Pug küreyi, at kılı sorguçlu görkemli bir miğfer takan ve gösterişli bir kalkan ve kadim görünüşlü bir kılıç taşıyan birisinin tam ortasında durduğu bir grup atlının önüne indirdi. Pug, "İşe yaramama olasılığına karşı hazır olun," dedi.</p>
	<p class="block_2"> </p>
	<p class="block_1">Küre yok olduğunda, Pug Novindus diliyle yakından bağlantılı olan Yabon dilinde konuştu. "Saaurların Sha-shahan'ı Jatuk'u arıyorum!" "Jatuk benim," dedi etkileyici atlı. "Sen kimsin büyücü?" "Pug diye bilinirim. Sizinle barış yapmaya geldim." Saaurun garip bir yüz ifadesi vardı, ama Pug şüpheyle baktığını seziyordu. "Zümrüt Kraliçe'ye bağlılık yeminimiz olduğunu ve ayrı bir barış yapamayacağımızı anlamalısın."</p>
	<p class="block_2"> </p>
	<p class="block_1">Pug, "Hanam'dan haber getirdim," dedi.</p>
	<p class="block_2"> </p>
	<p class="block_1">Yılansı yüzde açık bir ifade, saklanamayan bir şok belirdi. "Hanam öldü! Doğduğum dünyada öldü!"</p>
	<p class="block_2"> </p>
	<p class="block_1">"Hayır," dedi Pug. "Babanın İrfanustası, sanatlarını kullanarak bir iblisin aklını ve bedenini ele geçirip, o bedenle bu dünyaya geldi. Beni buldu ve konuştuk. Artık öldü, ama ruhu Gökyüzü Hordası ile at sürmek için Shila'ya döndü."</p>
	<p class="block_2"> </p>
	<p class="block_1">Jatuk atını öne sürdü ve tam Pug'ın önüne geldiği zaman, korkutucu bir şekilde aşağı baktı. "Ne söyleyeceksen söyle."</p>
	<p class="block_2"> </p>
	<p class="block_1">Pug, iyi ve kötü arasındaki kadim savaşı, Ahsart Rahipleri'nin deliliğini ve Saaurların Pantathialılar tarafından aldatılmasını anlatarak başladı. İlk başlarda Saaur savaşçıları kuşkulu görünüyordu, ama Pug onlara, Hanam'ın onlara söylemesini istediklerini anlattı. "Hanam sana, İrfanustan Shadu, Kadehtaşıyıcın Chiga ve Kalkantaşıyıcın Monis'in de söyleyeceği gibi, söylediklerimin hepsinin doğru olduğunu bilmen gerektiğini söylememi istedi," diye bağladı. "Irkının onuru, söylediklerimi doğru olarak kabul etmene bağlı ve halkının aldatılması yalandan da fazlası. Pantathialılar, Zümrüt Kraliçe, iblisler. Hepsi de, sizden anayurdunuzu çaldı. Shila'yı yok edenler ve doğumla gelen hakkınızı sonsuza kadar elinizden alanlar onlardı."</p>
	<p class="block_2"> </p>
	<p class="block_1">Saaurlar şaşkınlıkla homurdandı. "Yalan söylüyor!" dedi biri. "Kötücül sanatların ustası tarafından yaratılmış zekice yalanlar!" dedi bir başkası.</p>
	<p class="block_2"> </p>
	<p class="block_1">Jatuk elini kaldırdı. "Hayır. Söylediklerinde bir doğruluk payı var. Eğer iddia ettiğin kişiysen, eğer Hanam'ın sözlerini söylediysen, o zaman bunun zekice bir yalan olmadığını anlamam için sana bir şey daha söylemiş olması gerekir."</p>
	<p class="block_2"> </p>
	<p class="block_1">Pug başını salladı. "Babana hizmet etmek için geldiğin günü hatırlamanı söyledi. Babanın, hizmet edecek son oğluydun. Bütün ağabeylerin ölmüştü. Babanla tanışma düşüncesiyle titrediğinde seni kenara çeken ve kulağına her şeyin iyi olacağını fısıldayan biri vardı." Jatuk, "Doğru," dedi. "Peki beni yatıştıranın adı neydi." "Babana ne söylemen gerektiğini sana, babanın Kalkantaşıyıcısı Kaba söyledi. Sana, 'Baba, buraya ırka hizmet etmeye, ağabeylerimin öcünü almaya ve emirlerini yerine getirmeye geldim,' demeni söyledi." Jatuk başını geriye atıp yüzünü gökyüzüne çevirerek bağırdı. Saf öfke ve kızgınlığın hayvani bir sesiydi bu. "Aldatıldık!" diye kükredi. Pug'a başka bir şey söylemeden yoldaşlarına döndü. "Herkese iletin! Bağlılık yeminimiz bozulmuştur. Saaurlardan başka kimseye hizmet etmeyeceğiz! Onurumuzu lekeleyenlere ölüm! Pantathialılara ölüm. Hiçbir yılanı sağ bırakmayın! Zümrüt Kraliçe'ye ve hizmetkârlarına ölüm!"</p>
	<p class="block_2"> </p>
	<p class="block_1">Aniden Saaur atlıları şehir kapısına doğru at sürmeye başladı ve Jatuk, "İnsan, bu iş bittiği zaman, seni bulup barış yapacağız, ama önce ödenmesi gereken korkunç bir kan borcu var!" dedi. Tomas, "Sha-shahan," dedi. "Savaşçıların yıllardır savaşıyor. Silahlarınızı kaldırın. Bu savaştan çekilin. İstilacıları sürmek için bu şehre bir ordu geliyor. Kenara çekilin ve bırakın karılarınız kocalarının, çocuklarınız da babalarının sağ geldiğini bilsin."</p>
	<p class="block_2"> </p>
	<p class="block_1">Kılıcını yaşayan bir şeymiş gibi tutan Jaruk'un gözleri parladı. "Bu Tual-masok'tur, kadim dilde Kan İçici demektir. Makamımı ve halkımın onurunu herhangi bir şeyden daha fazla temsil eder. Bu yanlış düzeltilene kadar kenara koyulmayacak."</p>
	<p class="block_2"> </p>
	<p class="block_1">Pug, "O zaman Zümrüt Kraliçe'nin öldüğünü bilin," dedi. "Bir iblis tarafından yok edildi."</p>
	<p class="block_2"> </p>
	<p class="block_1">Jatuk, kendine zor hakim oluyormuş gibi baktı. "İblis! İblisler dünyamızı yok etti!"</p>
	<p class="block_2"> </p>
	<p class="block_1">"Biliyorum," dedi Pug, "ama o iblis de öldü,"</p>
	<p class="block_2"> </p>
	<p class="block_1">"Öyleyse bunun bedelini kim ödeyecek?" diye sordu Sha-shahan.</p>
	<p class="block_2"> </p>
	<p class="block_1">Tomas kılıcını kınına soktu. "Hiç kimse. Hepsi öldü. Eğer yaşayan herhangi bir Pantathialı varsa, uzak bir yerdeki dağların altında saklanıyordur. Arkada bıraktıkları tek şey, kurbanlar, aletler ve hileler."</p>
	<p class="block_2"> </p>
	<p class="block_1">Saaur lideri öfkeyle gökyüzüne haykırdı. "İntikamımı alacağım!"</p>
	<p class="block_2"> </p>
	<p class="block_1">Pug kafasını iki yana salladı. "Halkını kurtar Jatuk!"</p>
	<p class="block_2"> </p>
	<p class="block_1">"Kan için kan dökeceğim!"</p>
	<p class="block_2"> </p>
	<p class="block_1">Tomas, "O halde gidin, ama bu şehri barış içinde terk edin," dedi.</p>
	<p class="block_2"> </p>
	<p class="block_1">Jatuk kılıcıyla Tomas'ı gösterdi. "Askerlerim gidecek ve bu şehre artık sorun çıkarmayacağız. Ama biz evi olmayan bir ulusuz ve onurumuz lekelendi. Bu lekeyi sadece kan temizleyebilir." Atını şehir kapısı yönüne çevirdi ve sert bir tekmeyle devasa atı şehir kapısına sürdü.</p>
	<p class="block_2"> </p>
	<p class="block_1">Birliği de peşinden gitti ve şehirdeki savaş tüm şiddetiyle devam ederken, Darkmoor'un güneybatı köşesi birden sessizliğe gömüldü. Barikatın arkasından, "Gittiler mi?" diye bir ses geldi. Pug işaret etti ve bir mobilya, tahıl çuvalı ve araba kasası yığınının arkasından Owen Greylock çıktı.</p>
	<p class="block_2"> </p>
	<p class="block_1">"Büyücü!" dedi Owen. "Sanırım sana bir teşekkür borçluyuz."</p>
	<p class="block_2"> </p>
	<p class="block_1">Pug, "Teşekküre gerek yok," dedi. "Savaş hâlâ devam ediyor."</p>
	<p class="block_2"> </p>
	<p class="block_1">"Eğer Saaur meselesini hallettiysen, teşekkür ederiz." Owen kafasını iki yana salladı. "Başa çıkılmaları zordu."</p>
	<p class="block_2"> </p>
	<p class="block_1">"Ve istilacılara çalışıyorlardı," dedi Tomas. "Onlara yapılan ihanet söylendi ve pek mutlu olmadılar."</p>
	<p class="block_2"> </p>
	<p class="block_1">Owen gülümsedi. "Tahmin edebiliyorum. Yakından sadece birkaç Saaur gördüm ve bana espriden çok fazla anlıyorlarmış gibi gelmedi." Arkasındaki adamlara dönüp, "Dağılın ve bizim çocuklardan başka birilerini bulup bulamayacağınıza bakın," dedi. "Hisar saldırı altında ve düşmana arkadan vurmak istiyorum."</p>
	<p class="block_2"> </p>
	<p class="block_1">Tomas kılıcını çekti. "Belki biraz yardımım dokunur."</p>
	<p class="block_2"> </p>
	<p class="block_1">"Memnun olurum," dedi Owen. İki metre boyundaki Tomas'ı tepeden tırnağa süzüp, "Üstünü başını tertemiz tutmayı nasıl başarıyorsun?" diye sordu.</p>
	<p class="block_2"> </p>
	<p class="block_1">Tomas güldü. "Uzun hikâye."</p>
	<p class="block_2"> </p>
	<p class="block_1">"Savaştan sonra anlatırsın," dedi Owen, küçük asker grubuna onu takip etmelerini işaret ederek.</p>
	<p class="block_2"> </p>
	<p class="block_1">Pug, "Sonra görüşürüz," dedi. Tomas, "Nereye gidiyorsunuz?" diye sordu. "Kaleye. Bu çılgınlığı bitirip bitiremeyeceğimize bakacağız." Tomas başını salladı, döndü ve Owen Greylock ile birlikte koşmaya başladı. Pug diğerlerine el ele tutuşmalarını işaret etti. Bakışlarını uzaktaki hisara kilitledi ve ardından gözden kayboldular.</p>
	<p class="block_2"> </p>
	<p class="block_1">Yukarından bir bağırış gelince, Manfred ve Erik kafalarını kaldırıp yukarı baktı. "Gene ne oldu?" dedi Erik, kılıcını çekerek.</p>
	<p class="block_2"> </p>
	<p class="block_1">Çatıdaki adamlar bağırıyordu, ama ses tonları korkudan çok şaşkınlık içeriyordu. Manfred de kılıcını çekti ve istilacıların hisara girmiş olma olasılığına karşı Prens Patrick ile kapının arasına girdi.</p>
	<p class="block_2"> </p>
	<p class="block_1">Kalenin zemin katındaki kadim merkezi merdiven boşluğundaki koridora ulaşan Erik, taş basamaklardan hızla Nakor, Miranda ve arkalarında diğerleriyle birlikte Calis'in indiğini gördü. Erik sırıttı. "Yüzbaşı!"</p>
	<p class="block_2"> </p>
	<p class="block_1">Calis de sırıtıp, "Yüzbaşı," diye karşılık verdi. Erik, "Sizi gördüğüme çok sevindim," dedi. "Buraya nasıl geldiniz?" Calis Pug'ı gösterdi.</p>
	<p class="block_2"> </p>
	<p class="block_1">Erik, "Büyücü!" dedi. Rahatlamış görünüyordu. "Yapabileceğin bir şey var mı?"</p>
	<p class="block_2"> </p>
	<p class="block_1">Pug, "Evet, duvarın dışındaki her adamı öldürebilirim, ama buna, ev ev dövüşen her Krallık askeri de dahil olur," dedi. "İnsanların birbirini öldürmesini durduracak bir yol düşünmeyi tercih ederim. Zümrüt Kraliçe'nin ordusunu yöneten iblis öldü. Hayattaşı artık yok. Artık savaşmak için bir sebep kalmadı."</p>
	<p class="block_2"> </p>
	<p class="block_1">Erik, "Bunu dışarıdaki o katillere söyle," dedi.</p>
	<p class="block_2"> </p>
	<p class="block_1">Pug, "Sorun da bu," dedi. "Söylesem bile, dinlerler mi?"</p>
	<p class="block_2"> </p>
	<p class="block_1">Calis, "Hayır," dedi. "Dediğim gibi, açlar ve arkalarından ne olduğunu biliyorlar. Gidebilecekleri tek bir yol var, ileri."</p>
	<p class="block_2"> </p>
	<p class="block_1">Erik, "Eğer o bahsettiğiniz iblis öldüyse, Zümrüt Kraliçe'ye ne oldu?" diye sordu.</p>
	<p class="block_2"> </p>
	<p class="block_1">"Aylar önce öldü," dedi Pug. "Sonra anlatırız."</p>
	<p class="block_2"> </p>
	<p class="block_1">"Peki ya Fadawah? Belki onunla bir ateşkes anlaşması yapabiliriz? Katil piçin tekidir, ama Novindus'un eski ateşkes kurallarını bilir," dedi Erik.</p>
	<p class="block_2"> </p>
	<p class="block_1">Calis, "Şu anda Fadawah, öfkelerini üstüne boşaltacak birilerini arayan çok kızgın bir Saaur ordusuyla uğraşıyor," dedi. "En olası adayları o. Eğer düşündüğümün yarısı kadar akıllıysa, çoktan, kış için girecek bir delik aramaya başlamıştır." Nakor, "Kış!" dedi.</p>
	<p class="block_2"> </p>
	<p class="block_1">Pug, "Evet?" dedi.</p>
	<p class="block_2"> </p>
	<p class="block_1">Nakor Calis'i iterek geçip Erik'e, "Orijinal planınız bu orduyu kış gelene kadar burada tutmaktı, değil mi?" diye sordu.</p>
	<p class="block_2"> </p>
	<p class="block_1">"Evet. Kar yağmaya başladığı zaman, geri çekilmek zorunda kalacaklarını biliyoruz."</p>
	<p class="block_2"> </p>
	<p class="block_1">Nakor Pug'a döndü. "Eğer Yıldızlimanı'na gidersek, bizi buraya geri getirebilir misin?"</p>
	<p class="block_2"> </p>
	<p class="block_1">"Evet," dedi Pug. "Neden sordun?"</p>
	<p class="block_2"> </p>
	<p class="block_1">"Açıklayacak zaman yok. Sadece yap!"</p>
	<p class="block_2"> </p>
	<p class="block_1">Pug Miranda, Calis ve diğerlerine bakıp omuzlarını silkti. Elini Nakor'un omzuna koydu ve kayboldular.</p>
	<p class="block_2"> </p>
	<p class="block_1">"Bu da neydi?" diye sordu Patrick, Manfred ile birlikte koridora çıkarlarken.</p>
	<p class="block_2"> </p>
	<p class="block_1">Calis, "Majesteleri, Baron," dedi ve başıyla selam verdi.</p>
	<p class="block_2"> </p>
	<p class="block_1">"Yüzbaşı," dedi Patrick. "Umarım bize iyi haberler getirmişsindir."</p>
	<p class="block_2"> </p>
	<p class="block_1">"Öncelikle, üstümüzdeki ana tehdit ortadan kalktı."</p>
	<p class="block_2"> </p>
	<p class="block_1">Patrick, "Hayattaşı güvende mi?" diye sordu.</p>
	<p class="block_2"> </p>
	<p class="block_1">Calis, "Hayattaşı artık yok," dedi. "Güvenle açıldı ve artık hiç kimseye zarar vermek için kullanılamaz."</p>
	<p class="block_2"> </p>
	<p class="block_1">Patrick, "Tanrılara şükür!" dedi. Kraliyet ailesinin bütün üyeleri, Hayattaşı elli yıl önce Sethanon'un altında keşfedildiğinden beridir, tam olarak neyin tehlikede olduğunu çok iyi biliyordu. "Bir kutlama yapacağımızı seziyorum." Yukarıda, saldırganların üzerine ateş açan bir mancınık gümbürdedi. "Biraz erken konuşmuş olabilirim. Doğu Orduları'nı bekleyelim."</p>
	<p class="block_2"> </p>
	<p class="block_1">Manfred elini Erik'in omzuna koydu. "Ağabeyim ve ben, Doğu Orduları'nı şehre sokmak için Doğu Kapısı'nı kimin açmaya gideceğini konuşuyorduk. Daha iyi bir planın var mı?" Calis, "Hayır, ama umarım Nakor'un vardır," dedi. Miranda, "Doğu Orduları'nın doğu kapısına varıp varmadığını görmek için çatıya çıkacağım," dedi. Geç anlayan çocuklarmış gibi Manfred ve Erik'e bakıp, "Eğer Doğu Orduları dışarıda değilse, kapıyı açmak için kendinizi öldürtmeniz anlamsız olur, değil mi?" dedi.</p>
	<p class="block_2"> </p>
	<p class="block_1">Erik ve Manfred birbirlerine şaşkın şaşkın bakarken, Miranda kalenin çatısına giden merdivenleri çıkmaya başlamıştı bile. Calis, "Hemen dönerim lordum, Yüzbaşı," dedi ve kadının peşinden seğirtti.</p>
	<p class="block_2"> </p>
	<p class="block_1">Kadını kalenin, büyük hisarın nispeten küçük bir bölgesi olan çatısına çıktılar. Üç buçuk metre aşağıdaki bir çatı parçasına yerleştirilmiş iki büyük mancınığı ateşlemek için iki gözcü noktasına adamlar yerleştirilmişti. Miranda doğuya baktı ve hafif, neredeyse duyulamaz bir büyü okumaya başladı. Ardından gözlerini ardına kadar açtı ve Calis değiştiklerini görerek şaşırdı. Dikey yarıkları olan koyu amber rengi gözleri, artık bir av kuşunun gözlerine benziyordu. Miranda ufku araştırdı ve bir süre sonra gözlerini kapayıp ovuşturdu ve açtığında normale dönmüşlerdi. "Doğu Orduları şehre doğru ilerliyor," dedi.</p>
	<p class="block_2"> </p>
	<p class="block_1">"Günbatımına kadar burada olacaklarına bahse girerim." Calis küfür etti. "Eğer bütün bunları atlatırsak, bana hatırlat da, Kral ile Doğu soylularının bazılarının çeviklik anlayışı hakkında keskin kelimelerle konuşayım." Duvardan sarkıp aşağıda azalmadan devam eden savaşa baktı. Birileri hendeği doldurmaya çalışır, diğerleri de onları önlemeye çalışırken insanlar ölüyordu.</p>
	<p class="block_2"> </p>
	<p class="block_1">"Çok saçma!"</p>
	<p class="block_2"> </p>
	<p class="block_1">Miranda kolunu Calis'in beline dolayıp, "Herkesi kurtaramazsın," dedi.</p>
	<p class="block_2"> </p>
	<p class="block_1">Calis kadını kollarına almak için döndü. "Seni çok özledim." Miranda, "Pug ile gideceğimi biliyorsun," dedi.</p>
	<p class="block_2"> </p>
	<p class="block_1">"Evet, biliyorum."</p>
	<p class="block_2"> </p>
	<p class="block_1">"O benim diğer yarım. Hayatımın büyük bir kısmını senden sakladım ve bir gün, zamanı geldiğinde sana, kim olduğum ve sırlarımı korumak için neden yalan söylediğimi anlatacağım, ama sana şu anda söylediğim şey kesinlikle doğru: seni seviyorum Calis. Çok uzun süren yaşamım süresince, sen tanıdığım en iyi adamsın."</p>
	<p class="block_2"> </p>
	<p class="block_1">Calis, sanki ezberlemek istiyormuş gibi yüz hatlarını inceleyerek kadına baktı. "Ama Pug'ı daha çok seviyorsun."</p>
	<p class="block_2"> </p>
	<p class="block_1">Kadın başını salladı. "Bunu 'daha çok' şeklinde açıklayıp açıklayamayacağımı bilmiyorum. İhtiyacım olan kişi o. O bunu henüz fark etmese de, onun ihtiyacı olan kişi de benim; unutması gereken çok acısı var hâlâ."</p>
	<p class="block_2"> </p>
	<p class="block_1">Calis başını sallayıp kadının başını göğsüne yasladı. "William," dedi sessizce. "Ve Gamina. O ve James Krondor'da kaldı." Calis gözlerini kapadı. "Bilmiyordum." İç geçirdi.</p>
	<p class="block_2"> </p>
	<p class="block_1">"Unutması zaman alacaktır, ama unutacak," dedi kadın. Ardından geri çekilip, "Sen de öyle," dedi.</p>
	<p class="block_2"> </p>
	<p class="block_1">Calis gülümsedi. "Ben iyiyim."</p>
	<p class="block_2"> </p>
	<p class="block_1">"Hayır değilsin." Parmağını göğsüne bastırıp, "Bana bir söz vermeni istiyorum," dedi.</p>
	<p class="block_2"> </p>
	<p class="block_1">"Nedir?"</p>
	<p class="block_2"> </p>
	<p class="block_1">"Bu savaş bittiği zaman, anneni görmek için eve gideceksin."</p>
	<p class="block_2"> </p>
	<p class="block_1">Calis güldü. "Neden?"</p>
	<p class="block_2"> </p>
	<p class="block_1">"Sadece dediğimi yap. Söz ver."</p>
	<p class="block_2"> </p>
	<p class="block_1">Calis omuzlarını silkti. "Pekâlâ. Babamla eve gidip annemi göreceğim. Başka bir şey var mı?" "Evet," dedi kadın, "ama onu sana daha sonra söyleyeceğim. Prens'e yardımın, doğu kapısının dışında olmadığını söylememiz gerekiyor."</p>
	<p class="block_2"> </p>
	<p class="block_1">Toplantı salonuna döndüler ve herkesin bir masanın etrafında toplanmış olduğunu gördüler. Dışarıdaki dövüş sesleri sabitti. Miranda Patrick'e gördüklerini anlatınca Prens, "Eh, o halde Pug'ın bu meseleyi çözmesini beklememiz gerekiyor," dedi.</p>
	<p class="block_2"> </p>
	<p class="block_1">Bir saat sonra, odanın dışındaki koridorda Pug, Nakor ve yarım düzine cüppeli adam belirdi. Nakor koşarak içeri girip, "Bunu izlemelisiniz!" dedi.</p>
	<p class="block_2"> </p>
	<p class="block_1">Prens Patrick ve diğerleri Pug ve diğer cüppeli adamların durduğu yere seğirtti ve içlerinden biri, "İtiraz ediyorum!" dedi.</p>
	<p class="block_2"> </p>
	<p class="block_1">"İstediğin kadar itiraz et Chalmes," dedi Nakor. "Tam bir baş belası olsan da, sen Midkemia'daki en iyi hava büyücüsüsün. Şimdi yap şunu!"</p>
	<p class="block_2"> </p>
	<p class="block_1">Chalmes parmağını Nakor'a doğru uzattı. "Anlaşmamıza sadık kalacak mısın?"</p>
	<p class="block_2"> </p>
	<p class="block_1">"Evet," dedi Nakor, "elbette. Ama ilk önce bu savaşı durdurmalıyız."</p>
	<p class="block_2"> </p>
	<p class="block_1">"Pekâlâ." Yıldızlimanı'ndaki en kıdemli büyücü, onunla birlikte gelen diğer beşine dönüp, "Bir kere başladı mı, gittikçe güçsüzleşeceğim," dedi. "Eğer bocalarsam, ben kendimi toplayana kadar benim yerime siz devam edeceksiniz." Nakor'a dönüp, "Bir masaya ihtiyacım var," dedi.</p>
	<p class="block_2"> </p>
	<p class="block_1">"Bu taraftan," dedi Nakor.</p>
	<p class="block_2"> </p>
	<p class="block_1">Chalmes diğerleri onu toplantı odasına doğru takip ederken, dikkatle etrafına baktı. Odaya girdiklerinde, "Affedersiniz?" dedi.</p>
	<p class="block_2"> </p>
	<p class="block_1">Krondor Prensi, "Evet?" dedi.</p>
	<p class="block_2"> </p>
	<p class="block_1">"Bana ince bir mum getirebilir misin?"</p>
	<p class="block_2"> </p>
	<p class="block_1">Patrick'in kaşları kalktı ve Manfred, "Ben hallederim," dedi.</p>
	<p class="block_2"> </p>
	<p class="block_1">Chalmes elindeki çantayı açtı. Bir mum ve bazı başka nesneler çıkardı ve "İnce mumu alabilir miyim," dedi. Bir hizmetkâr mumu ona uzattı ve Chalmes mumu alıp yaktı. Balmumu bir çubukla etrafını çizdi, ardından yerleştirdi. Gözlerini kapatarak büyüsüne başladı. Bir süre sonra, pencereden serin bir meltem esti. Nakor sırıttı. "İşe yarıyor."</p>
	<p class="block_2"> </p>
	<p class="block_1">Miranda Pug'ın yanına geçip kolunu beline doladı. "Bunu sen neden yapamıyorsun?" Pug, "Bir kasırga yaratabilirim, ama bu yapılan oldukça karışık," dedi. "Hava büyülerini çok incelemedim. Sen?"</p>
	<p class="block_2"> </p>
	<p class="block_1">Miranda omuzlarını silkti. "Ben de." Başını Pug'ın omzuna yaslayıp izlemeye başladı. Chalmes konsantre oldu ve odadaki büyü eğitimi olanlar, elektriklenmeye başlayan hava yüzünden enerjilerin arttığını hissedebiliyordu.</p>
	<p class="block_2"> </p>
	<p class="block_1">Hava daha da soğudu.</p>
	<p class="block_2"> </p>
	<p class="block_1">Her geçen dakika hava soğuyordu ve dışarıdan gelen dövüş sesleri endişeli bağırışlarla kesiliyordu. Oda soğumaya devam etti. Sonunda Manfred odadakilere pelerin getirilmesini emretmek zorunda kaldı.</p>
	<p class="block_2"> </p>
	<p class="block_1">Derken kar yağmaya başladı.</p>
	<p class="block_2"> </p>
	<p class="block_1">Hendeğin her iki tarafından da şaşkın bağırışlar geliyordu. Erik, "Adamlarımıza bunu bizim yaptığımız haberini iletelim Majesteleri," dedi.</p>
	<p class="block_2"> </p>
	<p class="block_1">Prens Patrick başıyla onayladı ve bu hizmetkâra havanın ani değişiminin şatonun savunmasının bir parçası olduğun bildirilmesini emretti. Manfred pencereye seğirtip, "Bakın!" dedi. Hendeğin üstündeki duvara bakan büyük bir balkonda duruyorlardı İstilacılardan birkaçı kalenin karşısındaki kaygan çatılarda dolaşıyordu. Erik bir adamın döndüğünü, yayını çektiğini ve ateş ettiğini gördü. "Eğil!" diye bağırmaya başlarken ok hedefini buldu.</p>
	<p class="block_2"> </p>
	<p class="block_1">Erik Manfred'in boğazından vurulduğunu görünce şaşkınlıkla gözleri büyüdü. Pug bir enerji oku attı ve okçu çatıdan düştü. Diğerleri, dışarıdaki bölge diğer okçulardan temizlenene kadar Prens'i balkondan uzaklaştırdı.</p>
	<p class="block_2"> </p>
	<p class="block_1">Erik yere yığılan Manfred'i yakaladı. Üvey kardeşinin öldüğünü anlamak için onu incelemesine gerek yoktu. Manfred'i tutarak sessizce, "Kahretsin," dedi.</p>
	<p class="block_2"> </p>
	<p class="block_1">Bir saat içinde, istilacıların şaşkınlıkla geri çekilmeye başladığı netleşti. Havanın Prens'in planı olduğunu duyan hisarın duvarındaki savunucular, sevinç çığlıkları atıyordu.</p>
	<p class="block_2"> </p>
	<p class="block_1">Chalmes'ın dizleri titremeye başladı ve başka bir büyücü havayı değiştirme işini devralırken Pug oturmasına yardım etti. Bir hizmetkâr biraz baharatlı şarapla Chalmes'ı ayıltmak için koştururken, Prens Patrick Pug'a dönüp, "Bu hava ne kadar büyüklükte bir alanı kaplıyor?" diye sordu.</p>
	<p class="block_2"> </p>
	<p class="block_1">"Yaklaşık sekiz kilometre çapında bir alanı, ama isterseniz genişletebiliriz."</p>
	<p class="block_2"> </p>
	<p class="block_1">Patrick şaşkınlıkla kafasını iki yana salladı. "Ne kadara kadar genişletebilirsiniz?"</p>
	<p class="block_2"> </p>
	<p class="block_1">Pug gülümsedi. "Bu, Yıldızlimanı'ndan buraya ne kadar büyücü getirdiğime göre değişir." Patrick elini yüzünde dolaştırdı. Yorgunluk kendini, gözlerinin altındaki siyah halkalarla gösteriyordu. "Kuzen Pug," dedi, "beni bağışla ama... hatırladığımdan daha mı gençsin sen?"</p>
	<p class="block_2"> </p>
	<p class="block_1">Pug gülümsedi. "Uzun hikâye. Bu gece anlatırım."</p>
	<p class="block_2"> </p>
	<p class="block_1">Kar, şehir duvarları boyunca dize gelinceye kadar bir saat daha sağanak şeklinde yağmaya devam etti. Gökyüzü tamamen griydi ve kuşlar, güneye yönelip yönelmemeye karar verememiş bir şekilde hisarın duvarlarında şaşkınlıkla ötüyordu.</p>
	<p class="block_2"> </p>
	<p class="block_1">Ardından caddede güçlükle yürüyerek bir grup adam geldi ve Erik başlarında, yanında Tomas ile, Owen Greylock'un olduğunu gördü. Owen yukarı doğru bağırdı, "Köprüyü indirir misiniz? Burası çok soğuk!"</p>
	<p class="block_2"> </p>
	<p class="block_1">Erik güldü, balkondan eğilerek, "Köprüyü indirin!" diye bağırdı.</p>
	<p class="block_2"> </p>
	<p class="block_10"><img alt="Line" src="images/image.png" class="calibre2"/></p>
	<p class="block_2"> </p>
	<p class="block_4" id="calibre_pb_29"> </p>
</body></html>
