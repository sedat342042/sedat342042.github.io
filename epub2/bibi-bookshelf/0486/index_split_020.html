<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>03 - İblis Kralın Öfkesi - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_12">-18-</p>
	<p class="block_12">GECİKTİRME</p>
	<p class="block_2"> </p>
	<p class="block_1">Yerden büyük bir gümbürtü geldi.</p>
	<p class="block_2"> </p>
	<p class="block_1">Lysle, "Bütün şehri havaya uçurmayı mı planlıyorsun Jimmy?" diye sordu.</p>
	<p class="block_2"> </p>
	<p class="block_1">James deponun loş ışığında diğerlerine baktı ve sessizce, "Muhtemelen," dedi. Tek bir fenerin loş ışığında kardeşine baktı. İki gündür askerleri, yukarıdaki savaşın gidişatı hakkında bilgi toplamak ve şehirdeki savunmayı düzenlemek için lağımlarda akınlar yapmıştı. James'in bildiği şeylerden biri, o iblisin büyüsünün muhtemelen Krondor'a çabuk bir girişle sonuçlanacağıydı. Elindeki her şeyi duvarlara koyup içeride hiçbir şey bırakmamak yerine, düşmanın şehrin kuvvetle savunulduğunu düşünmesini sağlamak için yüzlerce askerin hayatını feda etmişti. Ama düşman Krondor'a girdiğinde, savaşın yeni başladığını fark edecekti.</p>
	<p class="block_2"> </p>
	<p class="block_1">Yeraltındaki komuta yerinden savunmayı düzenleme ve sadece kısaca yiyip uyuma arasındaki zamanda kardeşini tanıma fırsatı bulmuştu. Neredeyse yetmiş yaşında olmasına rağmen, kardeşiyle sadece saatler geçirmiş olmasını fark ettiğinde bir hüzün duydu. Lysle'nin bir katil, profesyonel bir hırsız, kaçakçı ve pezevenk ve bir gübre yığınının üstündeki sinekler kadar çok suçu olduğunu biliyordu, ama uzun yıllar önce Prens Arutha ile karşılaşma şansına sahip olmamış olsaydı, Lysle'de kendini görüyordu. Lysle'ye, Jocko Radburn'ün gizli polisinden kaçmaya çalışırken Prens'i sokakta gördüğü o karşılaşmayı ve sonrasında çatıdaki bir suikastçıdan Arutha'nın hayatını nasıl kurtardığını anlatmıştı. O hareket çocuk hırsız Eliuzun Jimmy'yi Toprak Beyi James ve neredeyse elli yıl sonra Krondor Dükü James yapmıştı.</p>
	<p class="block_2"> </p>
	<p class="block_1">James iç geçirdi. "Sana güvenebileceğimi bilsem, seni pek çok kereler kullanabilirdim." Lysle güldü. "Jimmy, seni tanıdığım kısa sürede -ne kadar oldu? Kırk yılda üç ziyaret mi?- seni kardeşim gibi sevdim, ama güven? Şaka yapıyorsun."</p>
	<p class="block_2"> </p>
	<p class="block_1">James de güldü. "Galiba. Fırsatını bulsan, beni ihanetten astırtıp Krondor Dükü olurdun."</p>
	<p class="block_2"> </p>
	<p class="block_1">"Pek sanmıyorum. Böyle bir şeyi asla hayal etmedim."</p>
	<p class="block_2"> </p>
	<p class="block_1">İki adam başka bir boğuk gümbürtü duydu ve muhafızlardan biri, "Değirmen bölgesindeki boş depo olmalı, nehrin aşağısındaki," dedi. "Oraya iki yüz fıçı istiflemiştik."</p>
	<p class="block_2"> </p>
	<p class="block_1">Kuşatmadan önce, James'in adamları şehirdeki stratejik yerlere Queg ateş yağı bırakmıştı. "Armengar'daki savunmayı görmeliydin," dedi James muhafıza. "O şehir savunucular için bir keyif, saldırganlar içinse bir kâbustu." Eliyle çimlerin arasında ilerleyen bir yılan taklidi yaptı. "Şehirde, dönemeci olmayan bir ok atışından daha uzak sokak yoktu. Hiçbir binanın sokak seviyesinde penceresi yoktu, kalın meşe kapılar sadece içeriden sürgüleniyordu ve bütün çatılar düzdü." Bir tanesi, "Okçu platformları," derken askerler gülümseyip başlarını salladı.</p>
	<p class="block_2"> </p>
	<p class="block_1">James, "Kesinlikle, böylece aşağıdakiler yolun her adımında ok ateşine maruz kalırken, savunmacılar arkalarından çektikleri uzun kalaslarla çatıdan çatıya geçebiliyorlardı," dedi. "Murmandamus ve askerleri şehre girdiği zaman, Bas-Tyralı Guy yirmi beş bin fıçı neft yağını ateşe verdi."</p>
	<p class="block_2"> </p>
	<p class="block_1">"Yirmi beş bin mi!" dedi Lysle. "Şaka yapıyorsun." "Hayır ve şehir havaya uçtuğunda..." Sırtını duvara yasladı. "Tarif edemem. Sadece gökyüzüne ulaşan bir ateş sütunu hayal edin, bir fikriniz olacaktır. Ses. Az kalsın sağır olacaktım. Bir hafta boyunca kulaklarım çınladı."</p>
	<p class="block_2"> </p>
	<p class="block_1">Kapı vuruldu ve adamlar silahlarını çekti. Vuruş beklenen biçimde geldi ve içeri bir devriye girerken tek bir kapaklı fener açıldı.</p>
	<p class="block_2"> </p>
	<p class="block_1">İçeri hızla, yarım düzine askerin ardından üç sivil girdi. "Onları buralarda dolaşırlarken bulduk," dedi devriyenin lideri.</p>
	<p class="block_2"> </p>
	<p class="block_1">Rigger gelenleri inceledi ve "Benim adamlarım," dedi. "Peki sen kimsin?" diye sordu üç adamdan biri. James güldü. "Kimliğini saklamanın dezavantajı." Üç hırsıza, "Sizin patronunuz," dedi.</p>
	<p class="block_2"> </p>
	<p class="block_1">"Dürüst Adam."</p>
	<p class="block_2"> </p>
	<p class="block_1">Üç adam birbirlerine baktıktan sonra içlerinden biri, "Sen de Krondor Dükü'sün hiç şüphesiz," dedi.</p>
	<p class="block_2"> </p>
	<p class="block_1">Üç adam hariç, odadaki herkes güldü. Lysle'nin hırsızlarından genç bir kadın yeni gelenlere durumu açıkladı. Kadının şaka yapmadığı anlaşılıp, silahlı askerlerden biri bunun doğru olduğunu söyleyince, üç adam sessizleşti. Dük ve Hırsızlar Loncası'nın lideri lağımlara bağlı bir bodrum katında oturuyor olabilirdi, ama hâlâ şehirdeki en güçlü iki adamdı. Yukarıdaki savaşın gidişatını öğrenmek için, düzenli aralıklarla keşifçi grupları gidip geliyordu. Savunucular istilacılara her sokağın ve evin bedelini ödetiyordu, ama sonuç kaçınılmazdı.</p>
	<p class="block_2"> </p>
	<p class="block_1">Günlerdir tıkılıp kalmış olan Lysle, "Eğer bu savaş zaten kaybedilecekse, neden adamlarına şehri terk etmelerini emretmiyorsun?" diye sordu.</p>
	<p class="block_2"> </p>
	<p class="block_1">"Üzülerek söylemeliyim ki, emirleri onlara ulaştırmanın bir yolu yok," dedi James ve yüzünde gerçek bir üzüntü ifadesi belirdi. "Ayrıca planımızın işe yaraması için, istilacıların bütün ordumuzu burada harcadığımızı düşünmesi gerekiyor."</p>
	<p class="block_2"> </p>
	<p class="block_1">"Tanrılar, çok gaddarsın," dedi Lysle. "Bu kadar adama ölmelerini emredebilir miydim bilmiyorum."</p>
	<p class="block_2"> </p>
	<p class="block_1">"Elbette edebilirdin," dedi James gerçekçi bir tonda. "Eğer işin Krallık'ı korumak olsaydı, Prens'inki olsa bile bir şehri verirdin." "Plan ne öyleyse?"</p>
	<p class="block_2"> </p>
	<p class="block_1">James, "Burada birkaç bin fıçı Queg ateş yağı var ve lağımlara boşaltılmak üzere yerleştirildiler," dedi. "Er ya da geç yukarıdaki o piçler halkın bir kısmının lağımlarda saklandığını anlayacak ve bu olduğu zaman, onlar için bir sürprizim olacak."</p>
	<p class="block_2"> </p>
	<p class="block_1">"Birkaç bin mi?" Rigger bir takdir ıslığı çaldı. "Ciddi bir miktar. Ateş suyun üstündeki her şeyi yakacak."</p>
	<p class="block_2"> </p>
	<p class="block_1">"Dahası var," dedi James. Görünüşünden nispeten yeni olduğu anlaşılan bir zinciri gösterdi. Onu koruması için sürekli başında duran bir asker vardı.</p>
	<p class="block_2"> </p>
	<p class="block_1">"Ben de bunu merak ediyordum."</p>
	<p class="block_2"> </p>
	<p class="block_1">"Armengar'dan kaçarken yaşlı Bas-Tyralı Guy'dan öğrendiğim bir şey. O zincir çekilince tünellere hafifçe neftyağı yayılacak. Küçük, kapalı kanalizasyon kapakları, borular ve menfezler dizisi var..." "Onları biliyorum. Eski şehrin ilk lağımları. Yüz yıl önce daha derin lağımlar yapıldığında onlar kapatılmıştı."</p>
	<p class="block_2"> </p>
	<p class="block_1">"Eh, yeniden açıldılar." Duvara yaslandı. "Şehirdeki her binanın ve düzenlemenin planlarına sahip olmanın avantajları var. O menfezler neftyağıyla dolduğu zaman, daha büyük lağım tünellerine yayılacaklar, Orada, var olan lağım gazlarıyla, pisliğin üstünde yüzen Queg yağı ve oraya bıraktığımız yağ fıçılarıyla karışacaklar ve ilk kıvılcımda bütün şehir havaya uçacak." "Havaya mı uçacak?"</p>
	<p class="block_2"> </p>
	<p class="block_1">"Patlayacak," dedi James. "Duman çöktüğünde Krondor'da taş üstünde taş kalmayacak."</p>
	<p class="block_2"> </p>
	<p class="block_1">"Kahrolayım," dedi Rigger.</p>
	<p class="block_2"> </p>
	<p class="block_1">James, "Lağımlar ya da saray, hırsızlar ya da soylular fark etmiyor, burası bildiğim tek ev," dedi.</p>
	<p class="block_2"> </p>
	<p class="block_1">"Krondor doğduğum yer."</p>
	<p class="block_2"> </p>
	<p class="block_1">"Eh, eğer burada ölmeyi planlıyorsan, o zinciri çekmeden önce buradan biraz uzaklaşmama izin verir misin?" James güldü. "Elbette. Zinciri çektikten sonra, yaklaşık bir saatimiz olacak, tabii lağımların bu ucunda çoktan bir kıvılcım çakmazsa." Omuzlarını silkti. "Ondan sonra ne kadar zamanımız olur bilmiyorum." Bodrumun doğu duvarındaki bir kapıyı gösterdi. "Orada, dış şehirdeki bir binaya açılan bir tünel var. Dediğim gibi, orası Trevor Hull ve Şakacılar'ın Krondor'un içine ve dışına kaçakçılık yapmak için kullandığı en iyi rotaydı."</p>
	<p class="block_2"> </p>
	<p class="block_1">"Yani herkesi gönderecek ve zinciri çekip cehennemden kaçar gibi koşacak mısın?" James sırıttı. "Onun gibi bir şey."</p>
	<p class="block_2"> </p>
	<p class="block_1">Rigger kardeşinin yanına oturdu. "Eh, gün ışığında her tarafta istilacıların olduğu yüzeye çıkmak istemiyorum, ama burada oturup kızarmaktansa o yolu denemeyi tercih ederim."</p>
	<p class="block_2"> </p>
	<p class="block_1">Yukarıdan gelen bir gürültü hepsinin, eski değirmenin bodrumunun tabanı olan tavana bakmasına sebep oldu. Alt bodrum girişi gizliydi, ama muhafızlar, silahları çekili ve hazır bir şekilde kapağın yanlarına doğru sessizce ilerledi.</p>
	<p class="block_2"> </p>
	<p class="block_1">"Şehrin bu ucuna ulaşmışlar gibi görünüyor," dedi James yavaşça.</p>
	<p class="block_2"> </p>
	<p class="block_1">"Ya da birisi saklanacak bir yer arıyor," diye fısıldadı Lysle. "Belki adamlarımdan biridir." James muhafızlarından birine işaret verince, adam başıyla onayladı. Adam kılıcıyla kalkanını sessizce yere koyup yukarıdaki kapağa çıkan kısa merdivenleri tırmandı. Kapıyı yavaşça iterek, etrafı gözetleyecek kadar açtı ve bariz bir şaşkınlıkla geri çekildi. "Leydim," dedi.</p>
	<p class="block_2"> </p>
	<p class="block_1">James hızla başını çevirdi ve alt bodrumun merdivenlerinden inen karısını gördü. "Burada ne arıyorsun!" diye bağırdı.</p>
	<p class="block_2"> </p>
	<p class="block_1">Gamina elini kaldırdı. "Benimle bu tonda konuşma Jimmy." James öfkesini güçlükle dizginliyordu. "Şu anda Arutha ve çocuklarla Darkmoor'da olman gerekiyordu. Tanrılar aşkına buraya nasıl geldin?"</p>
	<p class="block_2"> </p>
	<p class="block_1">Pislenmişti. Saçları darmadağınık ve isle kaplıydı. Kadın, "Pug'ın sana verdiği şu Tsurani nakil kürelerinden birini unutmuşsun," dedi. "Ben unutmadım."</p>
	<p class="block_2"> </p>
	<p class="block_1">"Beni nerede bulacağını nereden bildin?" dedi, hâlâ öfkeli bir ses tonuyla.</p>
	<p class="block_2"> </p>
	<p class="block_1">Kadın kocasının yanağına dokunarak, "Seni yaşlı aptal adam, düşüncelerini dünyanın öbür ucundan duyamayacağımı mı sanıyorsun?" dedi.</p>
	<p class="block_2"> </p>
	<p class="block_1">James'in öfkesi uçup gitti. "Neden geldin? Buradan canlı çıkamama şansımızın olduğunu biliyorsun."</p>
	<p class="block_2"> </p>
	<p class="block_1">Kadının gözleri doldu ve "Biliyorum," dedi. "Ama beraber geçirdiğimiz bunca yıldan sonra sensiz yaşayabileceğimi mi sanıyorsun?" James kollarını karısına doladı. "Geri dönmelisin." "Hayır, dönmeyeceğim," dedi kadın sertçe. "Dönemem. Aletin gücü bitti. En iyi yapabildiğim, duvarın yanındaki pazara ulaşmaktı ve ardından onu bir yerlerde çamurun içine attım. Buraya yürüyerek gelmek zorunda kaldım."</p>
	<p class="block_2"> </p>
	<p class="block_1">Kocasına sokulup sarıldı ve fısıldayarak kulağına, "Eğer bu lanet şehir olmadan yaşayamazsan, benim de sensiz yaşayamayacağımı bilmen gerekir," dedi. James karısına sessizce sarıldı. Neredeyse elli yıllık evliliğin ardından, onunla girdiği bir tartışmayı kazanamayacağını biliyordu. Şehri son terk eden kişi olmaya niyetlenmişti ve eğer kader Krondor ile birlikte ölmesine karar vermişse, bunun en iyisi olabileceğini düşünmüştü; düşmanı yenme planını yaptığından beri sürekli, Prens'in başkentinin halkının ödeyeceği korkunç bedelle boğuşmuştu. Düşman şehirde yağma ve yiyecek olmadığını düşünüp şehre uğramazlık etmesin diye, halk için erken uyan ve düzenli tahliye mümkün değildi. Dahası, düşman Krallık ordusunun büyük bir kısmının Krondor'da yok edildiğini düşünmeliydi.</p>
	<p class="block_2"> </p>
	<p class="block_1">James, kendisi yaşarken, hayatını adadığı birçok insanı arkasında ölüme bırakma düşüncesine güçlükle dayanabiliyordu. Belki de bu, James'in Krallık'a zaman kazandırabilmenin bedelini ödettiği insanların adına karar verme korkusuydu; bilmiyordu. Tek bildiği Krallık'ın savunması için bir noktada plan yapıldığı ve James'in, şehrinin, Prens Arutha'nın şehrinin ölme zamanı geldiğinde, büyük olasılıkla onunla birlikte öleceği kararını aldığıydı. Ama Gamina'nın onsuz ayrılmayacağını bildiği için, artık ayrılması gerekiyordu.</p>
	<p class="block_2"> </p>
	<p class="block_1">Lysle, "Karın mı?" diye sordu..</p>
	<p class="block_2"> </p>
	<p class="block_1">James Gamina'nın elini tutarak başını salladı. "Bu hayatım boyunca sevdiğim tek kadın Lysle." Karısına bakıp gülümsedi.</p>
	<p class="block_2"> </p>
	<p class="block_1">Gamina kafasını çevirince gözleri büyüdü. "Kardeşin mi?" James başını salladı. Gamina Lysle'ye bakıp, "Seni duymuştum, ama hiç görüntün yoktu," dedi. İleri geri bakarak, "Çok açık," dedi. James karısına oturmasını işaret ederek, "Sana bu herifle ilk karşılaşmamı, insanların beni o sandıkları için Tannerus'ta benimle kavga etmeye çalıştıkları zamanı anlatayım," dedi. Lysle güldü ve "İyi bir hikâye," dedi.</p>
	<p class="block_2"> </p>
	<p class="block_1">James anlatmaya, Prens Arutha'nın, eski arkadaşı Locklear, Yıldızlimanı'ndan gelen bir çırak büyücü olan yerel bir soylunun oğlu ve dönek bir moredhel reisi ile birlikte onu gönderdiği garip görevi açıklayarak başladı. Gamina hikâyeyi James kadar iyi biliyordu, ama arkasına yaslanıp başını kocasının omzuna dayayarak dinlemeye başladı. Karanlıkta saklanan askerlerin ve hırsızların ilgisi, önlerinde uzanan korkunç gelecekten başka yöne çekilecek ve bir süreliğine, kahramanların muzaffer olup kötücül güçlerin alt edildiği daha iyi günlere dair bir hikâye dinleyecekti. Ayrıca, diye düşündü kadın, Lysle'nin de söylediği gibi, bu iyi bir hikâyeydi.</p>
	<p class="block_2"> </p>
	<p class="block_10"><img alt="C:\Users\UguR\AppData\Local\Microsoft\Windows\INetCache\Content.Word\Line.png" src="images/image.png" class="calibre2"/></p>
	<p class="block_2"> </p>
	<p class="block_1">Calis taşı izliyordu. Hayattaşı'nın içinde bir şeyler vardı. Bunu, hepsi görebilsin diye Pug'ın Hayattaşı'nı zamanda değiştirdiği dakikalar içinde fark etmişti. Taşın içindeki enerjiyi hissedebiliyordu ve saatlerce taşa baktıktan sonra, taşı görebildiğine inanmaya başladı. Kâhin'in yoldaşları, mistik derslerini bitirdikleri zaman, yaklaştı ve bazıları bir süre onu izleyerek durdu. Ne yediğini tam olarak hatırlayamamasına rağmen, onunla yemeklerini paylaşıyorlardı. Aklı mücevherle meşguldü.</p>
	<p class="block_2"> </p>
	<p class="block_1">Calis rahatlayıp zihnini serbest bırakınca, ara sıra anlık görüntüler görmeye başladı. İnsanlar görüyordu, babasına çok benzeyen varlıklar ve şeyler görüyordu: imkânsız uzaklıklarda bir yerlerde olan yaratıklar ve başka bir zamandan varlıklar. Ve o görüntülerin ardında hareket eden güçlerin izlerini görüyordu ve son derece ilgi uyandırıcıydılar.</p>
	<p class="block_2"> </p>
	<p class="block_1">Saatler günleri kovaladı ve Calis, Hayattaşı'nın gizemine daha da gömülünce zamanın izini kaybetti.</p>
	<p class="block_2"> </p>
	<p class="block_10"><img alt="C:\Users\UguR\AppData\Local\Microsoft\Windows\INetCache\Content.Word\Line.png" src="images/image.png" class="calibre2"/></p>
	<p class="block_2"> </p>
	<p class="block_1">Erik emirleri verince adamları düzenli geri çekilmelerine başladı. Kalabalık düşman, bulundukları konuma yedi yüz metreden daha yakındı ve Greylock'tan bir sonraki geri çekilme konumunun güvende olduğu haberi gelmişti.</p>
	<p class="block_2"> </p>
	<p class="block_1">Erik, Krondor'un düşüşünde kaybettiği zamanın bir kısmını geri kazanmanın en iyi yolunun, ilk savunma konumunu fazladan üç hafta tutmak yerine, her barikatta bir gün kazanmak olduğuna karar vermişti. Özgün savaş planı, ilk savunma konumunu bir hafta tutmalarını öngörüyordu; Erik burayı dokuz gün tutmuştu.</p>
	<p class="block_2"> </p>
	<p class="block_1">Darkmoor'u geçen dağlara ulaşana kadar yedi savunma noktası daha vardı ve eğer her savunmaya üç ya da dört gün ekleyebilirse, kaybettikleri zamanın çoğunu geri kazanmış olurlardı. Ama Erik hedefi gerçekleştirme konusunda iyimser değildi; Batı'nın savunma planı, en kuzey ve en güney savunma konumlarına bağlıydı; Erik'in savunması, düşmanı yemleyip geri çekilen "en yumuşak" savunmaydı. Kuzey ve güney kanatları, Zümrüt Kraliçe'nin ordusunun büyük kısmını, yolun her iki tarafından sekiz kilometre mesafede Kral'ın Yolu'na sokarak düşmanı merkezde toplayacaktı.</p>
	<p class="block_2"> </p>
	<p class="block_1">Bu planın tek kusuru, Erik'in konumuna, günler geçtikçe daha fazla düşman askerinin saldıracak olmasıydı. Savaşın ilk haftasında birden fazla kere, Erik Calis'in, varlığının ihtiyaç duyulduğu yere hiç çağırılmamış ve merkezde Greylock'un görevlendirilmiş olmasını dilemişti. Erik kuzey kanadını tutma görevinde olmayı tercih ederdi. Güçlü bir savunma konumunun arkasında savaşmak, bu geciktirme harekâtından çok daha kolaydı.</p>
	<p class="block_2"> </p>
	<p class="block_1">İleri gözlemcileri yükselen savaş sancaklarını görmüştü. Düşman, onun konumuna büyük bir saldırı hazırlığı yapıyordu. Düşman buraya ulaştığında, Erik, yolun en az bir buçuk kilometre ilerisinde olmayı planlıyordu. Erik el işaretlerini kullanarak, okçulara geri çekilmelerini söylerken adamlarına bölgeyi boşaltmalarını emretti. Aslında ilerlerlerken düşmanı taciz etmeleri gerekiyordu, ama raporlar, okçuları gösterme riskine girilmeyecek kadar çok adamın toplandığını gösteriyordu. Doğaçlama yapmış ve yolda okçuları yukarı yerleştirecek başka bir yer bulmuştu, böylece iyi bir uzaklaşma şansı elde ederek düşmanın ilerleyişini yavaşlatabilirlerdi.</p>
	<p class="block_2"> </p>
	<p class="block_1">İlk geri çekilme evresinin zorluğu, düşman saldırırsa, hazırlanacak çok az zamanları olmasıydı. Eğer düşmanla aralarına mesafe koyabilir, arayı yeterince açabilirlerse, o zaman çabucak mevzi alıp saldırıya uğradıklarında kendilerini savunabilirlerdi, ama geri çekilme sırasında saldırıya uğrarlarsa, düşmanın sayı üstünlüğü Erik'in birliği için yok edici olurdu.</p>
	<p class="block_2"> </p>
	<p class="block_1">Adamlarını, ilerletmek ve Greylock ve birliğinin beklediği bir sonraki hazır savunma konumuna ulaştırmak zorundaydı. Greylock bir sonraki konuma geri çekilirken o konumu iki birlik koruyacaktı. Önlerindeki üç ayda, ya da Darkmoor'a ulaşana kadar kalıp bu olacaktı. Düşman en kuzey ve en güney kanatlardan çekilirken, oradaki birlikler, merkeze dinç askerler eklemek için hattın aşağısına inecekti, ama operasyonun bu evresi bir sonraki ay için planlanmıştı ve eğer düşman kanatlardan çekilmezse, destek gelmeyecekti.</p>
	<p class="block_2"> </p>
	<p class="block_1">Adamlar yola koyulduklarında Erik, düşman görüş alanına girene kadar orada kalacak olan gözcü birlikleriyle birlikte geride kaldı. Batıya, ikindi göğüne baktı ve dumanların yükselmekte olduğunu gördü. Krondor yanıyordu. Erik William, James ve diğerlerinin ne yapmakta olduğunu merak etti. Şans Leydisi Ruthia'ya, o insanların bir şekilde oradan çıkabilmesine yardım etmesi için sessizce dua etti.</p>
	<p class="block_2"> </p>
	<p class="block_1">Ardından atını çevirdi ve birliğin en ön sırasına yetişmek için atını dörtnala sürdü. Bir sonraki konuma kabaca üç saatte varacaklarını ve karanlık çökmeden önce tahkimat yapmak için de bir saat daha harcayacaklarını biliyordu. Eğer düşman karanlıkta ilerler, ya da şafağa kadar bekleyip saldırırsa ne yapacağına dair hiçbir fikri yoktu, ama her iki şekilde de hazır olmaya kararlıydı.</p>
	<p class="block_2"> </p>
	<p class="block_10"><img alt="C:\Users\UguR\AppData\Local\Microsoft\Windows\INetCache\Content.Word\Line.png" src="images/image.png" class="calibre2"/></p>
	<p class="block_2"> </p>
	<p class="block_1">Alt bodrumun iç kısımlarında bile, savaş sesleri onlara kadar ulaşıyordu. Muhafızlar lağımlardaki çeşitli ileri karakollara gidiyordu ve James'in, düşmanın şehirde ilerleyişine dair kabaca bir fikri vardı. Krondor merkezinin üçte biri alev alev yanıyordu ve doğu kısımlarındaki çarpışmalar hafif ve dağınıktı.</p>
	<p class="block_2"> </p>
	<p class="block_1">Düşmanın ana gücü, ateş duvarının arkasında alevlerin sönmesini bekliyordu. Dışarıya göz atmayı göze alan keşifçilerden biri, şehrin en batıdaki üçte birlik kısmında, küllerin ortasında bekleyen binlerce adam olduğunu söylemişti. Saray hâlâ dumanı tüten kararmış bir taş yığınıydı ve James kayınbiraderinin öldüğünü biliyordu. Gamina bunu doğrulamıştı; zihin konuşmasıyla William'a ulaşamıyordu. Bu normalde, uzaklıkla sınırlıyken, kadının ailesi için uzaklık çok az kısıtlayıcı oluyordu. Kocasını kilometrelerce uzaktan bulmuştu.</p>
	<p class="block_2"> </p>
	<p class="block_1">Nemli ve karanlık odanın taş zemininde otururlarken, James karısına sarılmıştı. İçerdekiler, ölümün gittikçe yaklaştığını sezince sessizliğe gömülmüştü. Kaçış planı çok fazla şans gerektiriyordu ve herkes şu anda kendisini şanssız hissediyordu.</p>
	<p class="block_2"> </p>
	<p class="block_1">James, batıya giden bir yol bulmuş keşifçiye emirleri verdi ve adam denileni yapmak üzere koşarak uzaklaştı. Beklerlerken, Gamina kocasının omzunda uyukluyordu ve James'in günbatımı olduğunu düşündüğü sırada, keşifçi geri döndü.</p>
	<p class="block_2"> </p>
	<p class="block_1">Keşifçinin tavırlarındaki bir şey odadaki herkesi alarma geçirdi ve hepsi adamı dikkatle dinledi.</p>
	<p class="block_2"> </p>
	<p class="block_1">"Lordum!"</p>
	<p class="block_2"> </p>
	<p class="block_1">"Rapor ver," dedi James.</p>
	<p class="block_2"> </p>
	<p class="block_1">"İstilacılara gemiler saldırıyor."</p>
	<p class="block_2"> </p>
	<p class="block_1">Gamina gözlerini kapadı ve "Nicholas orada değil," dedi.</p>
	<p class="block_2"> </p>
	<p class="block_1">James, "O halde Shandon Körfezi'nden gelen Lord Vykor'un filosudur," dedi.</p>
	<p class="block_2"> </p>
	<p class="block_1">Karısının omzunu okşayıp yavaşça kalktı. "Bu soğuk zeminde oturmak için çok yaşlıyım." Gamina'nın ayağa kalkmasına yardım etti ve "Zamanı geldi," dedi.</p>
	<p class="block_2"> </p>
	<p class="block_1">"Ne yapacağız?" diye sordu Lysle.</p>
	<p class="block_2"> </p>
	<p class="block_1">"Hayatta kalmaya çalışacağız," dedi karısına bakarak. "Lord Vykor Shandon Körfezi'nde bir filo saklıyordu ve Boğaz'dan geldiğinde Nicholas'ın filosundan her ne kalmışsa onlara katılacak ve istilacıları takip edecekti. İstila filosu demirler demirlemez, biz şehri ateşe verirken, yapabildikleri kadar düşman gemisini yakmak için ellerinden geldiğince şiddetli bir saldırıya geçeceklerdi. "Senin anlayacağın, durum pek de bizim planladığımız şekilde gitmiyor. Ama o ordunun ana gücü olan anahtar birlikler, şehrin üçte birlik batı kısmında alevlerin dinmesini bekliyorsa, neft yağını eski lağımlara salabiliriz. Bu bütün şehri onların altından patlatır ve gemileri yanarken, yanmaktan başka seçenekleri kalmaz." "Bunu oldukça keyifli bir şekilde dile getirdin," dedi Lysle.</p>
	<p class="block_2"> </p>
	<p class="block_1">"Burası benim şehrim," dedi James dişlerinin arasından.</p>
	<p class="block_2"> </p>
	<p class="block_1">"Yani, ilk önce ne yapacağız?"</p>
	<p class="block_2"> </p>
	<p class="block_1">"Adamlarımı izle ve ayakaltından çekil," dedi James askerlerine işaret verirken.</p>
	<p class="block_2"> </p>
	<p class="block_1">Sessiz bir verimlilikle, ikisi en dış kapıları açarken, altısı geniş çift kanatlı tahta bir kapıyı açtı. Bu en dış kapılar ağzına kadar açılırken, diğer taraftaki altı adam, büyük bir depodan yuvarlayarak fıçıları çıkarıyordu. Diğer ikisi kadim, paslı bir demir kolu hareket ettirmeye çalışıyordu. "Adamlarının bir işe yaramasını sağla da, şu şeye güçlerini eklesinler," dedi James, inatçı kolu göstererek.</p>
	<p class="block_2"> </p>
	<p class="block_1">Lysle elini sallayınca, hırsızlarından dördü seğirtip işe kaslarının gücünü ekledi. Kol hareket etmeye başlayınca, akan suyun sesini duymaya başladılar.</p>
	<p class="block_2"> </p>
	<p class="block_1">James, "O duvarın arkasında eski bir sarnıç var ve o kol oradaki suyu, çabucak limanın dışına akacak şekilde boşaltıyor."</p>
	<p class="block_2"> </p>
	<p class="block_1">Altı siyahlar giyinmiş adam fıçıları suya giden rampadan aşağı yuvarlamaya başlayınca, Lysle hayranlıkla izledi. Suyun akışı dikkat çekecek ölçüde hızlıydı, çünkü fıçılar aralarında iyi bir mesafe bırakarak yol alıyordu.</p>
	<p class="block_2"> </p>
	<p class="block_1">Yuvarlanan fıçılardan biri kapının kenarına çarpıp parçalandı. Havayı Queg yağının kokusu doldurdu. "Yüzeyde biraz olması iyi bir şey," dedi James acımasız bir sırıtmayla.</p>
	<p class="block_2"> </p>
	<p class="block_1">"Öyle diyorsan öyledir," dedi Lysle. "Şimdi bana şu kaçış planının kaçma kısmını anlat tekrar."</p>
	<p class="block_2"> </p>
	<p class="block_1">"Fıçıların hepsi rıhtımlara doğru yola çıkar çıkmaz," dedi. "Aşağı yukarı bir saatimiz var.</p>
	<p class="block_2"> </p>
	<p class="block_1">Donanmanın kendi payına düşeni yaptığını umalım."</p>
	<p class="block_2"> </p>
	<p class="block_10"><img alt="C:\Users\UguR\AppData\Local\Microsoft\Windows\INetCache\Content.Word\Line.png" src="images/image.png" class="calibre2"/></p>
	<p class="block_2"> </p>
	<p class="block_1">Kral'ın Doğu Donanması'nın Amirali Lord Karoyle Vykor, "Ateş!" diye bağırdı.</p>
	<p class="block_2"> </p>
	<p class="block_1">En yakın gemilerdeki bir düzine mancınık daha yanan kargosunu limandaki gemilerin üstüne fırlattı.</p>
	<p class="block_2"> </p>
	<p class="block_1">"Bay Devorak," dedi Amiral.</p>
	<p class="block_2"> </p>
	<p class="block_1">"Efendim?"</p>
	<p class="block_2"> </p>
	<p class="block_1">"Piçlerin bütün gemilerini bizim için devasa bir kitle halinde birbirine bağlaması yardımcı olmadı mı?"</p>
	<p class="block_2"> </p>
	<p class="block_1">"Yaradı efendim."</p>
	<p class="block_2"> </p>
	<p class="block_1">Rillanon doğumlu yaşlı Amiral, Roldem soyundan geliyordu ve bahar sonunda filosunu Karanlık Boğazı'ndan geçirene kadar batıya hiç ayak basmamıştı. Yolculuk sırasında, erken saldırı için kabul edilebilir bir bedel olarak iki gemisini kaybetmişti ve Shandon Körfezi tarafına gelen sadece bir düşman savaş gemisiyle, hiç kimseye Kral'ın Doğu Donanması'nın ana gücünün artık Acı Deniz'de olduğu haberini taşıyamadan önce yakalanıp batırılmış bir Kesh kotrasıyla karşılaştıkları için kendini şanslı sayıyordu.</p>
	<p class="block_2"> </p>
	<p class="block_1">Amiral Nicholas'ın ölüm haberi, sadece başkentteki sosyal toplantılarda iki kere karşılaştığı bir adam olmasına karşın, itibarı ve yaptıkları çok iyi bilindiğinden dolayı, Vykor için üzücü bir haber olmuştu. Ateş yağdıran savaş makineleri ve gerekirse göğüs göğüse çarpışmaya hazır adamlarıyla düşmana saldırmak üzere yelken açabildiği için, Vykor kendini, hayatında en azından bir kere şanslı hissediyordu. Kariyerinin çoğu, Doğu Krallıklarındaki huysuz komşularına sancağını göstermek için korsanları kovalayarak ya da Kral'ın sarayında devlet görevlerine katılarak geçmişti. Şimdiyse bütün hayatı boyunca yapması gereken şeyi yapıyordu ve aylar önce Rillanon'dan ayrılırken ona söylenenler doğruysa, Krallık'ın kaderi bu savaşa bağlıydı. "Donanmaya emirler Bay Devorak." "Efendim?" dedi Kaptan.</p>
	<p class="block_2"> </p>
	<p class="block_1">"Saldırıyı arttırın ve hiçbir düşman gemisinin karadan ayrılmasına izin vermeyin."</p>
	<p class="block_2"> </p>
	<p class="block_1">"Emredersiniz efendim." "Günbatımına kadar, burasıyla Ylith arasında hiçbir yüzen yabancı gemi görmek istemiyorum. Kahretsin ki burası Nicholas'ın deniziydi ve onun üstünde yüzmelerine izin vermeyeceğim."</p>
	<p class="block_2"> </p>
	<p class="block_1">Acı Deniz ve Günbatımı Adaları filolarının gemileri, diğer gemiler kuzeyden daha da ileri giderken, şehirle Sarth arasında kıyıya demirlemiş gemileri bulmak için kuzeye yönelmişti. Vykor'un filosu geçerken, Karanın Sonu ile Krondor arasında kıyıya demirlemiş gemilerin üzerine ateş açmıştı ve son gemiye varana dek su çizgisine ya da balana kadar yanmıştı.</p>
	<p class="block_2"> </p>
	<p class="block_1">Planının işe yaradığını görünce Amiral keyiflenmişti. Bütün ateş gücünün ilk gemi sırasına açılmasını emretmişti ve ateş, daha uzaktaki gemilerden denize açılmalarından önce gemileri kısa sürede cehenneme çevirmişti. Gemiler birbiri ardına tutuşurken, alevler artık içerilere, şehre doğru ilerliyordu. Fırlatılan şeyler gemilerden oluşan yığına yağarken, yıkımı hızlandırıyordu.</p>
	<p class="block_2"> </p>
	<p class="block_1">Vykor, 'Açılmak isteyen herhangi bir gemi için gözünüzü açık tutun," dedi.</p>
	<p class="block_2"> </p>
	<p class="block_1">Kaptan Devorak, "Emredersiniz efendim," dedi.</p>
	<p class="block_2"> </p>
	<p class="block_1">Lord Vykor, bulabildiği her gemiyi batırmak için arkasında bir filoyla kuzeye yönelen Kaptan Reeves'in komutasındaki Kraliyet Ejderhasını izledi. "Kraliyet Ejderhasına işaret verin," dedi Amiral. "iyi işti."</p>
	<p class="block_2"> </p>
	<p class="block_1">"Emredersiniz efendim," dedi Kaptan, emirleri işaretçiye ileterek.</p>
	<p class="block_2"> </p>
	<p class="block_1">Vykor, Nicholas'ın, birliğin yeni erzakları alacağı, hasarları onaracağı ve tekrar denize açılacağı Günbatımı Adaları'na giderken denizde gömüldüğünü biliyordu. Ama Amiral eski denizciler gibi, Nicholas'ın o geminin kıç güvertesinde bir yerlerde hâlâ dolaştığını hissediyordu. Gemiyi ve hayatında bildiği en iyi iki denizciden biri olan, öğretmen ve öğrenci, Amos Trask'ı ve Nicholas conDoin'i selamladı.</p>
	<p class="block_2"> </p>
	<p class="block_1">Dikkatini önündeki işe çevirince, küçük bir geminin limanın yakınından denize açıldığını ve onlara doğru geldiğini gördü. "Şu gemi, Kaptan Devorak. Lütfen onu batırın bayım."</p>
	<p class="block_2"> </p>
	<p class="block_1">"Emredersiniz Amiral."</p>
	<p class="block_2"> </p>
	<p class="block_1">Düşman gemisine doğru yaklaşırlarken, Amiral Karoyle Vykor Batı Toprakları'nın başkenti olan Prens'in şehrinin yanışını izledi. Yok olan görkemi gördüğü için üzerinden çok derin bir hüzün geçti; ardından, hâlâ kazanılması gereken bir savaş olduğu için bu hissi sonraya saklamaya karar verdi.</p>
	<p class="block_2"> </p>
	<p class="block_10"><img alt="C:\Users\UguR\AppData\Local\Microsoft\Windows\INetCache\Content.Word\Line.png" src="images/image.png" class="calibre2"/></p>
	<p class="block_2"> </p>
	<p class="block_1">James zinciri çekti. Yukarıdan gelen gümbürtü, mekanizmanın çalıştığını gösteriyordu. "Neftyağı kanalizasyonlardan ve menfezlerden aşağı süzülüp lağımlara yayılacak. Eğer şanslıysak, buradan çıkmak için yaklaşık bir saatimiz var." Lysle, "Gidelim öyleyse," dedi.</p>
	<p class="block_2"> </p>
	<p class="block_13">Askerler merdivenlerden hızla üstteki bodruma çıktı. Bir tanesi başka bir merdivenden çıkıp kapaktan dışarıyı gözledi. Asker ortalığın temiz olduğunu işaret edince, hızla yukarıdaki akşam karanlığına çıktılar.</p>
	<p class="block_3"> </p>
	<p class="block_1">Kalın siyah bir dumanla kaplı olduğu için, hava olması gerektiğinden daha karanlıktı. Adamlar öksürdü ve askerler, ağızlarının ve burunlarını etrafına sarmak için bez çıkardı. Hırsızlar da aynısını yapmak için gömleklerinden parçalar yırttı ve içlerinden bir tanesi Gamina'ya bir parça kumaş uzattı.</p>
	<p class="block_2"> </p>
	<p class="block_1">Her tarafta çatışma sesleri duyuluyordu, ama görünürlerde kimse yoktu. James'in keşifçisi, köşeden bakmak için ileri doğru seğirtti.</p>
	<p class="block_2"> </p>
	<p class="block_1">Adam el salladı ve saklanabilen herkes saklandı; diğerleri, dumanlı akşam loşluğunda görülmezler umuduyla yüzükoyun sokağa yattı ya da mümkün olduğunca duvarlara yaslandı.</p>
	<p class="block_2"> </p>
	<p class="block_1">Üstleri başları parçalanmış, yaralı, korkmuş ve tam bir bozguna uğradıkları belli Krallık atlıları geçti. James yanındakilere fısıldayarak, "Başka bir yol bulmalıyız," dedi. "Onları takip eden her neyse kısa bir süre sonra burada olacak."</p>
	<p class="block_2"> </p>
	<p class="block_1">Yeraltı sığınaklarının girişine doğru geri çekilirlerken, James'in söyledikleri doğru çıktı: Saaur atlılarından oluşan bir grup gümbürtüyle Krallık atlılarının arkasından koşuyordu. Bu James'in kertenkele adamları ilk görüşüydü ve "Tanrılar, Calis'in raporları onları yeterince anlatamamış," dedi.</p>
	<p class="block_2"> </p>
	<p class="block_1">Bütün grup fark edilmeden sığınağa geri dönüp güvenle alt bodruma girdikleri zaman Lysle, "Şimdi ne yapacağız?" diye sordu.</p>
	<p class="block_2"> </p>
	<p class="block_1">"Korunmama olasılığı olan diğer tek lağım çıkışı hangisi?" diye sordu James.</p>
	<p class="block_2"> </p>
	<p class="block_1">"Kuzey kapısı çıkışı, ama bu bizi şehrin kuzeyine götürür, doğusuna değil," diye yanıtladı Lysle.</p>
	<p class="block_2"> </p>
	<p class="block_1">"Doğru," dedi James, lağımlara inen yükleme rampasına ilerlerken, "ama bir saatten az zamanımız kaldı ve o kapı buradan yarım saat uzaklıkta. Şehir havaya uçtuğunda, içeride orayı kimin tuttuğunu merak etmektense dışarıda olmayı tercih ederim. Eğer Krondor'un kuzeyindeki ağaçlık bölgeye ulaşabilirsek, doğuya doğru bir yol bulabiliriz."</p>
	<p class="block_2"> </p>
	<p class="block_1">Otuz askere ve bir düzine hırsıza baktı. Bunun büyük olasılıkla boşuna olduğunu biliyordu.</p>
	<p class="block_2"> </p>
	<p class="block_1">Ama denemelisin.</p>
	<p class="block_2"> </p>
	<p class="block_1">James Gamina'ya baktı. "Evet, denemeliyiz." Onlara lağımlarda yol göstermeye başladı.</p>
	<p class="block_2"> </p>
	<p class="block_10"><img alt="C:\Users\UguR\AppData\Local\Microsoft\Windows\INetCache\Content.Word\Line.png" src="images/image.png" class="calibre2"/></p>
	<p class="block_2"> </p>
	<p class="block_1">Lord Vykor'un gözleri şaşkınlıktan ardına kadar açıldı. Uzun adımlarla düşman gemilerinin yanan güvertelerinde ilerleyen yaratık, yoktan var olmuş gibiydi. Krondor'a gelene kadar yolda kıyıya çekilmiş elli gemi yakalamışlar ve yağ şişeleri fırlatan adamlarla dolu hızlı kotralar ya da balistası ya da mancınığı olan daha büyük gemilerle hepsini yakmışlardı. Neredeyse yirmiye yakınına bordalanmış, yakalanmış ya da batırılmış ve böylece limandaki gemilerin yok edilmesiyle, düşman filosunun yarısından fazlası yok edilmişti. Kaba bir hesapla, yüz elliyle iki yüz arasında daha geminin, Acı Deniz'in kuzey kıyısına dizilmiş olduğunu ya da çoktan Kaptan Reeves'in filosuyla karşılaştıklarını tahmin ediyordu.</p>
	<p class="block_2"> </p>
	<p class="block_1">Şimdiyse Krondor limanı cehenneminin ortasından aniden bir iblis çıkmış ve yanan gemilerin güvertelerini kullanarak doğruca onlara doğru geliyordu. Amiral sakince kılıcını çekip, "Sanırım o yaratık gemimize çıkmaya niyetli Bay Devorak," dedi.</p>
	<p class="block_2"> </p>
	<p class="block_1">"Ateş!" diye bağırdı Kaptan ve yaratığın üstüne balista ve okçu ateşi açıldı.</p>
	<p class="block_2"> </p>
	<p class="block_1">Bir miktar hasar verildi ve oklar dört buçuk metrelik vücuduna saplanınca, yaratık uludu, ama alevlerin üzerinde yürümeye devam etti ve yaralandığı için daha kızgın görünüyordu. "Gemiyi döndürün Bay Devorak," "Emredersiniz Amiral."</p>
	<p class="block_2"> </p>
	<p class="block_1">Donanma geri çekiliyordu, ama Vykor'un amiral gemisi Kraliyet Zaferi, yanan filoya en yakın olanıydı. Yaratık en son geminin küpeştesine ulaşıp üstüne çıktı. Muazzam bir sıçrama ve bir öfke çığlığıyla, devasa kanatlarını açtı ve hasarlı filoyla Vykor'un gemisi arasındaki mesafeyi geçti. "Donanmaya işaret," dedi Vykor kişisel ölümü gemisinin üstüne gelirken. "En iyi hızda ilerleyin!"</p>
	<p class="block_2"> </p>
	<p class="block_1">Mesajın iletilip iletilmediğini hiç bilemedi, çünkü Jakan, kendi kendini Novindus ordularının başına geçiren İblis Kral, üstüne daldı, unu yakaladı ve kafasının yarısını koparırken omurgasını kırdı. Amiral kılıcını yaratığın yan tarafına iyice soktuğu için kısa bir tatmin duydu, ama Jakan yarasını hissetmeden önce öldüğü için, yaratığın acı ulumasını asla duyamadı.</p>
	<p class="block_2"> </p>
	<p class="block_1">Kaptan Devorak kılıcıyla hamle yaptı ve çabasının karşılığında kafası omuzlarından koptu. Mürettebattan daha az cesur olanlar bir tarafa sinmişken, yukarıdaki okçular yaratığın üzerine çok az etki eden oklar atıyordu.</p>
	<p class="block_2"> </p>
	<p class="block_1">Kraliyet Donanması'ndaki iki başkomutan ölmüştü ve her kadırga, bir komuta zinciri oluşturulana kadar aralarındaki en kıdemliden emirler bekleyerek, kendi kararını vermek zorundaydı, ama en azından istilacıların filosunun büyük bir kısmı yok edilmişti.</p>
	<p class="block_2"> </p>
	<p class="block_1">Jakan, geminin şehrin kuzeyine sürüklenmiş olduğunu fark edene kadar bulabildiği her adamı öldürüp yedi. Bir süre dayanabilmelerine rağmen, ondan enerji emdiği için deniz suyuna dokunmaktan nefret ediyordu. Filosundaki ve şehirdeki cehenneme göz atmak için gemiyi terk edip havalandı. Korkunç bir yaşam enerjisi ve et kaybı olmasına rağmen, ateş ona acı vermiyordu.</p>
	<p class="block_2"> </p>
	<p class="block_1">Ve bir şey ona seslendi. Söylenmemiş bir şey söylenmişti, bu orduyu henüz yok etmeye başlayamamıştı, ama onu kullanmalıydı, doğuya ilerlemeliydi, onu çağıran şeyi bulmalıydı. Ve karanlık bir kaynaktan, engin bir uzaklıktan, bir sözcük geldi, bir yer, bir konum: 'Sethanon'.</p>
	<p class="block_2"> </p>
	<p class="block_10"><img alt="C:\Users\UguR\AppData\Local\Microsoft\Windows\INetCache\Content.Word\Line.png" src="images/image.png" class="calibre2"/></p>
	<p class="block_2"> </p>
	<p class="block_1">James ileri muhafızın elini kaldırdığını gördü. Herkes durdu. Yol boyunca sığınmacıları ve istilacıları geçmişlerdi. Hiç kimse, henüz karanlık lağımlara saldırmaya istekli gibi görünmüyordu. Ama James, istilacıların, yeraltında saklananları öğrenirse, şehrin kendilerinin olduğunu anlayacaklarını biliyordu.</p>
	<p class="block_2"> </p>
	<p class="block_1">Zamanı hesaplayınca, on dakikadan daha fazla zamanları olmadığını biliyordu. Şehre girmek ve şehirden çıkmak için kaçakçıların ve hırsızların kullandığı, deniz kapısı denilen Kuzey kapısından yaklaşık on metre uzaktaydılar.</p>
	<p class="block_2"> </p>
	<p class="block_1">Lysle hırsızlarından birini ileriye gönderdi ve genç kadın hızla yukarı çıkıp yolun açık olduğunu bildirdi. James işaret verince tahliye başladı.</p>
	<p class="block_2"> </p>
	<p class="block_1">Lysle, "Çık," dedi.</p>
	<p class="block_2"> </p>
	<p class="block_1">James, "Hayır," dedi. "Ben en son gideceğim." "Kaptanlar ve batan gemileri mi?" diye sordu Eliuzun Jimmy'nin kardeşi.</p>
	<p class="block_2"> </p>
	<p class="block_1">Yalnızca acı ve yorgunluk yansıtan bir gülümsemeyle James, "Onun gibi bir şey," dedi.</p>
	<p class="block_2"> </p>
	<p class="block_1">"Seninle kalıyorum," dedi Gamina. James, "Kalmamanı tercih ederim," dedi.</p>
	<p class="block_2"> </p>
	<p class="block_1">James zihninde, karısının, -Ayrılmak istemiyorsun, değil mi?- dediğini duydu.</p>
	<p class="block_2"> </p>
	<p class="block_1">-Ölmek istemiyorum, ama çok fazla ölüme ve yıkıma sebep verdim. Burası bildiğim tek ev Gamina. Bununla nasıl yaşayacağımı bilmiyorum.-</p>
	<p class="block_2"> </p>
	<p class="block_1">-Bunu anlamadığımı mı sanıyorsun?- diye sordu karısı. -Düşüncelerini duyuyorum ve acını hissediyorum. Anlayamayacağımı söyleyebileceğin hiçbir şey yok.-</p>
	<p class="block_2"> </p>
	<p class="block_1">James karısının gözlerinin içine bakıp gülümsedi ve bu kez gülümsemesinde sevgi ve tam bir güven vardı.</p>
	<p class="block_2"> </p>
	<p class="block_1">Ardından etraflarındaki dünya patladı. Kapının diğer tarafındaki altı adam yere düşüp öylece kaldı. Kapıdaki üçü, şişe mantarı gibi kapıdan fırlayıp havada uçtu ve ikisi kırılan kemikleri yüzünden acı çekerken, bir tanesi yirmi metre öteye çarpınca boynu kırıldı. Tünelin içindeki hava, bir anda alev kesti. O kısa sürede, Gamina ve James, Yıldızlimanı'nın yanındaki gölde yüzen James'in, Gamina'yı yıkanırken gözetlediğinde karşılaştıkları ilk andan itibaren anılarını birbirine açarak zihinlerini birleştirdi. Neredeyse boğulurken, zihnine bakan ve her şeyi görüp ona âşık olan, acı çekmesine yol açan şeyler yapmasını istemesine karşın, o zamandan beri yaptığı her şeye rağmen onu seven bu kadın tarafından kurtarılmıştı.</p>
	<p class="block_2"> </p>
	<p class="block_1">Paylaştıkları o aşka, onlara şu anda uzakta güvende olan bir oğul ve taptıkları iki torun veren o aşka tutunurlarken, çevrelerindeki her şey unutulmuştu. Kısa bir an için, beraber geçirdikleri yaşam onları rahatlattı. Alevler etlerini yakarken, zihinleri birbirlerine duydukları aşka gömülmüştü ve acı hissetmediler.</p>
	<p class="block_2"> </p>
	<p class="block_1">Pug bağırdı. "Gamina!"</p>
	<p class="block_2"> </p>
	<p class="block_1">Hanam, "Ne oldu büyücü?" diye sordu.</p>
	<p class="block_2"> </p>
	<p class="block_1">Perişan görünen Pug, "Kızım öldü," diye fısıldadı.</p>
	<p class="block_2"> </p>
	<p class="block_1">Yaratık, onu rahatlatmak için büyücüye dokunmaya cesaret edemedi. Açlık çok şiddetliydi ve insan etine dokunmak onu beslenme çılgınlığına sokabilirdi. "Üzüldüm," dedi yaratık.</p>
	<p class="block_2"> </p>
	<p class="block_1">Pug derin bir nefes alıp duyulabilir bir iç geçirmeyle bıraktı. "Oğlum da, kızım da öldü." İki gün önce William'ın öldüğünü hissetmişti ve şimdi de Gamina'nın ölümüyle hayatının bir kısmını arkasında bırakıyordu. "Onlardan daha fazla yaşayacağımı biliyordum Hanam, ama bir şeyi bilmekle tecrübe etmek farklı şeyler."</p>
	<p class="block_2"> </p>
	<p class="block_1">"Her zaman öyledir," dedi iblis bedenindeki Saaur İrfanustası. "Irkımız arasında, bir çocuğun erkek olup ilk silahını alırken tekrar ettiği bir kutsama vardır: 'Büyükbabalar ölür, babalar ölür, oğullar ölür.' Bir ebeveyn için çocuğundan daha uzun yaşamaktan daha zalim bir şey olmadığı için, her Saaur, babalarının yanında oğullarla savaşta at sürmeye hazır olana kadar bunu tekrar eder."</p>
	<p class="block_2"> </p>
	<p class="block_1">"Macros uzun yaşamın bir lanet olduğunu söylerdi, ama ne demek istediğini şimdi anlıyorum. Karım yıllar önce öldüğünde bu bir dönüm noktasıydı, ama bu..." Pug bir süre ağladı. Ardından kendini toparladı ve "Askerliği seçtiği için William'ın tehlikede olduğunu biliyordum," dedi. "Ama Gamina..." Sesi titredi ve tekrar ağlamaya başladı.</p>
	<p class="block_2"> </p>
	<p class="block_1">Bir süre sonra iblis, "Acele etmeliyiz büyücü," dedi. "Kontrolümün azaldığını hissedebiliyorum." Pug kalkarken başını salladı ve mağaradan çıktılar. Macros ve Miranda yerlerini almış olmalıydı. Pug büyü yaptı ve aniden görünmez oldular. Macros'un neden zorlandığını anlıyordu, çünkü iki şeyi aynı anda yapmak her zaman bir sorundu, ama her an saldırı beklemenin stresi ve hedefi başarmakla ilgili endişe birleşince, bu Pug'ın yaptığı en zor şeylerden daha zor olduğunu gözler önüne sermişti.</p>
	<p class="block_2"> </p>
	<p class="block_1">Pug yükseldi ve yerden yükselmenin gerginliğini geçince, havada süzülmenin Ahsart şehrine yürüyerek gitmekten daha kolay olduğunu fark etti. İblis, "Uçanlar!" dedi.</p>
	<p class="block_2"> </p>
	<p class="block_1">Yarım düzine kanatlı yaratık güneye doğru hızla uçarak geçti ve Pug, Saaur İrfanustası ile birlikte görünmez olmasalardı, yaratıkların dalışa geçip saldıracaklarını biliyordu. Daha önce söylendiği gibi, bu dünyadaki yaşam hızla emiliyordu. Bir zamanlar bereketli olan otlaklar, artık kurumuş ve kahverengileşmişti; burası yaşamdan öylesine yoksundu ki, hiç kimse bunu, bahar yağmurlarıyla tekrar uyanacak bitkilerin girdiği kış uykusu haliyle karıştıramazdı.</p>
	<p class="block_2"> </p>
	<p class="block_1">Kararmış ve yamru yumru olmuş ağaçlar, benek benek her tarafa yayılıyordu ve sular öyle içe işleyen bir berraklıkla akıyordu ki, Pug su birikintilerinde yosunların bile yaşamadığını anladı. Hiç böcek vızıltısı ya da öten hiçbir kuş duyulmuyordu. Tek duyulabilen ses rüzgârdı. "Burası daha kötü," dedi Hanam, sanki Pug'ın düşüncelerini okumuş gibi. "Burası yaratıkların dünyamıza ilk girdikleri yer."</p>
	<p class="block_2"> </p>
	<p class="block_1">"Ama çok geçmeden her yer bunun gibi olacak?"</p>
	<p class="block_2"> </p>
	<p class="block_1">"Çok geçmeden."</p>
	<p class="block_2"> </p>
	<p class="block_1">"Şimdi neden yeni dünyalar bulmak istediklerini anladım." Pug, "Bu dünyaya nasıl ulaştılar da, bizimkine henüz ulaşamadılar?" diye sordu.</p>
	<p class="block_2"> </p>
	<p class="block_1">Bu soru karşısında Pug kahkaha olarak algıladığı bir şeyin ardından, Hanam'ın sesini duydu: "Beslenmek için bu dünyaya akarlarken, iblisler, bu dünyada o kapıyı tek kontrol edebilen kişiler olan Ahsart rahiplerini yok etti. Dünyandaki Pantathialılar hakkında söylediğin şeyin, dünyanda hiç müttefiki olmayan iblislerin onları kandırması anlamına geldiğine inanıyorum."</p>
	<p class="block_2"> </p>
	<p class="block_1">Ahsart'a yaklaşırlarken Pug, "Jakan'ın, kardeşleri için bir yol açma endişesi taşıdığına dair hiçbir şey duymadık," dedi.</p>
	<p class="block_2"> </p>
	<p class="block_1">"O halde sana şu uyarıyı yapmama izin ver Midkemialı Pug. Bilim, ruhları yakalayıp yemekle gelir. O sözde İblis Kral Koridor'u ve sizin insanlarınızdan bazılarının kontrollü gedikler açabildiğini biliyor olabilir. Eğer öyleyse, dünyanızda, kesin olarak kontrol edebileceğini hissettiği kadar toprak ele geçirdikten sonra, diğer dünyaları istila etmeye başlayabilir." Pug, "O kadarını anladım," dedi.</p>
	<p class="block_2"> </p>
	<p class="block_1">"O zaman, eğer buradaki işimizi başarsak bile, geri dönüp Jakan'ı yok etmen gerektiğini biliyorsundur."</p>
	<p class="block_2"> </p>
	<p class="block_13">Pug, "Ben yapamazsam, Tomas yapar," dedi. Küle dönmüş şehre girdiler ve iblislerin başlangıçta girdikleri büyük tapınağı aramaya başladılar. İçeride Saaur kemikleri, yıllar önce istilacı iblisler tarafından parçalara ayrılmış rahiplerin kemiklerini buldular. "Burada değil!" dedi Pug.</p>
	<p class="block_3"> </p>
	<p class="block_1">"Ne?"</p>
	<p class="block_2"> </p>
	<p class="block_1">"Kapı. İblis diyarından bu dünyaya açılan gedik. Burada değil." Pug görünmezlik büyüsünü kaldırdı. "Nerede?" Hanam, "Bunun tek bir yanıtı olabilir," dedi.</p>
	<p class="block_2"> </p>
	<p class="block_1">"Nedir?"</p>
	<p class="block_2"> </p>
	<p class="block_1">"Kapıyı bir şekilde, büyülü yollarla sizin dünyanıza açılan gediğin yanına taşımışlar. Bu, sizin dünyanıza Maarg için bir yol hazırlıyorlar demektir! Geçmesine az kalmış olmalı!"</p>
	<p class="block_2"> </p>
	<p class="block_1">"O gedik nerede?"</p>
	<p class="block_2"> </p>
	<p class="block_1">"Dünyanın öteki tarafında."</p>
	<p class="block_2"> </p>
	<p class="block_1">"Dünyanın öteki tarafına uçarken bizi görünmez tutamam!" dedi Pug. "Hiç görmediğim bir yere bizi nakledemem."</p>
	<p class="block_2"> </p>
	<p class="block_1">Hanam, "O zaman hızla uçmalı ve yolumuza kim çıkarsa dövüşmeliyiz," dedi. Bir savaş çığlığına benzer bir sesle havalandı, Pug da onu takip etti.</p>
	<p class="block_2"> </p>
	<p class="block_10"><img alt="Line" src="images/image.png" class="calibre2"/></p>
	<p class="block_2"> </p>
	<p class="block_4" id="calibre_pb_20"> </p>
</body></html>
