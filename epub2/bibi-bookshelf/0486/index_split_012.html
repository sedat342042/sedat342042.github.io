<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>03 - İblis Kralın Öfkesi - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_12">-10-</p>
	<p class="block_12">ADAMA</p>
	<p class="block_2"> </p>
	<p class="block_1">Miranda esnedi.</p>
	<p class="block_2"> </p>
	<p class="block_1">Önlerindeki işin muazzamlığının ilk şokunu atlattıktan sonra, sıkılmaya başladı. Macros, Pug ve Dominic, plan yapmadan Ebedi Şehir'in Bahçesi'nden ayrılmamaya karar vermişti.</p>
	<p class="block_2"> </p>
	<p class="block_1">Saatlerce konuşmuşlardı, ya da en azından Miranda birkaç kere acıkmış ve bir kere de kestirmişti.</p>
	<p class="block_2"> </p>
	<p class="block_1">Bundan tamamen büyülenen tek kişi Nakor idi.</p>
	<p class="block_2"> </p>
	<p class="block_1">Küçük adam bir bankta oturuyordu ve Miranda bir kucak dolusu armutla ona yaklaşığı zaman düşüncelerde kaybolmuş gibi gözüküyordu. "Armut ister misin?" diye sordu kadın. Başını sallayıp bir armut alırken sırıttı. "Portakal numaram hâlâ çalışıyor, tabii bir tane istiyorsan."</p>
	<p class="block_2"> </p>
	<p class="block_1">"Teşekkürler, belki sonra." Ardından, "Ama nasıl hâlâ çalışıyor?" diye sordu.</p>
	<p class="block_2"> </p>
	<p class="block_1">"Bilmiyorum," dedi Nakor şaşkın bir gülümsemeyle. "Belki de etrafımdaki madde nerede olduğumu umursamıyordur."</p>
	<p class="block_2"> </p>
	<p class="block_1">"Ama hiçbir yerdeyiz."</p>
	<p class="block_2"> </p>
	<p class="block_1">"Hayır," dedi Nakor. "Bir yerdeyiz, ama sadece nerede olduğumuza dair bir fikrimiz yok." "Ya da bir referans sistemine dair," diye ekledi kadın.</p>
	<p class="block_2"> </p>
	<p class="block_1">"Evet, gerçekten anlıyorsun."</p>
	<p class="block_2"> </p>
	<p class="block_1">"Az önce bir tanrıyla dövüşmeye gitmesi gerektiği söylenen biri için imkânsız bir şekilde neşeli gözüküyorsun."</p>
	<p class="block_2"> </p>
	<p class="block_1">Armudun suyu çenesinden akarken Nakor kafasını iki yana salladı. "Hayır, henüz değil. Belki de hiç. Onun planlarını alt edecek bir şeyler bulmamız gerekiyor, onu değil. Eğer Büyük Tanrılar onu yok edemiyorsa, biz kimiz ki? Ayrıca, plan zaten yapılmış, bizim sadece ne olduğunu bulmamız gerekiyor."</p>
	<p class="block_2"> </p>
	<p class="block_1">"Anladığımdan emin değilim."</p>
	<p class="block_2"> </p>
	<p class="block_1">Nakor ayağa kalkıp, "Gel, açıklayayım," dedi. Kadını Pug, Macros ve Dominic'in garip bir ağacın yapraklarının altında oturduğu yere yönlendirdi ve "Nasıl gidiyor?" diye sordu.</p>
	<p class="block_2"> </p>
	<p class="block_1">Pug, "Soruna pek çok kez yeniden başladık, ama bir sonraki adımda ne yapacağımıza dair en ufak bir ipucu bile elde edemedik gibi görünüyor," dedi.</p>
	<p class="block_2"> </p>
	<p class="block_1">"Çok kolay," dedi Nakor.</p>
	<p class="block_2"> </p>
	<p class="block_1">Macros kaşlarını kaldırdı. "Yaa, sahi mi? Bunu bizimle paylaşmak ister misin?"</p>
	<p class="block_2"> </p>
	<p class="block_1">Nakor başını salladı ve tek bir hareketle bağdaş kurup yere oturdu. "Kırık olanı tamir etmemiz gerekiyor."</p>
	<p class="block_2"> </p>
	<p class="block_1">Dominic, "Ishap Düzeni'nin yapmakta olduğu da bu," dedi.</p>
	<p class="block_2"> </p>
	<p class="block_1">"Biliyorum," dedi Nakor. "Ben hepsini kastediyorum. Bak, ölü tanrıyı geri getirmek için biraz zamana ihtiyacınız var. Bu kolay bir iş değil."</p>
	<p class="block_2"> </p>
	<p class="block_1">Yaşlı Başrahip'in gözleri kısıktı. "Anlayışın için teşekkür ederim," dedi yavan bir şekilde. "Ama bütün bunlar başladığından beri o kadar çok zarara yol açıldı ki, artık bir şeyler yapmamız gerekiyor!" dedi Nakor.</p>
	<p class="block_2"> </p>
	<p class="block_1">"Ne gibi?" diye sordu Pug.</p>
	<p class="block_2"> </p>
	<p class="block_1">"Eh, başlangıç olarak," dedi Nakor, "elimizde şu iblisler var. Ortalıkta dolaşmalarına izin veremeyiz. Çok fazla soruna yol açarlar. Küçük olanları bile çok tehlikeli olabilir."</p>
	<p class="block_2"> </p>
	<p class="block_1">"Büyük İsyan patlak vermeden önce, Murmandamus'un büyücülerinin yıllar önce bazı uçan iblisleri Midkemia'ya getirmek için bir kapı açtığını hatırlıyorum. Bu beni bir şeyleri atladığım konusunda uyarmıştı. Bunu yaygın bir çağırma büyüsüne benzetmiştim," dedi Pug.</p>
	<p class="block_2"> </p>
	<p class="block_1">"Pişmanlıklar içinde bir ömür harcayabiliriz," dedi Macros, "tabii kendimize engel olmazsak." İrdelemesini donuk bir ifadeyle karşılayan kızına baktı.</p>
	<p class="block_2"> </p>
	<p class="block_1">"Evet," dedi Nakor. "Pişmanlıklar aptalcadır. Şimdi, diğer sorun. İşleri yoluna koymaya gelince; basit. Zümrüt Kraliçe'yi yeneriz, istilacı orduyu geri çevirip evlerine yollarız, doğalarını değiştiremeyeceğimiz için geriye kalan bütün Pantathialıları öldürürüz ve hiç kimsenin Hayattaşı'nı ele geçirmemesini sağlarız. Ha, bir de bütün iblisleri kendi yurtlarına süreriz."</p>
	<p class="block_2"> </p>
	<p class="block_1">"Hepsi bu kadar mı?" dedi Miranda alay eder bir biçimde, şaşkınlıktan açılmış gözlerle hayret içerisinde bakarak.</p>
	<p class="block_2"> </p>
	<p class="block_1">Dominic, "Nakor, ilginç sorular, ilginç çözümler ortaya atıyorsun, ama bu çözümlere nasıl ulaşacağımıza dair az öneri sunuyorsun," dedi. "Çok kolay," dedi Nakor. "Gidip deliği kapatacağız."</p>
	<p class="block_2"> </p>
	<p class="block_1">"Hangi deliği?" dedi Macros.</p>
	<p class="block_2"> </p>
	<p class="block_1">"İblislerin geldiğini. Kısa bir süre sonra işler çok çirkin bir hal alabilir."</p>
	<p class="block_2"> </p>
	<p class="block_1">Pug iç geçirdi. "Haklı. Zümrüt Kraliçe'nin ordusu bir felaket, ama büyük çaplı bir iblis istilasının yanında bu, bir sarhoşu yuvarlamaya çalışan bir grup sokak çetesi gibi gelecektir."</p>
	<p class="block_2"> </p>
	<p class="block_1">"Ama bu, Zümrüt Kraliçe'nin ordusunu yenene kadar bekleyebilir sanırım," dedi Nakor. "İblisler hakkında gördüğümüz şeyler, bu diyara daha tümüyle erişmediklerini ve Zümrüt Kraliçe'yi etkiliyor olsalar da, onun buradaki tek iblis olduğunu gösteriyor. Bütün bildiğimiz, Zümrüt Kraliçe Hayattaşı'nı ele geçirdiğinde, onu iblisleri bu dünyaya getirmek için kullanabilir." "Neyi gözden kaçırıyoruz?" dedi Miranda.</p>
	<p class="block_2"> </p>
	<p class="block_1">"Ne demek istiyorsun?" diye sordu Pug.</p>
	<p class="block_2"> </p>
	<p class="block_1">"Bilmiyorum," dedi kadın, yüzünde açık bir endişe ifadesiyle. "Bütün bunların bir yerinde eksik bir parça, okyanusun en derin kısmına ulaştıklarında neden istila filosuna yaklaşıp batırmadığımızla ilgili bir şeyler var."</p>
	<p class="block_2"> </p>
	<p class="block_1">"O gemilerde çok fazla Pantathialı rahip var," dedi Nakor. "Pug'ın ya da Macros'un ya da senin gücünde olmayabilirler, ama bir arada..."</p>
	<p class="block_2"> </p>
	<p class="block_1">"Pug onları saniyeler içerisinde yok edebilir," diye araya girdi Miranda. "Kutsal Şehir'de ne yaptığını gördüm; acemi değilim. İki yüzyıldır büyü çalışıyorum, ama onun yaptığı şey benim becerilerimin o kadar ötesindeki beni afallatıyor."</p>
	<p class="block_2"> </p>
	<p class="block_1">Macros başıyla onayladı. "Kendini zihnime... Sarig'in zihnine girmeye zorladı ve beni, bir şişeden mantar çeker gibi çekip çıkardı. Bu azımsanacak bir şey değil." Pug, "Bu o kadar kolay değil," dedi.</p>
	<p class="block_2"> </p>
	<p class="block_1">"O kadar kolay," dedi Miranda. "Eğer harekete geçmezsek, pek çok insan ölecek."</p>
	<p class="block_2"> </p>
	<p class="block_1">"Ya yanılıyorsak?" diye sordu Pug. "Ya filoyu yok etmeye çalışırken ölürsek?"</p>
	<p class="block_2"> </p>
	<p class="block_1">"Yaşam tehlikelerle doludur," diye karşılık verdi Macros'un kızı ve çok kısa bir an Pug babayla kız arasındaki benzerliği gördü.</p>
	<p class="block_2"> </p>
	<p class="block_1">"Eğer ölürsek," dedi Pug, "o zaman Zümrüt Kraliçe'yi Hayattaşı'nı ele geçirmekten hiç kimse alıkoyamaz."</p>
	<p class="block_2"> </p>
	<p class="block_1">"Tomas var," dedi Miranda.</p>
	<p class="block_2"> </p>
	<p class="block_1">Pug bunu uzun süre düşündü, ardından, "İlk önce Tomas'ın ne yapacağımızı anladığından emin olmamız gerekiyor," dedi. "Katılıyorum," dedi Macros.</p>
	<p class="block_2"> </p>
	<p class="block_1">"Nakor ile Dominic'i Tomas'a yolla," dedi Macros. "Hayır!" dedi Nakor. "Yapacağınız şeyi görmek istiyorum." "Merakın sonsuz," dedi Pug, "ama nereden bakarsan bak dehşet verici bir şeyle yüzleşeceğiz." Nakor itiraz etmeye başlayacakken, Pug elini kaldırıp onu durdu. "Büyü diye bir şey olmadığını iddia ediyorsun, ama büyünün işleyişi hakkında Macros, Miranda ve ben hariç, Midkemia'daki herkesten daha çok şey biliyorsun."</p>
	<p class="block_2"> </p>
	<p class="block_1">Nakor'un gözleri kısıldı. "Her zaman sana bunu sormak istemişimdir," dedi. "Uzun zaman önce James'ten bana, 'Büyü olmadığını' söylemesini istemiştin, böylece benim Yıldızlimanı'na gitmemi sağladın, her zaman bunu öğrenmek istiyordum."</p>
	<p class="block_2"> </p>
	<p class="block_1">Pug gülümsedi. "Bütün bunlar bittiğinde anlatırım." Nakor'un sırıtışı geri geldi. "Pekâlâ, ama dönmeden önce konuşmamız gereken birkaç sorunumuz var."</p>
	<p class="block_2"> </p>
	<p class="block_1">"Evet," dedi Dominic. "Hiç kimse Midkemia'ya Nalar bilgisiyle, hatta bu bilgiyi tam olarak öğrenme isteğiyle bile dönmemeli. Kötücüllük Tanrısı uzakta kilit altında olmasına rağmen, Midkemia onun evi ve yıllar önce Sarig'in Macros'u hizmetine aldığı gibi, açık olan herhangi birini etkisi altına almaya uyum sağlayacaktır."</p>
	<p class="block_2"> </p>
	<p class="block_1">"Nalar'ın anısını silme yöntemin mi var Dominic?" diye sordu Pug. "Bilginin yüzeye çıkmasını önlemek için zihinlerimize engeller koyabiliriz, ama bilgi hâlâ orada olacak."</p>
	<p class="block_2"> </p>
	<p class="block_1">Dominic başını salladı. "Ishap'ın ve diğer Denetleyici Tanrıların sırrını kimsenin bilmesine izin veremeyeceğimiz için, bizim düzenimiz arasında bu tür sorunlarla uğraşmak yaygın bir şeydir. Eğer söylediklerimi yaparsanız, buradan Nalar'dan haberimiz olmadan ayrılırız." Macros'a döndü. "Sarig'in büyüsüyle korunmasaydın, Nalar'ın kuklası olmaya tehlikeli bir biçimde yakındın. Büyü Tanrısı sana o korumayı verdiyse bile, bu sonsuza kadar sürmeyecek."</p>
	<p class="block_2"> </p>
	<p class="block_1">''Biliyorum," dedi Macros, "ama neyle karşı karşıya olduğumuzu anlamamız gerekiyordu."</p>
	<p class="block_2"> </p>
	<p class="block_1">"Gerçi Rillanon'daki Peder Prelate söylediklerimi kabul etmekte zorlanacak ama," dedi Dominic, "katılıyorum."</p>
	<p class="block_2"> </p>
	<p class="block_1">"Yaptığın bu muydu, mühürlü sandığı göndermek mi?" diye sordu Miranda.</p>
	<p class="block_2"> </p>
	<p class="block_1">Dominic başını salladı. "Sarth'taki her Başrahip büyük duruşma zamanına, manastırın yok olduğunu göreceğimiz zamana karşı hazırlanır. O güne karşı, Eski Sarth dediğimiz başka bir yer hazırlıyoruz. Hazırda bekleyen bir mahzen vardır ve yalnızca önceden haber verilen işaret için bekleriz."</p>
	<p class="block_2"> </p>
	<p class="block_1">"O işaret biz miydik?"</p>
	<p class="block_2"> </p>
	<p class="block_1">Dominic başını salladı. "Büyük Tanrılar ile kurduğumuz iletişimlerde, güçleri kadar sınırlarını da anladık; bizimle yalnızca tutarsız diyebileceğimiz bir tarzda iletişim kuruyorlar. Ama her şeyden önemlisi, çağlar önce kurduğumuz ilk temasımızda, birisinin, arkadaşlarıyla birlikte geleceğine ve o zaman dünyanın değişeceğine dair uyarıldık. Evet, sizin gelişiniz, Sarth'taki büyük kütüphaneyi Eski Sarth'a taşımaya başlamamızı gerektiriyor." Miranda, "Kütüphaneyi nereye taşıyorsunuz?" diye sordu.</p>
	<p class="block_2"> </p>
	<p class="block_1">"Yabon dağlarında, güvende olacağı yüksek bir noktaya."</p>
	<p class="block_2"> </p>
	<p class="block_1">"Zümrüt Kraliçe Hayattaşı'nı eline geçirirse, hiçbir yer güvende olmayacak," dedi Pug.</p>
	<p class="block_2"> </p>
	<p class="block_1">Miranda, "Öyleyse bu nefretin arkasındaki sebebi unutma girişimine başlayalım," dedi.</p>
	<p class="block_2"> </p>
	<p class="block_1">Dominic daire şeklinde oturmaları ve el ele tutuşmaları gerektiğini işaret etti. Yaşlı rahip, "Gözlerinizi kapayıp zihinlerinizi bana açın," dedi. "Bitirdiğimiz zaman Nalar hakkında hiçbir şey hatırlamayacaksınız. Sadece bir şey unuttuğunuzu bileceksiniz, ama merak etmek yerine, kendinizi rahatlamış hissedeceksiniz. Bu şeyi hatırlamak, hayal edebileceğinizin ötesinde tehlike getireceği için, hatırlamamanızın çok önemli olduğunu bileceksiniz. Seçtiğiniz davranış biçiminin farkında olmakla ilgili konuştuğumuz şeyleri yeterince hatırlayacaksınız, ama Nalar ile ilgili hatırlayabileceğiniz tek şey dışarıda bir yerlerde, karşısında sürekli tetikte olmamız, ama aynı zamanda öğrenmeye çalışmamamız gereken bir tehlikenin pusuda olduğudur."</p>
	<p class="block_2"> </p>
	<p class="block_1">Dominic büyüsünü okumaya başlayınca, hepsi, bilgiyi düzenlemeye başlayan garip bir varlığın zihinlerine girdiğini hissetti. Çok kısa bir an hepsi de, yerini anında sakin bir rahatlamaya bırakan hafif bir rahatsızlık ve bir korku parlaması hissetti ve ardından aniden bitti.</p>
	<p class="block_2"> </p>
	<p class="block_1">Pug gözlerini kırpıştırıp, "Bitti mi?" diye sordu.</p>
	<p class="block_2"> </p>
	<p class="block_1">Dominic, "Evet," dedi. "Hatırlamanız gerekenleri hatırlıyorsunuz ve gerisi güvenle kilit altında.</p>
	<p class="block_2"> </p>
	<p class="block_1">Böyle olması gerekiyordu."</p>
	<p class="block_2"> </p>
	<p class="block_1">Rahibin söylediğini olduğu gibi kabul ettiler. "Artık gitmemiz gerekiyor," dedi Dominic.</p>
	<p class="block_2"> </p>
	<p class="block_1">"İlk önce seni ve Nakor'u Elvandar'a götüreceğim," dedi Pug. Miranda'ya ve babasına göz attı.</p>
	<p class="block_2"> </p>
	<p class="block_1">"Ardından Zümrüt Kraliçe ile yüzleşmeye gideceğiz."</p>
	<p class="block_2"> </p>
	<p class="block_1">Tomas, Tathar ve Acaila'nın korumalarını gözden geçirdikleri açıklıkta bekliyordu. Beyaz ve altın sarısı zırhının içinde görkemli bir biçimde duruyordu. Arkasında, başlarında Calin ve Kızılağaç'ın olduğu Elvandar savaşçıları bekliyordu.</p>
	<p class="block_2"> </p>
	<p class="block_1">"Zamanı geldi mi?" diye sordu Tomas, Pug ve yanındakiler cisimleşir cisimleşmez. "Henüz değil," dedi Pug, "ama yakında. Taş Dağı'na ve Gri Kuleler'e haber gönder. Cüceleri savaşa çağır. Toplandıkları zaman onları nereye götüreceğini biliyorsun."</p>
	<p class="block_2"> </p>
	<p class="block_1">Tomas başını salladı ve yakındaki elf ulaklara emirler vermeye başladı. Pug, iki çocukluk arkadaşı tarafından yıllar önce kabul edilmiş zihinsel bir çağrıyı kullanarak gelişlerinde dair onu uyarmıştı. Nakor ve Dominic üç büyücüden uzaklaştı ve Pug, Tomas'ın yanına gitti. "Kıyılarımıza ulaşmadan önce Zümrüt Kraliçe ile hesaplaşmaya gidiyoruz. Başaramazsak, savaş eninde sonunda senin eline bakacak. Tehlikeleri biliyorsun. Dolgan ve Halfdan'ı Dorgin'den inip Krallık'ın yardımına gitmeye ikna etmelisin."</p>
	<p class="block_2"> </p>
	<p class="block_1">Tomas başını salladı. "Dolgan gelecektir. O ve ben birlikte, çağrımı görmezden gelemeyeceği kadar çok şey yaşadık. Dolgan geldiği için Halfdan da gelecektir." Gülümsedi ve Pug bir an için, yabancı savaşçı maskesinin ardındaki çocukluk arkadaşını tekrar gördü. "Dorgin cüceleri, son savaşa onları davet etmediği için Dolgan'ı asla affetmedi."</p>
	<p class="block_2"> </p>
	<p class="block_1">Pug, sanki hafızasına kazıyarak dingin güzelliği içiyormuş gibi açıklığa göz gezdirdi. Elvandar'da ikindiydi, bu yüzden istilacı filonun bulunduğu yerde sabah olacaktı.</p>
	<p class="block_2"> </p>
	<p class="block_1">Pug Tomas'ın elini sıkarak, "Hoşçakal dostum," dedi.</p>
	<p class="block_2"> </p>
	<p class="block_1">Tomas hafifçe sıkarak karşılık verdi. "Dikkatli ol. Bu zaferi kutlarken görüşürüz."</p>
	<p class="block_2"> </p>
	<p class="block_1">Pug sadece başını salladı.</p>
	<p class="block_2"> </p>
	<p class="block_1">Dönüp Macros ve Miranda'nın yanına gitti, elini uzattı ve ellerini tuttu. Aniden yok oldular.</p>
	<p class="block_2"> </p>
	<p class="block_1">Nakor, "Yapacak çok işimiz, ama olmasını istediğimizden daha az zamanımız var," dedi. Tomas başını salladı. "Korkarım haklısın." Dominic, "Gri Kuleler'deki manastırımıza ulaşmam gerekiyor," dedi. "Oradan kardeşlerimiz beni, bir manastırımızın ya da tapınağımızın olduğu Krallık'taki herhangi bir yere nakledebilir."</p>
	<p class="block_2"> </p>
	<p class="block_1">Tomas bir elfe işaret etti. "Galain, sabah için at hazırla." Nakor ile Dominic'e, "Yemek yiyip dinlenin, sabah ayrılırsınız," dedi.</p>
	<p class="block_2"> </p>
	<p class="block_1">Nakor "Hayır, Sho Pi ve ben burada kalacağız," dedi. "Sanırım çok yakında burada bize ihtiyaç duyulacak."</p>
	<p class="block_2"> </p>
	<p class="block_1">Nakor'un yüzünde her zamanki sırıtışı göremeyince, Dominic, "Endişeli misin?" diye sordu.</p>
	<p class="block_2"> </p>
	<p class="block_1">"Evet," dedi küçük adam. "Pug'ın bunu neden yaptığını biliyorum ama bence akıllıca değil. Düşmanı yenmek kadar Miranda'ya olan sevgisini de kanıtlamak istiyor ve kadının Pug'ın güçlerini değerlendirme konusunda haklı olduğuna inanmama rağmen, sanırım Zümrüt Kraliçe'nin ve Pantathialıların gücünü küçümsüyor." Ardından kısık bir sesle, "Ve üçüncü oyuncuyu çok çok hafife alıyor," diye ekledi.</p>
	<p class="block_2"> </p>
	<p class="block_1">Dominic'in gözleri büyüdü ve elfler yola devam ederken Nakor'u kenara çekti. "Ne hatırlıyorsun?"</p>
	<p class="block_2"> </p>
	<p class="block_1">"Hepsini," dedi Nakor. Küçük adamın gözlerinde garip bir ışık vardı. "Sizin yaptığınız gibi, zihnimi korumak için kendi yöntemlerim var Başrahip. O üç büyücü, büyünün pek çok yönüyle ilgili bir sürü şey bildiklerini düşünmekten hoşlanıyor, ama hâlâ tek bir yönde çok fazla düşünüyorlar. Sen ve ben ilerlemek için pek çok yol olduğunu biliyoruz. Ya da, başka bir şekilde bakarsan yollar olmadığını. İsimsiz Olan'ın etkisi altına gireceğim konusunda endişelenmene gerek yok."</p>
	<p class="block_2"> </p>
	<p class="block_1">"Kimsin sen?" diye sordu Dominic.</p>
	<p class="block_2"> </p>
	<p class="block_1">Nakor'un suratına bir sırıtma yayıldı. "Sadece bazı numaralar bilen bir kumarbaz." Dominic, "Eğer açıkça bizim amacımız doğrultusunda çalışmıyor olsaydın, sanırım senden korkardım," dedi.</p>
	<p class="block_2"> </p>
	<p class="block_1">Nakor omuzlarını silkti. "Arkadaşım olmayanlar benden korksa iyi olur. Dediğim gibi, birkaç numara bilirim."</p>
	<p class="block_2"> </p>
	<p class="block_1">Bu anlaşılmaz söylemden sonra, Nakor, yaşlı Başrahip'i düşünecek pek çok şeyle baş başa bırakarak elflerin ardından gitti.</p>
	<p class="block_2"> </p>
	<p class="block_1">"Sırada ne var?" dedi Miranda.</p>
	<p class="block_2"> </p>
	<p class="block_1">Macros aşağıyı gösterdi. "Orada!"</p>
	<p class="block_2"> </p>
	<p class="block_1">Üç büyücü, bulutların ve altlarında uzanan parıldayan suların yüzlerce kilometre üstünde süzülüyordu. Pug bakışlarını Macros'un gösterdiği yere çevirince Zümrüt Kraliçe'nin filosunu gördü.</p>
	<p class="block_2"> </p>
	<p class="block_1">"Büyük," dedi Miranda.</p>
	<p class="block_2"> </p>
	<p class="block_1">"Altı yüz gemiden fazla," dedi Macros. "Yedi yüze yakın."</p>
	<p class="block_2"> </p>
	<p class="block_1">"Bilmediğimiz bir yerlerde yapmış olmalılar," dedi Pug. O da, Miranda gibi, Calis'in Novindus'taki ajanlarından gelen haberleri biliyordu.</p>
	<p class="block_2"> </p>
	<p class="block_1">"Bir plana ihtiyacımız var," dedi Miranda.</p>
	<p class="block_2"> </p>
	<p class="block_1">Pug, "İşte plan: Zümrüt Kraliçe ve onun Pantathialı köleleriyle yüzleşmek için dalışa geçeceğim," dedi. "Benim için hazırladıkları tuzaklarını harekete geçirdikleri zaman, ikiniz gelecek ve onları şaşırtacaksınız."</p>
	<p class="block_2"> </p>
	<p class="block_1">Macros, "Hayır, ben geleceğim," dedi. "Yalnız."</p>
	<p class="block_2"> </p>
	<p class="block_1">Miranda itiraz etmeye başlayacakken Macros, "Bu plan işe yaramazsa, senin işin bizi buradan çıkarmak olacak," dedi.</p>
	<p class="block_2"> </p>
	<p class="block_1">Kadın bunu düşünürken rüzgâr saçlarını geriye doğru savurunca, Pug onu hiç bu kadar güzel görmediğini düşündü. "Pekâlâ," dedi kadın.</p>
	<p class="block_2"> </p>
	<p class="block_1">Pug onu çabucak öptü ve "Üzerimize çağırma büyüsü yerleştir," dedi.</p>
	<p class="block_2"> </p>
	<p class="block_1">Miranda, "Eğer aceleyle ayrılmamız gerekirse nereye gideceğiz?" diye sordu.</p>
	<p class="block_2"> </p>
	<p class="block_1">Pug bunu zaten düşünmüştü. "Elvandar," dedi. "Elfler bu dünyadaki en iyi iyileştiricilerdir. Onlara ihtiyacımız olabilir. Ayrıca bir şeyler bizi takip etmeye çalışırsa, en iyi koruma "büyülerine sahipler."</p>
	<p class="block_2"> </p>
	<p class="block_1">Kadın başını salladı. "Dikkatli olmanı söylemek, aptallığın doruğu olacaktır." Babasını yanağından öptü. "Dikkatli ol."</p>
	<p class="block_2"> </p>
	<p class="block_1">Ardından tutkuyla Pug'ı öptü. "ölme."</p>
	<p class="block_2"> </p>
	<p class="block_1">Pug ve Macros filoya doğru alçalmaya başlayınca Macros, "Kayın-baba mı olacağım?" diye sordu.</p>
	<p class="block_2"> </p>
	<p class="block_1">Pug, "Bir yolunu bulup bu işten sağ salim çıkmayı başarabilirsek," dedi.</p>
	<p class="block_2"> </p>
	<p class="block_1">Macros, "O halde başarmanı sağlayacağım," dedi.</p>
	<p class="block_2"> </p>
	<p class="block_1">"Ben de buna güveniyorum," dedi Pug ve Macros güldü. "Ne yapmayı planlıyorsun?" diye sordu Macros.</p>
	<p class="block_2"> </p>
	<p class="block_1">"Sanırım doğrudan yaklaşmak en iyisi." Bir süre düşündü. "Her an gelmemi beklediklerinden eminim."</p>
	<p class="block_2"> </p>
	<p class="block_1">"Seni Boğaz'da bekleyebilirlerdi."</p>
	<p class="block_2"> </p>
	<p class="block_1">"Çok geç olurdu. Eğer başaramazsam, tekrar toparlanmak için zaman olmaz, ama eğer şimdi gelirsem..."</p>
	<p class="block_2"> </p>
	<p class="block_1">"Ne yapmam gerekiyor?"</p>
	<p class="block_2"> </p>
	<p class="block_1">"Bana dikkat dağıtıcı bir şeyler sağlamaya hazır ol. Senin döndüğünü bilmiyorlar." Ardından, "En azından ben öyle umuyorum," diye mırıldandı. Yüksek sesle, "Eğer başım derde girerse, bana kaçma fırsatı verecek bir şeyler yap, ama kendini tehlikeye atma; Miranda'nın ikimizi de kurtaracağına güven," dedi.</p>
	<p class="block_2"> </p>
	<p class="block_1">"Yapmam gerekeni yapacağım," dedi Macros.</p>
	<p class="block_2"> </p>
	<p class="block_1">"Başlayalım o halde," dedi Pug.</p>
	<p class="block_2"> </p>
	<p class="block_1">Pug Macros'un gözünün önünde yavaşça kaybolunca, efsuncu, Pug'ın kendini göstermeden önce Zümrüt Kraliçe'nin olduğu gemiye mümkün olduğunca yaklaşmaya çalıştığını anladı. Macros, filoya yaklaşırken onu takip etmek için sezgilerini ileri yönlendirip Pug'ın yerini belirledi. Pug filonun öncü koluna doğru dalışa geçti. Filonun önünde V şeklinde yol alan tam yirmi tane savaş gemisi vardı. Her iki yanında da, yirmişer gemi daha filonun en büyük kısmını koruyordu. Arkadan, hızla ileri doğru gitmeye ve gerekirse her iki tarafa da destek vermeye hazır daha hızlı savaş gemilerinden oluşan bir grup geliyordu.</p>
	<p class="block_2"> </p>
	<p class="block_1">Pug, yük gemilerinden oluşan devasa bir grubun tam ortasındaki Zümrüt Kraliçe'nin gemisini gördü. Pug avının yerini belirlemek için büyülü görüşünü kullandı.</p>
	<p class="block_2"> </p>
	<p class="block_1">Sanki bir kristalden izliyormuş gibi, büyülü algısıyla onu gördü: üç sıra kürekle çekilen bir kadırganın ortasındaki bir tahtta oturuyordu. Etrafında, Pug'ın hayatında gördüğü en kötücül görünüşlü bazı yaratıklardan oluşan bir koruması vardı. Her biri, bir duman bulutu gibi, bir bozukluk havası yayıyordu.</p>
	<p class="block_2"> </p>
	<p class="block_1">Kraliçe'nin her iki tarafında iki adam duruyordu. Sağındaki, Pug'ın General Fadawah olduğunu tahmin ettiği bir insandı. Duruşunda ya da tavırlarında yumuşaklıktan eser yoktu. Sert bir taştan yontulmuş gibi görünüyordu. Tepesinde toplanmış ve sırtından aşağı sarkan tek bir saç tutamı hariç, kafası tıraşlıydı. Yüzünde yara izleri vardı ve Pug izleri tanıdı; bu izler, Prens Arutha nişanlısının hayatını kurtarmak için gereken Gümüşdiken bitkisini aramaya gittiği zaman, moredhel haydut reisi Murad ile karşılaşmış olanlar tarafından ona tarif edilmişti.</p>
	<p class="block_2"> </p>
	<p class="block_1">Kraliçe'nin diğer tarafında, dış görünüşünden bir Pantathialı olduğu tahmin edilen, cüppeli bir şekil duruyordu. Pug yaratığın başlığı yüzünden yüz hatlarına dair hiçbir şey göremiyordu. Pug, herhangi bir karşı-önlem saptamaya çalışarak, aşağıdaki gemiye hafifçe enerjiler gönderdi. Bu gemiyle diğerleri arasında bir iletişim akımı vardı. Ve kolaylıkla kaçınabileceği saptama büyüleri vardı.</p>
	<p class="block_2"> </p>
	<p class="block_1">Bu onu kuşkulandırdı ve o büyülerin arkasını araştırmaya başladı. Kuşkulandığı gibi, hantal saptama büyüleriyle zekice gizlenmiş ikinci bir sıra koruma vardı ve onları harekete geçirmeye yaklaşmıştı.</p>
	<p class="block_2"> </p>
	<p class="block_1">Düşmanın savunmalarını inceleyip saldırısını yapmaya hazırlandı.</p>
	<p class="block_2"> </p>
	<p class="block_1">Pug, o gemiyi yok etmeye kararlı bir şekilde enerjilerini topladı. Kraliçe'den kurtulduktan sonra onlara doğru gelen diğer gemilerle ve yılan rahiplerle ilgilenecekti. Enerji etrafında toplanırken, Pug bilinmeyen bir kaynaktan gelen araştırıcı enerjiler hissetti.</p>
	<p class="block_2"> </p>
	<p class="block_1">Aniden aşağıdaki gemilerde bulunanlar koşuşturup işaret ediyordu. Bir avuç cüppeli şekil güvertelerde belirdi ve koruma büyüleri yapmaya başladı.</p>
	<p class="block_2"> </p>
	<p class="block_1">Ama çok geç kalmışlardı. Pug, bütün gemiyi yakmaya yetecek, muazzam bir mistik enerji patlaması bırakmıştı. Parmak uçlarından, Zümrüt Kraliçe'nin gemisine bir ölüm yıldızı gibi giden kızıl bir ateş topu çıktı. Patlama kör ve sağır ediciydi ve gemiye yaklaşırken, Pug aniden hata yaptığını sezdi.</p>
	<p class="block_2"> </p>
	<p class="block_1">"Kaçın!" diye gönderdi Macros ile Miranda'ya. "Bu bir tuzak!"</p>
	<p class="block_2"> </p>
	<p class="block_1">Enerji oku, geminin bütün yapısına örülmüş bir karşı büyüyle karşılanmıştı. Yıllar önce Pug'ın onlarla ilk karşılaşmasından beri Pantathialılar tarafından yapılmış bu en kurnazca işe haftalar harcanmıştı. Yelken bezleri, güvertedeki katran, geminin omurgasındaki çiviler ve direkler; hepsi bu karşı büyüyle doldurulmuştu. Ve saptama büyüleriyle Pantathialı rahiplerin büyüleri, sadece bu kurnaz büyünün izlerini saklamak için yapılmıştı.</p>
	<p class="block_2"> </p>
	<p class="block_1">Kendi büyüsü ona döndüğünde, Pug savunmalarını güçlükle kaldırabildi. Ateş topu, kaynağını arayarak izlediği yoldan geri geldi. Etrafında, onu neredeyse hissizleştirerek kör ve sağır eden kızgın enerjiler patladı. İdareyi refleksleri ele aldı ve kendisiyle gemi arasına mesafe koymaya çalıştı. Kırmızı alevler Pug'ı yiyip bitiriyordu ve sadece kendi inanılmaz gücü ve içgüdüsü onu anında yanıp kül olmaktan kurtardı.</p>
	<p class="block_2"> </p>
	<p class="block_1">Ardından gemidekiler saldırılarını yaptı ve Pug acı çekti.</p>
	<p class="block_2"> </p>
	<p class="block_1">Bir varlık, bir sonraki acı dalgasından kaçmaya çalışırken kendini Pug'a gösterdi. "Aciz büyücü! Zavallı planından haberimiz olmadığını mı sanıyordun? Sen, hayal edebileceğinden çok daha büyük bir oyundaki bir piyondan başka bir şey değilsin. Şimdi geber!" O an, Pug düşmanının gerçek yüzünü gördü. Zümrüt Kraliçe'nin oturduğu yerdeki illüzyon delindi. Kadırgayı boydan boya geçen tentenin altındaki altın tahtta bir iblis oturuyordu. Pençeli elinden çıkan mistik zincirler, Pantathialı ile General Fadawah'ın boynundaki büyülü tasmalara gidiyordu. Açıkça iblisin kontrolü altındaydılar ve ikisi de çaresiz bir şekilde yukarı doğru baktı.</p>
	<p class="block_2"> </p>
	<p class="block_1">"Ben Jakan'ım ve bu dünyaya hükmedeceğim!"</p>
	<p class="block_2"> </p>
	<p class="block_1">Koruma büyüleri üzerinden kalkarken, Pug'ın varlığının her zerresi acı çekiyordu. Üstündeki cüppe alevler içinde yanarken, saçlarıyla derisi de yanmaya başlamıştı. Alazlanmış ve su toplamış ciğerlerinden bir çığlık yükseldi ve gözleri kuruyarak çekilip büzüldü. Kaçmaya çalıştı, ama acı karşı konulmazdı ve bütün kontrolünü kaybetti. Acı zihninden çekildi ve etrafına karanlık çöktüğünü hissederken, havada takla atmaya başladığını sezdi.</p>
	<p class="block_2"> </p>
	<p class="block_1">Ardından onu bir çift kol yakalayıp yukarıya taşınırken, Pug bir acı iniltisi koy verdi. Macros Miranda'ya haber gönderdi: "Bizi buradan hemen götür!"</p>
	<p class="block_2"> </p>
	<p class="block_1">Pug karanlığa gömülürken, serin hava bile kızgın derisini yakıyordu.</p>
	<p class="block_2"> </p>
	<p class="block_1">"Yaşayacak mı?" diye sordu Miranda, yüzünde korku dolu bir ifadeyle. "Bilmiyorum," diye karşılık verdi Tathar.</p>
	<p class="block_2"> </p>
	<p class="block_1">Dominic ve Nakor, Pug'a dehşet içinde bakıyordu. Vücudu kömürleşmişti ve tütüyordu ve birkaç yerde beyaz kemikleri gözüküyordu. Acaila, "Hâlâ yaşıyor olması bir mucize," dedi.</p>
	<p class="block_2"> </p>
	<p class="block_1">Nakor Pug'ın yanına giderek, "Bu adamın içinde güçlü bir yaşam var," dedi. "Buraya kuvvetlice tutunuyor. Ona yardım etmeliyiz." Nakor bir süre elini Pug'ın başını üzerinde tuttuktan sonra büyü yaptı. Elini Pug'ın göğsüne, kalbinin üstüne koydu ve "Verebileceğiniz bütün güce ihtiyacım var," dedi.</p>
	<p class="block_2"> </p>
	<p class="block_1">Elvandar'ın Efsunörücüleri anında büyülerini örmeye başladı. Dominic bildiği en güçlü iyileştirme büyüsünü yaparak katkıda bulundu.</p>
	<p class="block_2"> </p>
	<p class="block_1">Nakor içinden geçerek, kolundan aşağı akıp Pug'ın göğsüne giren enerjileri hissetti. Nakor sağ avucunun altında, Pug'ın kalbinin bozuk ritmini hafifçe hissedebiliyordu. Sudaki kuru bir sünger gibi, Nakor ve diğerlerinden gelen enerjiyi içerken yavaşça kuvvetleniyordu.</p>
	<p class="block_2"> </p>
	<p class="block_1">Nakor akıştan dolayı vücudunun karıncalandığını hissetti, ama odaklanıp Pug'ın bedenindeki enerji bölgelerini görmeye çalıştı. "İçinizden biri, ellerini Pug'ın başını üstüne koysun," dedi.</p>
	<p class="block_2"> </p>
	<p class="block_1">Acaila denileni yaptı ve Nakor bir an gözlerini kapadı.</p>
	<p class="block_2"> </p>
	<p class="block_1">İyileştirmeyi görmek için, elf açıklığına daha fazla kişi geliyordu. Tomas izleyiciler halkasının içine girdi ve grup arkadaşına yaklaşması için kenara çekilip ona yol verdi. Nakor gözlerini açıp, "Güzel," dedi. "Ellerini boğazına koy. Akciğerleri yanmış. Yardım etmem gerekiyor." Nakor gözlerini kapadı ve enerjileri Pug'ın içine yönlendirdi.</p>
	<p class="block_2"> </p>
	<p class="block_1">Zaman geçti ve gün yerini geceye bırakmaya başladı. Elvandar'ın kadim büyüsüne ek olarak, kendi vücutlarındaki iyileştirici enerjilerin büyücünün bedenine akmasını sağlamak için, saatlerdir diz çökmüş bir durumda hâlâ çalışıyorlardı.</p>
	<p class="block_2"> </p>
	<p class="block_1">Öğleye doğru, Nakor sendeledi ve birisi kolunu tuttu. "Usta?" dedi Sho Pi.</p>
	<p class="block_2"> </p>
	<p class="block_1">"İyiyim," dedi Nakor. "Sadece dinlenmem gerekiyor."</p>
	<p class="block_2"> </p>
	<p class="block_1">"Bana bırak," dedi Nakor'un öğrencisi ve ellerini Pug'ın göğsüne yerleştirerek ustasının durduğu yere geçti.</p>
	<p class="block_2"> </p>
	<p class="block_1">Yanlarına Miranda geldi. Nakor, solgun yüzünden ve kırmızı gözlerinden kadının ağladığını anlayabiliyordu. "Yaşayacak mı?"</p>
	<p class="block_2"> </p>
	<p class="block_1">Nakor, "Bilmiyorum," dedi. "Normal bir insan anında ölürdü. Çoğu daha güçlü insan, şimdiye kadar ölmüş olurdu, ama içinde dayanmasını sağlayan bir şeyler var." Açıklığın zemininde, çimenlerin üstünde yatan adama bakıp, "Şu an çok küçük ve savunmasız görünüyor, değil mi?" dedi.</p>
	<p class="block_2"> </p>
	<p class="block_1">"Evet," dedi Miranda, duygu yüklü bir sesle.</p>
	<p class="block_2"> </p>
	<p class="block_1">Nakor iç geçirdi. Harcadığı güçten dolayı yorulduğu belliydi. "Ne kadar dayanırsa, yaşama şansı da o kadar artar. Hepimiz iyileştirici enerjileri ona aktarıyoruz. Yaşamak istediği sürece, yaşamaya devam edecek. Bir keresinde Nicholas'a bazı insanların içindeki yaşamın zayıf, bazılarında ise güçlü olduğunu söylemiştim. Ben, baban, ya da sen gibilerde, bunca yıl hayatta kaldığımız için güçlü olmalı, ama Pug'da daha fazlası var." Güven verici olmaya çalışarak, "Sanırım yaşayacak," dedi.</p>
	<p class="block_2"> </p>
	<p class="block_1">Miranda Nakor'un gözlerinin içine baktı. "Pek sanmıyorsun, değil mi?"</p>
	<p class="block_2"> </p>
	<p class="block_13">Nakor sırıtmaya çalıştı, ama başaramadı. "Evet, sanmıyorum. Elimizden geleni yapacağız, ama yaraları herhangi bir insanın dayanabileceğinin çok ötesinde." Gözleri derin bir üzüntünün belirtisi taşıyordu, ardından kuşkuları geride bırakıp her zamanki neşeli tavrını takındı. "Ama ben ne bilirim ki? Ben sadece birkaç numara bilen bir kumarbazım ve Tathar ve diğer Efsunörücüler gayretle çalışıyor." Babacan bir tarzda kadının elini okşadı. "İyileşecek, buna eminim."</p>
	<p class="block_3"> </p>
	<p class="block_1">Kadın Nakor'a baktı ve söylediklerinde samimi olmadığını gördü, ama iyi niyetini takdir etti ve başını sallayıp babasının yanına gitti.</p>
	<p class="block_2"> </p>
	<p class="block_1">Nakor kadının uzaklaşmasını izledi, ardından Pug'ın çatlaklı yüzüne, kararmış kollarına ve bacaklarına baktı. "Ama yaşarsa, tekrar dövüşmesi çok uzun zaman alacak."</p>
	<p class="block_2"> </p>
	<p class="block_1">Günler geçti ve Pug'ın durumu değişmedi. Efsunörücüler, Nakor ve Sho Pi, baygın yatan büyücüye mümkün olduğunca çok iyileştirici büyü aktarmak için vardiyalar halinde çalışıyordu. Sadece yorgunluk adamın yanından ayrılmaları için zorluyordu onları.</p>
	<p class="block_2"> </p>
	<p class="block_1">Günün yarısını Pug'ı iyileştirerek geçiren Nakor göründü ve yorgun bir biçimde, bir ateşin başında akşam yemeklerini yiyen Macros ile Miranda'nın yanına oturdu.</p>
	<p class="block_2"> </p>
	<p class="block_1">"Durumu nasıl?" diye sordu Miranda.</p>
	<p class="block_2"> </p>
	<p class="block_1">"Aynı," dedi Nakor, kafasını hafifçe iki yana sallayarak. "Gittikçe zayıf düşmesinden korkuyorum."</p>
	<p class="block_2"> </p>
	<p class="block_1">Gözleri dolarken, Miranda'nın acısı açıkça yüzünden okunuyordu. "Ölecek, değil mi?"</p>
	<p class="block_2"> </p>
	<p class="block_1">Nakor omuzlarını silkti. "Bilmiyorum. Bunu anlamamız için uzun zaman gerekebilir."</p>
	<p class="block_2"> </p>
	<p class="block_1">Macros ellerini kızının omuzlarına koydu. "Ve çok zamanımız da yok, değil mi?"</p>
	<p class="block_2"> </p>
	<p class="block_1">Nakor kafasını iki yana salladı. "Evet. Ve bir kez daha bir başka gizemle karşı karşıyayız." Macros, "Evet," dedi.</p>
	<p class="block_2"> </p>
	<p class="block_1">Nakor, "Biraz uyuyacağım; ardından sanırım Kraliçe ve Tomas ile bir toplantı yapmamız gerekecek," dedi.</p>
	<p class="block_2"> </p>
	<p class="block_1">"Katılıyorum," dedi Macros.</p>
	<p class="block_2"> </p>
	<p class="block_1">Üçü de, uyumak için bir yer bulmak üzere kalkıp ayrıldı. Nakor açıklığa dönüp Pug'a bakmadan edemedi. Büyücü hareketsiz yatıyordu. Sho Pi ellerini Pug'ın yanmış göğsünde tutmaya devam ederken, yaşadığının tek belirtisi hafifçe inip kalkan göğsüydü. Belki ona öyle geliyordu, ama Nakor Pug'ın nefes alışverişlerinin biraz daha derin ve öncekinden daha düzenli olduğunu düşünüyordu. Bir kez daha küçük büyücünün gücünü ve yaşama isteğini düşündü.</p>
	<p class="block_2"> </p>
	<p class="block_1">Aglaranna etrafındakilere baktı ve "Tathar Pug'ın yaşayacağını söylüyor," dedi. "Bilincini kazanması ve iyileşmesi çok uzun zaman alacak, ama sanatlarımızla, zarar görmüş derisini ve saçlarını, kırık kemikleri ve yanmış dokuyu iyileştirebiliriz." Meclisteki rahatlama, özellikle Tomas ve Miranda'nın yüzlerindeki, neredeyse elle tutulabilir düzeydeydi.</p>
	<p class="block_2"> </p>
	<p class="block_1">Macros, "Pug haklıydı, bizse yanıldık," dedi.</p>
	<p class="block_2"> </p>
	<p class="block_1">Miranda'nın yüz ifadesi, Pug'ın düşüncesiz saldırısındaki payı yüzünden suçluluk duyduğunu gösteriyordu. "Benim hatamdı."</p>
	<p class="block_2"> </p>
	<p class="block_1">Nakor, "Bu ya hiç kimsenin hatası değil ya da herkesin hatası," dedi. "Hiç kimse Pug'ı, babanı ve seni Zümrüt Kraliçe'ye saldırmaya zorlamadı. Tehlikeli olduğunu düşünüyorduk ve öyle de oldu." "Beklediğimizden daha iyi hazırlanmışlardı," dedi Miranda.</p>
	<p class="block_2"> </p>
	<p class="block_1">"Fazlası vardı," dedi Macros. Miranda'ya, "Çarpışmadan, Pug'ın ve benim gördüğümüzü göremeyecek kadar uzaktaydın ve bilmenin yolu yoktu," dedi.</p>
	<p class="block_2"> </p>
	<p class="block_1">"Neyi?"</p>
	<p class="block_2"> </p>
	<p class="block_1">"Annen olan kadın bir kabuktan, bir göz yanılsamasından başka bir şey değildi. Uzun süre önce öldüğünü tahmin ediyorum. O ordunun başındaki yaratık bir iblisti. Pug'a kendini Jakan olarak tanıttı."</p>
	<p class="block_2"> </p>
	<p class="block_1">"Jakan mı?" dedi Nakor.</p>
	<p class="block_2"> </p>
	<p class="block_1">"Onu duydun mu?" diye sordu Miranda.</p>
	<p class="block_2"> </p>
	<p class="block_1">"Dolaylı yoldan," dedi küçük adam. "Beşinci Çember'in Hükümdarı Maarg'ın Baş Hizmetkârı Tugor gibi büyüklerden biri değildi, ama bilinen bir iblis yüzbaşıydı."</p>
	<p class="block_2"> </p>
	<p class="block_1">Tathar, "Irkımızın tarihinde bir ya da iki kez bu gibileriyle temasımız olmuştu," dedi. "Sen onları nereden biliyorsun insan?"</p>
	<p class="block_2"> </p>
	<p class="block_1">Nakor omuzlarını silkti. "Orada burada duyduklarımdan." Miranda, "İnsanı çileden çıkartan küçük adamsın," dedi.</p>
	<p class="block_2"> </p>
	<p class="block_1">Nakor sırıttı. "Evliyken annen de aynı şeyi söylemişti." İç geçirdi. "Senin gibi bir kızım olsun isterdim."</p>
	<p class="block_2"> </p>
	<p class="block_1">Macros, "Hayır istemezdin," dedi.</p>
	<p class="block_2"> </p>
	<p class="block_1">Meclis bir anda kahkahaya boğuldu ve herkes bunda, espri kadar Pug'ın görünür iyileşmesinin de rolü olduğunu biliyordu. Ardından Nakor'un yüz ifadesi ciddileşti. "Aşağı yukarı bir yüzyıl önce, kendimi Dünyalar Koridoru'nda buldum ve Dürüst John'un yerinde biraz vakit geçirdim. Orası kumar oynamak için güzel bir yer." Suratını ekşitti. "Hile yapması zor bir yer. Her neyse, orada geçirdiğim zaman sırasında iblislerle birtakım sorunlar olduğunu duydum." "Ne gibi?" dedi Macros.</p>
	<p class="block_2"> </p>
	<p class="block_1">"Birilerinin onları kışkırttığı ve daha yüksek diyarlara geçmek için Beşinci Çember'in engellerini delmeye çalışmaları gibi."</p>
	<p class="block_2"> </p>
	<p class="block_1">"Birileri onlara bir yol mu sağlamış?" dedi Macros.</p>
	<p class="block_2"> </p>
	<p class="block_1">"Beni endişelendiren de bu," dedi Tomas. "Valheruların anılarında, iblislerle mücadele ettiğimiz ve düşmanlarımızın arasında, sadece Dehşetlerin daha güçlü oldukları var. Ama Dehşetler ve iblisler bizimkinden çok uzakta olan diyarlara hapsedildi, ama hem Gedik Savaşları'nda, hem de şu anda burada olmaları, bütün bunların arkasında büyük bir gücün olduğu anlamına gelir." Macros ve Miranda birbirlerine baktı. "Bir şeyler bildiğimizi seziyorum..." dedi Miranda.</p>
	<p class="block_2"> </p>
	<p class="block_1">"Bir şeyler biliyorduk," dedi Macros. Kraliçe ile Tomas'a, "Burada olanlarda daha büyük güçler var, ama aynı zamanda yapabileceklerimizin bir sınırı olduğunu seziyorum," dedi. "En iyi hamlemizin ne olabileceğini düşünmemizi öneriyorum."</p>
	<p class="block_2"> </p>
	<p class="block_1">Tomas, "Filonun iyi korunduğu ve Pug'ın yaptığı türden, başka bir saldırı yapmanın akıllıca olmayacağı açık," dedi.</p>
	<p class="block_2"> </p>
	<p class="block_1">"Katılıyorum," dedi Macros. "Benim ve Miranda'nın becerilerini bilmiyor olabilirler, ama Pug'ın güçlü müttefikleri olduğunu ve savunmaların yerinde olduğunu biliyor olmalılar. Zümrüt Kraliçe'nin yerini alan bu iblis, belki büyük bir iblis lordu olamayabilir, ama Pug'ı kurtarırken kısa bir an görebildiğim kadarıyla, etrafındakiler üstünde katı bir kontrolü var.</p>
	<p class="block_2"> </p>
	<p class="block_1">"İblislerin, yüzbaşılarından ve lordlarından daha fazlasını Midkemia'ya sokacak bir durumda olmaları tehlikesini düşünmeliyiz. Bence istilanın daha sıradan kısmıyla ilgilenme işini, onu karşılayacak en iyi şekilde hazır olanlara, Prens Patrick, Dük James ve Şövalye-Mareşal William'a bırakıp, bu tehlikeyle biz ilgilenmeliyiz." Tomas, "Öyle yapacağız, ama zamanı geldiğinde de onlara yardım edeceğiz," dedi.</p>
	<p class="block_2"> </p>
	<p class="block_1">"Anlıyorum," dedi Macros. Kalkıp dairenin ortasına geçti. "Pug yaralandığı için, kendimi bir kez daha bu savaşın içinde buldum."</p>
	<p class="block_2"> </p>
	<p class="block_1">Aglaranna, "Yıllar önce, buraya gelip yuvamızı kurtarmamıza yardın etmiştin Macros," dedi.</p>
	<p class="block_2"> </p>
	<p class="block_1">"Bilgeliğin burada her zaman hoş karşılanır."</p>
	<p class="block_2"> </p>
	<p class="block_1">Macros sakalını sıvazladı. "Bilgeliğim bu aralar biraz azalmış durumda leydi. Daha önce, Sarig'in geleceği görme hediyesine ve zaman içinde ileri ve geri yolculuk etme becerisine sahiptim. Bağımızın kopmasıyla, korkarım bir sonraki hamlemizi belirlemek için sadece çıplak sezgilerime güvenmek zorunda kalacağız."</p>
	<p class="block_2"> </p>
	<p class="block_1">Miranda, "O gediği bulup sonsuza kadar kapatmalıyız," dedi.</p>
	<p class="block_2"> </p>
	<p class="block_1">"Belki de Calis ve Miranda'nın o lekeli nesneleri bulduğu yere bakmanız gerekiyordur" Konuşan Tathar'dı. "Calisimizin bize gönderdiği nesneleri, hiç kimsenin incelemediği kadar inceledim ve ona dokunan yabancı varlığı adlandıramama rağmen, güçlü ve iyi gizlenmiş olduğunu söyleyebilirim. Bu iblislerin işi olmalı, orası da dünyamıza girdikleri yer."</p>
	<p class="block_2"> </p>
	<p class="block_1">Acaila elini kaldırıp başını salladı. "Kesinlikle. Tathar ve diğer Efsunörücüler bunun, iyi gizlenmiş, nesnenin kökenini saklamak için maskelenmiş ve zekice yapılmış çok güçlü ve kurnazca bir büyü olduğuna işaret ediyor." Macros, "Olası gözüküyor," dedi.</p>
	<p class="block_2"> </p>
	<p class="block_1">Tomas, "İkinizle geliyorum," dedi.</p>
	<p class="block_2"> </p>
	<p class="block_1">Miranda, "Elvandar'dan hiç ayrılmadığını düşünüyordum," dedi.</p>
	<p class="block_2"> </p>
	<p class="block_1">Tomas, "Büyük ihtiyaçlar dışında hiç ayrılmayacağıma ant içtim," dedi. Karısına döndü. "Zamanı geldi.' Elf Kraliçe'nin yüzü bir ifadesizlik maskesi olmasına rağmen, gözleri ufak bir duygu kıpırtısını ele veriyordu. Sakin bir şekilde, "Biliyorum," dedi.</p>
	<p class="block_2"> </p>
	<p class="block_1">Tomas Macros'a, "Ejderha çağırayım mı?" diye sordu.</p>
	<p class="block_2"> </p>
	<p class="block_1">Macros, "Hayır," dedi. "Miranda mağaraların girişinin nerede olduğunu biliyor. Eğer bana yol gösterirsen," dedi kızına, "üçümüzü de oraya götürebilirim." Miranda, "Gerek yok," dedi. "Bunu ben de yapabilirim."</p>
	<p class="block_2"> </p>
	<p class="block_1">Tomas karısına, "Metin ol ve kalbindeki umudu koru," dedi. "Döneceğim."</p>
	<p class="block_2"> </p>
	<p class="block_1">Tomas tekrar gelene kadar kimse konuşmadı ve onu daha önce de böyle giyinmiş olarak görmesine rağmen, Macros saygı hissetti.</p>
	<p class="block_2"> </p>
	<p class="block_1">Tomas altın zırh, zincir gömlek ve pantolon giymiş ve bir miğfer takmıştı. Altın bir ejderha deseni taşıyan beyaz yeleği, siyah kemeriyle sıkıca bağlanmıştı ve çizmeleri de siyah deriydi.</p>
	<p class="block_2"> </p>
	<p class="block_1">Fildişinden yapılmış gibi gözüken kını beyazdı, ama boştu.</p>
	<p class="block_2"> </p>
	<p class="block_1">Calin kılıcını çekip annesinin kocasına uzattı. "Ödünç," dedi.</p>
	<p class="block_2"> </p>
	<p class="block_1">Tomas başını sallayıp kılıcı aldı ve belindeki kına soktu. "Çok geçmeden geri veririm," dedi.</p>
	<p class="block_2"> </p>
	<p class="block_1">Macros ile Miranda'ya, "Gelin," dedi. "Zamanı geldi."</p>
	<p class="block_2"> </p>
	<p class="block_1">Başıyla işaret verdi ve Miranda kalktı, onun ve Macros'un elini tuttu, gözlerini kapadı ve yok oldular.</p>
	<p class="block_2"> </p>
	<p class="block_1">Kızılağaç az önce durdukları yere bakıp, "Onu o zırhın içinde görene kadar şüphelerim vardı," dedi. "Ama o bir Valheru."</p>
	<p class="block_2"> </p>
	<p class="block_1">Acaila, "Tam olarak değil," dedi. "Sonsuza kadar minnettar olmamızı gerektiren bir durum." Daha fazla konuşma olmadı.</p>
	<p class="block_2"> </p>
	<p class="block_1">Yaklaştıkları dağları acı rüzgârlar süpürüyordu. Elvandar'ın loş akşam ışıklarından sonra Miranda, parlak güneş yüzünden gözlerini kırpıştırdı. Yükselen güneş doğrudan gözlerine giriyordu. "Şurası."</p>
	<p class="block_2"> </p>
	<p class="block_1">Bir mağara girişini gösterdi.</p>
	<p class="block_2"> </p>
	<p class="block_1">Çabucak karanlık ağza doğru ilerleyip içeri girdiler. İçeri girdiklerinde rüzgârın sesi kesildi ve Tomas, "Ben karanlıkta görebilirim, ama ya siz?" diye sordu.</p>
	<p class="block_2"> </p>
	<p class="block_1">Macros elini kaldırdı ve etrafında, mağara ağzını aydınlatan bir ışık halesi oluştu. Etrafa göz gezdirdi.</p>
	<p class="block_2"> </p>
	<p class="block_1">Miranda, "Bu tüneli kazara buldum," dedi. "Boldar Blood yolumuzu kesmeye çalışan birkaç tane yılan rahibi öldürürken, yukarıdan hafif bir ışık geldiğini fark ettim."</p>
	<p class="block_2"> </p>
	<p class="block_1">Dünyalar Koridoru'ndaki paralı askerden bahsedilince, Macros, "Şu anda kılıcıyla birlikte yanımızda olsaydı benim için bir sakıncası olmazdı," dedi.</p>
	<p class="block_2"> </p>
	<p class="block_1">Miranda, "Taşıdığı diğer egzotik silahlardan bahsetmeye gerek yok," dedi.</p>
	<p class="block_2"> </p>
	<p class="block_1">Macros fısıldayarak, "Ama iddiaya girerim onun istediği fiyattan değil," dedi.</p>
	<p class="block_2"> </p>
	<p class="block_1">Tomas güldü. "Espri anlayışını koruyorsun dostum." "Eh," dedi Miranda, "önümüzde gülünecek daha az şey bulacaksınız. Bu taraftan." Onları, Tomas'ı eğilerek geçmek zorunda bırakacak kadar alçak bir tünele yönlendirdi. Dar, dik bir eğimden aşağı yarı kayıp, yarı yürüyerek, daha büyük bir tünelin yaklaşık iki metre üstündeki taş girintiye, neredeyse yan yan kayarak başka bir tünele girdiler.</p>
	<p class="block_2"> </p>
	<p class="block_1">İkinci tünelin tabanına atladıklarında Macros, "Bu girişi fark etmiş olman mucize," dedi.</p>
	<p class="block_2"> </p>
	<p class="block_1">Miranda, "Harekete geçirilmiştim," dedi. "Boldar korkulacak bir savaşçıdır, ama benimle Elvandar'a sağ ulaşmasının tek sebebi, şu dar yolun tepesindeki geri çekilen muhafızlarla dövüşüyor olmamızdı. Yoksa tepemize binerlerdi."</p>
	<p class="block_2"> </p>
	<p class="block_1">Macros etrafa göz gezdirdi. Geçitte birkaç tane kemik ve kırık bir kılıç kabzasına benzeyen bir şey vardı. "Birisi pisliğin çoğundan kurtulmuş." Tomas, "Leş yiyiciler mi?" dedi.</p>
	<p class="block_2"> </p>
	<p class="block_1">"Olabilir," dedi Macros. Miranda'ya dönüp, "Hangi taraftan?" diye sordu.</p>
	<p class="block_2"> </p>
	<p class="block_1">Kadın yönü gösterdi ve tek kelime etmeden yürümeye başladılar.</p>
	<p class="block_2"> </p>
	<p class="block_1">Yorulmuş birisi için çok fazla olmamasına rağmen, yönlerini belirlemek için iki kere durmuşlardı. Bir kere, elfler tarafından hazırlanmış yol yiyeceklerinin olduğu Macros'un taşıdığı küçük bir çantayı açmışlardı. Diğerinde, Miranda'nın taşıdığı bir su tulumundan su içmişlerdi. Ardından Pantathialıların ilk büyük galerisine ulaşmışlardı. "Yakınlarda bir şey var," dedi Tomas kısık bir sesle.</p>
	<p class="block_2"> </p>
	<p class="block_1">"Ben de hissediyorum," dedi Macros.</p>
	<p class="block_2"> </p>
	<p class="block_1">"O halde fikir birliğindeyiz," dedi Miranda. "Bu taraftan."</p>
	<p class="block_2"> </p>
	<p class="block_1">Bu yoldan son geçtiğinde cesetlerle ve ölmüş Pantathialılarla doluyken, artık tozla kaplanmış galerinin ilerisini işaret etti. "Yukarıdan," dedi Miranda, "bu salona geldik. İblisin burada Pantathialılarla dövüştüğünü gördük." Başlarının üstünden galerinin etrafını dolaşan çıkıntıyı gösterdi. "Orada ilerleyip aşağıya bir ip sarkıtmıştık." Gösterdiği yerde, artık sallanarak açık duran alçak bir kapı vardı.</p>
	<p class="block_2"> </p>
	<p class="block_13">"Birkaç Saaur ve Pantathialı ile karşılaştık ve çarpışarak o koridordan aşağı ilerledik." Etrafa göz atarak, "O koridordan kaçarken aynı yoldan geri dönmeye ne kadar yakın olduğumuzu fark etmemiştim," dedi.</p>
	<p class="block_3"> </p>
	<p class="block_1">Tomas, "Kadim Mac Mordain Cadal'dan geçerken bir hayaletin beni takip ettiğini söylediğim zamanlar olmuştu," dedi. "Hayatta kalmamın tek sebebi, aynı yoldan geri dönebilmem ve o kafa karıştırıcı tünellerde ondan kurtulmam olmuştu."</p>
	<p class="block_2"> </p>
	<p class="block_1">Macros, "Burada yolunu bulabilmenden etkilendim doğrusu," dedi. "Bir yıldan fazla oldu ve buraya yalnızca bir kere gelmiştin."</p>
	<p class="block_2"> </p>
	<p class="block_1">Miranda yavan bir sesle, "Yaşamın kritik noktada olduğu zaman, neler hatırlayabildiğine şaşarsın," dedi. Miranda onları açık kapıya yönlendirdi. "Eşyaları bulduğumuz yer buranın sonundaydı."</p>
	<p class="block_2"> </p>
	<p class="block_1">Tomas, "O tarafta sonra da gidebiliriz," dedi. "Yukarıda hissettiğimiz şeyin ne olduğunu keşfetme eğilimindeyim." Calis'in grubuyla önceki yıl bu bölgeye girmek için kullandıkları Miranda'nın gösterdiği tüneli gösterdi.</p>
	<p class="block_2"> </p>
	<p class="block_1">"O yol merkezi bir koridora açılan bir geçide, bu dağın iç kısımlarından doruklarına kadar giden büyük bir bacaya gidiyor."</p>
	<p class="block_2"> </p>
	<p class="block_1">"Biliyorum," dedi Tomas. "Bu Valheruların dağ yapılarının ortak özelliğidir. Aksi takdirde bir ejderhanın o merkezi salona girmesinin yolu yoktur."</p>
	<p class="block_2"> </p>
	<p class="block_1">Miranda ilerledi, onlar da takip etti ve çok geçmeden başka bir karanlık geçitte yürüyorlardı. Zaman ölçüsüzce geçiyordu ve duraklamadan ilerliyorlardı. Macros iki kere, Miranda'ya dinlenmeye ihtiyacı olup olmadığını sormuş, ama karşılığında kadından alaycı sözler duymuştu.</p>
	<p class="block_2"> </p>
	<p class="block_1">İkinci ters yanıtın ardından, Macros sormaktan vazgeçmişti.</p>
	<p class="block_2"> </p>
	<p class="block_1">Miranda onları ileri nakletmek için büyülerini kullanmalarını istiyordu, ama bir şeyleri kaçırma şanslarının çok fazla olacağına karar verildi. Aynı zamanda, nereye gittiklerini tam olarak bilmeden, bir kayanın içinde cisimleşmeleri tehlikesi de vardı.</p>
	<p class="block_2"> </p>
	<p class="block_1">Miranda'nın tarif ettiği büyük bacadan inmişlerdi. Sanki dağın ortası boşaltılmış gibi, taşlardan kesilmiş geniş bir rampa yukarıdan aşağıya sarmal çizerek iniyordu. Merkezi bacada engel ya da korkuluk yoktu ve rüzgâr insanın kenardan çekilecekmiş hissine kapılmasına yol açıyordu. Çeşitli noktalarda, yalnızca Tomas'ın bilebileceği bir amaç için geniş alanlar oyulmuştu. Macros bunu bir ara ona sormayı düşündü, ama şu anda büyücü gerek olmadan konuşma taraftarı değildi. Boş konuşmalar yapacak yer ya da zaman değildi.</p>
	<p class="block_2"> </p>
	<p class="block_1">Bacayı kesen başka bir büyük tünele geldiklerinde hafif, nahoş bir koku geldi burunlarına.</p>
	<p class="block_2"> </p>
	<p class="block_1">"Yakınlarda," diye fısıldadı Tomas, geniş koridorda ilerlerlerken.</p>
	<p class="block_2"> </p>
	<p class="block_1">Macros kokladı ve kokuyu çürüyen bir şeylerin kokusuna benzetti. "Bir in mi?" diye fısıldadı. Tomas yalnızca kılıcını çekip ilerlemeye devam etti. Macros Miranda'nın Tomas'ın arkasından gitmesini bekleyerek sıranın sonuna geçti. Merkezi bacanın dibine yakın başka bir büyük galeriye ilk giren, beyaz ve altın sarısı giyinmiş savaşçıydı.</p>
	<p class="block_2"> </p>
	<p class="block_1">Tomas savaş çığlığı koy verip kenardan atlarken, Macros Miranda'nın kendisine yol açmak için aniden yana çekildiğini gördü. Macros ileri doğru hızlı bir adım attı ve bir an duraksamasına neden olan bir manzarayla karşılaştı.</p>
	<p class="block_2"> </p>
	<p class="block_1">Bir yaratık pullu kalçalarının üstüne oturmuş bir kemiği kemiriyordu. Yaratığın pulları, hafif yeşil parıltıları olan parlak siyahtı. Bir yarasanınkine benzeyen büyük kanatları sırtının üstünde toplanmıştı ve kafası kabaca, gri taştan oyulmuş ve geyik boynuzları olan bir timsah kafasına benziyordu. Eğer bu kafatasını bir deri koruyorsa da, ilk bakışta açıkça belli olmayacak kadar gergindi ve etkileyici bir dizi dişi daima ortada bırakacak kadar geriye çekilmişti.</p>
	<p class="block_2"> </p>
	<p class="block_1">Güçlü omuzlar, ucunda hançer büyüklüğünde pençeleri olan uzun kollarla karışmıştı.</p>
	<p class="block_2"> </p>
	<p class="block_1">Miranda, "Bir iblis," dedi.</p>
	<p class="block_2"> </p>
	<p class="block_1">Tomas önüne indiğinde, Macros, yaratığı sersemletmeye yönelik bir büyüye başlamıştı. Ayağa kalkan iblis yarı insan savaşçıdan tam bir baş daha uzundu ve Macros bir an için Tomas'ın güvenliğinden endişe etti.</p>
	<p class="block_2"> </p>
	<p class="block_1">Ama yaratık saldırmak yerine, duvara gerileyip konuştu.</p>
	<p class="block_2"> </p>
	<p class="block_1">Yaratık, Miranda'nın bilmediği yabancı bir dilde tek bir kelime söyledi, ama sözcük Macros ile Tomas'ın üstünde etkisini anında göstermişti. Macros büyüsünü, Tomas da bir vuruşun ortasında, kılıcını çevirerek saldırısını kesti ve Calin'in kılıcı eti yarmak yerine, yaratığın yanındaki taş duvara çarptı. Duvardan bir parça koparırken kıvılcımlar saçıldı.</p>
	<p class="block_2"> </p>
	<p class="block_1">Yaratık Tomas'ın vuruşundan kaçınmaya çalışırken, Macros arkadaşının yanına atladı. Yabancı sözcük bir kez daha tekrarlandı ve Tomas geri çekildi.</p>
	<p class="block_2"> </p>
	<p class="block_1">"Neler oluyor?" diye bağırdı Miranda yukarıdan.</p>
	<p class="block_2"> </p>
	<p class="block_1">Macros gözlerini iblisten ayırmadan Tomas'ın yanında duruyordu. Korkunç görünüşlü varlık, sanki bekliyormuş gibi hareketsiz kaldı ve Tomas, "Teslim oluyor!" dedi Miranda, "Nereden biliyorsun?" diye sordu.</p>
	<p class="block_2"> </p>
	<p class="block_1">Tomas kadına döndü. "Öyle söyledi. Teslim oluyor."</p>
	<p class="block_2"> </p>
	<p class="block_1">Miranda da aşağı atlayıp Macros'un yanına indi. "Bir düzine dil biliyorum. Bu dili daha önce hiç duymamıştım. Hangi dil bu?"</p>
	<p class="block_2"> </p>
	<p class="block_1">Tomas, yarı yabancı suratında bariz bir şaşkınlıkla Miranda'ya baktı. "Valheruların dili. Törensel bir boyun eğme tümceciği. Hizmetkâr ırklarımız, selamlamalarda bunu kullanırdı."</p>
	<p class="block_2"> </p>
	<p class="block_1">Miranda bir Tomas'a, bir de sinmiş yaratığa baktı ve göğsünden çıkacakmış gibi atan kalbinin yavaşlamasını dileyerek yavaş, uzun bir nefes koyuverdi. "Bu da bir şeydir, değil mi?"</p>
	<p class="block_2"> </p>
	<p class="block_10"><img alt="Line" src="images/image.png" class="calibre2"/></p>
	<p class="block_2"> </p>
	<p class="block_4" id="calibre_pb_12"> </p>
</body></html>
