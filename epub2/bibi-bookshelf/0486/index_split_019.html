<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>03 - İblis Kralın Öfkesi - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_12">-17-</p>
	<p class="block_12">YIKIM</p>
	<p class="block_2"> </p>
	<p class="block_1">Erik küfür etti.</p>
	<p class="block_2"> </p>
	<p class="block_1">"Evet efendim," dedi Çavuş Harper. "Size katılıyorum."</p>
	<p class="block_2"> </p>
	<p class="block_1">Mesaj Greylock'tan gelmişti ve Erik önceki iki gün boyunca saldırıların neden bu kadar aralıklı olduğunu şimdi anlıyordu. Saldırganlar ormandan geçmişlerdi ve şu anda Greylock'un, atla yarım gün uzaklıkta bulunan doğudaki savunmalarına saldırıyorlardı. Greylock'un mesajı sakindi ve saldırganlarla fazla sorun yaşamadığını gösteriyordu, ama sığınmacıların yolda av olabilecekleri konusundaki endişelerini belirtiyordu.</p>
	<p class="block_2"> </p>
	<p class="block_1">Mesaj geldiğinde Erik'in adamları kabaca bir kamp kurmuştu. Şehirden kaçan insan akışı iyice azalmıştı. Erik birkaç tanesiyle konuşmak için durmuştu, ama hiçbirisi uzaktan yakından bilgi değeri olabilecek hiçbir şey bilmiyordu; çok korkmuşlardı, gördükleri şeye dair hiçbir fikirleri yoktu ve yağmalamanın sınırındaki bir şehirden kaçmakla daha çok ilgileniyorlardı.</p>
	<p class="block_2"> </p>
	<p class="block_1">Acınacak halde olan eşyaları sırtındaki çantada olan bir adam, çocukluğundan beri bildiği bir yeraltı sokağından yüzerek çıktığı için hâlâ hafifçe ıslaktı. Sadece, şehrin büyük bir kısmının yanmakta olduğunu biliyordu.</p>
	<p class="block_2"> </p>
	<p class="block_1">Erik'in bu bilgiye ihtiyacı yoktu. Balı göğünde yükselen duman sütununu görebiliyordu. Khaipur yanarken çıkan dumanı, düzleşene kadar gri bir şemsiye gibi yüzlerce metre yükselen siyah duman sütununu, yüz elli kilometre uzaktan görmüştü. Rüzgâr günler boyu kokuyu onlara taşımış ve yüzlerce kilometre boyunca üstlerine kurum yağmıştı.</p>
	<p class="block_2"> </p>
	<p class="block_1">Krondor düştüğünde, aynı kaderi paylaşacağından Erik'in kuşkusu yoktu.</p>
	<p class="block_2"> </p>
	<p class="block_1">Adamlar, Erik'in verdiği emirleri yerine getirmek için koşuşturuyordu. Birliğinin yarısına özel görevler vermişti, mızraklı ağır süvariler, kendi komutalarıyla bağlantıları koptuktan sonra Erik'in bölgesinde dolaşan bir grup okçu desteğiyle birlikte sivillerin arkasından gidecekti. Erik hafif süvarilerle atlı okçuları Greylock'un konumuna göndermişti.</p>
	<p class="block_2"> </p>
	<p class="block_1">Erik ilk istilacı hareketiyle karşılaştığında, korktuğu gibi bir buçuk kilometreden fazla gitmemişti. İki araba yanıyordu ve arabaların etrafında cesetler vardı. Birkaç kadın çıplaktı ve öldürülmeden önce tecavüze uğradıkları belliydi ve geride, değerli olabilecek bir çift çizme ya da takı bile bırakılmamıştı.</p>
	<p class="block_2"> </p>
	<p class="block_1">Erik arabaları inceledi ve bir tanesinden uzaklaşan tahıl izleri gördü. "Açlar," dedi Çavuş Harper'a.</p>
	<p class="block_2"> </p>
	<p class="block_1">"Peşlerinden gidelim mi Yüzbaşı?"</p>
	<p class="block_2"> </p>
	<p class="block_1">Erik, "Hayır," dedi. "Çok isterdim, ama Greylock'a destek olmamız gerekiyor. Eğer kuzeydeki eteklere varırlarsa, doğuya dönerler ve domuzlarla çok geçmeden karşılaşırız." Harper, "Evet efendim," dedi.</p>
	<p class="block_2"> </p>
	<p class="block_1">Ancak çok gerektiğinde atların dinlenmesi için durarak, ellerinden geldiğince hızlı ilerlediler, Erik Greylock'a günbatımına kadar ulaşmaya kararlıydı. Yolculuğun sonunda atlardan bazılarının sakatlanacağını biliyordu, ama eğer Krallık'ın savunma planı anlaşıldıysa, düşmanın çabucak ilk direniş noktasına üşüşmesine izin veremeyeceklerini de biliyordu.</p>
	<p class="block_2"> </p>
	<p class="block_1">Krondor'un düşmesi sadece üç gün sürecekti. Erik, Zümrüt Kraliçe ve büyücülerinin kıyıya çıkmak için çaresiz bir durumda olduklarını tahmin ediyordu. Bu da erzaklarının yetersiz olduğu anlamına geliyordu. Dış limanın savunmalarını büyü kullanarak havaya uçurmaları Erik'i afallatmıştı. Zümrüt Kraliçe'nin Pantathialıların büyüye tek başvurdukları zaman, Vedra nehrinin üstünde oluşturdukları ışık köprüsüydü ve Pug, binlerce ölü ve yaralıya sebep olarak onu yok etmişti. Erik William'ın gönderdiği ulaktan gelen raporu duyduğunda inanmamıştı, ama limandaki alevler düşmanın Krondor'a girdiğini gösteriyordu.</p>
	<p class="block_2"> </p>
	<p class="block_1">İlerlerlerken, Erik Roo'nun yolculuğunun nasıl gittiğini merak etti. Güvenli bir şekilde konağına varmış mıydı acaba?</p>
	<p class="block_2"> </p>
	<p class="block_10"><img alt="C:\Users\UguR\AppData\Local\Microsoft\Windows\INetCache\Content.Word\Line.png" src="images/image.png" class="calibre2"/></p>
	<p class="block_2"> </p>
	<p class="block_1">Roo, elinde kuyudan yeni çekilmiş bir kupa soğuk suyla, yorgun bir şekilde sandalyeye oturdu. "Teşekkür ederim Helen," dedi.</p>
	<p class="block_2"> </p>
	<p class="block_1">Helen Jacoby ve çocuklar konağının antresinde bekliyordu. Roo istilacılardan ve dövüşten kaçınarak ve arabalarını bir arada tutmaya çalışarak korkunç bir gece geçirmiş ve yeni gelmişti. Konağına bir gün önce gelmişti ve durumu sakin bularak, arabaların güvenle eve gelmesini sağlamak için Luis'e katılmak üzere geri dönmüştü. İstilacı askerlerin görülme sıklığı, Krondor'daki savaş hakkında ona bilmesini isteyeceğinden daha fazlasını söyleyerek, şehrin atla tam bir günlük mesafesindeydi. Zümrüt Kraliçe tarafından yağmalanan bir şehri kendi gözleriyle görmüştü ve o deneyimi bir daha yaşamak istemiyordu.</p>
	<p class="block_2"> </p>
	<p class="block_1">İki gün önce ileriye üç tane ek araba gönderilmişti ve şimdi hizmetkârlar doğuya yapacakları yolculuk için o arabaları ev halkının eşyalarıyla doldurmakla meşguldü. Düşmanın ilerleme hızına bakıyordu ve Roo geride bıraktıklarına aldırış etmeden gündoğumunda yola çıkmalarını emredecekti.</p>
	<p class="block_2"> </p>
	<p class="block_1">Artık bütün kafilenin, Ravensburg'de durmak yerine doğruca Darkmoor'a gitmesine karar vermişti.</p>
	<p class="block_2"> </p>
	<p class="block_1">Erik'in annesine ve Nathan'a ve belki Milo, Rosalyn ve ailesine kendisiyle gelme fırsatını sunmak için orada yeterince duracaktı. Erik'e en azından bu kadarını borçluydu. Ama orada mola vermeyecekti. Düşman çok hızlı ilerliyordu ve Krondor umduğu kadar dayanamamıştı. Bir gün daha, diye düşündü, soğuk sudan kana kana içerken. Eğer istilacılar bir gün daha geciktirilirse, endişelenmesine gerek kalmayacaktı. Bu akşam Esterbrook'un konağına gidip Sylvia'ya ve babasına bir an önce ayrılmaları konusunda ısrar etmesi gerektiğini de biliyordu. Düşmanın ne kadar yakın olduğunu bilmelerine imkân yoktu. Karli'yi fazla kuşkulandırmadan, onlara Darkmoor'daki ve Malac Geçidi'ndeki hanlarında oda verebileceğini düşündü; sonuçta, Krondor nüfusunun yarısı doğu yolunda olacaktı.</p>
	<p class="block_2"> </p>
	<p class="block_1">Suyunu bitirip yere koydu ve "Karli nerede?" diye sordu.</p>
	<p class="block_2"> </p>
	<p class="block_1">"Kuzenin Duncan ile yukarıda."</p>
	<p class="block_2"> </p>
	<p class="block_1">Roo gülümsedi. "Ben de Duncan'ın nerelerde olduğunu merak ediyordum." Kalktı. "Ne yaptıklarına baksam iyi olacak."</p>
	<p class="block_2"> </p>
	<p class="block_1">Helen endişeli görünüyordu. "Bazı eşyaları taşıması için ona yardım edeceğinden bahsetmişti." Roo kadına baktı. "Buradan kurtulmak için hâlâ yeterince çok zamanımız var. Endişelenmekten vazgeç artık."</p>
	<p class="block_2"> </p>
	<p class="block_1">Kadın gülümseyip, "Denerim," dedi.</p>
	<p class="block_2"> </p>
	<p class="block_1">Roo üst kata çıktı ve onları yatak odasında buldu. Duncan, Karli'nin en iyi kıyafetleriyle dolu ahşap bir sandığı kaldırıyordu.</p>
	<p class="block_2"> </p>
	<p class="block_1">"İki gündür seni arıyorum!" dedi Roo kuzenine.</p>
	<p class="block_2"> </p>
	<p class="block_1">Duncan gülümsedi. "Krondor'da durum oldukça karışıktı. Sana bakmak için Barret'e gittim, ama orada değildin. Ofise gittiğimde, Luis bana Barret'e döndüğünü söyledi ve sonra kahve evine döndüğümde, seni yine orada bulamayınca tekrar ofise döndüm.</p>
	<p class="block_2"> </p>
	<p class="block_1">"O zamana kadar dışarıda işler iyice berbat bir hal almıştı ve sonunda onlara ulaştığım zaman, arabaların yola çıkmıştı. Kuzey kapısındaki karmaşayı görünce güney kapısına geri döndüm ve buraya geldim. Burada aileni korumak için güvenilir bir kılıca ihtiyacın olacağını tahmin ettim." Sandığı alıp Roo'nun yanından geçerken sırıttı, ardından merdivenlerden indi.</p>
	<p class="block_2"> </p>
	<p class="block_1">Karli, "Ona inanıyor musun?" diye sordu.</p>
	<p class="block_2"> </p>
	<p class="block_1">"Hayır," dedi Roo. "Panik başladığında muhtemelen bir fahişeyle birlikteydi ve doğruca buraya geldi. Ama en azından, sizi koruma isteği konusunda haklı."</p>
	<p class="block_2"> </p>
	<p class="block_1">Karli yanına gelip kollarını kocasına doladı. "Korkuyorum Roo." Roo güven verici bir ses çıkarıp karısının omuzlarını okşadı. 'Endişelenme. İyi olacağız."</p>
	<p class="block_2"> </p>
	<p class="block_1">"Krondor bildiğim tek ev." "Bütün bunlar bittiğinde geri geleceğiz. Bir servet yaptığıma göre, bir tane daha yapabilirim. Yeni bir başlangıç yapacağız. Ama önce çocukları güvenli bir yere götürmeliyiz."</p>
	<p class="block_2"> </p>
	<p class="block_1">Çocuklardan bahsedilince Karli korkusunu bir kenara bıraktı. "Ne zaman yola çıkacağız?" "Sabahın ilk ışıklarıyla. Luis, tutabildiği kadar muhafızla birlikte son arabaları getiriyor. Ondan sonra Darkmoor'a gideceğiz. Orada arabaları onaracak ekipmanım ve atlar var ve dinlenir dinlenmez, Malac Geçidi'ne doğru yola çıkacağız." "Neden oraya?"</p>
	<p class="block_2"> </p>
	<p class="block_1">Roo bildiklerini ona söyleyip söylememeyi düşündü, ama ardından bunun sadece onun kafasını karıştırıp daha fazla korkutacağına karar verdi. "Çünkü düşman Darkmoor'da durdurulacak," dedi. "Malac Geçidi hepimizin güvende olacağı kadar savaştan uzak olacak." Karli Roo'nun dediğine inandı ve eşyaların yerleştirilmesini denetlemek için alt kata indi. Helen çocuklara göz kulak oluyordu ve Roo kadının, onları oyalayıp eğlendirerek çocuklara güven veren sakin tavırlarından etkilendi. Saçmalıklarını -çocukların önemli bulduğu şeylerin, onun için çok az anlam ifade ettiğini düşündü- dinleyerek, dördüyle biraz zaman geçirdi.</p>
	<p class="block_2"> </p>
	<p class="block_1">Günün sonuna doğru, soğuk bir yemek hazırlandı ve yemeklerini yediler, yıllardır Karli'yi etkileme çabalarına rağmen, Roo'nun ailesiyle neredeyse hiç ilgisi olmadığı için Duncan'ın varlığı Roo'ya garip gelmişti. Aslında, Roo'ya kafası başka bir yerde gibi gelmişti.</p>
	<p class="block_2"> </p>
	<p class="block_1">Yemek bittiğinde Roo, "Duncan, ahırın orada beklemeni ve Luis son arabalarla geldiğinde bana haber vermeni istiyorum," dedi.</p>
	<p class="block_2"> </p>
	<p class="block_1">Duncan tatlılıkla başını salladı. "Luis buraya geldikten sonra, adamlardan bazılarını alıp etrafı kolaçan edeceğim. O istilacıların tepelerden ne zaman ineceğini ya da yerel haydutların karışıklıktan yararlanmaya çalışıp çalışmayacaklarını bilemezsin."</p>
	<p class="block_2"> </p>
	<p class="block_1">Roo Duncan'a uğursuz bir bakış atarak iki kadına ve dört çocuğa göz attı.</p>
	<p class="block_2"> </p>
	<p class="block_1">Duncan çabucak, "Etrafta olmadıkları neredeyse kesin gibi, ama tedbirli olmaktan bir zarar gelmez," diyerek durumu toparladı.</p>
	<p class="block_2"> </p>
	<p class="block_1">Duncan ayrıldıktan sonra Helen, "Rupert, tehlikede miyiz?" diye sordu.</p>
	<p class="block_2"> </p>
	<p class="block_1">Sakin ve samimi davranışları çocukların tehlikeyi sezmesini önlüyordu ve Roo kadın burada olduğu için tanrılara şükretti. "Savaş her zaman tehlikelidir, özellikle istilacılar aç ve evlerinden çok uzaktaysa," dedi. "Onların işine yarayabilecek her şeyi yanımıza almamızın sebebi bu. Yanımızda götüremediklerimizi de yok edeceğiz."</p>
	<p class="block_2"> </p>
	<p class="block_1">"Yok etmek mi?" dedi Karli, şaşkın gözükerek. "Mobilyalarımı ve eşyalarımı değil tabii ki, değil mi?"</p>
	<p class="block_2"> </p>
	<p class="block_1">Roo, istilacıların muhtemelen evdeki her şeyi hayal kırıklığıyla parçalayacağını ve evi yakıp kül edeceklerini söylememenin daha iyi olacağına karar verdi. "Hayır, sadece taşıyamadığımız yiyeceği yakıp arkamızda silah ya da işlerine yarayacak aletleri bırakmadığımızdan emin olacağız," dedi. "Eğer bir arabayı yanımızda götüremezsek, tekerlek parmaklarını parçalayıp boyunduruğunu kıracağız. Eğer bir at sakatlanırsa, öldürüp etini zehirleyeceğiz. Bu akşam bahçeyi kazıp düşmanın işine yarar hiçbir şey bırakmadığımızdan emin olacağız."</p>
	<p class="block_2"> </p>
	<p class="block_1">Karli bahçesini kaybedeceğini duyunca çok üzgün görünüyordu, ama bir şey söylemedi.</p>
	<p class="block_2"> </p>
	<p class="block_1">Abigail, "Baba, nereye gidiyoruz?" diye sordu.</p>
	<p class="block_2"> </p>
	<p class="block_1">Roo gülümseyip, "Yarın bir arabayla yolculuk edeceksin tatlım," dedi. "Uzun bir yolculuk olacak ve çok uslu durmalısınız. Ama babanın doğduğu kasabaya gideceğiz ve oradan da ilginç yerler görmeye gideceğiz. Eğlenceli, değil mi?"</p>
	<p class="block_2"> </p>
	<p class="block_1">"Hayır," dedi Abigail. "istemiyorum."</p>
	<p class="block_2"> </p>
	<p class="block_1">Helen gülümseyip, "Bu günlerde bunu çok sık söylüyor," dedi.</p>
	<p class="block_2"> </p>
	<p class="block_1">Roo, "Bunların ne olduğunu anlamıyor," diyen Karli'ye baktı.</p>
	<p class="block_2"> </p>
	<p class="block_1">Roo, "Çocuklar, bir yolculuğa çıkacağız ve büyük bir macera olacak," dedi.</p>
	<p class="block_2"> </p>
	<p class="block_1">Helmut sırıtıp bir şeyler gevelerken, Helen'in oğlu Willem, "Destanlar gibi mi?" diye sordu. Roo çocuğa bakıp sırıttı. "Evet, tıpkı destanlar gibi… Büyük bir maceraya çıkıyoruz, ama çok cesur olmalısınız ve annenin ve Karli'nin söylediklerini aynen yapmalısınız. Her tarafta kılıçlı adamlar olacak ve yeni yerler göreceksiniz."</p>
	<p class="block_2"> </p>
	<p class="block_1">"Savaş da olacak mı?" diye sordu çocuk ardına kadar açılmış gözlerle.</p>
	<p class="block_2"> </p>
	<p class="block_1">Roo arkasına yaslanıp, "Eğer tanrılar merhametliyse, hayır," dedi. Ama eğer olursa, biz sizi koruruz." Çocukların küçük kusursuzluğundan karısının gergin gülümsemesine ve Helen'in dirençli ifadesine kadar, tek tek odadakilere göz attı ve "Hepinizi kesinlikle koruyacağız," dedi.</p>
	<p class="block_2"> </p>
	<p class="block_10"><img alt="C:\Users\UguR\AppData\Local\Microsoft\Windows\INetCache\Content.Word\Line.png" src="images/image.png" class="calibre2"/></p>
	<p class="block_2"> </p>
	<p class="block_1">Erik, Greylock'un bulunduğu noktaya hava karardığında vardı. Yol boyunca Zümrüt Kraliçe'nin birliklerinden yarım düzinesiyle çarpışmış ve arkalarında bıraktıkları katliama tanık olmuştu. Yol kenarlarına cesetler saçılmıştı ve istilacıların önceliklerinin yiyecek olduğu belliydi. Para, mücevher gibi değerli eşyalardan birkaçı, etrafa saçılmıştı, ama ortada yenilebilir hiçbir şey görünmüyordu. Parolayı söyledikten sonra, Erik ve birliği içeri girdi. Erik'i Owen karşıladı. "Durum nasıl? Kötü mü?" diye sordu.</p>
	<p class="block_2"> </p>
	<p class="block_1">"Çok kötü," dedi Erik, atından inerek. İlgilenmesi için atını Greylock'un adamlarından birine verdi ve yola kurulmuş barikatlardan biraz uzaktaki bir kamp ateşine doğru giden Darkmoor'un eski Kılıç Ustası'nı takip etti.</p>
	<p class="block_2"> </p>
	<p class="block_1">Erik kendi subaylarını ve çavuşlarını atlara bakmaları ve adamların karnını doyurmaları için bırakmıştı. Greylock buharı tüten bir karavanayı gösterip, "Yemek ye," dedi.</p>
	<p class="block_2"> </p>
	<p class="block_1">Erik tahta bir kâse ve kaşık aldı ve aniden kurt gibi aç olduğunu fark etti. Kâseyi doldururken, Greylock ona bir parça ekmek ve bir tulum şarap getirdi. "Bana bildiklerini anlat," dedi, Erik lezzetli yahniden birkaç kaşık dolusu yiyip biraz şarap içtikten sonra.</p>
	<p class="block_2"> </p>
	<p class="block_1">"Eğer Krondor bugün düşmezse, hiç kuşkusuz yarına kadar düşmüş olur. Saray gitti."</p>
	<p class="block_2"> </p>
	<p class="block_1">İkisi de bunun Şövalye-Mareşal William'ın büyük olasılıkla öldüğü anlamına geldiğini biliyordu. Dük James kaçmış ya da kaçamamış olabilirdi. Eğer her şey plana uygun gittiyse Prens ve geri kalan maiyeti ve bölgede olmayan soylular, şu anda Darkmoor'da güvendeydi. Greylock, "Burası oldukça sakindi," dedi. "Düşman keşifçilerinden birkaçı yaklaştı, ama peşlerinden gittik ve istihkâmlarımızı gördüklerinde, devam etmeye meyilli gibi görünüyorlardı.</p>
	<p class="block_2"> </p>
	<p class="block_1">Erik bir diğer ağız dolusu yahniyi çiğnerken başını salladı. Yuttuktan sonra, "Eğer işler plana göre gidiyorsa, bu tarafa gelmek zorunda kalacaklarını anlayana kadar, kuzeyde ve güneyde dolanarak epey vakit kaybedeceklerdir," dedi. "Belki Krondor'u kaybettiğimiz zamanın bir kısmını geri kazanabiliriz."</p>
	<p class="block_2"> </p>
	<p class="block_1">Greylock yüzünü ovuşturdu ve Erik adamın, kendisi kadar yorgun olduğunu gördü. "Umarım öyle olur. Hâlâ yapılacak çok iş var."</p>
	<p class="block_2"> </p>
	<p class="block_1">Erik boş kâsesini yere koyup bir yudum daha şarap içti. "Eh, artık arkamızda hiç sığınmacı yok, bu yüzden en azından artık geri koruma için endişelenmek zorunda kalmayacağız."</p>
	<p class="block_2"> </p>
	<p class="block_1">Owen başıyla onayladı. "Artık, piçlere her santimin bedelini ödetmek için sadece savunacağız." Ardından Erik'e bakıp sırıttı. "Gücenmek yok," dedi, Erik'in uğursuz doğumunu hatırlayarak. "Gücenmedim," dedi Erik. "Ben doğumum yüzünden piçim; bu istilacılar bunun için çaba harcıyor." İç geçirdi. "Daha yorgun olduğum zamanlar da oldu, ama ne zaman olduğunu hatırlayamıyorum."</p>
	<p class="block_2"> </p>
	<p class="block_1">Owen başını salladı. "Çalışma temposundan. Her zaman tetikte olmaktan. Eh, ben yarın geri çekilirken sen ve adamların burayı devralacağınıza göre, bu gece nöbeti biz alalım. Bir gece de olsa dinlenebilirsin."</p>
	<p class="block_2"> </p>
	<p class="block_1">"Teşekkürler Owen."</p>
	<p class="block_2"> </p>
	<p class="block_1">Greylock gülümsedi. İnce yüzü ateş ışığında neredeyse uğursuz görünüyordu. "Sanırım bilmen gerekiyor, Prens Patrick beni Şövalye-General yaptı." "Sanırım seni tebrik etmem gerekiyor," dedi Erik, "efendim."</p>
	<p class="block_2"> </p>
	<p class="block_1">"Teselli etmen daha iyi olur. Calis'in, Kuytu Orman'dan Dorgin'e kadar bütün sıradağları savunma görevini ben devraldım ve sanırım daha başlamadan işi senin yapmış olacağını dileyeceğim."</p>
	<p class="block_2"> </p>
	<p class="block_1">Erik, "Zaten işim başımdan aşkın," dedi. "Buradan sonra ne yapmam gerektiğini hâlâ anlayamadım."</p>
	<p class="block_2"> </p>
	<p class="block_1">"Sadece yorgunsun. Biraz uyu. Sabah daha iyi düşündüğünü fark edeceksin. Her şeyi unutsan bile, sadece o piçleri yavaşlatman gerektiğini hatırla. Önümüzdeki üç ay boyunca onları dağlarda tutmamız gerekiyor."</p>
	<p class="block_2"> </p>
	<p class="block_1">Erik iç geçirdi. "Kışa kadar."</p>
	<p class="block_2"> </p>
	<p class="block_1">"Kar yağmaya başladığında dağların batı tarafında olurlarsa, kazandığımızı anlayacağız. Biz baharı beklerken açlıktan ölecekler."</p>
	<p class="block_2"> </p>
	<p class="block_1">Erik başını salladı, ama gözlerinin ağırlaştığını ve düşünemediğini fark etti. "Battaniyemi alıp uyumak için o askerin atımı nereye götürdüğünü öğrenmem gerekiyor."</p>
	<p class="block_2"> </p>
	<p class="block_1">"Gerek yok," dedi Owen, biraz ötede hazırlanmış bir şilteyi göstererek. "Senin için hazırlattım."</p>
	<p class="block_2"> </p>
	<p class="block_1">Adamlarına da biraz dinlenmeleri söylendi. Bu gece için endişelerini unutabilirsin Erik." "Tartışmayacağım," dedi Erik, şilteye doğru giderek. Kılıcını ve çizmelerini çıkardı, ama battaniyeyi üstüne örtüp derin bir uykuya dalarken, sonrasını hatırlamıyordu. </p>
	<p class="block_2"> </p>
	<p class="block_10"><img alt="C:\Users\UguR\AppData\Local\Microsoft\Windows\INetCache\Content.Word\Line.png" src="images/image.png" class="calibre2"/></p>
	<p class="block_2"> </p>
	<p class="block_1">Roo, Karli'yi yanağından öptü.</p>
	<p class="block_2"> </p>
	<p class="block_1">"Bundan hoşlanmadım Rupert," dedi kadın, ağlamaklı bir sesle.</p>
	<p class="block_2"> </p>
	<p class="block_1">"Biliyorum, ama her şeyin hazır olup olmadığını görmem gerekiyor. Beni bekleme ve Helen ve çocuklara göz kulak ol. Gün doğmadan dönerim."</p>
	<p class="block_2"> </p>
	<p class="block_1">Konaklarının kapısında duruyorlardı ve Roo karısını yanağından öptü, ardından dışarı çıkıp kapıyı arkasından kapadı. Hızla hizmetkârların binasını ve günbatımından sonra gelen bir düzine arabasının durduğu ahırı geçti.</p>
	<p class="block_2"> </p>
	<p class="block_1">Calis'in ordusundan arkadaşı ve en güvendiği yardımcılarından biri olan Luis de Savona, arabaların onarımını denetliyordu. Luis Roo onunla hapishanede karşılaştığından beri, bir keresinde, Krallık'ın en doğusundaki tek dukalık olan Rodez sarayında bir görevi olduğu hariç, geçmişiyle ilgili konulardan çok az bahsetmişti. Roo da onu sıkıştırmamıştı. Yaşamlarını Kraliyet Ailesi'ne hizmet etmeye adamış çoğu insan gibi, Luis de geçmişte olanları unutmayı tercih ediyordu ve Roo buna saygı duyuyordu.</p>
	<p class="block_2"> </p>
	<p class="block_1">Luis'in mizacında karanlık bir taraf vardı, en garip zamanlarda patlamak için bir tehdit oluşturan bir öfke, ama Roo ona güveniyordu ve güvendiği birkaç adamdan biriydi. Ve Roo şu anda güvenilir birisine ihtiyacı olduğunu hissediyordu.</p>
	<p class="block_2"> </p>
	<p class="block_1">Rupert'in arabacıları ve tuttuğu muhafızlar üç kere istilacılarla dövüşmüştü. İki arabacı yaralanmış ve iki muhafız, dövüşün kötü gidiyormuş gibi gözüktüğü bir zamanda kaçmıştı, ama sakat bir sağ eli olmasına rağmen, Luis sol elinde bir bıçakla hâlâ ölümcül bir rakipti. Üç istilacıyı tek başına öldürüp diğerlerinin arabaları ele geçirme fikrini bir daha düşünmesine yol açmıştı.</p>
	<p class="block_2"> </p>
	<p class="block_1">Roo, "Luis, gündoğumunda yola çıkmaya hazır mıyız?" diye sordu.</p>
	<p class="block_2"> </p>
	<p class="block_1">Luis başını salladı. "Evet. Gerçi, anayoldan gelen herhangi birileriyle aramıza mesafe koymak için muhtemelen bir saat öncesinde de yola çıkabiliriz."</p>
	<p class="block_2"> </p>
	<p class="block_1">"Benim endişelendiğim anayol değil," dedi Roo. "Erik ve Kral'ın ordusu anayolu tutuyor. Bizim endişelenmemiz gereken, tepelerden gelen istilacılar."</p>
	<p class="block_2"> </p>
	<p class="block_1">Roo'nun konağı, şehrin doğusuna yerleşmiş pek çoğu gibi, anayolun şu andaki durumunu bilemeyecekleri kadar uzaktaydı. "Jacob Esterbrook'u görmem gerekiyor," dedi, dinç bir at getirmelerini işaret ederek. "Dönüşte anayoldan gelip o yolu hâlâ tutup tutmadığımıza ya da başka bir rota bulmamız gerekip gerekmediğine bakacağım."</p>
	<p class="block_2"> </p>
	<p class="block_1">"Başka bir rota bulmak mı?"</p>
	<p class="block_2"> </p>
	<p class="block_1">Roo başını salladı. "Evet, başka bir yol biliyorum."</p>
	<p class="block_2"> </p>
	<p class="block_1">"Her ihtimale karşı, neden bana da söylemiyorsun?" dedi Luis.</p>
	<p class="block_2"> </p>
	<p class="block_1">Roo "her ihtimale karşı" imasından hoşlanmamıştı, ama Luis'e katılıyordu. "Yıllar önce Erik ile birlikte Krondor'a gelmek için kullandığımız bir yol var. Aslında küçük bir patika, ama arabaları alıyor, tek sıra halinde gitmek gerekiyor." Ana hatlarıyla, yer yer bir keçi yolundan daha küçük olan, ama birden çok kere kullanmış olduğu yola nasıl çıkılacağını anlattı. "Dağ eteklerine ulaştığında yolda bir dal göreceksin; oradan güneydoğu yönüne gidersen Ravensburg'ün kuzeyindeki çiftliklere ve bağlara çıkarsın. Eğer yapabilirsen, oradan Kral'ın Yolu'na çık."</p>
	<p class="block_2"> </p>
	<p class="block_1">Luis başını salladı. "Ne zaman döneceksin?" "Eğer yolda kimseye rastlamazsam, gündoğumundan önce burada olurum. Güneş doğmadan bir saat önce burada olmazsam, yola bensiz çıkın. Karli'ye size yetişeceğimi söyle." Luis etrafına göz attı. "Duncan?"</p>
	<p class="block_2"> </p>
	<p class="block_1">"Bir süreliğine rahatsız edilmememizi sağlamak için konağın etrafını tarama işiyle ilgileniyor olması lazım."</p>
	<p class="block_2"> </p>
	<p class="block_1">Luis başını salladı. Duncan ile birlikte neredeyse bir yıl aynı daireyi paylaşmışlardı ve o zamandan beri de birbirlerinden hoşlanmıyorlardı. Luis Duncan'a güvenmiyordu ve onunla sadece Roo'nun hatırı için çalışıyordu.</p>
	<p class="block_2"> </p>
	<p class="block_1">Roo'ya bir at getirildi ve bindi. "Yarın bir ara görüşürüz."</p>
	<p class="block_2"> </p>
	<p class="block_1">Roo giderken Luis, neyin dile getirilmediğini bilerek el salladı, eğer Luis Roo'yu yarın göremezse, bu Roo'nun öldüğü anlamına gelecekti.</p>
	<p class="block_2"> </p>
	<p class="block_10"><img alt="C:\Users\UguR\AppData\Local\Microsoft\Windows\INetCache\Content.Word\Line.png" src="images/image.png" class="calibre2"/></p>
	<p class="block_2"> </p>
	<p class="block_1">Miranda, "Bundan hiç hoşlanmadım," dedi.</p>
	<p class="block_2"> </p>
	<p class="block_1">Macros ve Miranda Midkemia'ya döndükten sonra diğerleriyle birlikte Aal Kâhini'nin mağarasında toplanmışlardı.</p>
	<p class="block_2"> </p>
	<p class="block_1">Pug, "Kim hoşlanıyor ki," diye karşılık verdi. "Ama aynı anda iki farklı yerde olmamız gerekiyor."</p>
	<p class="block_2"> </p>
	<p class="block_1">Hanam homurdanıp, "Zaman daralıyor," dedi. "Bu yaratığın öfkesini ve açlığını kontrol altında tutma becerim sınırına yaklaşmak üzere." İblis formundaki Saaur büyücü Pug'a döndü. "Ne yapılması gerektiğini, ne söylenmesi gerektiğini biliyorsunuz."</p>
	<p class="block_2"> </p>
	<p class="block_1">Calis oturmuş, mağaradaki diğer dört kişiyi izleyerek konuşmaları dinliyordu. Sonunda, "Hiçbirinizin dönmeme şansı var," dedi. Bunu hepsine söylemesine rağmen, gözleri Miranda'nın üstündeydi. Kadın başını salladı. "Tehlikeyi biliyoruz."</p>
	<p class="block_2"> </p>
	<p class="block_1">Calis iç geçirdi. "Darkmoor'da olmalıydım."</p>
	<p class="block_2"> </p>
	<p class="block_1">Pug, "Hayır," dedi. "Sana sebebini söyleyemem." Macros ile Miranda'ya göz attı. "Bizden gizlenen bir şeyler var ve bu şeylerin bizim ve diğerlerinin güvenliği için gizlenmesi gerektiğini hissediyoruz, ama en küçük zerreme kadar senin burada kalman gerektiğini biliyorum." Miranda ve babası Koridor'daki kapıyı bulup Shila'daki mağaraya girmişti. Uçan iblisler gökyüzünden geçerken mağara ağzından izlemişlerdi ve Ahsart şehrinin olduğu söylenen yönden gelen her boyutla iblis görmüşlerdi. Üstesinden gelebileceklerinden daha fazla iblis olduğunu gördükten sonra, Koridor'a, ardından da Midkemia'ya dönmüşler ve Pug'ı bulmuşlardı.</p>
	<p class="block_2"> </p>
	<p class="block_1">Bir plan yapmak için iki gün harcamışlar ve sonunda Pug ve Hanam Shila'ya giderken, Macros ve Miranda'nın Ratn'gary Dağları'nın altındaki tünellere dönmesini kararlaştırmışlardı. İblis formundaki Hanam dikkat çekmezdi ve Pug da görünmezlik konusunda, Macros'un kendini ve Miranda'yı görünmez tuttuğundan daha az zorlanacaktı.</p>
	<p class="block_2"> </p>
	<p class="block_1">Pug ve Hanam, iblis diyarına açılan gediği kapatmaya çalışırken, Miranda ve babası, Macros'un bir keresinde Midkemia ile Kelewan arasındaki gediği kapattığı gibi, Midkemia'ya giriş yapılan gediği kalıcı olarak kapatacaktı.</p>
	<p class="block_2"> </p>
	<p class="block_1">Miranda babasına, ardından Pug'a göz attı ve "Calis ile yalnız konuşmam gerekiyor," dedi.</p>
	<p class="block_2"> </p>
	<p class="block_1">Kalkıp yarı elf savaşçının oturduğu yere gitti ve onunla konuşması gerektiğini işaret etti. Yenilenme uykusundaki kâhinin devasa boyutlarda bir ejderha olan formunu geçtiler. Etrafında, hem genç, hem de bilgilerini diğerlerine geçiren yaşlı hizmetkârları vardı; Aal Kâhini ve hizmetkârları zamanları gelince ölecekti, ama bilgileri, zihinlerini barındırabilecek yeni bedenler bulduğu sürece yaşamaya devam edecekti.</p>
	<p class="block_2"> </p>
	<p class="block_1">Diğerlerinden yeterince uzaklaştıklarında Miranda, "Seni endişelendiren ne?" diye sordu.</p>
	<p class="block_2"> </p>
	<p class="block_1">Calis güldü. "Her şey." Ardından, "Seni bir daha göremeyeceğimden korkuyorum," dedi.</p>
	<p class="block_2"> </p>
	<p class="block_1">Miranda iç geçirip Calis'in yanağına dokundu. "Eğer kaderimiz buysa, bunu kabul etmeliyiz. Değilse, birbirimizi tekrar görebiliriz." Elflere özgü bir anlayışla, Calis hafifçe kaşını kaldırıp, "Pug mı?" diye sordu.</p>
	<p class="block_2"> </p>
	<p class="block_1">Miranda başını salladı. "Yapılması gereken şeyler var." Calis'e sokuldu ve başını göğsüne yaklaştırdı. "Şu anda bildiğinden daha fazlasını bildiğin zaman gelince, sahip olduğumuz şeyi, değerli ve harika bir hediye olarak hatırlayacaksın, ama aynı zamanda bunun, aslında bize neye ihtiyacımız olduğunu öğrettiği için, ikimiz için de bir ders olduğunu fark edeceksin."</p>
	<p class="block_2"> </p>
	<p class="block_1">Calis, Miranda'ya bir süre sıkıca sarıldı, ardından kadını yavaşça bıraktı. Kolları tekrar yanlarına düşünce, "Anladığımı iddia etmeyeceğim, ama söylediklerini doğru olarak kabul ediyorum," dedi.</p>
	<p class="block_2"> </p>
	<p class="block_1">Miranda Calis'in yüzüne bir kez daha dokundu ve gözlerinin içine bakarak, "Tatlı Calis," dedi. "Her zaman yardım etmeye hazırsın. Her zaman vermeye hazırsın. Ama kendin için hiç kimseden bir şey istemezsin. Neden?"</p>
	<p class="block_2"> </p>
	<p class="block_1">Calis gülümseyip omuzlarını silkti. "Ben böyleyim. Öğrenecek çok şeyim var. Bana hatırlatmaktan zevk aldığın gibi, hâlâ gencim. Yardım ederek öğrenebildiğimi hissediyorum ve öğrendikçe, kim olduğumu keşfediyorum."</p>
	<p class="block_2"> </p>
	<p class="block_1">"Sen harika ve eşsiz birisin," dedi Miranda yavaşça, onu yanağından öperek.</p>
	<p class="block_2"> </p>
	<p class="block_1">Calis başını salladı. "Bu mağarada beklerken, en azından bana ne yapacağıma dair bir ipucu verebilir misin?"</p>
	<p class="block_2"> </p>
	<p class="block_1">Miranda, "Ben sadece Pug'ın bana söylediklerini biliyorum," dedi.</p>
	<p class="block_2"> </p>
	<p class="block_1">"O zaman ona bir kez daha sormama izin ver." Miranda'nın yanından ayrılıp Pug ve Macros'un Hanam ile birlikte beklediği yere gitti.</p>
	<p class="block_2"> </p>
	<p class="block_1">Calis, "Eğer neden burada olduğumu bilmiyorsan, en azından bana neden kuşkulandığını söyleyebilir misin?" dedi.</p>
	<p class="block_2"> </p>
	<p class="block_1">Pug dönüp, taş zeminde uyuyan ejderhanın birkaç santim yanında yükselen devasa bir platformu gösterdi. "Bu yüzden," dedi ve odadaki herkes, sanki hafifçe hareket ediyorlarmış gibi bir değişim hissetti, ama kimse yerinden kımıldamamıştı. Boş platformun olduğu yerde artık, altın bir kılıcın saplı olduğu parlayan devasa yeşil bir mücevher duruyordu. İçinden gelen yaşamla titreşiyordu ve Calis anında taşa doğru çekildi ve yanına gitti. "Hayattaşı," dedi sessizce.</p>
	<p class="block_2"> </p>
	<p class="block_1">Pug, "Görebilmek için zamanda hafif bir değişim yapmak gerekiyor," dedi.</p>
	<p class="block_2"> </p>
	<p class="block_1">Calis kılıca baktı. "Babamın kılıcı."</p>
	<p class="block_2"> </p>
	<p class="block_1">"Onu ele geçirmek isteyen, Draken-Korin'in bedeninde toplanmış Valherular," dedi Pug, "kendilerini bu taşın üstüne atınca, baban kılıcını o bedene saplamıştı. Neden bilmiyorum, ama bu Gedik Savaşları'nı sona erdirdi. Valherular taşın yüzeyinden derinlerine çekilince, baban kılıcını çıkarma riskine girmek istemedi."</p>
	<p class="block_2"> </p>
	<p class="block_1">Calis, gözlerini mücevherden alamayarak başını salladı. "Bu şeyi inceleyeceğim." Miranda Pug'a dönüp, "Daha fazla bekleyemeyiz," dedi.</p>
	<p class="block_2"> </p>
	<p class="block_1">Pug, Macros ve Hanam bir araya geldi ve Pug iblisin yanına geçti. Aklında Shila'ya açılan kapının üstündeki işaretin, Koridordaki kapıları ayırt eden kabartmanın bir görüntüsü vardı. Miranda onu ezberlemiş, ardından Pug'a geçirmişti, bu yüzden kabartmayı sanki kapının önünde duran kendisiymiş gibi hatırlıyordu. Başını salladı ve iblisle beraber ortadan kayboldu.</p>
	<p class="block_2"> </p>
	<p class="block_1">Miranda Calis'e son bir bakış attıktan sonra babasına başıyla işaret etti, elini tuttu ve iradesini kullanarak, kendisini ve Macros'u denizin ötesindeki dağların altındaki tünellere nakletti.</p>
	<p class="block_2"> </p>
	<p class="block_10"><img alt="C:\Users\UguR\AppData\Local\Microsoft\Windows\INetCache\Content.Word\Line.png" src="images/image.png" class="calibre2"/></p>
	<p class="block_2"> </p>
	<p class="block_1">"Yüzbaşı Breyer'den mesaj var efendim."</p>
	<p class="block_2"> </p>
	<p class="block_1">Erik gözlerini ovup kırpıştırdı. Çatışmadan sonra bir saat uyumayı başarmıştı. Önceki gün, Greylock doğuya gitmek üzere ayrıldığından beri, günbatımına doğru üç kere saldırıya uğramışlardı. Üstlerine saldıran kuvvetleri, Greylock'un arkasında elli kişilik ek bir okçu birliği büyük yay taşıyan yaya askerler bırakmasına şükür, kolayca yenmişlerdi. Erik, süvarilere ayak uyduramayacakları için geri çekilmeden en az bir gün önce onları yollaması gerektiğini biliyordu, ama varlıklarından dolayı çok memnundu.</p>
	<p class="block_2"> </p>
	<p class="block_1">Görevi, cephedeki baskının kabaca eşit olduğu belli olana kadar yolu tutmak, ardından, savunma hattında bariz bir zayıflık bırakarak yola çıkmaktı. Prens Patrick ile Lord William'ın planı, düşmanı sadece Krallık'ın olmalarını istediği, Krondor ile Darkmoor arasında tutmaktı.</p>
	<p class="block_2"> </p>
	<p class="block_1">Erik mesajı okudu. "Şimdiye kadar her şey yolunda," dedi.</p>
	<p class="block_2"> </p>
	<p class="block_1">Askeri gönderip bir Hadati dağ adamı olan ulağa baktı. "Bir şeyler yiyip dinlen, yarın sabahın ilk ışıklarıyla ayrılırsın."</p>
	<p class="block_2"> </p>
	<p class="block_1">Dağ adamı başını sallayıp ayrılınca Erik döndü, battaniyesini üstüne çekti ve uyumaya çalıştı. Kitty'yi düşünüp iyi olup olmadığını merak ederek bir süre öylece yattı. Şu anda karanlıkta dışarıda olanların karşılaştığı, yolun tehlikelerinden kaçınmak için yeterince erken yola çıktığından emindi.</p>
	<p class="block_2"> </p>
	<p class="block_1">Ardından düşünceleri Roo'ya döndü. Onun ve ailesinin güvende olup olmadığını merak etti.</p>
	<p class="block_2"> </p>
	<p class="block_10"><img alt="C:\Users\UguR\AppData\Local\Microsoft\Windows\INetCache\Content.Word\Line.png" src="images/image.png" class="calibre2"/></p>
	<p class="block_2"> </p>
	<p class="block_1">Roo eşyalarını toplayıp yola koyulması konusunda ısrar ederken, Jacob Esterbrook ifadesiz bir yüzle masasında oturuyordu. "Tehlikeleri anlıyorum genç adam," dedi sonunda. İki büyük kitaplığın arasındaki duvarda asılı duran Krallık haritasını göstermek için kalkıp masanın etrafından dolaştı. "Sen doğmadan önce de Yüce Kesh İmparatorluğu ile iş yapıyordum. Queg ile iş yaptım. Eğer bölgedeki politikalar değişecekse, işler durulduktan sonra başa kim geçecekse onunla da iş yapabileceğimi sanıyorum."</p>
	<p class="block_2"> </p>
	<p class="block_1">Roo'nun gözleri açık bir şaşkınlıkla ardına kadar açıldı. Güneş battıktan sonra Esterbrook'un evine ulaşmak için iki saat boyunca karanlıkta at sürmüş ve tüccarla konuşmak istemişti. "Jacob, ticari zekâna saygısızlık etmek istemem, ama anlatmaya çalıştığım şey, katil haydutlardan oluşan bir ordunun bu tarafa geldiği. O orduyu biliyorum. Bir süre onlara hizmet ettim." Jacob ilgiyle kaşını kaldırdı. "Sahi mi?"</p>
	<p class="block_2"> </p>
	<p class="block_1">"Evet ve sana ayrıntıları anlatacak zamanım yok, ama bu insanların anlaşma yapmakla ilgilenmediğini söylediğimde bana güven; buraya gelip bir bakır sikkeden daha değerli olan her şeyi aldıktan sonra evini yakacaklar."</p>
	<p class="block_2"> </p>
	<p class="block_1">Jacob gülümsedi ama Roo bu gülümseyişten hoşlanmadı. "Çok yetenekli bir çocuksun Rupert ve sanırım eninde sonunda kendin için en iyi olanı yapacaksın, hem de Dük James'in yardımı olmadan. Benim yardımımla başardığın hiçbir şey yok, ama Özgür Şehirler'deki tahıl kıtlığıyla ilgili yaptığın şu iş, dâhiceydi." Masasına oturup çekmecelerden birini açtı. Bir parşömen çıkararak, masanın üstüne koydu. "Tabii, onun korumasını kazanmamış olsaydın, bana sıkıntı vermeye başladığın an ölmeni emrederdim, ama olaylar mevcut haliyle geliştiği için, şikâyetim olmadı." İç geçirdi. "Meseleyi açıklığa kavuşturmak için, bu," parşömeni gösterdi, "istilacılarla görüşmek ve düşmanlığı sona erdirmek üzere görüşmelere başlamak için verilmiş bir yetki belgesidir." Roo, "Krondor'u yakmalarından sonra mı?" dedi.</p>
	<p class="block_2"> </p>
	<p class="block_1">Jacob'ın gülümsemesi yayıldı. "Bir Krallık şehrinin yıkımından Yüce Kesh'e ne?" "Yüce Kesh mi?" Jacob, "Rupert, aptal olma," dedi. "İş güneyle ticarete gelince, göz ardı edilemeyecek iş becerilerimin benim yararıma olmasının yanı sıra bir şeylerim daha olduğunu anlamış olman gerekiyor. İmparator'un sarayında yüksek mevkilerde arkadaşlarım var ve seni Kesh ticaret rotasından uzakta tutmamı benim için kolaylaştırıyorlardı. Artık şu Zümrüt Kraliçe ile çabuk bir uzlaşmaya varmak ve yeni bir sınır çizmek istiyorlar." Roo donup kalmıştı. "Yeni bir sınır mı?" "Prens Erland Yüce Kesh ile, Düşler Vadisi'nde toprak teslimi karşılığında birbirlerine dokunmama anlaşması yaptı." Roo'yu gösterdi. "Shamata'daki mallarını bana sattığın için bildiğini sanıyordum. Yeni Shamata valisinin, o yerleri benim aldığımı öğrendiğine çok sevineceğini fark etmedin, biliyorum."</p>
	<p class="block_2"> </p>
	<p class="block_1">"Ama Krallık'ı istila etmeyeceğimize dair anlaşma yapmamıza karşın, bizi, İmparatorluk'un kuzeyindeki toprakların yeni hükümdarlarıyla çabuk bir anlaşmaya varmaktan alıkoyan hiçbir şey yok. Sonuç olarak, şu anda, biz konuşurken bile, sadece antlaşmayla bize verilen toprakları değil Vadi'deki bütün toprakları işgal etmek için oldukça büyük bir ordu ilerliyor ve o toprakları, bu savaş sona erdikten sonra da tutmaya devam edeceğiz. "Sen Keshlisin," dedi Roo hafifçe. Jacob ellerini yana açıp omuzlarını silkti. "Doğumla değil sevgili Rupert; meslekle."</p>
	<p class="block_2"> </p>
	<p class="block_1">"Casussun!"</p>
	<p class="block_2"> </p>
	<p class="block_1">"Ben kendimi, Krallık ve Yüce Kesh arasındaki her çeşit ticaret işini yürüten bir yardımcı olarak düşünmeyi tercih ediyorum; mallar, hizmetler ve... bilgi."</p>
	<p class="block_2"> </p>
	<p class="block_1">Roo kalktı. "Pekâlâ Jacob, cehennemde yanabilirsin. Ama Sylvia'nın burada seninle ölmesine izin vermeyeceğim."</p>
	<p class="block_2"> </p>
	<p class="block_1">"Eğer istiyorsa kızım gitmekte özgürdür," dedi Jacob. "Onu kontrol etmeye çalışmayı uzun zaman önce bıraktım. Eğer seninle gitmek istiyorsa, gidebilir." Roo başka bir şey söylemeden yaşlı adamı çalışma odasında bırakarak çıktı. Hızla merdivenleri çıkıp Sylvia'nın odasına gitti. Çalmadan kapıyı açtı.</p>
	<p class="block_2"> </p>
	<p class="block_1">Sylvia yatağında oturuyor Duncan da bir ayağı yatakta, öne eğilmiş kızın yanında dikiliyordu.</p>
	<p class="block_2"> </p>
	<p class="block_1">Bir eli, samimi bir şekilde kızın omuzundaydı ve en çekici gülümsemesiyle gülümsüyordu. Sylvia, Duncan'ın söylediği bir şeye öfkeli görünüyordu ve kendilerini konuşmalarına öylesine kaptırmışlardı ki, bir an Roo'yu fark etmediler.</p>
	<p class="block_2"> </p>
	<p class="block_1">"Hayır!" dedi Sylvia. "Geri dönüp bu gece yapmalısın aptal. Konağı terk ettiği zaman, çok geç olur!"</p>
	<p class="block_2"> </p>
	<p class="block_1">"Ne çok geç olur?" dedi Roo.</p>
	<p class="block_2"> </p>
	<p class="block_1">Duncan geri çekilirken Sylvia ayağa fırladı.</p>
	<p class="block_2"> </p>
	<p class="block_1">"Aaa, kuzen," dedi Duncan, "ben sadece Bayan Esterbrook'u buradan ayrılmaya ikna etmeye çalışıyordum."</p>
	<p class="block_2"> </p>
	<p class="block_1">Roo uzunca bir süre manzarayı inceledikten sonra yavaşça kılıcını çekti. "Ne kadar aptal olduğumu şimdi anlıyorum."</p>
	<p class="block_2"> </p>
	<p class="block_1">"Roo!" dedi Sylvia. "Sakın... Duncan ile benim?"</p>
	<p class="block_2"> </p>
	<p class="block_1">Duncan Roo'yu yatıştırmak ister gibi ellerini kaldırdı. "Kuzen? Ne yapığını sanıyorsun?"</p>
	<p class="block_2"> </p>
	<p class="block_1">"En başından beridir, Jacob'a neden üstünlük sağlayamadığımı asla anlayamamıştım. Şimdi onun Yüce Kesh'in bir ajanı olduğunu, kuzenimin de sevgilime bilgi taşıdığını öğreniyorum."</p>
	<p class="block_2"> </p>
	<p class="block_1">Duncan bir şey söyleyecekmiş gibi baktı, ardından gülümsemesi aniden bir hırlamaya dönüştü ve hızla kılıcını çekti. "Kahretsin, bu zırvalığa yeterince katlandım."</p>
	<p class="block_2"> </p>
	<p class="block_1">Saldırdı. Roo saldırıyı savuşturduktan sonra, karşılık verdi. Duncan darbeden kolaylıkla kaçtı.</p>
	<p class="block_2"> </p>
	<p class="block_1">Roo, "Seninle aynı fikirdeyim," dedi.</p>
	<p class="block_2"> </p>
	<p class="block_1">Duncan kötücül, nefret dolu bir ifadeyle sırıttı. "Bu anı ne zamandır beklediğime dair hiçbir fikrin yok kuzen. Sen tek elli Rodezli köpeği tercih ederken masandaki artıkları temizlemek, ayak işlerine koşmak. Eh, bu aşağılamaların sonu geldi ve artık Sylvia'yı seninle daha fazla paylaşmayacağım." "Demek öyle?"</p>
	<p class="block_2"> </p>
	<p class="block_1">"Elbette aptal herif!" diye bağırdı Sylvia. Kılıçlar tehlikeli bir biçimde yakınında çarpışırken, yuvarlanarak yataktan çıktı.</p>
	<p class="block_2"> </p>
	<p class="block_1">Duncan, "Aşkım, şişman ineği öldürmeme gerek yok," dedi. "Rupert'i öldürüp, ardından Karli ile evleneceğim. Bir süre sonra, ondan da kurtuluruz ve ardından benimle evlenirsin." Rupert Duncan'ın kafasını hedef alan bir hamle yaptı ve Duncan kılıcı blok yapmak için kalkarken, Roo kılıcını bir yan saldırı için çekti. Duncan sadece bileğini çevirdi ve Roo'nun hamlesini savuşturmak için kılıcını aşağı indirdi. "İyi hamle kuzen," dedi Duncan. "Ama kılıçta asla benim dengim değildin ve bunu sen de biliyorsun. Eninde sonunda bir hata yapacaksın ve seni öldüreceğim." Roo hiçbir şey söylemedi. Aptal yerine konulduğunu anladığı için gözleri nefretle dolmuştu. Sola hamle yapacakmış gibi yaptı, ardından sağa, neredeyse Duncan'ın sol omzuna gelen hamle yaptı, ama uzun boylu adam çevik bir şekilde geriye sıçradı. "Karli seninle asla evlenmez pislik. Senden nefret ediyor."</p>
	<p class="block_2"> </p>
	<p class="block_1">Duncan gülümseyerek, "Sadece beni tanımıyor," dedi. "Benim iyi özelliklerimi bilmiyor." İyice uzanarak hamle yaptı ve neredeyse Roo'yu omzundan yaralıyordu. Roo hafifçe eğilip kuzeninin kılıcını yana itti, ardından Duncan'ı geriye doğru uzaklaştırmak için ileri doğru hamle yaptı. Sylvia yatağın arkasında, perdelere yapışmış köşede duruyordu. "Öldür onu Duncan!" diye bağırdı. "Onunla oynama."</p>
	<p class="block_2"> </p>
	<p class="block_1">Duncan, "Zevkle," dedi ve aniden Roo'nun mümkün olabileceğini düşündüğünden daha hızlı bir şekilde saldırdı.</p>
	<p class="block_2"> </p>
	<p class="block_1">Roo kendini savunmak için elinden gelenin en iyisini yaptı ve hızının kuzenininkine denk olduğunu fark etti, ama Duncan daha deneyimli bir kılıç kullanıcısıydı. Roo'nun sahip olduğu tek avantaj, Duncan yıllardır ciddi bir rakiple karşılaşmamışken, sadece bir yıl önce hayatı pahasına bir düello yapmış olmasıydı. Duncan saldırılarını arttırmaya başlayınca Roo avantajını gördü. Eğer daha becerikli olan kuzenini yorup gücünü tüketebilirse, sonunda bu düellodan sağ çıkabilirdi. Roo, Duncan öldürmeye yakın olduğunda kazanmaya başlayacaktı.</p>
	<p class="block_2"> </p>
	<p class="block_1">Kılıçlarını savurup iterek, bloklayıp savuşturarak ileri ve geri hareket ettiler. Bir çift mum, mücadele alevlerin titreşmesine yol açarken odaya dans eden gölgeler düşürüyordu. Çeliğin çelik üstünde çıkardığı ses, hizmetkârları Sylvia'nın odasının kapısına getirmişti. Gözleri büyümüş bir hizmetçi kız içeri baktı ve Sylvia, "Samuel'i çağır!" diye bağırdı.</p>
	<p class="block_2"> </p>
	<p class="block_1">Roo arabacı Samuel'in, boğa enseli eşkıyanın teki olduğunu biliyordu ve artık Jacob'ın Yüce Kesh adına çalıştığını bildiği için, Samuel'in Jacob'ın ajanı olabileceğinden şüpheleniyordu. Eğer Samuel odaya girerse, Roo Duncan'ın muhtemelen onu öldürmesine yetecek kadar dikkatinin dağılacağını biliyordu.</p>
	<p class="block_2"> </p>
	<p class="block_1">Roo kararsız gibi görünmeye çalıştı ve Duncan yemi yutup hamlesini fazla uzatınca Roo, kuzenini uzaktaki duvara sürmek için şiddetli bir karşı saldırıya başladı. Ardından dönüp kapıya seğirtti, çarparak kapattı ve Duncan kendini toparlayamadan sürgüyü itti. "Herhangi bir yardım alamayacaksın Duncan," dedi, nefes nefese.</p>
	<p class="block_2"> </p>
	<p class="block_1">"Yardıma ihtiyacım yok," dedi Duncan ve Roo'nun üstüne yürümeye başladı. Roo çömelip bekledi.</p>
	<p class="block_2"> </p>
	<p class="block_1">Sylvia, yüzü açık bir nefret maskesiyle, iki adamın yavaşça daire çizmesini izleyerek köşede kıpırdamadan duruyordu.</p>
	<p class="block_2"> </p>
	<p class="block_1">Hamleler yapıldı, ama yaralanan olmadı. Birbirleriyle alıştırma yaparak uzun saatler geçirdikleri için, ikisi de birbirini iyi tanıyordu. Duncan daha iyi kılıç kullanmasına rağmen, Roo onunla antrenman yaparak vakit geçirmişti; birbirlerinin dengiydiler.</p>
	<p class="block_2"> </p>
	<p class="block_1">İkisinin de yüzünden ter akıyordu ve gömlekleri ıslanmıştı. Bu sıcak yaz gecesinde, odanın kapalı havasında çabucak nefes nefese kalmışlardı.</p>
	<p class="block_2"> </p>
	<p class="block_1">İleri ve geri hiçbir avantaj olmadan, adamlar odanın içinde dövüştü. Roo, stilinde herhangi bir değişiklik ya da yorgunluk belirtisi görmek için Duncan'ı yakından izliyordu. Roo'yu antrenmanlarda düzenli olarak yendiği ve bu kez küçük adam kendini koruduğu için, Duncan'ın öfkesi artıyordu ve üstünlük sağlıyor gibi görünüyordu.</p>
	<p class="block_2"> </p>
	<p class="block_1">Kapının vurulması arabacı Samuel'in gelişini bildirdi. "Küçük hanım!" diye bağırdı kapını öteki tarafından.</p>
	<p class="block_2"> </p>
	<p class="block_1">"Saldırıya uğradım!" diye bağırdı kız. "Rupert Avery beni öldürmeye çalışıyor. Kuzeni Duncan beni savunuyor. Kapıyı kır!"</p>
	<p class="block_2"> </p>
	<p class="block_1">Bir süre sonra gelen bir gümbürtü, kapıya yüklenildiğini söylüyordu. Arabacı ve muhtemelen başka bir erkek hizmetkâr kapıya omuz atıyordu. Roo, onu pek çok kere kilitlemiş olduğu için, kapının, demir sürgülü kalın meşe olduğunu biliyordu. Bir koçbaşı olarak kullanabilecekleri bir şey bulmak zorunda kalacaklardı; kapı pes etmeden omuzları pes edecekti.</p>
	<p class="block_2"> </p>
	<p class="block_1">Derken Roo göz ucuyla bir hareket gördü ve Sylvia'nın, kapıyı açabilmek için yanından geçerek yatağın önüne geçmeye çalıştığını fark etti. Roo geriye doğru sıçrayıp kızın olduğu tarafa doğru körlemesine bir hamle yaptı ve Sylvia çığlık atarak geri çekildi. "Bu kadar çabuk olmaz aşkım," dedi Roo. "Görülecek bir hesabımız var."</p>
	<p class="block_2"> </p>
	<p class="block_1">Duncan saf bir kızgınlık sesi çıkararak, aniden saldırıp Roo'yu yatağın Sylvia'nın karşı yanına geriletti. Sanki açma şansını tanıyormuş gibi kapıya göz attı. Bakışları kapıya kaydığında, Roo'nun kılıcı da kaydı ve sağ omzuna bir sıyrık alınca, Duncan'ın beyaz ipek gömleğinde bir kırmızılık belirdi. Roo gülümsedi. Bunun küçük bir yara olduğunu bilmesine rağmen, Duncan'ın kibrine vurmak harikaydı. İlk kanı Roo dökmüştü ve Duncan daha tehlikeli ve gözü kara olacaktı, Duncan küfür edip kapıya aldırış etmeden elinden geldiği kadar hızlı bir şekilde Roo'ya saldırmaya başladı. Roo'yu köşeye doğru geriletti, ardından kendisinden daha kısa boylu olan adamı şişlemek için tasarlanmış bir hamleyle saldırdı. Roo, Duncan'ın her zamanki stilini uygulamak üzere Roo'nun sağına doğru dönerek hamle yapacağını bildiği için bu hamleyi bekliyordu.</p>
	<p class="block_2"> </p>
	<p class="block_1">Yıllardır yaptıkları alıştırmalar, Roo'nun alışkanlığının, eğilirken kendi sağına doğru hareket etmesi olduğunu açığa çıkarmıştı. Roo Duncan'ın bunu bildiğini biliyordu ve bu, yapabileceği tek olası hareket olduğu için, Roo beklenmeyeni yaptı. Bir akrobat gibi solundaki yatağa sıçradı. Duncan'ın kılıcının duvara vurduğunu duydu. Yataktan sıçrayıp Sylvia'nın yanına indi ve döndüğünde, Duncan'ın kılıcını çekip yatağa sıçradığını gördü.</p>
	<p class="block_2"> </p>
	<p class="block_1">Sylvia, yastığının altından bir hançer çekip Roo'ya saldırırken çığlık attı. Roo'nun dikkati Duncan'ın üstünde olduğu için, hareketi göz ucuyla gördü ve hafifçe ileri doğru eğildi. Omzunda bir acı patlaması oldu ve boynunu hedef alan hamle ıskalayıp hançerin ucu kemiğe dayanarak sağ omzundan aşağı kaydı.</p>
	<p class="block_2"> </p>
	<p class="block_1">Duncan, son seferinde yaptığı gibi Roo'yu şişlemeye çalışarak kılıcını tekrar geri çekti. Roo istem dışı olarak geriye düşüp Sylvia'ya çarptı ve kız Duncan'ın hamlesinin önüne tökezledi.</p>
	<p class="block_2"> </p>
	<p class="block_1">Duncan'ın kılıcı Sylvia Esterbrook'un yan tarafına girince, iki adam da bir an donakaldı. Suratı nefret ve öfkeyle buruşmuş güzel genç kadın, aniden kasıldı ve gözleri şaşkınlıkla büyüdü. Az önce olanları anlayamıyormuş gibi aşağı baktı ve ardından eli ayağı boşaldı. Duncan'ın kılıcı biraz ileri çekildi ve kılıcını Sylvia'nın bedeninden çıkarmaya çalışırken, Roo saldırdı. İyi hedefleyemiyordu ve kolu yarasından dolayı zayıftı, ama Duncan'ın dengesi bozulmuştu ve savunmasızdı ve Roo'nun kılıcının ucu doğruca gırtlağına girdi.</p>
	<p class="block_2"> </p>
	<p class="block_1">Duncan'ın gözleri, Sylvia'nınkine eş bir şaşkınlıkla aniden açıldı. Geriye doğru sendeledi ve elleri boğazına giderken başı sevgilisinin yastıklarından birine denk gelecek şekilde yatağın üstüne düştü. Boynundan, ağzından ve burnundan kan boşaldı ve elleriyle kanın akışını durdurmaya çalışırken hırıldadı.</p>
	<p class="block_2"> </p>
	<p class="block_1">Yarasından kan gelen Roo acı içinde durup nefes nefese, saten yatak örtüleri ve yastıklar kanıyla boyanırken kuzeninin Sylvia'nın yatağında cansız yatışını izledi. Bir süre sonra Duncan'ın eli gevşeyip boğazından düştü ve sanki Sylvia ile Roo'ya bakıyormuş gibi başı sola kaydı ve yaşam gözlerinden çekildi.</p>
	<p class="block_2"> </p>
	<p class="block_1">Roo, Duncan'ınki kadar boş gözlerle bakarak ayaklarının dibinde yatan Sylvia'ya baktı. Kapıdaki gümbürtü düzenli, sert bir hal almıştı ve Roo koçbaşı olarak bir masa ya da başka ağır bir nesneyi kullandıklarını anladı.</p>
	<p class="block_2"> </p>
	<p class="block_1">Sendeledi kapıya gidip, "Geri çekilin!" diye bağırdı.</p>
	<p class="block_2"> </p>
	<p class="block_1">Kalın demir sürgüyü yana çekip kapıyı açınca, hepsi de silahlarıyla bekleyen üç tane erkek hizmetkâr, Samuel ve Roo'nun adını hatırlayamadığı bir seyis ve aşçı, gördü. Aşçının elinde bir satır, diğer iki adamda da kılıç vardı.</p>
	<p class="block_2"> </p>
	<p class="block_1">Roo adamlara bakıp, "Kenara çekilin yoksa ölürsünüz," dedi.</p>
	<p class="block_2"> </p>
	<p class="block_1">Elinde kılıçla duran küçük adamın arkasındaki kanlı sahneye bakan üç hizmetkâr geri çekildi.</p>
	<p class="block_2"> </p>
	<p class="block_1">Roo koridora çıktı.</p>
	<p class="block_2"> </p>
	<p class="block_1">Üç adamın arkasında diğer hizmetkârlar, hizmetçi kızlar, aşçılar, bahçıvanlar ve diğerleri bekliyordu. Roo, "Sylvia öldü," dedi.</p>
	<p class="block_2"> </p>
	<p class="block_1">Hizmetçi kızlardan biri nefesini tutarken, bir diğeri açık bir tatminle gülümsedi. Roo, "Bu tarafa gelen bir ordu var," dedi. "Yarın burada olacak.</p>
	<p class="block_2"> </p>
	<p class="block_1">Alabildiğiniz her şeyi alıp doğuya kaçın. Eğer kaçmazsanız, yarın gece bu aralar tecavüze uğrayıp ölecek ya da köle yapılacaksınız. Şimdi geri çekilin!"</p>
	<p class="block_2"> </p>
	<p class="block_1">Hiçbiri duraksamadı. Hepsi dönüp alt kata koşturdu. Roo sallana sallana merdivenlerden indi ve alt kata ulaştığında hizmetkârların, kolay taşınabilen eşyaları almakla meşgul olduğunu gördü. Jacob'ın çalışma odasına dönmeyi ve haini öldürmeyi düşündü, ama çok yorgundu. Eve dönmek bütün gücünü gerektirecekti. Yarası hayati delildi, ama bakımı yapılmazsa ciddi olabilirdi. Sendeleyerek dışarı çıkan Roo, atını bağladığı yerde buldu. Kılıcını kınına soktu ve kendini zorlayarak eyere çıktı. Atı kapıya doğru çevirdi, topuklarını böğrüne geçirdi ve at, eve yönelerek eşkine kalktı.</p>
	<p class="block_2"> </p>
	<p class="block_1">Karli yaygara yaparken Luis elinde bir tas suyla Roo'nun yarasına pansuman yapıyordu. "Kötü değil," dedi Luis. "Kemiği görünüyor, ama sadece kürek kemiği." Bir parça ipek iplik ve Karli'nin dikiş setinden alınan bir iğneyle Roo'nun yarasını dikiyordu. "Kötü görünüyor, ama kalıcı bir şey değil." Roo irkilince, "Felaket acıyor olmalı yine de," dedi Kan kaybından ve acıdan bembeyaz olan Roo, "Evet," dedi.</p>
	<p class="block_2"> </p>
	<p class="block_1">"Eh, eğer bir atardamar kesilmiş olsaydı şimdiye kadar ölmüş olurdun, bu yüzden kendim şanslı say." Son ilmeği de sıkıca çekip yuvayı temizlemek için bir bez istediğini işaret etti. "Sargıyı günde iki kez değiştirip yarayı temiz tutacağız. Eğer iltihap toplarsa, ateşlenirsin."</p>
	<p class="block_2"> </p>
	<p class="block_1">İki adam da yara dikmeyi öğrenmişti, bu yüzden Roo emin ellerde olduğunu biliyordu. Helen Jacoby, "Duncan'a üzüldüm," dedi.</p>
	<p class="block_2"> </p>
	<p class="block_1">Roo onlara Duncan ile istilacı ordudan kaçan haydutlar tarafından saldırıya uğradıklarını söylemişti. Karli'ye baktı ve her şey bitip Ailesi güvende olduğu ve onun affını isteyebileceği zaman ona gerçeği söylemeye karar verdi. Karısını hiç sevemeyebilirdi, ama artık onunla yaşadıkları, Sylvia'ya karşı hissettiği aşk illüzyonundan çok daha somuttu.</p>
	<p class="block_2"> </p>
	<p class="block_1">Ev yolunda, yarası her kalp atışında zonklarken, kendine aptal diye sövmüştü. Sylvia'nın onu sevdiğini nasıl düşünebilmişti? Erik ve denizin ötesinde beraber hizmet ettiği adamlar hariç, hayatı boyunca hiç sevilmemişti ve o da aynı kaderi paylaşan arkadaşların sevgisiydi. Onları kollarının arasına almak hariç, kadınların sevgisini hiç tatmamıştı.</p>
	<p class="block_2"> </p>
	<p class="block_1">O tehlikeli fahişenin, çocuklarının annesi olduğunu düşündüğü sayısız zamanı hatırlayıp kendine olan öfkesi artınca, iki kere gözlerinden yaşlar akarken bulmuştu kendisini.</p>
	<p class="block_2"> </p>
	<p class="block_1">Ve Duncan'a olan güveni... Nasıl bu kadar kör olabilmişti? Kan bağı saçmalığının ve hoşgörünün adamın gerçek doğası hakkında onu yanlış yönlendirmesine izin vermişti: tembeldi, kendi hesabına çalışıyordu ve saman altından su yürütüyordu. Duncan'ın tam bir Avery olduğuna karar vermişti. Helen'in ona getirdiği bir kupa suyu içen Roo, "Luis, eğer bana bir şey olursa, Avery ve Oğlu'nu Karli adına senin idare etmeni istiyorum," dedi.</p>
	<p class="block_2"> </p>
	<p class="block_1">Karli'nin gözleri büyüdü ve dolmaya başladı. "Hayır!" Kocasının önüne diz çöküp, "Sana hiçbir şey olmayacak!" dedi. Roo'yu kaybetme düşüncesiyle neredeyse çaresiz görünüyordu. Roo gülümsedi. "Bu gece neredeyse oluyordu ama. Bu dünyadan çok erken ayrılmak gibi bir planım yok, ama insanın ne zaman öleceğini kestiremeyeceği kadar savaş gördüm." Kupayı kenara koyup Karli'nin ellerini tuttu. "Bunları, 'Her ihtimale karşı' söyledim, endişelenecek bir şey yok." "Anlıyorum."</p>
	<p class="block_2"> </p>
	<p class="block_1">Ardından Helen'e bakıp, "Bir süre bizimle kalmanız hoşuma gider," dedi. "Bütün bunlar sona erdikten sonra demek istiyorum yani. Hepimizin yeni bir başlangıç yapması gerekecek ve çevremizde bulabildiğimiz kadar çok arkadaşa ihtiyacımız olacak." Kadın gülümseyip, "Elbette," dedi. "Bana ve çocuklara karşı çok cömert davrandın. Sana babalarıymışsın gibi saygı duyuyorlar ve işimle ilgilendiğin için sana ne kadar teşekkür etsem azdır."</p>
	<p class="block_2"> </p>
	<p class="block_1">Roo kalktı. "Bu savaş bittiğinde, korkarım ikimizin şirketleri de çok kötü durumda olacak."</p>
	<p class="block_2"> </p>
	<p class="block_1">Helen başını sallayıp, "Hayatta kalacağız," dedi. "Ardından yeni bir başlangıç yapacağız." Roo gülümseyip hâlâ korkmuş görünen karısına baktı. "İkiniz biraz uyuyun. Birkaç saat içinde yola çıkacağız. O zamana kadar Luis İle konuşacak çok şeyimiz var."</p>
	<p class="block_2"> </p>
	<p class="block_1">"Yaran," dedi Karli. "Dinlenmen gerekiyor."</p>
	<p class="block_2"> </p>
	<p class="block_1">"Arabada dinlenirim, söz veriyorum. Bir ya da iki gün at süremeyeceğim." "Pekâlâ," dedi kadın, Helen'e onu üst kata takip etmesini işaret ederek.</p>
	<p class="block_2"> </p>
	<p class="block_1">Roo döndüğünde ikisi de uyanmıştı ve üstlerinde gecelikleri vardı. Merdivenlerden çıkarlarken, Luis'in gözü kaybolana kadar Helen'in üstündeydi. "Harika bir kadın," dedi Luis.</p>
	<p class="block_2"> </p>
	<p class="block_1">Roo, merdivenleri çıkarken geceliğinin ince kumaşının kadının kalçalarının kıvrımlarını sarma şekline hayran olmuştu ve "Ben de hep öyle olduğunu düşünmüşümdür," dedi. Luis, "Eee, gerçekte ne oldu?" diye sordu.</p>
	<p class="block_2"> </p>
	<p class="block_1">Roo Luis'e baktı. "Ne demek istiyorsun?"</p>
	<p class="block_2"> </p>
	<p class="block_1">"Gördüğüm zaman bir hançer yarasını tanırım. Hançerle yeterince yaralandım. Darbeyi yandan ya da arkadan almışsın. Eğer bu ne yaptığını bilen bir haydut tarafından yapılmış olsaydı, ölmüş olurdun." Roo'nun karşısındaki sandalyeye oturdu. "Ayrıca haydutlar, çalacak değerli bir şeyleri olmayan silahlı adamlara saldırmaz." "Esterbrookların konağına gittim."</p>
	<p class="block_2"> </p>
	<p class="block_1">Luis başını salladı. "Duncan ile Sylvia'yı öğrendin."</p>
	<p class="block_2"> </p>
	<p class="block_1">"Biliyor muydun?"</p>
	<p class="block_2"> </p>
	<p class="block_1">Deneyimli savaşçı başını salladı. "Elbette biliyordum. Bilmemem için kör bir aptal olmam gerekirdi."</p>
	<p class="block_2"> </p>
	<p class="block_1">"Sanırım bu beni kör bir aptal yapıyor."</p>
	<p class="block_2"> </p>
	<p class="block_1">"Bununla düşününce çoğu adam öyledir," dedi, Roo'nun kasıklarının arasını göstererek. "Duncan o kızla bir yıldan fazladır yatıyor."</p>
	<p class="block_2"> </p>
	<p class="block_1">"Hiçbir şey söylemedin! Neden?" Luis iç geçirdi. "Rodez sarayından utanç içinde ayrılma sebebim bir kadındı. Bir soylunun karısı tarafından kullanıldım. Bir kavgada kocasını yaraladım. Krondor'a ulaşıp yakalandığım zaman, adam ölmüştü ve ben de cinayet suçundan asılacaktım. Seninle hücrede o zaman karşılaştım." Kafasını iki yana salladı. "Âşık olduğunu düşünmenin, güzellikle kör olmanın ve yumuşak dokunuş ve ılık kokuyla aptala dönmenin ne demek olduğunu bilirim. Hayatımı mahveden kadının, yatağından çıktıktan sonra beni, ayakkabılarını temizleyen bir hizmetkârdan başka bir şey olarak düşünmeyen kurnaz bir kancık olduğunu biliyordum, ama şu anda bile onu bir mum ışığında hayal ettiğim zaman, tahrik oluyorum." Gözlerini kapadı. "Şu anda dışarıda olsa ve beni yatağını paylaşmaya davet etse, hayır diyecek kadar akıllıca davranıp davranamayacağımı söyleyemiyorum. "Bazı erkekler asla, bazıları da çok geç olmadan önce öğrenmez. Sen hangisisin?"</p>
	<p class="block_2"> </p>
	<p class="block_1">Roo, "Bir daha asla o kadar büyük bir aptal olmak istemiyorum," dedi.</p>
	<p class="block_2"> </p>
	<p class="block_1">"Ama yine de gözlerini Helen Jacoby'den alamıyorsun ve o sevgi dolu kollarda yatmanın, başını o büyük göğüslere yaslamanın, bacaklarının vücuduna dolanma hissinin nasıl bir şey olduğunu merak ediyorsun."</p>
	<p class="block_2"> </p>
	<p class="block_1">Roo Luis'e baktı ve gözleri kısıldı. "Ne demeye çalışıyorsun?"</p>
	<p class="block_2"> </p>
	<p class="block_1">Luis omuzlarını silkti. "Bir kısmı, Helen içten ve cömert bir mizaca sahip -bu tür düşünceleri kendime saklamama rağmen, her erkeğin olduğu gibi bu gibi kadınlar hakkında düşüncelerim vardır- güzel bir kadın olduğu için, her sağlıklı erkeğin bunu merak edecek olmasıdır, ama diğer kısmı da Rupert Avery'nin sahip olmadığı şeyleri aramasıdır." "Neymiş onlar?"</p>
	<p class="block_2"> </p>
	<p class="block_1">"Bilmiyorum dostum," dedi Luis, kalkarak. "Ama bunu başka bir kadının kollarında bulamazsın, ne karının, ne de Sylvia Esterbrook'un kollarında bulamadığın gibi." Uzanıp Roo'nun başına dokundu. "Burada bulursun." Ardından göğsüne dokundu. "Ve burada."</p>
	<p class="block_2"> </p>
	<p class="block_1">Roo iç geçirdi. "Haklı olabilirsin."</p>
	<p class="block_2"> </p>
	<p class="block_1">"Haklı olduğumu biliyorum," dedi Luis. "Ayrıca, Helen de Sylvia kadar tehlikeli."</p>
	<p class="block_2"> </p>
	<p class="block_1">"Neden?" diye sordu Roo. "Sylvia beni aldattı ve Karli'yi öldürüp benimle evlenebilmek için Duncan'ı kullanıyordu, ardından servetimi ele geçirmek için beni öldürecekti." Luis'e baktı. "Helen'in böyle olduğunu söyleyemezsin."</p>
	<p class="block_2"> </p>
	<p class="block_1">"Hayır," dedi Luis iç geçirerek. "O farklı bir şekilde tehlikeli. Seni gerçekten seviyor." Kapıya doğru dönerek, "Bütün bunlar bittiğinde, onu başka bir yere göndermen iyi olur," dedi. "Mecbursan ihtiyaçlarını karşıla, ama gitmesine izin ver Roo.</p>
	<p class="block_2"> </p>
	<p class="block_1">"Artık arabalarla ilgilenmem gerekiyor. Dinlen. İhtiyacın var."</p>
	<p class="block_2"> </p>
	<p class="block_1">Roo tek başına sandalyede otururken, bütün gücünün çekildiğini hissetti. Kalkıp birkaç metre ötedeki divana gidip uzanacak gücü ancak buldu kendinde ve omzuna baskı yapmaması için yüzükoyun yattı. Helen ona âşık mıydı? Bu mümkün olamazdı. Ondan hoşlanıyordu, evet. Onunla ve çocuklarıyla ilgilendiği için minnettardı, evet. Ama ona âşık olması? Olamazdı. Ardından Roo hayatının bütün öfkesinin, acısının ve yalnızlığının bir anda yüzeye çıktığını hissetti. Kendini hiç bu kadar aptal, beceriksiz ve kullanılmış hissetmemişti. Onu sevdiğini düşündüğü iki insan onu öldürmeyi planlamış ve ölmüştü.</p>
	<p class="block_2"> </p>
	<p class="block_1">Şimdi de Luis ona, dünyada en takdir ettiği kadının ona âşık olduğunu ve onu başka bir yere göndermesi gerektiğini söylüyordu. Kendine acıyıp kusurlarına öfkelenerek orada yatarken, yanaklarından yaşlar süzüldü. Yorgunluk kendine acımayı bastırınca çabucak uykuya daldı ve Luis, yola çıkma vakitlerinin geldiğini söyleyerek onu uyandırdığında, sadece kısa bir süre dinlenmiş gibi geldi.</p>
	<p class="block_2"> </p>
	<p class="block_1">Roo titrek bacaklarla kalktı ve Luis'in, arabaların sıralandığı yere kadar ona yardım etmesine izin verdi. Roo gözlerini kırpıştırdı ve Karli, Helen ve çocukların, yola çıkmaya hazır bir şekilde arabada olduğunu fark etti. "Son ana kadar uyumana izin verdim," dedi Luis, Roo'ya arabaya binmesini işaret ederek.</p>
	<p class="block_2"> </p>
	<p class="block_1">Roo batıya göz attı ve güneşin doğmakta olduğunu gördü. "Bir saat önce yola çıkmamız gerekiyordu," dedi.</p>
	<p class="block_2"> </p>
	<p class="block_1">Luis omuzlarını silkti. "Yapacak çok işimiz ve az zamanımız vardı. Bir saat önceden yola çıkmamız bizi güven altına almaz." Batıyı işaret etti.</p>
	<p class="block_2"> </p>
	<p class="block_1">Gri şafak ışığında, Roo uzaktaki duman sütunlarını görebiliyordu. Evler yanıyordu. Kuzeybatıda zayıf alevlerin titrediği görülebiliyordu. "Yakınlardalar," dedi.</p>
	<p class="block_2"> </p>
	<p class="block_1">"Evet," dedi Luis. "Gidelim."</p>
	<p class="block_2"> </p>
	<p class="block_1">Roo arabaya binip Karli'nin yanına oturdu. Karli'nin diğer tarafında Helmut, Helen'in her iki yanında da kendi çocukları oturuyordu. Bir bebekle oynayıp şarkı söyleyen Abigail, Karli'nin bacaklarının arasında yerde oturuyordu. Roo gözlerini kapayarak, başını karısının omzuna yasladı. Yol engebeliydi ve muhtemelen uyumasına izin vermeyecekti, ama gözlerini bir süreliğine dinlendirebilirdi. Uyku Roo'nun üstüne tekrar çökerken, Jacob Esterbrook'un istilacılarla pazarlığının nasıl gittiğini merak etti.</p>
	<p class="block_2"> </p>
	<p class="block_1">Jacob Esterbrook masasında sessizce oturuyordu. İstilacılarla ilk karşılaştığı anın kritik olacağını biliyordu. Korku ya da panik, herhangi bir kararsızlık ya da düşmanlık belirtisi gösterirse kötü tepki alacağını biliyordu. Ama sakin olur ve sadece yetkili biriyle, Kesh sarayındaki kilit noktadaki insanlardan Zümrüt Kraliçe'ye gönderilen mesajı iletebilecek birisiyle konuşmak istediğini söylerse, konumunun korunacağından emindi.</p>
	<p class="block_2"> </p>
	<p class="block_1">Kızının öldüğünü öğrendiğinde şaşırtıcı bir üzüntü hissetmişti. Oldu olası kızdan çok fazla hoşlanmamıştı, ama kız, daha öncesinde annesinin olduğu gibi yararlı olduğunu kanıtlamıştı. Jacob, bazı insanların, onun için bir sır olan çocuklar hakkında neden bu kadar çok endişelendiğini merak ediyordu.</p>
	<p class="block_2"> </p>
	<p class="block_1">Dışarından gelen at sesleri istilacıların geldiğini haber verince, Jacob kendini toparladı. Ne söyleyeceğini düşünmüştü. Dışarıdaki koridordan ayak sesleri geldi ve kapı çarpılarak açıldı. İçeri, bir tanesinin ellerinde kılıç ve kalkan, diğerinin elindeyse bir yay olan iki tane galip giyimli adam girdi. İkisinin de, başlarından yarım daire şeklinde sarkan uzun örgülü çok yağlı saçları vardı ve her ikisinin de yanaklarında Jacob'ın savaş yarasından çok törensel olarak düşündüğü yara izleri vardı. Jacob silahsız olduğunu göstermek için, sol elinde rulo yapılmış vekaletnameyi tutarak iki elini de havaya kaldırdı. Uzaktaki kıtayla ilgili haber kaynakları ona, o ülkenin sakinlerinin konuştuğu dilin, Acı Deniz'de yıllar önce konuşulan Quegçe ve Yabonca dilleriyle bağlantılı Keshçe'nin bir çeşidi olduğunu söylemişti.</p>
	<p class="block_2"> </p>
	<p class="block_1">"Selam," dedi Jacob yavaşça. "Yetkili birisiyle konuşmak istiyorum. Yüce Kesh İmparatoru'ndan bir mesajım var."</p>
	<p class="block_2"> </p>
	<p class="block_1">İki savaşçı birbirlerine baktı. Okçu, Jacob'ın daha önce duyduğu herhangi bir dile benzemeyen bir dilde diğerine bir şeyler sordu ve kalkanlı olan okçuyu başıyla onayladı. Okçu yayını kaldırıp okunu bıraktı ve Jacob'ı sandalyesine çiviledi.</p>
	<p class="block_2"> </p>
	<p class="block_1">Jacob'ın gözlerindeki ışık solarken, iki adamın bıçaklarını çekip kendisine doğru yaklaştığını gördü.</p>
	<p class="block_2"> </p>
	<p class="block_1">O sabah daha sonra, Zümrüt Kraliçe'ye hizmet eden pek çok paralı asker birliğinden birinin bir yüzbaşısı, yirmi adamlık bir grupla geldi. On tanesi konağın etrafını sarmak için yayıldı, sekizi atlarından inip hızla konağa girdi ve kalan iki tanesi de atları tuttu. Birlikteki her adam açlık çekiyordu ve bir süreliğine, yiyecek dışındaki her şey görmezden geliniyordu.</p>
	<p class="block_2"> </p>
	<p class="block_1">Birkaç dakika sonra savaşçılardan biri, yüzünde bir tiksinti ifadesiyle evden çıktı. "Ne oldu?" diye sordu Yüzbaşı.</p>
	<p class="block_2"> </p>
	<p class="block_1">"Şu lanet Jikanji yamyamları. İçeride birisini yiyorlar." Yüzbaşı kafasını iki yana salladı. "Şu anda onlara katılmamak için kendimi zor tutuyorum." Etrafa göz attı. "Kanhtuk nerede? Yolun aşağısına gidip biraz yiyecek bulmalarını söylememiz gerekiyor."</p>
	<p class="block_2"> </p>
	<p class="block_1">Adamlar döndü ve bir tanesi, "Arka tarafta birkaç tane hayvan var: tavuklar, bir köpek ve birkaç tane at!" dedi. Başka bir atlı geldi ve "Arazide sığırlar var Yüzbaşı!" dedi.</p>
	<p class="block_2"> </p>
	<p class="block_1">Yüzbaşı bir kahkahayla atından indi. "Yedek için atları alın. Şu tavukları da keselim. Bir ateş yakın."</p>
	<p class="block_2"> </p>
	<p class="block_1">Adamlar söylenenleri yapmak için koştu. Yüzbaşı bifteğin Kraliçe'nin levazım subayına gideceğini biliyordu, ama o ve adamları öncesinde birkaç tane tavuk yiyebilirdi. Pişmiş tavukları düşününce midesine kramp girdi. Hayatında hiç bu kadar acıkmamıştı.</p>
	<p class="block_2"> </p>
	<p class="block_1">Adamlar tavukları öldürmeye başlayınca Yüzbaşı, "Köpeği de öldürün!" diye bağırdı.</p>
	<p class="block_2"> </p>
	<p class="block_1">Yiyecek buldukları için rahatladığını hissetti. Bu kadar bereketli görünen bir ülkede, nasıl olur da yiyecek bir şeyler bulmak bu kadar işkence olabilirdi. Altın ve mücevher, kaliteli kumaşlar ve nadir güzellikte eşyalar, genellikle saklanan her şeyi bulmuşlardı, ama yiyecek yoktu. Bir asker olarak geçirdiği hayatı boyunca, kaçan insanlar altınlarını, mücevherlerini ve değerli her şeylerini yanlarında götürmüştü, ama asla tahıl, un, meyve ve kümes hayvanı taşımamışlardı. Sanki uzaklaştırılmışlar gibi, av hayvanları bile azdı. Sanki düşman geri çekilirken yiyebileceği her şeyi de yanında götürüyordu. Bu anlamlı gelmiyordu.</p>
	<p class="block_2"> </p>
	<p class="block_1">Paralı asker Yüzbaşısı otururken, elinde şarap şişeleriyle evden bir asker çıkageldi. Aç gözlülükle şarabı kafasına dikti ve dalgın dalgın Jikanjilerin ziyafetine katılma dürtüsüne ne kadar direnebileceğini merak etti.</p>
	<p class="block_2"> </p>
	<p class="block_1">Elinin tersiyle ağzını silerek, birkaç günü daha endişelenmeden geçirebileceğini fark etti. Tek bir iniltiyle, köpeğin havlamasının ve boyunları kırılırken tavukların cıyaklamasının kesildiğini duydu.</p>
	<p class="block_2"> </p>
	<p class="block_10"><img alt="Line" src="images/image.png" class="calibre2"/></p>
	<p class="block_2"> </p>
	<p class="block_4" id="calibre_pb_19"> </p>
</body></html>
