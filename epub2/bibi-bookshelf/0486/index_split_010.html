<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>03 - İblis Kralın Öfkesi - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_12">-8-</p>
	<p class="block_12">EVRİM</p>
	<p class="block_2"> </p>
	<p class="block_1">Konuşan Miranda idi.</p>
	<p class="block_2"> </p>
	<p class="block_1">"Neredeyiz?"</p>
	<p class="block_2"> </p>
	<p class="block_1">Pug, kadının zihninden yansıtıldıklarını bilmesine rağmen, kelimeleri duydu. İnsan zihninin garip bakış açısının, gerçek doğasının ne olabileceğini hesaba katmadan bir şeyleri daima algılarına uydurmaya çalıştığını düşündü.</p>
	<p class="block_2"> </p>
	<p class="block_1">"Gökyüzüne doğru gidiyoruz," diye yanıtladı.</p>
	<p class="block_2"> </p>
	<p class="block_1">"Ne kadar zamandır yoldayız?" diye sordu kadın. "Yıllar gibi geliyor." "Garip," dedi Pug. "Bana sadece dakikalar gibi geldi. Zaman bükülüyor." "Acaila haklıymış," dedi kadın.</p>
	<p class="block_2"> </p>
	<p class="block_1">"Genelde öyledir," dedi Pug.</p>
	<p class="block_2"> </p>
	<p class="block_1">Yolculuk ettikleri bölge, uzayın çok renkli bir bozulmasıydı, ya da en azından Pug öyle görüyordu. Beklediği kapkara boşluğun yerine, göz alan renklerin girdabı içinde yıldızlar süzülüyordu. Ve renkli olanlar kadar, renksiz yıldızlar da vardı.</p>
	<p class="block_2"> </p>
	<p class="block_1">"Daha önce bunun gibi bir şey hiç görmemiştim," dedi Miranda ve Pug'a hayranlıkla konuşmuş gibi geldi. "Nereye gideceğini nasıl biliyorsun?"</p>
	<p class="block_2"> </p>
	<p class="block_1">"Çizgiyi takip ediyorum," diye yanıtladı Pug, zihniyle, Midkemia'dan beri takip ettikleri ince güç çizgisini göstererek.</p>
	<p class="block_2"> </p>
	<p class="block_1">"Sonsuza gidiyor," dedi kadın.</p>
	<p class="block_2"> </p>
	<p class="block_1">"Sanmıyorum, ama sanırım Kara Macros Midkemia'dan ayrıldıktan sonra çok uzun bir yolculuğa çıkmış."</p>
	<p class="block_2"> </p>
	<p class="block_1">"Onun gittiği yoldan mı gidiyoruz?" "Görünüşe göre öyle," dedi Pug.</p>
	<p class="block_2"> </p>
	<p class="block_1">Uzayda yolculuk ediyorlardı ve sonunda bir dünyaya, bir yıldızın çevresinde dönen yeşil ve mavi bir küreye yaklaşmaya başladılar. Etrafında üç ay vardı.</p>
	<p class="block_2"> </p>
	<p class="block_1">"Başladığımız yere geri döndük," dedi Miranda. Pug dikkatini aşağıdaki dünyaya çevirince, burasının gerçekten de Midkemia olduğunu gördü. "Hayır," dedi. "Sanırım ayrıldığımızdan çok daha önceki bir zamana geldik." "Zamanda yolculuk mu?</p>
	<p class="block_2"> </p>
	<p class="block_1">"Daha önce de yapmıştım," dedi Pug.</p>
	<p class="block_2"> </p>
	<p class="block_1">"Bir gün bana anlatmalısın."</p>
	<p class="block_2"> </p>
	<p class="block_1">Pug keyif yansıttı. "Bu olaylarda işi yapan hiç ben olmadım. Ve her zaman, risklerin kazançlara daha ağır bastığını düşündüm."</p>
	<p class="block_2"> </p>
	<p class="block_1">"Zamanda yolculuk yaparak Zümrüt Kraliçe'yi beşiğinde öldürmenin iyi bir fikir olduğunu düşünmüyor musun?" diye sordu kadın ve Pug soruda ona tanıdık gelen kuru bir mizah hissetti.</p>
	<p class="block_2"> </p>
	<p class="block_1">"Yapamayız, yoksa yapardık."</p>
	<p class="block_2"> </p>
	<p class="block_1">"Şu paradoks meselesi var, değil mi?"</p>
	<p class="block_2"> </p>
	<p class="block_1">"Fazlası. Aklımızın asla ermeyeceği yasalar var." Sessizleşti ve Miranda, Pug tekrar konuşmadan önce bir an mı, yoksa bir yıl mı geçtiğini kestiremedi. "Bizim bildiğimiz gerçekliğin hepsi, bir illüzyondan, güçlükle kavrayabileceğimiz bir gücün kurduğu bir hayalden başka bir şey değildir." "Bu şekilde söylenince çok saçma geliyor."</p>
	<p class="block_2"> </p>
	<p class="block_1">"Değil. Bu, insanoğlunun anlayabileceği en kapsamlı şey olabilir."</p>
	<p class="block_2"> </p>
	<p class="block_1">Pug'a tanıdık gelen bir sahneye doğru alçaldılar. Sethanon'un enkazının yanında, başlarında Kral Lyam'ın olduğu bir ordu vardı. Pug kendini, elli yıl önce, tekrar Macros'un vedasını dinlerken görünce garip duygular hissetti.</p>
	<p class="block_2"> </p>
	<p class="block_1">"Ne diyor?" diye sordu Miranda.</p>
	<p class="block_2"> </p>
	<p class="block_1">"Dinle," dedi Pug.</p>
	<p class="block_2"> </p>
	<p class="block_1">Genç Pug, "Evet, ama bu yine de zor bir şey," dedi.</p>
	<p class="block_2"> </p>
	<p class="block_1">Uzun boylu, kahverengi bir cüppe ve sandalet giyen ince bir adam, "Her şeyin bir sonu vardır Pug," dedi. "Artık benim bu dünya üzerindeki zamanım doldu. Valheruların varlığının sona ermesiyle, güçlerime tamamen kavuştum. Yeni bir şeylere başlayacağım. Gathis bana katılacak, ama adamdaki diğerleriyle ilgilenilecek. Burada yapılacak başka işim kalmadı." Miranda, "Gathis ayrılmamış!" dedi.</p>
	<p class="block_2"> </p>
	<p class="block_1">Pug, "Biliyorum," dedi.</p>
	<p class="block_2"> </p>
	<p class="block_1">Kadın dikkatini sevgilisinin üstüne çevirdi ve tanıdık gelen bir şeyler hissetti. "Bunu komik mi buluyorsun?"</p>
	<p class="block_2"> </p>
	<p class="block_1">"Belki ironik," diye geldi yanıt.</p>
	<p class="block_2"> </p>
	<p class="block_1">Kara Macros, efsanevi yüce efsuncu, altın sarısı ve beyaz zırhının içinde görkemli bir şekilde duran genç Tomas'a hoşçakal diyordu.</p>
	<p class="block_2"> </p>
	<p class="block_1">Miranda, "Yine aynı şeyi yapıyor, değil mi?" dedi. "Neyi?" dedi Pug. "Yalan söylüyor."</p>
	<p class="block_2"> </p>
	<p class="block_1">"Hayır, bu kez değil," karşılık verdi Pug. "Pantathialılar ve Murmandamus hakkında söylediklerinin gerçekten doğru olduğuna inanıyor." Macros, "...Murmandamus gibi davranan kişiye verilen güçler, hokkabaz illüzyonları değildi," dedi. "O adam bir güçtü. Böyle birisini yaratmak ve moredheller kadar karanlık bir ırkın kalplerini bile ele geçirmek ve kullanmak bundan daha fazlasını ister. Uzay ve zamanın engellerinin ötesindeki Valheruların etkisi olmasa, belki yılan halkı da pek çok zeki ırkın arasındaki bir başka ırk olabilir." Bir süre uzaklara baktı. "Ama belki de değillerdir. Onlara karşı dikkatli olun."</p>
	<p class="block_2"> </p>
	<p class="block_1">"Bu dediğinde haklıymış," dedi Miranda. "Pantathialılar asla kurtarılamazdı. Valheruların mirası, onları kurtuluşun ötesinde bozmuş."</p>
	<p class="block_2"> </p>
	<p class="block_1">"Hayır," dedi Pug. "Başka bir şey var. Daha büyük bir şey."</p>
	<p class="block_2"> </p>
	<p class="block_1">Macros vedalarını bitirirken Pug ile Miranda izledi ve Pug içinde eski duyguların kıpırdadığını hissetti. "Zor bir zamandı," dedi Miranda'ya.</p>
	<p class="block_2"> </p>
	<p class="block_1">Kadının duyduğundan daha fazlasını anladığını sezdi.</p>
	<p class="block_2"> </p>
	<p class="block_1">Macros Pug'ın gelişiminde, hayatındaki diğer insanlardan çok daha önde gelen biri olmuştu. Pug hâlâ, Kelewan'daki Büyücüler Meclisi'ndeki günlerine dair rüyalar görüyordu, öğretmenlerinin arasında Macros'un olduğu düşler. Pug kafasında hâlâ kilitli olan, sadece Macros'un ya da zamanın açabileceği şeyler olduğunu biliyordu.</p>
	<p class="block_2"> </p>
	<p class="block_1">Pug ve Miranda, Macros'un dönüp, toplanmış ordudan, Pug'dan ve Tomas'tan uzaklaşarak yürümeye başladığını gördü. İlerlerken, yavaş yavaş gözden kaybolmaya başladı.</p>
	<p class="block_2"> </p>
	<p class="block_1">"Ucuz bir numara," dedi Miranda.</p>
	<p class="block_2"> </p>
	<p class="block_1">"Hayır, fazlası var," dedi Pug. "İzle."</p>
	<p class="block_2"> </p>
	<p class="block_1">Algılarını değiştirince Macros'un gözden kaybolmadığını, değiştiğini gördü. Yürümeye devam ediyor bedeni soyut, sisten ve dumandan oluşan bir şeye dönüşüyordu. Macros görünmeyen biriyle konuşurken yukarı doğru bir güç aktı.</p>
	<p class="block_2"> </p>
	<p class="block_1">"Nedir bu?" diye sordu Miranda.</p>
	<p class="block_2"> </p>
	<p class="block_1">"Emin değilim," diye yanıtladı Pug. "Ama kuşkularım var." "Efendi," dedi Macros görünmeyen kişiye. "Buyruğun nedir?" "Gel, zamanı geldi," dedi bir ses.</p>
	<p class="block_2"> </p>
	<p class="block_1">Miranda ve Pug, mistik enerjiler üstünde yükselip onların Elvandar'da yaptığı gibi boşluğa uçan efsuncunun keyifli olduğunu hissetti.</p>
	<p class="block_2"> </p>
	<p class="block_1">"Bak!" dedi Miranda ve adamın vücudunun, aşağıda yerde yattığını gördüler. "Öldü mü?"</p>
	<p class="block_2"> </p>
	<p class="block_1">"Tam olarak değil," dedi Pug, "ama ruhu başka bir yere gidiyor. Takip etmemiz gereken o." Yılların arasından ve engin mesafelerden geçerek, Kara Macros'un özünü yakın mesafeden takip ettiler. Yıldızların arasındaki engin dipsizlikten geçerlerken zaman bir kez daha bir anlam ifade etmiyordu. Sonunda, gökyüzünden Ratn'gary Dağları'nın engin tepelerinin üstündeki bir noktaya doğru alçalırlarken, yeni bir manzarayla karşılandıkları Midkemia'ya döndüler.</p>
	<p class="block_2"> </p>
	<p class="block_1">"Daha önce de buradaydık!" dedi Miranda. "Hayır," dedi Pug. "Yani evet, buradaydık, ama henüz değil."</p>
	<p class="block_2"> </p>
	<p class="block_1">"Bak, yarattığın Kutsal Şehir."</p>
	<p class="block_2"> </p>
	<p class="block_1">"Hayır," diye karşılık verdi Pug. "Bu gerçeği."</p>
	<p class="block_2"> </p>
	<p class="block_1">Karla kaplı dağların doruklarının arasında inanılmaz güzellikte bir şehir uzanıyordu. Kristal sütunlar, içsel bir ateşle parlayan parlak yüzeylerden oluşan devasa elmaslara benzeyen çatıları tutuyordu. Pug, "Aşağıda, bulutların yüzlerce metre altında, Necropolis uzanıyor," dedi. "Bu seni yönlendirip senin için yarattığım illüzyona benziyor, ama benimki bunun bir gölgesiydi."</p>
	<p class="block_2"> </p>
	<p class="block_1">Miranda onayladı, "Senin illüzyonunun duman ve gölge olduğu yerde bunda somutluk var, ama o da en az bunun kadar gerçek hissettiriyordu."</p>
	<p class="block_2"> </p>
	<p class="block_1">"Yarattığım şey, fiziksel hislerini kandırmak için yapılmış bir şeydi. Bu aklınla ilgili bir şey. Bunu, başka bir algı organının müdahalesi olmadan, doğrudan tecrübe ediyoruz."</p>
	<p class="block_2"> </p>
	<p class="block_1">"Anlıyorum," dedi kadın, "ama yine de kafam karışıyor."</p>
	<p class="block_2"> </p>
	<p class="block_1">Pug birden Miranda'nın gözlerinin önünde değişti ve ona katı bir şekli, kendi vücudu kadar iyi tanıdığı bir vücudu olan adam olarak göründü. "Bu daha mı iyi?" diye sordu Pug ve sözcükler ağzından dökülüyor gibi göründü.</p>
	<p class="block_2"> </p>
	<p class="block_1">"Evet," diye yanıtladı kadın.</p>
	<p class="block_2"> </p>
	<p class="block_1">"Sen de aynısını yapabilirsin. Sadece iradeni kullanman yeterli."</p>
	<p class="block_2"> </p>
	<p class="block_1">Miranda konsantre olunca, aniden katılaşmaya başladığını hissetti ve elini gözlerinin önünde tutarak, olmasını beklediği gibi etten oluştuğunu gördü. "Yalnızca başka bir illüzyon," dedi Pug, "ama üstünde durmak için daha sıkı bir dayanak sağlayacak bir tane."</p>
	<p class="block_2"> </p>
	<p class="block_1">Durdukları salon, ilk karşılaştıklarında Pug'ın Miranda'yı aldatmak için yarattığı illüzyona benziyordu. Kadın Pug'ı ilk aramaya geldiğinde, Pug onu, sonunda Ratn'gary Dağları'nın zirvelerinde, buradan kısa bir mesafe ötede son bulan keyifli bir kovalamacaya yönlendirmişti.</p>
	<p class="block_2"> </p>
	<p class="block_1">Ondan saklanmak için, buranın aldatıcı bir uyarlamasını yaratmıştı.</p>
	<p class="block_2"> </p>
	<p class="block_1">Miranda, "Benzer, ama daha fazlası var!" dedi. Üstlerindeki tavanlar gök kubbenin kendisiydi; düşen ışıklar yıldızlardı. Miranda, Pug'ın illüzyonundaki tanrıların her biri için ayrılmış küçük alanların yerinde, burada şehir büyüklüğünde bölgeler görüyordu.</p>
	<p class="block_2"> </p>
	<p class="block_1">Uzakta, Macros'un ayrıldığı zamandan şu ana kadar takip ettikleri enerji çizgisi, tavandan aşağı inip narin bir şekilde algılarının ötesinde gözden kayboluyordu.</p>
	<p class="block_2"> </p>
	<p class="block_13">Buraya doğru ilerlerken, iki yolun kesiştiği bir yerden geçtiler ve dört tanrının alanlarının birbirine değdiği yerde durdular. Havadaki garip titreşimler Miranda'nın, "Hissediyor musun?" diye sormasına yol açtı.</p>
	<p class="block_3"> </p>
	<p class="block_1">"Algını bir kez daha değiştir," dedi Pug.</p>
	<p class="block_2"> </p>
	<p class="block_1">Miranda denedi ve aniden salon gölgesel şekillerle doldu. Elvandar'ın ağaçlıklarındaki enerji varlıkları gibiydiler, ama bu varlıklarda karakteristik ve belirleyici işaretler yoktu. Ama Pug ve Miranda parlak varlıklarken, bunlar güçlükle algılanabilen gölgesel şekillerdi. "Bunlar ne?"</p>
	<p class="block_2"> </p>
	<p class="block_1">"Dua," dedi Pug. "Tanrılara dua eden her insan duyulur. Biz o duaları, dua eden kişinin oluşturduğu bir resim olarak algılıyoruz."</p>
	<p class="block_2"> </p>
	<p class="block_1">Miranda ilerleyip yukarı baktı. Bir insan boyutundan kat kat büyük olan devasa bir heykel, gök mavisi bir tahtın üstünde yükseliyordu. Heykel, hafif maviye çalan beyaz renkte bir insan suretindeydi. Gözleri kapalıydı. Gölgesel şekillerden birkaçı, bu heykelin yanında hareket ediyordu.</p>
	<p class="block_2"> </p>
	<p class="block_1">"Kim bu?" diye sordu kadın.</p>
	<p class="block_2"> </p>
	<p class="block_1">"Eonis, ölü Deniz Tanrısı. O dönene kadar onun sahasına Killian bakıyor."</p>
	<p class="block_2"> </p>
	<p class="block_1">"Ölü, ama geri dönecek?"</p>
	<p class="block_2"> </p>
	<p class="block_1">"Yakında daha fazlasını anlayacaksın, ama şimdilik şunu söylemek yeterli olur: eğer kuşkularım doğruysa, bu savaşla akılsızca bir yıkıma kalkışan çılgın yaratıkları yenmekten çok daha fazla endişelerimiz olacak." Kadını başka bir kavşağa yönlendirdi. Uzaktaki duvarı göstererek, "Zihnini şu uzaktaki manzaraya çevir ve bana ne gördüğünü söyle," dedi.</p>
	<p class="block_2"> </p>
	<p class="block_1">Kadın denileni yaptı ve sonunda duvarda devasa bir sembol belirdi. Uzun gibi görünen bir süre boyunca, sembol kadın için anlaşılmaz kaldı, ardından bir desen ortaya çıkmaya başladı. "Üstünde on iki nokta olan bir dairenin üzerinde, Yedi Uçlu Ishap Yıldızı'nı görüyorum." "Daha dikkatli bak," dedi Pug.</p>
	<p class="block_2"> </p>
	<p class="block_1">Kadın denileni yaptı ve bir dakika sonra başka bir desen belirdi. "Yıldızın yukarı bakan dört ucuyla çakışan, dört parlak ışığın olduğu başka bir desen görüyorum. Ve on iki parlak noktanın arasında bir sürü sönük nokta var."</p>
	<p class="block_2"> </p>
	<p class="block_1">"Parlak olanların altındaki üç uçta ne gördüğünü söyle."</p>
	<p class="block_2"> </p>
	<p class="block_1">Miranda onlara yoğunlaştı ve bir süre sonra Pug'ın ne demek istediğini anladı. "İçlerinden bir tanesi donuk bir şekilde parlıyor! Ortadaki. Onun sağındaki..." Duraksadı.</p>
	<p class="block_2"> </p>
	<p class="block_1">"Ne oldu?" diye sordu Pug.</p>
	<p class="block_2"> </p>
	<p class="block_1">"Donuk değil! Sadece... engellenmiş. Bir şey onu görünür olmaktan alıkoyuyor!" Pug, "Benim algıladığım da bu," dedi. "Peki kalan ışık?"</p>
	<p class="block_2"> </p>
	<p class="block_1">"Ölü."</p>
	<p class="block_2"> </p>
	<p class="block_1">"O halde sanırım gerçeği öğrenmeye yakınım." Pug'ın Miranda'nın zihnine yansıttığı ton, bu dikkate değer gerçeği öğrenmekten memnun olmadığını düşünmesine yol açtı.</p>
	<p class="block_2"> </p>
	<p class="block_1">İlerlemeye devam ettiler. Tanrıların Salonu'nun en uzak köşesine ulaştılar ve kendilerini iki heykelin arasında buldular. Bir tanesi tamamen cansızdı ve Pug, "Wodar-Hospur, ölü Bilgi Tanrısı," dedi. "Dönmüş olsaydı şimdiye kadar bilirdik."</p>
	<p class="block_2"> </p>
	<p class="block_1">"Artık bilgiye kimse tapmıyor mu?"</p>
	<p class="block_2"> </p>
	<p class="block_1">"Birkaç kişi," dedi Pug, "ama güç ve zenginlik, insanoğlunun zamanını herhangi bir şeyden daha çok dolduruyormuş gibi görünüyor. Karşılaştığım bütün insanlar arasında, sadece Nakor öğrenmeye gerçekten istekli gibi görünüyor." "Neyi?" "Her şeyi," diye karşılık verdi keyifle.</p>
	<p class="block_2"> </p>
	<p class="block_1">Dönüp diğer heykele baktılar. Macros'un zayıf ruh çizgisi, heykelin kafasına doğru alçalıyordu.</p>
	<p class="block_2"> </p>
	<p class="block_1">Miranda heykelin yüzüne bakınca nefesini tuttu. "Macros!"</p>
	<p class="block_2"> </p>
	<p class="block_1">"Hayır," dedi Pug. "Heykelin kaidesindeki ada bak."</p>
	<p class="block_2"> </p>
	<p class="block_1">"Sarig," dedi kadın. "Kim o?"</p>
	<p class="block_2"> </p>
	<p class="block_1">"Pek de ölü olmayan Büyü Tanrısı."</p>
	<p class="block_2"> </p>
	<p class="block_1">"Kara Macros!" dedi kadın aniden ve Pug onu tanıdığından beridir ilk kez Miranda'nın yüzünde gerçek bir şaşkınlık ve hatta biraz korku gördü. "Macros bir tanrı mı?" diye sordu Miranda ve onunla karılaştığından beri Pug kadının ses tonunda ilk kez gerçek bir ilgi hissetti. Alaycı, kuru espri anlayışı yok olmuştu.</p>
	<p class="block_2"> </p>
	<p class="block_1">"Evet," dedi Pug, "ve hayır."</p>
	<p class="block_2"> </p>
	<p class="block_1">"Hangisi?"</p>
	<p class="block_2"> </p>
	<p class="block_1">"Onunla konuştuğumuz zaman daha iyi anlayacağız," dedi Pug. "Sanırım yanıtı biliyorum, ama ondan duymak istiyorum." Pug devasa, hareketsiz heykelin yüzüyle aynı seviyeye gelene kadar kendini havaya kaldırdı. Yüksek sesle, "Macros!" dedi. Sessizlikle karşılandı.</p>
	<p class="block_2"> </p>
	<p class="block_1">Miranda Pug'ın yanına geldi ve "Şimdi ne yapacağız?" dedi. "Uyuyor. Düş görüyor."</p>
	<p class="block_2"> </p>
	<p class="block_1">"Bütün bunlar da ne demek oluyor?" diye sordu kadın. "Hâlâ anlamıyorum."</p>
	<p class="block_2"> </p>
	<p class="block_1">"Kara Macros tanrılığa yükselmeye çalışıyor," dedi Pug. "Sarig'in ayrılmasıyla boşalan yeri doldurmaya çalışıyor. Ya da Sarig, bir gün kendi yerini alması için Kara Macros'u yarattı. Buna benzer gibi bir şey." Güç çizgisini gösterdi. "Bu çizgi hâlâ işler durumda ve diğer ucunda Macros olarak bildiğimiz ölümlü bedeni bulacağız, ama akıl, öz, ruh burada, bu varlığın içinde şekilleniyor. Birler ama yine de farklılar, bağlantılı ama ayrı."</p>
	<p class="block_2"> </p>
	<p class="block_1">"Bu ne kadar sürecek, bu tanrılığa yükselme işi?" diye sordu Miranda, sesindeki merakı saklamaya çalışmayarak.</p>
	<p class="block_2"> </p>
	<p class="block_1">"Çağlar," dedi Pug hafifçe.</p>
	<p class="block_2"> </p>
	<p class="block_1">"Ne yapacağız?"</p>
	<p class="block_2"> </p>
	<p class="block_1">"Onu uyandıracağız."</p>
	<p class="block_2"> </p>
	<p class="block_1">Pug'ın illüzyonu gözlerini kapatıp odaklandı. Miranda büyücünün içinde büyüyen enerjiyi ve güçlü bir büyünün şekillenmeye başladığını hissetti. Bekledi, ama bir çeşit enerji boşalması beklerken, enerji büyümeye devam etti. Çok geçmeden Pug'ı yenilenmiş bir saygıyla izliyordu, çünkü büyü sanatlarını ve Pug'ın yeteneklerini anladığını düşünürken, ikisinde de yanıldığını görüyordu. Dakikalar sonra, gerçekten şaşırmaya başladı, çünkü büyü hakkında hiç de az şey bilmiyor olmasına karşın, bu onun kapasitesinin üstünde bir ustalıktı.</p>
	<p class="block_2"> </p>
	<p class="block_1">Aniden havadaki bir patlama, önlerindeki görüntüyü yırttı. Hisleri sağırlaştıran bin tane zil çalıyordu. Dışarı doğru bir ışık patlaması oldu ve Miranda bir an için bir şey gördü: Macros'un gözü açıldı ve onlara baktı.</p>
	<p class="block_2"> </p>
	<p class="block_1">Karanlığa daldılar ve Miranda'nın duyduğu son şey zayıf, ağlamaklı bir "Hayır!" oldu. Pug'ın zihni uzanıp onunkine dokundu. "Bu zor bir iş. Onu kaçtığı yere kadar takip etmeye çalışacağım. Bedenlerimiz olmasını istediğimiz yerde belirecek, bu yüzden ben Macros'u takip ederken, sen de beni takip et."</p>
	<p class="block_2"> </p>
	<p class="block_1">"Nasıl yapılacağını biliyorum," dedi kadın ve Pug'ın gittiğini hissetti.</p>
	<p class="block_2"> </p>
	<p class="block_1">Birden her yeri karanlık kaplayınca, bir an için Miranda korku hissetti, çünkü referans alabileceği bir nokta yoktu.</p>
	<p class="block_2"> </p>
	<p class="block_1">Derken gözlerini açtı.</p>
	<p class="block_2"> </p>
	<p class="block_1">Üşüyordu. Odanın taş zemini vücudunun sıcaklığını emiyor gibiydi. Titreyerek doğruldu. Yıldızlimanı'nda Pug'ın çalışma odasındaydı! Elf Efsunörücülerinin, ruhsal yolculuktan döndükleri zaman bedenlerinin ihtiyaçları olan yerde belireceğine dair söylediklerini hatırlıyordu, ama buna rağmen Elvandar'da uyanmayı beklemişti. Şu anda yüzlerce kilometre uzaktaydı. Pug, güçlükle nefes alarak yanında baygın bir şekilde yatıyordu. Acaila ve Tathar'ın korumasından çıkalı ne kadar zaman geçtiğine dair hiçbir fikri yoktu, ama kendine gelmezse, Pug'ın ölüme birkaç dakika uzaklıkta olduğunu açıkça biliyordu. Miranda onun üstüne bir konum büyüsü odaklamaya çalışıyordu; her an yok olabilirdi ve büyüyü hazırlamazsa, onu bulmak daha da zor olabilirdi. Kendini odaklanmaya zorlayan Miranda, Pug doğrulduğunda büyüye başlamak üzereydi. Pug derin, acı dolu bir nefes aldı, ardından bir tane daha.</p>
	<p class="block_2"> </p>
	<p class="block_1">Büyü yapmayı kesen Miranda, "Ne oldu?" diye sordu.</p>
	<p class="block_2"> </p>
	<p class="block_1">Pug gözlerini kırpıştırıp derin derin nefes alıp vermeye devam etti. "Bilmiyorum. Macros'u Sarig'e bağlayan bağ kesilip Midkemia'ya doğru geri çekildi. Macros'un zihnini takip ettim ve aniden kendimi burada buldum."</p>
	<p class="block_2"> </p>
	<p class="block_1">Önce Miranda, ardından da Pug ayağa kalktı. İkisi de üşümüş ve her tarafları tutulmuştu ve hareket etmek ilk başlarda zordu. Pug kan dolaşımını hareketlendirmek için biraz yürüdü. "Bunu ikinci kez yapıyorum, ama ilkinden daha hoş değildi." "Macros nerede?" diye sordu Miranda.</p>
	<p class="block_2"> </p>
	<p class="block_1">"Yakınlarda olmalı. Tek yanıt bu."</p>
	<p class="block_2"> </p>
	<p class="block_1">Çalışma odasının kapısına ilerledi ve açıp hızla kulenin merdivenlerinden inmeye başladı. Alt kapıyı iterek açtı ve neredeyse gözleri ardına kadar açılmış genç bir öğrenciye çarpıyordu. "Pug Usta!" diye haykırdı çocuk.</p>
	<p class="block_2"> </p>
	<p class="block_1">Pug ve Miranda şaşırmış çocuğa aldırış etmeden Akademi'nin ana girişine doğru ilerledi. Onlar geçerken, öğrenciler ve öğretmenler dönüp bakıyordu ve onlar Yıldızlimanı'nın ana girişine ulaşana kadar, adının söylenmesi neredeyse bir tezahürata dönüşmüştü: "Pug! Pug!" Pug'ın heyecandan nefesi kesilmişti. "Onu hissedebiliyorum! Yakınlarda."</p>
	<p class="block_2"> </p>
	<p class="block_1">Miranda, "Ben de," dedi. Dışarı çıkıp etrafa baktılar. Pug ileriyi işaret etti. "Orada!"</p>
	<p class="block_2"> </p>
	<p class="block_1">Gölün kenarında heyecanlı öğrencilerden bir grup toplanmıştı ve Pug, Nakor'un "Geri çekilin!" diye bağırdığını duyabiliyordu.</p>
	<p class="block_2"> </p>
	<p class="block_1">Havada, bir adam asılı duruyordu ve Pug adamın etrafında enerjilerin dans ettiğini hissedebiliyordu. Dilenci gibi görünüyordu, pisti, sadece kirli bir peştamal giyiyordu, saçı ve sakalı kirli paspas gibiydi, ama bedeninden güç saçılıyordu. Pug'ın Kutsal Şehir'den beri takip ettiği enerji çizgisiyle beraber yukarı çekilir gibi görünürken havada kıvılcımlar çaktı.</p>
	<p class="block_2"> </p>
	<p class="block_1">Pug ve Miranda öğrencilerin toplandığı yere seğirtti ve Pug, "Kenara çekilin," dedi.</p>
	<p class="block_2"> </p>
	<p class="block_1">Bir tanesi omzunun üstünden baktı. "Pug Usta!" Adının söylenmesiyle, diğerleri geri çekildi.</p>
	<p class="block_2"> </p>
	<p class="block_1">Suyun kenarında oturan Nakor ve Sho Pi idi ve dikkatle havada asılı duran adamı izliyorlardı. "Görüyor musun?" dedi Nakor, Pug yanına gelince. "Yükselmeye çalışıyor, ama öbür güç, şu havadaki şey, onu buraya çekiyor, suya doğru."</p>
	<p class="block_2"> </p>
	<p class="block_1">Nakor Pug'ın Yıldızlimanı'nda belirmesine şaşırdıysa bile, bunu belli etmedi. "Acayip bir şeyler oluyor," dedi Nakor, "ve yakında gerçeği öğreneceğiz." Pug'a göz attı. "Ya da belki sen zaten biliyorsundur."</p>
	<p class="block_2"> </p>
	<p class="block_1">Dilenci süzülerek alçaldı ve beline kadar suya girdi. Pug, enerji çizgisinin gökyüzünden aşağı sarmal çizip inişini ve sonunda adamın etrafındaki suda kayboluşunu izledi. Adam ağlıyordu.</p>
	<p class="block_2"> </p>
	<p class="block_1">Pug suya girip adamın yanına diz çöktü. "Macros?"</p>
	<p class="block_2"> </p>
	<p class="block_1">Bir süre sonra ince yapılı adam dönüp Pug'a baktı. Boğuk bir fısıltıyla, "Ne yaptığını biliyor musun?" dedi. "Tanrılığın eşiğindeydim." Bir süre gözlerini kapadı ve bir hıçkırık omuzlarını salladı. Ardından derin bir nefes aldı. "Bilgi, kavrayış. Onu tutmak için çok küçük olan bir kaptan boşalır gibi gidiyor." Başını gösterip gözlerini kapadı. Sanki bazı görüntülere tutunmaya çalışıyordu. Sonunda devam etti. "Sanki çitteki bir delikten bakıyormuşum gibi bütün evreni görüyordum, ama sen beni çitten geriye çektikçe her saniye daha azını görmeye başladım... Saniyeler önce sana evrenin sırlarını söyleyebilirdim! Ama şimdi, hatırlamaya çalıştığımda bile, kavramlar benden kaçıyor ve elimde tek kalan, ne kaybettiğimin bilgisi! Yılların emeği mahvoldu." "İhtiyacımız vardı," dedi Pug yavaşça.</p>
	<p class="block_2"> </p>
	<p class="block_1">"Buradaki zamanım dolmuştu!" dedi Macros ve ayağa kalkıp halefine baktı. Dizleri titriyordu. "Beni geri çağırmaya hakkın yoktu. Bir sonraki görevim senin kavrayışının ötesindeydi." "Öyle olmadığı kesin," dedi Miranda.</p>
	<p class="block_2"> </p>
	<p class="block_1">Macros kadına baktı. Ardından gözleri kısıldı. "Miranda?"</p>
	<p class="block_2"> </p>
	<p class="block_1">"Merhaba baba," dedi kadın. "Uzun zaman oldu." Pug yüzünde bir şaşkınlık ifadesiyle döndü.</p>
	<p class="block_2"> </p>
	<p class="block_1">Nakor '"Baba?" diye tekrarlarken güldü.</p>
	<p class="block_2"> </p>
	<p class="block_1">Efsanevi efsuncu Kara Macros bakışlarını Pug'dan Miranda'ya çevirdi ve "Konuşmamız lazım," dedi. Derin bir nefes alıp, "Sanırım sakinleştim," dedi.</p>
	<p class="block_2"> </p>
	<p class="block_1">"Güzel," dedi Miranda, "çünkü sana başka bir şok vermek üzereyiz."</p>
	<p class="block_2"> </p>
	<p class="block_1">Macros durakladı. Kendisini kötü bir şeye hazırlıyormuş gibi görünüyordu. "Pekâlâ, nedir?"</p>
	<p class="block_2"> </p>
	<p class="block_1">"Annem," dedi Miranda. "Dünyayı yok etmeye çalışıyor."</p>
	<p class="block_2"> </p>
	<p class="block_1">Bu söylenen karşısında Nakor bile şaşkınlığını güçlükle saklayabildi. Sonunda Macros, "Bir içkiye ihtiyacım var," dedi.</p>
	<p class="block_2"> </p>
	<p class="block_1">Miranda burnunu kırıştırdı. "Öncelikle yıkanmaya ihtiyacın var."</p>
	<p class="block_2"> </p>
	<p class="block_1">Macros yıkanırken, Miranda, Pug ve Nakor Pug'ın çalışma odasında oturuyordu. Sho Pi efsuncunun ihtiyaçlarıyla ilgileniyordu ve Pug iyi kalite bir Darkmoor şarabı açıyordu. "Benimle bir şey paylaşmalısın," dedi Miranda.</p>
	<p class="block_2"> </p>
	<p class="block_1">Pug sevgilisine bakıp, "İkimizin de bazı şeyleri paylaşması gerekiyor gibi görünüyor," dedi.</p>
	<p class="block_2"> </p>
	<p class="block_1">"'Baba'?"</p>
	<p class="block_2"> </p>
	<p class="block_1">Nakor sırıttı. "Benim Jorna'nın ilk kocası, babanın da ikinci kocası olduğunu saymazsak, sanırım bu beni senin üvey baban yapıyor."</p>
	<p class="block_2"> </p>
	<p class="block_1">"Ben doğduğum zaman kendisine Jania diyordu," dedi Miranda. Küçük adamın neşesini umursamadı ve yüzünde zorlukla kontrol edilebilen bir öfke ifadesiyle Pug'a döndü. "Kutsal Şehir'deki becerin, Macros'u Sarig'in bilinçliliğinden uyandırdığında..."</p>
	<p class="block_2"> </p>
	<p class="block_1">"Ne!" dedi Nakor, ardına kadar açılmış gözlerle. "Bunu dinlemeliyim." "Ne olmuş?" dedi Pug.</p>
	<p class="block_2"> </p>
	<p class="block_1">"Ne yaptığını hissettim."</p>
	<p class="block_2"> </p>
	<p class="block_1">"Eee?"</p>
	<p class="block_2"> </p>
	<p class="block_1">"Güç, kullandığın enerjilerin saf kapsamı... Zümrüt Kraliçe'yi ve onun zavallı Pantathialılar grubunu, benim bir karınca yuvasını dağıtmam gibi kolaylıkla yok edebilirdin! Neden bu savaşın bu kadar süredir devam etmesi gerekiyordu Pug? Neden onu durdurmak için harekete geçmedin?" Pug iç geçirdi. "Çünkü karıncalar gibi, hayatta kalanlar sadece karanlığa seğirtip tekrar başlayacak. Ayrıca dahası var." "Nedir?" diye sordu Miranda.</p>
	<p class="block_2"> </p>
	<p class="block_1">Macros kapıdan, "Burada konuşabileceğimiz bir şey değil," dedi. "Pug, bu çok tehlikeli." Pug boş bir sandalyeyi gösterdi. Banyodan yeni çıkan efsuncu oturdu ve onu bekleyen kadehi aldı. Macros, her zamanki kahverengisi yerine siyah, eğreti bir cüppe giyiyordu. Uzun bir yudumdan sonra, "Mükemmel," dedi. "Canlı olmanın da avantaları var."</p>
	<p class="block_2"> </p>
	<p class="block_1">Nakor, "Ben Nakor," dedi. Macros'un gözleri kısıldı. Bir an Nakor'un yüzünü inceledikten sonra tanıdı. "Isalani! Seni tanıyorum. Bir keresinde kâğıt oynarken bana hile yapmıştın."</p>
	<p class="block_2"> </p>
	<p class="block_1">"Evet." Nakor neredeyse gözleri yaşartacak kadar duygu yüklü bir biçimde, "Sen oynadığım en iyi rakiptin," dedi. Pug'a döndü. "Macros'un beni hatırlamayacağını söylediğimde yanılıyordum." Macros Nakor'u gösterdi. "Bu hergele yapabileceği tek şeyi yaptı: büyü kullandığını düşünmemi sağladı ve ben savunmalarımı kaldırdığımda basit el çabukluğu numaralarıyla hile yaptı." "El çabukluğu mu?" dedi Pug.</p>
	<p class="block_2"> </p>
	<p class="block_1">"Desteyi diziyordu!" dedi Macros gülerek.</p>
	<p class="block_2"> </p>
	<p class="block_1">"Tam olarak değil," dedi Nakor alçakgönüllülükle. "Kartları değiştirip sıralı desteye geçiyordum." "Keser misiniz şunu!" diye bağırdı Miranda, elini masaya vurarak. "Bu eski dostların kaynaşma toplantısı değil. Bu..." "Ne?" dedi Pug.</p>
	<p class="block_2"> </p>
	<p class="block_1">"Bilmiyorum. Dünyayı kurtarmaya çalışıyoruz ve siz eski günlerdeki kart oyunlarından bahsediyorsunuz."</p>
	<p class="block_2"> </p>
	<p class="block_1">Pug kapı eşiğinde duran Sho Pi'ye bakıp genç adama, dördünü yalnız bırakarak kapıyı kapatmasını işaret etti. Sho Pi başını sallayıp kapıyı kapadı.</p>
	<p class="block_2"> </p>
	<p class="block_1">Pug, "İlk olarak, bu ilişkiyi sormak istiyorum," dedi. "Aranızda, hakkında hiçbir şey bilmediğim bağlar var gibi görünüyor." Macros, "Hepinizle," dedi.</p>
	<p class="block_2"> </p>
	<p class="block_1">Pug birdenbire korkuyla baktı. "Sakın bana kabul edilmemiş oğlun olduğumu söyleme." Miranda'ya göz attı ve onun da aynı endişeyi taşımakta olduğunu gördü.</p>
	<p class="block_2"> </p>
	<p class="block_1">"Rahat ol," dedi Macros. "Ağabeyi değilsin." İç geçirdi. "Ama benim için bir oğul gibi olduğunu söylediğimde, ciddiydim. Şarabını yudumladı. "Sen doğduğun zaman, içinde bir büyüklük hissettim delikanlı. Crydee'deki bir hizmetçinin ve gezgin bir askerin oğluydun. Ama Tsuranilerin çocuklardaki gücü hissedip onları Meclis için eğitmesi gibi, ben de sendeki muhtemelen bu dünyada yaşayan herhangi bir büyücüden daha fazla olan gücü gördüm." "Peki ne yaptın?" diye sordu Nakor.</p>
	<p class="block_2"> </p>
	<p class="block_1">"O büyüyü serbest bıraktım. Başka türlü Pug nasıl Büyük Büyü'ye erişebilirdi ki?" "Sarig?" dedi Pug.</p>
	<p class="block_2"> </p>
	<p class="block_1">Macros başını salladı. "Ben onun aracıyım."</p>
	<p class="block_2"> </p>
	<p class="block_1">"Sarig mi?" dedi Nakor. "Onun bir efsane olduğunu sanıyordum."</p>
	<p class="block_2"> </p>
	<p class="block_1">"Öyle," dedi Miranda, "ve üstüne üstlük ölü bir tanrı. Ama bazılarının zannettiği kadar ölü olmadığı kesin." Pug, "Neden en baştan başlamıyorsun," dedi.</p>
	<p class="block_2"> </p>
	<p class="block_1">"Ama bu sefer doğruyu söyle," dedi Miranda.</p>
	<p class="block_2"> </p>
	<p class="block_1">Macros omuzlarını silkti. "Ebedi Şehir'in Bahçesi'ndeyken sana ve Tomas'a anlattığım hikâye, aslında gerçeğinden çok daha eğlenceliydi Pug.</p>
	<p class="block_2"> </p>
	<p class="block_1">"Sıradan bir çocuktum. Uzak ülkeden gelen bir şehir çocuğu..."</p>
	<p class="block_2"> </p>
	<p class="block_1">"Kes şunu!" dedi Miranda. "Yine aynı şeyi yapıyorsun baba!"</p>
	<p class="block_2"> </p>
	<p class="block_1">Macros iç geçirdi. "Pekâlâ, Kesh'te doğdum. Babam terzi, annem de, babamın hesaplarını tutan, evi çekip çeviren ve inatçı ve söz dinlemez bir çocuk yetiştiren harika bir kadındı. Babamın müşterileri arasında pek çok zengin insan vardı ve oldukça iyi yaşıyorduk. Tatmin oldun mu?" diye sordu kızına.</p>
	<p class="block_2"> </p>
	<p class="block_1">Miranda başını salladı.</p>
	<p class="block_2"> </p>
	<p class="block_1">"Ama maceradan zevk almaya başladım, ya da en azından arkadaş edinmek istiyordum. Çocukluk çağımın sonlarına doğru, bazı arkadaşlarımla, ebeveynlerimin izni ya da kutsaması olmadan bir yolculuğa çıktım. Kayıp bir hazinenin yerini gösterdiği söylenen bir harita satın aldık."</p>
	<p class="block_2"> </p>
	<p class="block_1">Nakor başını salladı. "Köle tüccarları."</p>
	<p class="block_2"> </p>
	<p class="block_1">Macros, "Evet," dedi. "Aptal çocukları tuzağa düşürüp Durbin'deki köle pazarında son bulan bir tuzaktı."</p>
	<p class="block_2"> </p>
	<p class="block_1">"Bu ne kadar zaman önceydi?" diye sordu Pug.</p>
	<p class="block_2"> </p>
	<p class="block_1">"Yaklaşık beş yüz sene önce," dedi Macros. "İmparatorluk gücünün doruğundayken. "Köle tüccarlarından kaçıp dağlarda saklandım, ama kayboldum. Neredeyse açlıktan ölürken kadim, terk edilmiş bir tapınak buldum. Yarı delirmiş bir durumda sunağa çöktüm ve ona hizmet etmem karşılığında beni kurtarması için o tapınağın tanrısına dua ettim." Macros, sanki hatırlamaya çalışıyormuş gibi gözlerini kırpıştırdı.</p>
	<p class="block_2"> </p>
	<p class="block_1">"Sonrasında olanları tam olarak hatırlayamıyorum. Ama sanırım Sarigle konuştum veya öldüm ve beni Lims-Kragma'nın Salonu'na gitmeden önce aldı, ya da beni ölmeden hemen önce aldı; ama o andan itibaren, Sarig'in aracı oldum.</p>
	<p class="block_2"> </p>
	<p class="block_1">"Gerçi o türbeyi birilerinin yapmış olması gerekir ama, belki Kaos Savaşları'ndan beri ona dua eden ilk insan ben olduğum için böyle olmuştur. Belki bir gün öğrenirim. Ama her ne olursa olsun, o dua önümde bir yol açtı ve o yıkık tapınaktan bir çocuk olarak değil, büyü yapabilen bir adam olarak çıktım. Olayları, benim anılarım olmadıklarını bildiğim halde, sanki onların anılarına sahipmişim gibi biliyordum. Sarig içimdeydi ve benim bir kısmım da Sarig'in içindeydi." "Bu kadar güçlü olmana şaşmamak lazım," dedi Pug.</p>
	<p class="block_2"> </p>
	<p class="block_1">Macros tek tek yüzlerine baktı. "Size birazdan söyleyeceklerimi anlamanız için, bütün önyargılarınızı ve yerleşik fikirlerinizi bir kenara bırakmanız gerekiyor.</p>
	<p class="block_2"> </p>
	<p class="block_1">"Tanrılar hem gerçek, hem de illüzyondur. Bu dünyanın üzerinde ve hayatlarımızda varlardır ve güç kullandıkları için gerçektirler. Bunlar öyle illüzyonlar ki, bizim onların olduğunu sandığımız hiçbir şeye benzemiyorlar."</p>
	<p class="block_2"> </p>
	<p class="block_1">Nakor kıkır kıkır güldü. "Bu harika!" Pug başıyla onayladı.</p>
	<p class="block_2"> </p>
	<p class="block_1">Macros, "Güçler doğada vardır ve biz onlarla etkileşim halindeyizdir," dedi. "Biz onları düşündükçe, bazıları bizim düşündüğümüz şeye dönüşür." "Bir dakika," dedi Miranda.</p>
	<p class="block_2"> </p>
	<p class="block_1">"Anlamadım."</p>
	<p class="block_2"> </p>
	<p class="block_1">"Bir mağarada birbirlerine sokulup ateşin ne harika bir şey olduğunu düşünen çok eski insanları düşün. Soğuk, ıslak bir gecede, ateş onların arkadaşı ve hayat kaynaklarıdır. Onlar o ateşe bir kişilik verirler ve bir süre sonra ona tapmaya başlarlar. Ardından bu, ateşin ruhuna tapınmaya ve bu da ateş tanrısına dönüşür.</p>
	<p class="block_2"> </p>
	<p class="block_1">"Prandur," dedi Pug.</p>
	<p class="block_2"> </p>
	<p class="block_1">"Kesinlikle," dedi Macros. "Ve yeterince insan tapınmaya başladığında, Prandur dediğimiz enerji, kendini belirli yönlerde, tapınıcıların beklentilerine uyan belirli özelliklerde göstermeye başlar." Nakor neredeyse kendinden geçmiş bir şekilde kıkırdıyordu. "Tanrıları insan yarattı!" diye bağırdı.</p>
	<p class="block_2"> </p>
	<p class="block_1">"Bir anlamda," dedi Macros. Gözleri derin bir acıyı yansıtıyordu. "Hayatımın çoğunda Sarig'in bir parçası, Midkemia'da ve başka yerlerde bir aracı, gözleri ve kulakları oldum ve kaderimin onunla birleşmek, onun yerine geçmek ve Midkemia'ya büyüyü bütün görkemiyle geri getirmek olduğunu düşündüm." Pug'a göz atarak, "Sen benim en iyi deneylerimden biriydin," dedi. "Midkemia'ya Büyük Büyü'yü geri getirdin."</p>
	<p class="block_2"> </p>
	<p class="block_1">"Bunların hepsi çok ilginç," dedi Miranda, "ama peki ya annem?"</p>
	<p class="block_2"> </p>
	<p class="block_1">Nakor'un sırıtışı kayboldu. "Sanırım Jorna öldü."</p>
	<p class="block_2"> </p>
	<p class="block_1">Miranda, "Ne?" dedi. "Nereden biliyorsun?"</p>
	<p class="block_2"> </p>
	<p class="block_1">"Onu son gördüğümde, bedeninde başka bir varlığın olduğunu ve annen olarak bildiğimiz kişinin orada olmadığını hissettim. Sadece onun öldüğünü ya da bir yerlerde saklanmakta olduğunu tahmin edebiliyorum."</p>
	<p class="block_2"> </p>
	<p class="block_1">Pug, "Peki siz bu tablonun neresindesiniz?" diye sordu.</p>
	<p class="block_2"> </p>
	<p class="block_1">Nakor, "Gençken, güzel ve zeki olan ve benimle ilgili gözüken Jorna adında bir kızla tanıştım," dedi. Sırıttı. "Ben yakışıklı diyeceğiniz türden bir adam değilim, gençken de değildim. Ama bütün genç erkekler gibi, güzel bir kadın tarafından sevilmek istiyordum.</p>
	<p class="block_2"> </p>
	<p class="block_1">"Ama o beni sevmiyordu. O gücü seviyordu ve sizin büyü dediğiniz şeye açtı. Sonsuza kadar genç ve güzel kalmak istiyordu. Ölümden korkuyordu, ama yaşlanmaktan daha çok korkuyordu. "Bu yüzden ona numaralar gösterdim. Ona benim 'madde' dediğim şeyi nasıl kullanacağını öğrettim ve bütün öğretebileceklerimi öğrendikten sonra, beni terk etti."</p>
	<p class="block_2"> </p>
	<p class="block_1">"Ve beni buldu," dedi Macros. Miranda'ya göz attı. "Annenle Kesh'te tanıştım. Nakor'un tarif ettiği gibi, beni heyecanla takip eden güzel genç bir kadındı. Onun güce karşı olan açlığını görmezden geldim. Gençlik heyecanıyla kör olmuştum. Yaşıma ve gücüme rağmen, genç ve aptal gibi davrandım. Hilesini sonradan, sen doğduktan sonra, ama öğretebileceğim her şeyi -bu olasılıktan yüzlerce yıl uzaktaydı ama bunu bilmiyordu- öğrenemeden önce fark ettim Miranda ve ona daha fazla öğretmeyi reddettim."</p>
	<p class="block_2"> </p>
	<p class="block_1">Miranda, "Bu yüzden de beni ondan alıp yabancılara bıraktın," dedi. "On yaşındaydım!" "Hayır," dedi Macros. "Seni annen ikimizi de terk edince aldım ve seni büyütecek iyi insanlar buldum. Ziyaretlerimin çok seyrek ve kısa olduğunu biliyorum, ama... zordu." Pug, "Peki bu 'Kara Efsuncu' olduğun zaman mıydı?" diye sordu.</p>
	<p class="block_2"> </p>
	<p class="block_1">"Evet," dedi Macros. "O seviyede, insanlıkla uğraşmak çok acı vericiydi ve o zamanlar bunu bilmiyordum, ama Sarig beni kullanıyordu. Tanrılar bizim anlayamayacağımız yönlerde hareket eder, bu yüzden beni yönlendiren şeyin çoğu dürtü ya da istekti ve nadiren açık hedeflerim oluyordu. O harika konağı inşa etmiş insanlar tarafından terk edilmiş o adayı buldum. Keshli bir aile ya da büyük olasılıkla bölünme meydana geldiğinde oraya kaçmış Quegli soylular olduklarını tahmin ediyorum. Yolcuları korkutup kaçırmak için o siyah şatoyu ben inşa ettim ve hayat, sen o adaya ilk defa geldiğinde olduğu gibiydi Pug. Ne kadardı, elli, altmış yıl önce mi?"</p>
	<p class="block_2"> </p>
	<p class="block_1">Pug başını salladı. "Kulgan ile birlikte kumsalda durmuş senin mesajını okuduğumuz gün, bazen dün gibi geliyor." Pug efsuncuyu inceledi. "Ama yaptıklarının ve bana anlattıklarının çoğu yalan ve aldatmacaydı."</p>
	<p class="block_2"> </p>
	<p class="block_1">"Evet, ama çoğu da gerçekti. Geleceğimi görebiliyordum, hatta bazı zamanlar açık bir şekilde. Bu asla yalan değildi. Hayatım bana yararsız düşünceler, rastgele düşler ve beklenmedik zamanlarda gelen görüntüler şeklinde gösterildi. Tamamen yaşıyor olsaydı, Sarig bana daha fazlasını verebilirdi, ama bizim düşündüğümüz şekliyle yaşıyor olsaydı da, bana ihtiyacı olmazdı."</p>
	<p class="block_2"> </p>
	<p class="block_1">"Yani bana senin yerini alacağımı söylediğinde," dedi Pug, "burada işinin gerçekten bittiğini mi düşünüyordun?"</p>
	<p class="block_2"> </p>
	<p class="block_1">"Evet," dedi Macros. "Öğüt verilecek krallar ve engellenecek savaşlar hakkında sana anlattığım o küçük hikâye, sadece ileri düzeyde yardıma ihtiyacın olduğunda gelip beni bulamadan yolumu çizmem içindi!"</p>
	<p class="block_2"> </p>
	<p class="block_1">Pug Macros'un öfkesinin yeniden artmaya başladığını gördü. "Eğer Sarig ile bir olsaydın, seni geri çağırmama izin verilmezdi Macros. Sarig buna izin vermezdi."</p>
	<p class="block_2"> </p>
	<p class="block_1">Macros'un öfkesi azaldı ama tamamen yok olmadı. Pug öfkenin, üstü örtülmüş bir ateş gibi için için yandığını görebiliyordu.</p>
	<p class="block_2"> </p>
	<p class="block_1">"O da doğru," dedi Macros. "Sorun, ne kadar unuttuğumu biliyor olmam." Gözleri doldu.</p>
	<p class="block_2"> </p>
	<p class="block_1">"Anlatamam."</p>
	<p class="block_2"> </p>
	<p class="block_1">Nakor'un gözleri kısıldı. "Peki o sen miydin?" "Ne demek istiyorsun?" diye sordu Macros.</p>
	<p class="block_2"> </p>
	<p class="block_1">"Kendin olarak bildiğin kişi misin, yoksa Büyü Tanrısı mı?" Macros sessizce, "Bilmiyorum," dedi.</p>
	<p class="block_2"> </p>
	<p class="block_1">Pug, "Ne demek istiyorsun?" diye sordu.</p>
	<p class="block_2"> </p>
	<p class="block_1">"Hatalıysam beni düzelt," dedi Nakor Macros'a, "ama daha çok Tanrılaştıkça, kendini daha eksik hissetmedin mi? Kendini, daha önce olduğun kişiye yabancı hissetmedin mi?"</p>
	<p class="block_2"> </p>
	<p class="block_1">Macros başını salladı. "Hissettim. Hayatım bir düştü, sönük bir anı."</p>
	<p class="block_2"> </p>
	<p class="block_1">"Tanrıyla bütünleşmeyi başarsaydın bile, Macros dediğimiz zihin var olmaktan çıkacağı için bundan senin haberin olmayacaktı," dedi Nakor.</p>
	<p class="block_2"> </p>
	<p class="block_1">Macros bunu düşündü. "Bunu enine boyuna düşünmem gerekiyor."</p>
	<p class="block_2"> </p>
	<p class="block_1">Miranda, "Peki Kraliçe?" dedi. "Neden annem değil?"</p>
	<p class="block_2"> </p>
	<p class="block_1">Nakor omuzlarını silkti. "Bilmiyorum. Belki Pantathialılarla yanlış bir anlaşma yapmıştır. Leydi Clovis olduğunda, sonsuz gençliğin peşinden koşuyor ve en tehlikeli ölü büyücülüğünü yapıyordu. Kötü şeyler yapıyordu ve gırtlağına kadar batmıştı. Ama bu yirmi yıl önceydi. O zamandan beridir neler olduğunu kim bilir? Yılan Nehri Şehri'nin Derebeyi ve büyücüsü ile kurdukları komploda başarısız olduğu için cezalandırılmış ya da basitçe onu kontrol altına alan şeyin, onu bu şekilde kullanması uygun olmuş olabilir. Bilmiyorum. Ama şunu biliyorum ki, bir zamanlar ikimizle de evlenen o kadın muhtemelen öldü."</p>
	<p class="block_2"> </p>
	<p class="block_1">Pug Miranda'ya döndü. "Eğer vicdan rahatlatma zamanıysa, neden bize, bu hikâyedeki yerinin ne olduğunu anlamıyorsun?"</p>
	<p class="block_2"> </p>
	<p class="block_1">Miranda, "Güçlerim ortaya çıkmaya başladığında, bunu üvey ebeveynlerimden sakladım," dedi. "Yerel tüccarlardan biriyle evlenmemi istedikleri için evden kaçtım." Dik dik Macros'a baktı. "Eğer zahmet edip araştırmaya gelseydin, bu iki yüz elli yıl önceydi!" Macros sadece, "Özür dilerim," diyebildi.</p>
	<p class="block_2"> </p>
	<p class="block_1">"Bir büyücü buldum. Gert adında yaşlı bir kadın." Gülümseyerek, "İhtiyacım olduğunda, ona benzeyebiliyorum ve bazı erkeklerin güzel bir yüze ve yuvarlak bir kalçaya verdikleri tepki göz önüne alınırsa, bunu yapabiliyor olmak güzel bir şey," dedi.</p>
	<p class="block_2"> </p>
	<p class="block_1">"Çok iyi bir numara," dedi Nakor.</p>
	<p class="block_2"> </p>
	<p class="block_1">"Suratına bakılmayacak derecede çirkindi, ama bir Sung Azizesi'nin ruhuna sahipti ve beni yanına aldı. Çabucak yeteneklerimin farkına vardı ve bana bildiklerini öğretti. O öldükten sonra, bana büyü öğretebilecek başka insanlar aramaya başladım.</p>
	<p class="block_2"> </p>
	<p class="block_1">"Yaklaşık elli yıl önce, Kesh Gizli Polisi tarafından tutuklandım.</p>
	<p class="block_2"> </p>
	<p class="block_1">Raouf Manif Hazara-Khan adında tilki gibi kurnaz bir adam, bendeki büyük potansiyeli gördü, bu yüzden beni işe aldı."</p>
	<p class="block_2"> </p>
	<p class="block_1">"Hazara-Khan Krondor'da iyi bilinen bir isimdir," dedi Pug. "Krondor'un Kesh büyük elçisinin kardeşi değil miydi?"</p>
	<p class="block_2"> </p>
	<p class="block_1">"Ta kendisi. Ağabeyi Sethanon'daki savaşla ilgili, gökyüzündeki ejderha binicilerinin varlığından aşağı kalır bir yanı olmayan çok garip şeyler, devasa bir yeşil ışık patlaması ve Krallık'ın daha mütevazı şehirlerinden birinin tamamen yok olduğunu rapor etmiş.</p>
	<p class="block_2"> </p>
	<p class="block_1">"Bu yüzden beni, tam olarak neler olduğunu öğrenme göreviyle gönderdi." "Ve?" dedi Pug.</p>
	<p class="block_2"> </p>
	<p class="block_1">"Kaçtım."</p>
	<p class="block_2"> </p>
	<p class="block_1">Nakor kıkır kıkır güldü. "Harika!"</p>
	<p class="block_2"> </p>
	<p class="block_1">"Gerçeği keşfetmeye başladığım zaman, şu ya da bu ulusa hizmet etmekten çok daha önemli şeylerle karşı karşıya olduğumuzu fark ettim."</p>
	<p class="block_2"> </p>
	<p class="block_1">"Orası kesin," dedi Pug. "Yüzleşmemiz gereken birtakım ilginç sorunlarımız ve yapmamız gereken bazı seçimler var." "Daha da önemlisi," dedi Nakor, "bütün bunların arkasında kimin olduğunu öğrenmek zorundayız." "Üçüncü oyuncu," dedi Miranda.</p>
	<p class="block_2"> </p>
	<p class="block_1">Macros, "Kim olduğunu biliyorum," dedi.</p>
	<p class="block_2"> </p>
	<p class="block_1">"İblis Kral," dedi Miranda.</p>
	<p class="block_2"> </p>
	<p class="block_1">"Hayır," dedi Pug. Macros'a bakarak, "Eğer kuşkularım doğruysa, bunu güvenli bir şekilde tartışacak durumumuz bile olmayabilir," dedi.</p>
	<p class="block_2"> </p>
	<p class="block_1">"Kesinlikle burada olmaz," dedi Macros. "Ve Ishap Düzeni'nin bazı irfanları için bir uzmana ihtiyacımız olabilir."</p>
	<p class="block_2"> </p>
	<p class="block_1">"Bu da Sarth'a gitmemiz gerektiği anlamına gelir," dedi Pug.</p>
	<p class="block_2"> </p>
	<p class="block_1">Macros esnedi. "Tamam, ama ilk önce kısa bir uyku çekmeliyim."</p>
	<p class="block_2"> </p>
	<p class="block_1">Nakor kalktı. "Seni benim daireme götüreyim. Bir sürü odası var."</p>
	<p class="block_2"> </p>
	<p class="block_1">Pug da kalktı. "Seni bütün gece ayakta tutmasına izin verme," dedi Macros'a ve efsuncu ve Nakor ayrıldı.</p>
	<p class="block_2"> </p>
	<p class="block_1">Pug Miranda'ya döndü. "Görünüşe göre, sonunda işin özüne geliyoruz."</p>
	<p class="block_2"> </p>
	<p class="block_1">Miranda, "Olabilir," dedi. "Babam kendisinin yalancı olduğunu kabul eden biri, unuttun mu?" "Ya sen?"</p>
	<p class="block_2"> </p>
	<p class="block_1">"Ben sana asla yalan söylemedim," dedi kadın kendini savunur bir şekilde.</p>
	<p class="block_2"> </p>
	<p class="block_1">"Ama benden bir şeyler gizledin."</p>
	<p class="block_2"> </p>
	<p class="block_1">"Peki sana ne demeli?" dedi kadın suçlayıcı bir tonda. "Bana hâlâ, onları yolda karşılayıp Kraliçe'nin filosunu neden batırmadığını söylemedin. Ne yaptığını gördüm. Kontrol edebildiğin güce inanamadım."</p>
	<p class="block_2"> </p>
	<p class="block_1">Pug, "Bunu açıklayabilirim, ama güvenli bir yere gitmeden olmaz," dedi. "Neye karşı güvenli?"</p>
	<p class="block_2"> </p>
	<p class="block_1">"O zamana kadar bunu da açıklayamam."</p>
	<p class="block_2"> </p>
	<p class="block_1">Miranda kafasını iki yana salladı. "Bazen beni sinir ediyorsun Pug."</p>
	<p class="block_2"> </p>
	<p class="block_1">Pug güldü. "Öyle olduğunu umarım. Senin de batan yerlerin yok değil."</p>
	<p class="block_2"> </p>
	<p class="block_1">Miranda kalkıp Pug'ın karşısına geçti. Ona sarılarak, "Al sana bir gerçek: seni seviyorum," dedi. Pug, "Ben de seni seviyorum... Ve Katala öldükten sonra, bunu başka bir kadına söylediğimi duyacağımı asla düşünmemiştim," dedi.</p>
	<p class="block_2"> </p>
	<p class="block_1">"Eh, zamanı gelmişti," dedi kadın.</p>
	<p class="block_2"> </p>
	<p class="block_1">Pug duraksadı. "Peki ya Calis?"</p>
	<p class="block_2"> </p>
	<p class="block_1">"Onu da seviyorum." Pug'ın gerildiğini hissedince, "Ama farklı bir şekilde," dedi. "Arkadaşım ve benim için çok özel biri. Ve çok şeye ihtiyacı olduğu halde çok çok az şey istiyor. Eğer bu işten sağ çıkmayı başarabilirsek, sanırım mutluluğu bulmasına yardım edebilirim."</p>
	<p class="block_2"> </p>
	<p class="block_1">Pug, "Bu onu seçtiğin anlamına mı geliyor?" dedi.</p>
	<p class="block_2"> </p>
	<p class="block_1">Miranda Pug'ın gözlerinin içine bakabilmek için hafifçe geri çekildi. "Hayır aptal. Bu, onunla ilgili birkaç şeyle birlikte, gerçekte neye ihtiyacı olduğunu da bildiğim anlamına geliyor." "Ne gibi?" "Bu işten bir sağ kurtulalım, o zaman söylerim."</p>
	<p class="block_2"> </p>
	<p class="block_1">Pug gülümseyip onu öptü. Uzun süre sarıldılar, ardından Miranda ona sıkıca sarıldı ve kulağına, "Belki," diye fısıldadı.</p>
	<p class="block_2"> </p>
	<p class="block_1">Pug Miranda'nın kıçına bir şaplak indirince kadın güldü. Ardından Miranda'yı bir kez daha öptü.</p>
	<p class="block_2"> </p>
	<p class="block_10"><img alt="Line" src="images/image.png" class="calibre2"/></p>
	<p class="block_2"> </p>
	<p class="block_4" id="calibre_pb_10"> </p>
</body></html>
