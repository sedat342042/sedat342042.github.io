<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>

<link rel="stylesheet" type="text/css" href="../Styles/style.css"/>
<title>Geceyarısı Kuleleri</title>
</head>
<body>
<p class="p1" style="text-align: center;"><span class="t1">46</span></p>
<p class="p1" style="text-align: center;">-------------------------------------------------------------------------------------------------</p>
<p class="p1" style="text-align: center;"><span class="t1">DERİ İŞLEMEK</span></p>
<p class="p1" style="text-align: center;"><span class="t1"><br/></span></p>
<p class="p0">Androl oval deri parçasını buharlar saçan sudan dikkatle çıkardı; deri kararmış, kıvrılmıştı. Hızla hareket ederek, onu nasırlı parmaklarına aldı. Deri şimdi esnekti.</p>
<p class="p0">Hemen tezgahının başına oturdu. Sağındaki kare pencereden içeri güneş ışığı doluyordu. Deriyi beş santim genişliğindeki kalın tahta çubuğa sardı, sonra kenarlarına delikler açtı.</p>
<p class="p0">Sonra, deriyi önceden hazırladığı bir başka parçaya dikmeye başladı. Dışarıdan güzelce dikilirse, kenarları lime lime olmazdı. Pek çok derici dikiş konusunda dikkatsizdi. Androl değil. İnsanlar ilk, dikişi görürdü; dikiş, duvardaki boya gibi kendini gösterirdi.</p>
<p class="p0">Çalışırken, deri kurudu ve esnekliğini biraz yitirdi, ama hala yeterince esnekti. Dikişleri düzgün ve düzenli attı. Son birkaç tanesini sıkıca çekti ve onları kullanarak deriyi tahta çubuğa bağladı; deri kuruduğu zaman onları kesecekti.</p>
<p class="p0">Dikiş işi bitince, birkaç süs ekledi. Küçük bir çekiç ve deri başlı çiviler kullanarak, üzerine bir isim kaktı. Sonra Kılıç ve Ejder simgeleri geldi; o plakaları, Asha’manların taktığı iğnelere bakarak kendisi yapmıştı.</p>
<p class="p0">En dibe, daha küçük çiviler kullanarak, “Savun. Koru. Muhafaza Et,” sözcüklerini ekledi. Deri kurumaya devam ederken, boya ve bez çıkararak harfleri ve desenleri dikkatle, zıt renklere boyadı.</p>
<p class="p0">Bu tür işlerde dinginlik verici bir yan vardı; bugünlerde hayatının büyük kısmı yıkımla geçiyordu. Böyle olması gerektiğini biliyordu. Kara Kule’ye, neler olacağını bildiği için gelmişti. Yine de, üretmek güzeldi.</p>
<p class="p0">Elindeki parçayı kuruması için bıraktı ve eyer kayışları üzerinde çalıştı. Kayışları, tezgahın kenarındaki işaretlere bakarak ölçtü, sonra tezgahın yanındaki alet çantasında duran makasa uzandı: alet çantasını kendisi yapmıştı. Makasın yerinde olmadığını fark edince canı sıkıldı.</p>
<p class="p0"><span class="t3">Burada iyi bir makas olduğunun duyulduğu gün kavrulsun</span>, diye düşündü. Taim’in Kara Kule’deki sözde katı kurallarına rağmen, can sıkıcı ölçüde kargaşa vardı. Büyük suçlar sert cezalara çarptırılıyordu, ama küçük olaylar -birinin atölyesine girip makasını “ödünç almak” gibi- görmezden geliniyordu. Özellikle de ödünç alan M’Hael’in kayırdığı kişilerdense.</p>
<p class="p0">Androl içini çekti. Kemer bıçağı bileylenmek üzere Cuellar’ın atölyesindeydi. <span class="t3">Eh</span>, diye düşündü, <span class="t3">Taim bize yönlendirmek için bahane aramamızı söyleyip duruyor zaten...</span> Androl duygularından arındı, sonra Kaynak’ı kavradı. Aylardır bu konuda sorun yaşamıyordu; başta, yalnızca bir deri parçası tutarken yönlendirebiliyordu. M’Hael bu engeli aşmasını sağlamıştı. Hoş bir süreç olmamıştı.</p>
<p class="p0">Tatlı, güçlü, güzel <span class="t3">saidin</span> içini doldurdu. Uzun süre oturup, duygunun tadını çıkardı. Leke gitmişti. Ne harikaydı! Gözlerini yumdu ve derin derin nefes aldı.</p>
<p class="p0">Diğerlerinin çektiği kadar çok Tek Güç çekmek nasıl bir şey olurdu acaba? Başta, bunu yapmaya can atıyordu. Zayıf olduğunu biliyordu, Kara Kule’deki Adanmışlar arasında en zayıfı. Belki o kadar zayıftı ki, asla askerlikten daha yüksek bir rütbeye terfi ettirilmemeliydi. Logain konuyu Lord Ejder’e götürmüştü ve Taim’in açık açık karşı çıkmasına rağmen, Androl’un terfi etmesini sağlamıştı.</p>
<p class="p0">Androl gözlerini açtı, sonra kayışı kaldırdı ve iki santim genişliğinde, minik bir Kapıyol ördü. Kapı önünde canlanarak, kayışı ikiye kesti. Androl gülümsedi, sonra Kapıyolu yok etti ve işlemi tekrarladı.</p>
<p class="p0">Bazıları Logain’in sırf Taim’in otoritesini zayıflatmak için Androl’u terfi ettirdiğini söylüyordu. Ama Logain, Androl’un Adanmış rütbesini kazanmasını, inanılmaz Kapıyol yetisinin sağladığını söylemişti. Logain sert bir adamdı, tıpkı doğru düzgün cilalanmamış, kenarları aşınmış, eski bir kın gibi. Ama o kının içinde hala ölümcül bir kılıç vardı. Logain dürüsttü. Çiziklerin altında, iyi bir adamdı.</p>
<p class="p0">Androl sonunda kayışları bitirdi. Gidip, oval deri parçasını çubukta tutan sicimi kesti. Deri parçası şeklini korudu. Androl onu güneş ışığına tutarak dikişleri inceledi. Deri sertti, ama kırılgan değildi. Ön koluna uyuyordu. Evet, kalıp iyiydi.</p>
<p class="p0">Kendi kendine başını salladı. Hayatta bilinmesi gereken numaralardan biri, küçük ayrıntılara dikkat etmekti. Odaklan. Küçük şeyleri doğru yap. Bir kol koruma parçasındaki her dikiş sağlam olursa, parçalanmaz ya da kopmazdı. Bu, bir okçunun bir yaylım ateşini tamamlaması ile yayını indirmesi arasındaki farkı belirleyebilirdi.</p>
<p class="p0">Bir okçu savaş kazanmazdı. Ama küçük şeyler üst üste birikir, büyük şeyler olurdu. Kol koruma parçasının arkasına, kola bağlanarak tutturulabilmesi için birkaç bağcık ekleyerek işini bitirdi.</p>
<p class="p0">Siyah ceketini sandalyenin arkasından aldı. Ceketinin düğmelerini iliklerken, yüksek yakasındaki gümüş kılıç iğnesi pencereden gelen güneş ışığı altında ışıldıyordu. Aynadaki yansımasına bakarak, ceketin düzgün durduğundan emin oldu. Küçük şeyler önemliydi. Saniyeler küçük şeylerdi ve onları üst üste eklerseniz, bir insanın hayatı olurlardı.</p>
<p class="p0">Kol koruma parçasını koluna taktı, sonra küçük atölyesinin kapısını itip açtı ve Kara Kule köyünün kenar mahallelerine girdi. Burada, iki katlı binalar, Andor’un küçük kasabalarında olduğu gibi düzenlenmişti. Sivri tepeli saz damlar, düz ahşap, taş ya da tuğla duvarlar. İki bina sırası kasabanın merkezine doğru uzanıyordu. İnsan onlara bakarken, Yeni Braem ya da Grafendale’de gezindiğini sanabilirdi.</p>
<p class="p0">Elbette, bunun için siyah ceketli adamları görmezden gelmek gerekirdi. Onlar her yerdeydi, M’Hael’in işlerinin peşinde koşturuyorlar, talime gidiyorlar, Kara Kule inşaatının temellerinde çalışıyorlardı. Bu mekan hala bitmemiş bir projeydi. Kılıç ya da kızıl-altın Ejder iğnesi olmayan bir grup asker Güç kullanarak yolun kenarında uzun bir hendek açıyorlardı. Köyün bir kanala ihtiyacı olduğuna karar verilmişti.</p>


<p class="p0">Androl askerlerin çevresinde dönen, çoğu Toprak’tan örülmüş örgüleri görebiliyordu. Kara Kule’de, Güç’le elinizden geldiğince çok şey yapardınız. Güçlenmek için taş kaldıran adamlar gibi, durmaksızın talim yapıyorlardı. Işık, Logain ve Taim o delikanlıları nasıl da zorluyordu.</p>
<p class="p0">Androl yeni çakıl dökülmüş yola çıktı. O çakılların çoğunun kenarı, patlatılarak oluşturuldukları için erimişti. Kapıyollar aracılığıyla, Hava örgüleri üzerinde kayalar getirmişler, sonra patlayıcı örgülerle onları parçalamışlardı. Mekan, parçalanan kayalar ve taş yağmurlarıyla, tıpkı bir savaş meydanı gibiydi. Güç’le ve eğitimle, Asha’manlar şehir duvarlarını moloz yığınına dönüştürebilirdi.</p>
<p class="p0">Androl yürümeye devam etti. Kara Kule tuhaf manzaralarla dolu bir yerdi ve erimiş çakıl taşları bunların en tuhafı değildi. Androl’un dikkatli etüdüne uyarak yeri kazan askerler de değildi. Son zamanlarda, ona göre en tuhaf manzara çocuklardı. Koşup oynuyorlar, askerlerin geride bıraktığı hendeğe atlıyorlar, onun toprak duvarlarından aşağı kayıyorlar, sonra yine yukarı tırmanıyorlardı.</p>
<p class="p0">Çocuklar. <span class="t3">Saidin</span> patlamalarıyla açılan çukurlarda oynuyorlar. Dünya değişiyordu. Androl’un kendi ninesi -o kadar yaşlıydı ki, ağzındaki tüm dişler dökülmüştü- Androl’un dışarı kaçıp yıldızları saymak istediği gecelerde onu korkutup yatırmak için yönlendiren adamlara dair hikayeler anlatmıştı. Dışarıdaki karanlık onu korkutmuyordu, Trolloclara ve Soluklara dair öyküler de öyle. Ama yönlendirebilen adamlar... onlar Androl’u dehşete düşürüyordu.</p>
<p class="p0">Ama sonra, hem de orta yaşında, kendini burada bulmuştu. Artık karanlıktan korkuyordu, ama yönlendirebilen adamların yanında tamamen rahattı. Çizmeleriyle çakılları gıcırdatarak yolda yürümeye devam etti. Çocuklar hendekten dışarı tırmandılar ve çevresini aldılar. Androl bir avuç şeker çıkardı. Onları en son devriye görevi sırasında satın almıştı.</p>
<p class="p0">“Herkese ikişer tane,” dedi sertçe, kirli eller şekerlere uzanırken. “Ve itişip kakışmak yok.” Eller ağızlara gitti ve çocuklar ona “Genhald Efendi” diyerek, başlarını sallayıp teşekkür ettiler, sonra koşarak uzaklaştılar. Hendeğe geri dönmediler, yeni bir oyunun peşinde, doğudaki çayırlara koştular.</p>
<p class="p0">Androl gülümseyerek ellerini silkeledi. Çocuklar çok kolay uyum sağlıyordu. Yüzyılların geleneği, dehşeti ve batıl inancı onların önünde, güneşte bırakılmış tereyağı gibi eriyip gidiyordu. Ama hendekten çıkmaları iyi olmuştu. Tek Güç öngörülemezdi.</p>
<p class="p0">Hayır. Bu doğru değildi. <span class="t3">Saidin</span> çok öngörülebilirdi. Ama onu kullanan adamlar... eh, onlar ayrı hikayeydi.</p>
<p class="p0">Askerler çalışmalarına ara verdiler ve onu karşılamak üzere döndüler. Androl tam Asha’man değildi ve selam verilmesi gerekmiyordu, ama ona saygı gösteriyorlardı. Çok fazla. Androl adamların kendisine neden saygı gösterdiklerini bilmiyordu. O büyük bir adam değildi, özellikle de burada, Kara Kule’de.</p>
<p class="p0">Yine de, o geçerken ona başlarını salladılar. O adamların çoğu İki Nehir’den alınmış askerlerdi. Sağlam delikanlılar ve adamlar, hevesliydiler ama çoğu gençti. Yarısı ancak haftada bir traş oluyordu. Androl onlara yaklaştı, sonra küçük kazıklara bağladığı ipe bakarak, çıkardıkları işi denetledi. Başını sallayarak onayladı. “Açı iyi, çocuklar,” dedi. “Ama yapabiliyorsanız duvarlar daha dik olsun.”</p>
<p class="p0">“Peki, Genhald Efendi,” dedi ekip başı. Adı Jaim Torfinn’di, açık kahverengi saçlı, fasulye sırığı gibi bir delikanlı. Hala Güç tutuyordu. O çağlayan güç ırmağı baştan çıkarıcıydı. Bir kayıp duygusu hissetmeden onu bırakan adam nadirdi.</p>
<p class="p0">M’Hael onları Güç tutmaya teşvik ediyor, Güç tutmanın onlara onu kontrol etmeyi öğreteceğini söylüyordu. Ama Androl <span class="t3">saidin</span> gibi baştan çıkarıcı hisleri önceden de tanımıştı: savaşın heyecanı, Deniz Halkı Adaları’ndan gelmiş nadir içkilerin sarhoşluğu, baş döndürücü zafer hissi. Bir erkek kendini bu duygulara kaptırabilir, kontrolünü kaybedebilir, kim olduğunu unutabilirdi. Ve <span class="t3">saidin</span> tecrübe ettiği başka her şeyden daha baştan çıkarıcıydı.</p>
<p class="p0">Taim’e tereddütleri konusunda hiçbir şey söylememişti. M’Hael’e ders vermek ona düşmezdi.</p>
<p class="p0">“Gel,” dedi Androl, “dikle neyi kastettiğimi sana göstereyim.” Derin bir nefes aldı ve duygularından sıyrıldı. Bunu yapmak için eski bir asker numarası kullanıyordu; bunu ilk kılıç öğretmeni, ihtiyar tek kollu Garfin öğretmişti. Garfin’in ağır kırsal Illian aksanı neredeyse anlaşılmazdı. Elbette, Androl de hafif bir Tarabon aksanıyla konuşuyordu, ona öyle demişlerdi. Memlekete son gittiğinden beri, seneler içinde solmuştu.</p>
<p class="p0">Hiçliğin -boşluğun- içinde, Androl <span class="t3">saidin</span>in kasıp kavuran gücünü hissedebiliyordu. Bir adamın, küçük bir yönlendirme umuduyla, ama daha çok sırf düşmemek için, çılgınca koşan bir atın boynunu yakalaması gibi yakaladı onu.</p>
<p class="p0"><span class="t3">Saidin</span> güçlüydü. Evet, tüm içkilerden daha güçlü. Dünyayı daha güzel, daha <span class="t3">yeşil</span> yapıyordu. O korkunç Güç’ü tutarken, Androl eski benliğinin kurumuş kabuğunu geride bırakıyordu ve kendini canlanmış gibi hissediyordu. Güç onu hızlı akıntılarının altına almakla tehdit ediyordu.</p>
<p class="p0">Hızla çalışarak minik bir Toprak sızıntısı ördü, bundan fazlasını beceremiyordu, çünkü Toprak Yetisi en zayıf olanıydı ve dikkatle hendeğin kenarlarını traşladı. “Çok fazla çıkıntı bırakırsanız,” diye açıkladı çalışırken, “kanal akıntısı kenardaki toprak parçalarını koparır ve su çamurlu olur. Duvarlar ne kadar düz, ne kadar sert olursa, o kadar iyi. Gördünüz mü?”</p>
<p class="p0">Askerler başlarını salladılar. Alınları boncuk boncuk terlemişti, yüzlerine toprak parçaları yapışmıştı. Ama siyah ceketleri, özellikle de kol yenleri temizdi. Bir adamın üniformasına duyduğu saygıyı, böyle bir günde alnını kol yenine silip silmediğine bakarak anlayabilirdiniz. İki Nehirliler mendil kullanıyorlardı.</p>
<p class="p0">Elbette, daha kıdemli Asha’manlar asla terlemiyordu. Bu delikanlıların o konsantrasyona ulaşması için daha çok çalışmaları gerekiyordu.</p>
<p class="p0">“Güzel,” dedi Androl, ayağa kalkıp onlara bakarak. Androl elini Jaim’in omzuna koydu. “Burada iyi iş çıkarıyorsunuz. İki Nehir iyi adam yetiştiriyor.”</p>
<p class="p0">Delikanlılar gülümsediler. Burada olmaları güzeldi, özellikle de Taim’in son zamanlarda bulduğu adamların nitelikleri göz önüne alındığında. M’Hael’in devriyeleri ne bulabiliyorlarsa onları aldıklarını söylüyordu, ama o zaman neden getirdikleri adamların çoğu bu kadar öfkeli ve huzursuz mizaçlara sahipti?</p>
<p class="p0">“Genhald Efendi?” diye sordu askerlerden biri</p>
<p class="p0">“Evet, Trost?”</p>
<p class="p0">“Siz... siz Logain Efendi hakkında bir şey duydunuz mu?”</p>
<p class="p0">Diğerleri de umutla ona baktılar.</p>
<p class="p0">Androl başını iki yana salladı. “Devriye görevinden dönmedi. Eminim yakında döner.”</p>
<p class="p0">Adamlar başlarını salladılar, ama Androl onların endişelenmeye başladıklarını görebiliyordu. Endişelenmekte haklıydılar da. Androl de haftalardır endişeleniyordu. Logain gecenin bir yarısı gittiğinden beri. Nereye gitmişti? Neden ona sadık olan Adanmışların en güçlülerini, Donalo, Mezar ve Welyn’i yanına almıştı?</p>
<p class="p0">Ve şimdi de dışarıda, sözde Ejder’den Asha’manlarla bağ kurma izni almış Aes Sedailerin kampı vardı. Taim bunu duyunca her zamanki yarım gülümsemelerinden biriyle gülümsemişti, gözlerine hiç ulaşmayan türden bir gülümseme ve ilk onlar geldiğine göre, Beyaz Kule’den gelen grubun ilk seçme hakkına sahip olduğunu söylemişti. Diğerleri sabırsızlık içinde bekliyordu.</p>
<p class="p0">“M’Hael,” dedi İki Nehirlilerden biri, yüzü karararak. “O...”</p>
<p class="p0">“Aklınızı başınıza devşirin,” diye delikanlının sözünü kesti Androl, “ve dalga yaratmayın. Henüz değil. Logain’i bekleyin.”</p>
<p class="p0">Adamlar içlerini çektiler, ama başlarını salladılar. Dikkati adamlarda olan Androl, gölgelerin ona doğru sürtünmeye başladığını neredeyse fark etmiyordu. Güneş ışığı altında uzayan insan gölgeleri. Hendeğin içinde gölgeler. Kayaların ve topraktaki yarıkların gölgeleri. Gölgeler yavaş yavaş, sinsi sinsi Androl’e döndüler. Androl kendini hazırladı, ama paniğini bastıramıyordu. Boşluğun içinde bu dehşeti hissedebiliyordu.</p>
<p class="p0"><span class="t3">Saidin</span>i çok uzun süre tuttuğunda geliyorlardı. Güç’ü hemen bıraktı ve gölgeler gönülsüzce yerlerine geri döndüler.</p>
<p class="p0">İki Nehirli delikanlılar, huzursuz ifadelerle onu izliyorlardı. Androl’un bakışlarındaki çılgınlığı görebiliyorlar mıydı? Kimse Kara Kule’deki adamları etkileyen... tuhaflıklardan bahsetmiyordu. Bunlardan konuşulmuyordu işte. Kirli aile sırlarından bahsedilmediği gibi.</p>
<p class="p0">Leke temizlenmişti. Bu delikanlılar Androl’un hissettiği şeyleri hissetmek zorunda değildi. Zamanla, leke temizlenmeden önce Kule’ye gelmiş olanların yaşadığı tuhaflıklar azalacaktı. Işık, insanların neden onu dinlediğini bilmiyordu. Güç’te zayıftı; üstüne üstlük deliydi.</p>
<p class="p0">En kötüsü de, içten içe, özünde, o gölgelerin gerçek olduğunu bilmesiydi. Zihninin ürettiği bir tür delilik değil. Gerçektiler ve ona ulaşırlarsa onu yok edeceklerdi. <span class="t3">Gerçektiler.</span> Gerçek olmalıydılar.</p>
<p class="p0"><span class="t3">Ah, Işık</span>, diye düşündü, dişlerini sıkarak. <span class="t3">Her iki seçenek de dehşet verici. Ya deliyim ya da karanlığın kendisi beni yok etmek istiyor.</span></p>
<p class="p0">Bu yüzden, artık geceleri korkuyla büzülerek yatıyordu. Bazen gölgeleri görmeden, saatler boyunca Kaynak’ı tutabiliyordu. Bazen ise yalnızca birkaç dakika. Derin bir nefes aldı.</p>
<p class="p0">“Tamam,” dedi. Sesine hakim olabildiğini fark edince sevindi. “İşe geri dönseniz iyi olacak. O eğim doğru olsun ama. Su taşıp, bu bölgeyi basarsa uğraşacak bir ton sorun çıkar.”</p>
<p class="p0">Adamlar denileni yaptılar ve Androl onların yanından ayrılıp köye döndü. Köy merkezinde kışlalar vardı; askerler için beş büyük, kalın taş duvarlı bina, Adanmışlar için bir düzine daha küçük bina. Şu anda Kara Kule bu küçük köydü. Bu değişecekti. Asıl kule yakına inşa ediliyordu, temel kazılmıştı bile.</p>
<p class="p0">Mekanın bir gün nasıl görüneceğini gözlerinin önüne getirebiliyordu. Bir seferinde usta bir mimarla çalışmıştı, çok uzun sürmüş gibi gelen ömrü boyunca, bir düzine ayrı ustaya çıraklık etmişti. Evet, hayal edebiliyordu. Güçle inşa edilmiş, siyah taştan, yüksek bir kule. Güçlü ve sağlam. Dibinde, duvar tepeleri mazgallı, tıknaz, kare yapılar olacaktı.</p>
<p class="p0">Bu köy büyüyüp bir kasabaya, sonra Tar Valon kadar geniş, büyük bir şehre dönüşecekti. Sokaklar, pek çok arabanın aynı anda geçebilmesine olanak verecek şekilde yapılmıştı. Yeni yerler etüt ediliyor, yeni yollar yapılıyordu. Bir vizyon ve planlama timsaliydi. Sokakların kendisi Kara Kule’nin kaderini fısıldıyordu.</p>
<p class="p0">Androl yabanotlarının arasında oluşmuş bir patikayı izledi. Uzak <span class="t3">gümlemeler</span> ve <span class="t3">çatırtılar</span> ovalarda, şaklayan kırbaç sesleri gibi yankılanıyordu. Her adamın gelmek için kendine has bir sebebi vardı. İntikam, merak, çaresizlik, güç açlığı. Androl’ün sebebi neydi? Dördü birden belki?</p>
<p class="p0">Köyden çıktı ve bir süre sonra bir ağaç sırasını dolanıp talim alanına geldi: iki tepe arasındaki küçük bir kanyon. Adamlar sıralanmış, Ateş ve Toprak yönlendiriyorlardı. Tepeler düzleştirilip tarla açılıyordu. İdman yapmak için bir fırsat.</p>
<p class="p0">Bu adamların çoğu Adanmıştı. İki Nehirlilerin kullandığı örgülerden çok daha güçlü ve yetenekli örgüler havada dönüyor; tıslayan engerekler ya da fırlayan oklar gibi akıyordu. Kayalar patlıyor, toprak yağmurları düşüyordu. Patlamalar, düşmanları şaşırtmak amacıyla düzensizdi. Androl o yamaçtan gürleyerek inen bir süvari birliğinin, patlayan Toprak’la karşılaşıp bocalayacağını hayal edebiliyordu. Tek bir Adanmış, birkaç dakika içinde düzinelerce biniciyi yok edebilirdi.</p>
<p class="p0">Androl hoşnutsuzlukla, çalışan adamların iki gruba ayrılmış olduklarını gördü. Kule ikiye ayrılmaya, bölünmeye başlamıştı; Logain’in tarafındakiler itiliyor, dışlanıyordu. Sağda Canler, Emarin ve Nalaam konsantrasyon ve adanmışlıkla çalışıyordu. İki Nehirliler arasında en yetenekli delikanlı olan Jonneth Dowtry de aralarındaydı. Solda, Taim’in yardakçılarından bir grup kendi aralarında gülüşmekteydiler. Onların örgüleri daha çılgındı, ama aynı zamanda çok daha yıkıcıydı. Coteren geride, yapraklı bir sertsakız ağacına sırtını vermiş, çalışmaları denetliyordu.</p>
<p class="p0">Çalışanlar ara verdiler ve köylü bir oğlana su getirmesini söylediler. Androl yanlarına yürüdü. Onu ilk Arlen Nalaam gördü ve yüzünde geniş bir gülümsemeyle el salladı. Domanlı’nın yüzünde ince bir bıyık vardı. Otuzuna varmak üzereydi, ama bazen çok daha gençmiş gibi davranıyordu. Nalaam’ın çizmelerinin içine koyduğun ağaç özü yüzünden Androl hala kızgındı.</p>
<p class="p0">“Androl!” diye seslendi Nalaam. “Gel de bu kültürsüz hödüklere Retashen Dazar’ın ne olduğunu söyle!”</p>
<p class="p0">“Retashen Dazar mı?” dedi Androl. “Bir içkidir. Bal şarabı ve koyun sütü karışımı. İğrençtir.”</p>
<p class="p0">Nalaam gururla diğerlerine baktı. Ceketinde iğne yoktu. Yalnızca bir askerdi, ama şimdiye kadar terfi etmiş olması gerekirdi.</p>
<p class="p0">“Yine yolculukların hakkında mı övünüyorsun, Nalaam?” diye sordu Androl, deri kol koruma parçasının bağcıklarını çözerek.</p>
<p class="p0">“Biz Domanlılar gezmeyi severiz,” dedi Nalaam. “Bilirsin, babamın yaptığı türden işler, Taht için casusluk etmek...”</p>
<p class="p0">“Geçen hafta da babanın tüccar olduğunu söylüyordun,” dedi Canler. Tıknaz adam grubun en yaşlısıydı, saçları kırlaşmaya başlamıştı, güneş altında geçen seneler yüzünden kare yüzü yıpranmıştı.</p>
<p class="p0">“Öyle,” dedi Nalaam. “Bu, casus olduğunu saklamak için oynadığı bir rol!”</p>
<p class="p0">“Arad Doman’da tüccarlar kadın değil mi?” diye sordu Jonneth, çenesini ovalayarak. İri yarı, yuvarlak yüzlü, sessiz bir adamdı. Tüm ailesi -kardeşleri, anne babası, büyükbabası Buel- onun yalnız gelmesine izin vermektense, onunla birlikte taşınmıştı.</p>
<p class="p0">“Eh, onlar en iyileridir,” dedi Nalaam, “annem de istisna değil. Ama biz erkekler de bir iki şey biliriz. Dahası, annem Tuatha’anların arasına sızmakla meşgul olduğundan, işi babamın devralması gerekti.”</p>
<p class="p0">“Ah, işte bu saçmalık,” dedi Canler kaşlarını çatarak. “Kim bir avuç Tenekecinin arasına karışmak ister ki?”</p>
<p class="p0">“Gizli tariflerini öğrenmek için,” dedi Nalaam. “Derler ki, bir Tenekeci o kadar güzel yahni yapabilirmiş ki, evini barkını bırakıp onun peşine takılırmışsın. Bu doğru, ben de tattım o yahnilerden. Etkisi geçene kadar beni üç gün boyunca bağlayıp barakada tutmak zorunda kaldılar.”</p>
<p class="p0">Canler burnunu çekti. Ama bir süre sonra ekledi. “Ee... tarifi bulabildin mi?”</p>
<p class="p0">Nalaam bir başka hikayeye başladı ve Canler ile Jonneth dikkatle dinlediler. Emarin kenarda durmuş, eğlenerek izliyordu; gruptaki diğer asker oydu, yaka iğneleri yoktu. Saçları seyrelmiş, gözlerinin kenarları kırışmış, yaşlıca bir adamdı. Kısa beyaz sakalını sivri bir uçla bitecek şekilde biçimlendirmişti.</p>
<p class="p0">Bu seçkin görünüşlü adam bir sırdı; bir gün Logain’le birlikte gelmişti ve geçmişi hakkında hiçbir şey söylememişti. Kontrollü bir duruşu ve özenli bir konuşma tarzı vardı. Bir asil olduğu kesindi. Ama Kara Kule’deki çoğu asilin aksine, Emarin yetkesini dayatmaya çalışmıyordu. Pek çok asilin, dışarıdaki konumların Kara Kule’de bir anlamı olmadığını öğrenmesi haftalar alıyordu. Bu onların surat asmasına, herkesi terslemeye başlamasına sebep oluyordu, ama Emarin Kule’deki hayata çok kolay alışmıştı.</p>
<p class="p0">Yarı yaşında, asil olmayan birinden emir alabilmek için, gerçekten vakar sahibi bir asil olmak gerekirdi. Emarin hizmetkar çocuktan bir yudum su aldı, oğlana teşekkür etti, sonra Androl’e yaklaştı. Hala diğerleriyle konuşmakta olan Nalaam’a doğrı başını salladı. “O adamda aşık mizacı var.”</p>
<p class="p0">Androl homurdandı. “Biraz para kazanmak için kullanabilir. Bana hala yeni bir çift çorap borçlu.”</p>
<p class="p0">“Sende de dostum, katip ruhu var!” Emarin güldü. “Hiçbir şeyi unutmuyorsun, değil mi?”</p>
<p class="p0">Androl omuzlarını silkti.</p>
<p class="p0">“Retashen Dazer’in ne olduğunu nasıl bildin? Bu konularda kendimi çok eğitimli sayarım, ama ben hiç duymamıştım.”</p>
<p class="p0">“Bir sefer içmiştim,” dedi Androl. “İçip içemeyeceğim üzerine iddiaya girmiştik.”</p>
<p class="p0">“Evet, ama nerede?”</p>
<p class="p0">“Retash’ta, elbette.”</p>
<p class="p0">“Ama o kıyıdan fersah fersah uzakta, Deniz Halkı’nın bile sık ziyaret etmediği bir grup adadan biri!”</p>
<p class="p0">Androl yine omuzlarını silkti. Taim’in yardakçılarına bir bakış fırlattı. M’Hael kimseyi kayırmadığını iddia etse de, köylü bir çocuk Taim’den onlara bir sepet yiyecek getirmişti. Androl sorsa, oğlanın diğerlerine de yiyecek getirmiş olması gerektiğini öğrenirdi. Oğlan şaşalardı ya da unutmuş olurdu, ya da bir başka masum hata yapmış olurdu.</p>
<p class="p0">“Bu bölünmüşlük korkunç, dostum,” dedi Emarin alçak sesle. “Kendi aramızda barış yapamıyorsak Lord Ejder için nasıl savaşabiliriz?”</p>
<p class="p0">Androl başını iki yana salladı.</p>
<p class="p0">Emarin sözlerine devam etti. “Logain’in tercih ettiği adamlara haftalardır yaka iğnesi verilmediğini söylüyorlar. Nalaam gibi, çoğu kişi uzun zaman önce kılıç iğnesini almış olmalıydı, ama M’Hael tekrar tekrar reddediyor. Üyeleri yetke için kendi aralarında didişen bir Ev asla diğer Evler için tehdit oluşturmaz.”</p>
<p class="p0">“Bilgece sözler,” dedi Androl. “Ama ne yapmalıyız? <span class="t3">Ne yapabiliriz?</span> Taim M’Hael ve Logain de henüz dönmedi.”</p>
<p class="p0">“Belki ona birini yollayabiliriz,” dedi Emarin. “Ya da sen diğerlerini sakinleştirebilirsin. Korkarım bazıları kendini kaybetmek üzere ve kavga çıkarsa, Taim’in cezalarının ağır kısmını kimlerin çekeceğini tahmin edebiliyorum.”</p>
<p class="p0">Androl kaşlarını çattı. “Doğru. Ama neden ben? Sen sözcükler konusunda benden çok daha iyisin, Emarin.”</p>
<p class="p0">Emarin güldü. “Evet, ama Logain sana güveniyor, Androl. Diğer adamlar sana saygı duyuyor.”</p>
<p class="p0"><span class="t3">Duymamalılar</span>, diye düşündü Androl. “Ne yapabileceğime bakarım.” Nalaam yeni bir hikayeye hazırlanıyordu ama o başlayamadan Androl kol koruma parçasını kaldırarak Jonneth’e işaret etti. “Eskisinin çatladığını görmüştüm. Bunu dene.”</p>
<p class="p0">Jonneth parçayı alırken yüzü aydınlandı. “Harikasın, Androl! Kimsenin fark ettiğini sanmıyordum. Aptalca bir şey, biliyorum, ama...” Gülümsemesi genişledi ve adamların malzemelerini dibine bıraktıkları ağaca doğru seyirtti. Jonneth’in yayı da oradaydı. Bu İki Nehirliler silahlarının yakında olmasını tercih ediyorlardı.</p>
<p class="p0">Jonneth yayın kirişini takarak geri döndü. Kol koruma parçasını taktı. “Mükemmel oldu!” dedi ve Androl gülümsedi. Küçük şeyler. Çok anlamlı olabiliyordu.</p>
<p class="p0">Jonneth nişan aldı ve oku salıverdi. Kiriş kol koruma parçasına çarparak şakladı ve ok havada süzüldü, iki yüz adım uzaktaki tepede duran bir ağaca saplandı.</p>
<p class="p0">Canler ıslık çaldı. “Bu sizin yaylar gibisini görmedim, Jonneth. Hayatım boyunca, hiç.” Onlar da Andorluydu, ama Canler Caemlyn’e çok yakın bir kasabadan geliyordu.</p>
<p class="p0">Jonneth hedefini inceledi, sonra yine yay çekti, oktaki tüyü yanağına dayadı ve salıverdi. Ok dümdüz gidip, aynı ağacı vurdu. Androl, okların arasında iki karıştan az aralık olduğunu tahmin ediyordu.</p>
<p class="p0">Canler yine ıslık çaldı.</p>
<p class="p0">“Babam bunlardan biriyle eğitim almış,” dedi Nalaam. “Sanatı, Illian’da boğulmaktan kurtardığı bir İki Nehirliden öğrenmiş. Anı olarak kirişi alıkoymuş.”</p>
<p class="p0">Canler tek kaşını kaldırdı, ama yine de hikaye ilgisini çekmiş gibiydi. Androl gülmekle ve başını iki yana sallamakla yetindi. “Bir de ben deneyebilir miyim, Jonneth? Tear yayıyla keskin nişancıyımdır ve onlar çoğu diğer yaydan biraz daha uzundur.”</p>
<p class="p0">“Elbette,” dedi sırım gibi delikanlı. Kol koruma parçasını çıkardı ve yayı uzattı.</p>
<p class="p0">Androl parçayı taktı ve yayı kaldırdı. Siyah porsukağacından yapılmıştı ve kirişi onun alışık olduğu kadar esnek değildi. Jonneth ona bir ok verdi ve Androl adamın ok çekmesini taklit ederek, kirişi yanağına kadar gerdi.</p>
<p class="p0">“Işık!” dedi, kirişin sertliği karşısında. “Kolların aldatıcı ölçüde ince, Jonneth. Nasıl nişan alıyorsun? Ben kirişi çekmekte zorlanıyorum!”</p>
<p class="p0">Androl’un kolu titrerken Jonneth güldü. Sonunda, Androl kirişi bir an daha tutamayacağını hissederek, oku salıverdi. Ok hedefi ıskalayıp yere düştü. Androl yayı Jonneth’e iade etti.</p>
<p class="p0">“Bu oldukça iyiydi, Androl,” dedi Jonneth. “Çoğu adam kirişi çekemiyor bile. On sene çalışırsan, İki Nehir’de doğmuş biri kadar iyi atış yapabilirsin!”</p>
<p class="p0">“Ben şimdilik kısa yaydan sapmayacağım,” dedi Androl. “At sırtında öyle bir canavarı kullanmayı asla başaramazsın.”</p>
<p class="p0">“Buna gerek olmaz ki!” dedi Jonneth.</p>
<p class="p0">“Ya biri seni kovalıyorsa?”</p>
<p class="p0">“Sayıları beşten azsa,” dedi, “onlar yanıma varamadan bununla hepsini indiririm. Beşten fazlaysa, o zaman ne demeye onlara ok atıyorum? Peşimden Karanlık Varlık kovalıyormuş gibi kaçmam lazım.”</p>
<p class="p0">Diğer adamlar güldüler, ama Androl Emarin’in onu süzdüğünü fark etti. Muhtemelen Androl’un at sırtından ok atmayı nereden bildiğini merak ediyordu. Zeki adamdı bu asil. Androl, diline hakim olmalıydı.</p>
<p class="p0">“Bu da ne?” diye sordu biri. “Ok atmayı mı öğrenmeye çalışıyorsun, ulak çocuk? Kendini savunabilmek için mi?”</p>
<p class="p0">Androl dişlerini sıktı ve kasıla kasıla gelmekte olan Coteren’e döndü. Cüsseli bir adamdı, siyah, yağlı saçları uzundu ve toplanmamıştı. Saçları, tombul yanaklı, küt bir suratı çevreliyordu. Gözleri odaklanmış ve tehlikeliydi. Coteren gülümsedi. Oynayacak fare bulmuş kedi gülümsemesi.</p>
<p class="p0">Androl sessizce kol koruma parçasını çözdü ve Jonneth’e uzattı. Coteren tam Asha’man’dı ve M’Hael’in arkadaşıydı. Rütbesi buradaki herkesten üstündü.</p>
<p class="p0">“M’Hael bunu işitecek,” dedi Coteren. “Aldığınız dersleri gözardı ediyorsunuz. Güç’le öldürebilirken, oklara ve yaylara ihtiyacınız yok!”</p>
<p class="p0">“Biz hiçbir şeyi gözardı etmiyoruz,” dedi Nalaam inatla.</p>
<p class="p0">“Sessiz ol, evlat,” dedi Androl. “Dilini tut.”</p>
<p class="p0">Coteren güldü. “Uşağı dinleyin. M’Hael küstahlığını da duyacak.” Androl’e odaklandı. “Kaynak’ı kavra.”</p>
<p class="p0">Androl gönülsüzce itaat etti. <span class="t3">Saidin</span>in tatlılığı içine aktı. Androl endişeyle yan tarafa baktı. Gölgelerden iz yoktu.</p>
<p class="p0">“Acınası,” dedi Coteren. “Şuradaki taşı yok et.”</p>
<p class="p0">Androl için fazla büyük bir taştı. Ama zorbalarla daha önce de başa çıkmıştı ve Coteren en tehlikeli türden bir zorbaydı, güç ve yetki sahibi bir zorba. Yapılacak en iyi şey itaat etmekti. Mahçup düşmek, küçük bir cezaydı. Bu, pek az zorbanın anlayabildiği bir şeydi.</p>
<p class="p0">Androl gereken Ateş ve Toprak örgülerini ördü ve kayaya fırlattı. Toplayabildiği tüm Güç’ü örgüye katmıştı, ama kayayı ancak çentmeyi başarabildi.</p>
<p class="p0">Coteren ve yakındaki ağacın altında yemek yemekte olan Adanmış grubu koca koca kahkahalar attılar. “Kanlı küller, sen işe yaramazın tekisin!” dedi Coteren. “Önceden söylediklerimi unut, ulak çocuk! Senin o yaya <span class="t3">ihtiyacın var!</span>”</p>
<p class="p0">Androl Tek Güç’ü bıraktı. Coteren dalgasını geçmişti; tatmin olmuş olmalıydı. Ne yazık ki, Androl arkasındaki adamların Kaynak’ı kavradıklarını hissetti. Jonneth, Canler ve Naalam, her biri Tek Güç’le dolu ve öfkeleri burunlarında, Androl’un yanına geldiler.</p>
<p class="p0">Yemeklerini yemekte olan adamlar da Kaynak’ı kavrayarak ayağa kalktılar. Sayıları Androl’un dostlarının iki katıydı. Coteren gülümsedi.</p>
<p class="p0">Androl, Canler ve diğerlerini süzdü. “Şimdi, çocuklar,” dedi elini kaldırarak, “Asha’man Coteren yalnızca M’Hael’in ona emrettiği şeyi yapıyor. Kendimi zorlamam için beni kızdırmaya çalışıyor.”</p>
<p class="p0">İki grup duraksadı. Birbirlerine diktikleri bakışlardaki yoğunluk, içlerinde tuttukları Güç’le yarışıyordu. Sonra Jonneth Kaynak’ı salıverdi. Bu Nalaam’ın da aynısını yapmasını sağladı. Son olarak, Canler surat asarak sırtını döndü. Coteren güldü.</p>
<p class="p0">“Bundan hoşlanmıyorum,” diye homurdandı Canler, hep birlikte uzaklaşırlarken. Omzunun üzerinden arkaya bir bakış fırlattı. “Hem de hiç hoşlanmıyorum. Neden bizi durdurdun, Androl?”</p>
<p class="p0">“Çünkü sen küfür sallayamadan bizi moloza çevirirlerdi, Canler,” diye terslendi Androl. “Işık, adam! Ben çok az yönlendirebiliyorum. Emarin geleli de bir ay olmadı. Jonneth hızlı öğreniyor, ama daha önce Güç’le hiç savaşmadığını hepimiz biliyoruz ve Coteren’in adamlarının yarısı Lord Ejder komutasında savaş gördü. Gerçekten de senin ve Nalaam’ın tek başınıza on adamı idare edebileceğinizi düşünüyor musun?”</p>
<p class="p0">Canler kabararak homurdandı, ama sonra pes etti.</p>
<p class="p0">“Makashak Na famalashten morkase,” diye mırıldandı Nalaam, “delf takaksaki mere!” Çılgın bakışlarla, kendi kendine güdü. Bu Androl’ün bildiği bir dil değildi, Kadim Lisan olmadığı kesindi. Muhtemelen bir dil bile değildi.</p>
<p class="p0">Diğerlerinin hiçbiri konuşmadı. Nalaam zaman zaman bir şeyler geveleyerek gülüyordu. Ona sorduklarında, sıradan sözler söylediğini iddia ediyordu. Onun durumu Emarin ve Jonneth’i çok rahatsız etmiş gibiydi. Arkadaşlarının delirdiğine ve çevrelerindeki herkesi öldürdüğüne tanık olmamışlardı. Işık izin verse de, hiç görmek zorunda kalmasalar. Androl Lord Ejder’in onları yalnız bırakması konusunda ne düşünürse düşünsün, lekeyi temizlemesi her şeyi affettiriyordu. Artık yönlendirmek güvenliydi.</p>
<p class="p0">En azından, <span class="t3">göreceli olarak</span> güvenli. Yönlendirmek asla güvenli olmayacaktı, özellikle de Taim onları itip kakarken.</p>
<p class="p0">“Gittikçe daha fazla insan Taim’in o kavrulası kişisel derslerini alıyor,” diye mırıldandı Nalaam, ağaçların gölgesinde yürürlerken. “Nensen’in başarısı adamları heveslendirdi. Son birkaç hafta içinde bir düzine adam Taim’in tarafına geçti. Kısa süre sonra, bizden geriye kimse kalmayacak. Eskiden güvendiğim adamların yarısıyla konuşmaya korkuyorum.”</p>
<p class="p0">“Norley güvenilirdir,” dedi Canler. “Evin Hardlin de.”</p>
<p class="p0">“Bu kısa bir liste,” dedi Nalaam. “Çok kısa.”</p>
<p class="p0">“İki Nehirliler bizimle,” dedi Jonneth. “Son adamına kadar.”</p>
<p class="p0">“Yine de kısa bir liste,” dedi Nalaam. “Ve aramızda tam Asha’man yok.”</p>
<p class="p0">Hepsi Androl’e baktılar. Androl Taim’in, yine kendi aralarında gülüşmeye başlamış olan adamlarına baktı.</p>
<p class="p0">“Ne, Androl?” diye sordu Nalaam. “Bu şekilde konuştuğumuz için bizi paylamayacak mısın?”</p>
<p class="p0">“Ne şekilde?” diye sordu Androl, bakışlarını onlara çevirerek.</p>
<p class="p0">“İki karşı grupmuşuz gibi.”</p>
<p class="p0">“Sizin kendinizi öldürtmenizi ya da hapse attırmanızı istemiyorum, ama bu, bir sorun görmediğim anlamına gelmiyor.” Geriye göz attı. “Evet, burada fırtına gibi kaynayan bir sorun var.”</p>
<p class="p0">“Taim’in özel derslerini alan adamlar çok çabuk öğreniyor,” dedi Nalaam. “Kısa süre önce Nensen Adanmış olmaya ancak yetecek kadar güçlüydü. Şimdi tam Asha’man. Çok tuhaf bir şeyler oluyor. Hele o Aes Sedailer. Taim neden onların bizimle bağ kurmasına izin verdi? Aes Sedailerin Ejder iğnesi taşıyanları seçmesini engelleyerek, kendi adamlarının hepsini koruduğunu biliyorsunuz. Yak beni, biri beni seçerse ne yapacağımı bilmiyorum. Beni Aes Sedai ipleriyle bağlamalarına izin vermeyeceğim.”</p>
<p class="p0">Diğerleri de bu konuda homurdandılar.</p>
<p class="p0">“Taim’in adamları yeni gelenler arasında söylentiler yayıyor,” dedi Jonneth usulca. “Lord Ejder hakkında, iyi adamları nasıl hain olmaya zorladığı hakkında konuşuyorlar. Onun bizi terk ettiğini ve delirdiğini söylüyorlar. M’Hael bu söylentilerin kaynağının o olduğunun bilinmesini istemiyor, ama hepsi ondan çıkmıyorsa kavrulayım.”</p>
<p class="p0">“Belki de haklıdır,” dedi Canler. Diğerleri sert sert ona baktılar. Kösele suratlı adam kaşlarını çattı. “Taim’in tarafına geçeceğimi söylemedim. Ama Lord Ejder? O bizim için ne yaptı? Bu mekanı tamamen unutmuş gibi. Belki gerçekten delirmiştir.”</p>
<p class="p0">“Delirmedi,” dedi Emarin, başını iki yana sallayarak. “Buraya gelmeden hemen önce onunla karşılaştım.”</p>
<p class="p0">Diğerleri şaşkın şaşkın ona baktılar.</p>
<p class="p0">“Beni etkiledi,” dedi Emarin. “Genç, ama sağlam bir iradesi var. Ben ona güveniyorum. Işık! Onunla yarım düzine kez konuşmamışımdır, ama ona güveniyorum.”</p>
<p class="p0">Diğerleri yavaşça başlarını salladılar.</p>
<p class="p0">“Yak beni,” dedi Canler, “bu benim için yeterli. Ama keşke dinleseydi! Logain’in, onu Taim hakkında uyardığı zaman Lord Ejder’in dinlemediğini söyleyerek küfrettiğini duydum.”</p>
<p class="p0">“Ya ona kanıt sunarsak?” diye sordu Jonneth. “Taim’in sağlam pabuç olmadığını <span class="t3">kanıtlayan</span> bir şeyler bulabilirsek?”</p>
<p class="p0">“Nensen’de de bir tuhaflık var,” diye tekrarladı Nalaam. “Kash’ta da. Adam nereden geldi, nasıl bu kadar kısa sürede bu kadar güçlü oldu? Logain geri döndüğünde ona sunacak bilgimiz olsa... Ya da sorunu doğrudan Lord Ejder’e götürsek...”</p>
<p class="p0">Grup Androl’e döndü. Neden ona, aralarındaki en zayıf kişiye bakıyorlardı? Onun tek yapabildiği Kapıyol açmaktı. Coteren’in ona verdiği lakap buradan geliyordu. Ulak. Mesaj iletmek ve insanları bir yerlere götürmekten başka işe yaramıyordu.</p>
<p class="p0">Ama diğerleri ona saygı duyuyordu. Bir sebepten, ona saygı duyuyorlardı.</p>
<p class="p0">“Tamam,” dedi Androl. “Ne bulabileceğimize bakalım. Evin, Hardlin ve Norley’i de bu işe katın, ama başka kimseye söylemeyin, diğer İki Nehirli delikanlılara bile. Taim ve adamlarını kızdırmayın... ama bir şey bulursanız, bana getirin. Ben de Logain’le temas kurmanın bir yolu olup olmadığına bakarım. En azından, nerede olduğunu öğrenmeye çalışırım.”</p>
<p class="p0">Adamların her biri ciddi ifadelerle başlarını salladılar. <span class="t3">Yanılmışsak Işık yardımcımız olsun</span>, diye düşündü Androl, Taim’in adamlarına bakarak. <span class="t3">Haklıysak, Işık daha fazla yardımcımız olsun.</span></p>
</body>
</html>