<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>

<link rel="stylesheet" type="text/css" href="../Styles/style.css"/>
<title>Geceyarısı Kuleleri</title>
</head>
<body>
<p class="p1" style="text-align: center;"><span class="t1">41</span></p>
<p class="p1" style="text-align: center;">-------------------------------------------------------------------------------------------------</p>
<p class="p1" style="text-align: center;"><span class="t1">BEKLENMEDİK BİR MÜTTEFİK</span></p>
<p class="p1" style="text-align: center;"><span class="t1"><br/></span></p>
<p class="p0">Galad kalkanını kaldırarak koştu. Bornhald de, o doğal olmayan ışıklar havada belirdiği zaman fenerini bir kenara attı ve kalkanını başının üzerinde tutarak takip etti. İkisi de konuşmuyordu. Ok yağmuru birazdan başlardı.</p>
<p class="p0">At sırasına ulaştılar. İki endişeli görünüşlü seyis atlarını onlara teslim etti. Galad kalkanını indirdi ve Cesur’un sırtına tırmanırken kendini son derece savunmasız hissetti. Atı çevirdi ve kalkanını yine kaldırdı. Uzaktan uzağa yayların aşina tınlamasını, yere yağan okların şaklayarak saplanmasını duydu.</p>
<p class="p0">Hiçbiri onun üzerine denk gelmedi.</p>
<p class="p0">Duraksadı. Havada asılı ışıklar geceyi dolunay kadar aydınlatıyordu, belki daha fazla.</p>
<p class="p0">“Neler oluyor?” dedi Bornhald, atı sinirli sinirli kıpırdanırken. “Iskaladılar mı? O oklar kampın epey dışına düştü.”</p>
<p class="p0">“Trolloclar!” diye bağırdı kamptan biri. “Yoldan binlercesi yaklaşıyor!”</p>
<p class="p0">“Canavarlar!” diye bağırdı dehşete düşmüş bir Amadicialı. “Gölge canavarları! Işık, <span class="t3">gerçekmişler!”</span></p>
<p class="p0">Galad, Bornhald’a baktı. Beyaz pelerinleri arkalarında dalgalanarak atlarını dörtnala kamptan geçirdiler ve yola baktılar.</p>
<p class="p0">Bir katliam sahnesi vardı.</p>
<p class="p0">Platodan dalga dalga ok yağıyor, Gölgedölü güruhuna saplanıyordu. Yaratıklar uluyor, ciyaklıyordu, bazıları Galad’ın kampına koşmaya, diğerleri okçuların olduğu yere tırmanmaya çalışıyordu. Aniden Trollocların altındaki yer sarsıldı, yaratıklar havaya uçtu ve yukarıdan ateş yağdı. Aybara’nın yönlendiricileri savaşa katılmıştı.</p>
<p class="p0">Galad manzaraya baktı. “Piyadeler kampın bu tarafında kalkan duvarı oluştursun,” diye bağırdı. “Arbaletçiler, oradaki harabelere. Alayları sekiz süvari birliğine bölün ve saldırmaya hazırlanın! Okçular, hazır olun!” Işığın Evlatları öncelikle bir süvari gücüydü. Adamları birlikler halinde, at sırtında çıkacaklar, dalga dalga Trolloclara saldıracaklar, sonra piyadelerin savunma kalkanının ardına çekileceklerdi. Arbaletçiler Trolloc saflarını zayıflattıktan sonra ağır süvariler kargılarla saldıracaktı ve savunma hattının gerisine çekilirken okçular onları koruyacaktı.</p>
<p class="p0">Emirler hızla iletildi. Evlatlar Amadicialılardan daha hızlı hareket ediyordu. Bornhald başını salladı. Bu saldırıdan ziyade bir savunma planıydı, ama mantıklı geliyordu, en azından Galad neler olduğunu anlayabilene kadar.</p>
<p class="p0">Nal sesleri Byar’ın dörtnala yaklaştığını haber verdi. Adam atını şahlandırdı, sonra iri iri açılmış gözlerle döndü. “Trolloclar mı? Nasıl... Bu, Aybara. Bir Gölgedölü ordusu getirdi!”</p>
<p class="p0">“Eğer öyleyse,” dedi Galad, “onları katlediyor.”</p>
<p class="p0">Byar yaklaştı. “<span class="t3">Tıpkı</span> İki Nehir gibi. Dain, ne yaptığını hatırlıyor musun? Trolloclar saldırdı. Aybara köyü savundu ve dolayısıyla destek kazandı.”</p>
<p class="p0">“Ne çıkarı olur ki?” dedi Bornhald.</p>
<p class="p0">“Bizi kandırmak.”</p>
<p class="p0">“Ne kadar çok Trolloc öldürürse, o kadar çok destekçi kazanır, öyle mi?” Bornhald kaşlarını çattı. “Bu... mantıklı gelmiyor. Aybara binlerce Trolloc’a kumanda edebiliyorsa, bize neden ihtiyacı olsun?”</p>
<p class="p0">“Onun zihni hasta, çarpık,” dedi Byar. “Trollocların ortaya çıkmasıyla bir ilgisi yoksa, nasıl şu anda, onlarla aynı anda ortaya çıktı?”</p>
<p class="p0">Eh, Galad itiraf etmeliydi ki bunda doğruluk payı vardı. “Şimdilik,” dedi, “bize saf tutmak için zaman verecek. Bornhald, Byar, emirlerimin iletilmesine yardım edin. Süvarilerin, arbaletçiler işlerini bitirir bitirmez saldırmaya hazır olmasını istiyorum.” Duraksadı. “Ama adamlara söyleyin, yan tarafları Aybara’ya açmayacağız. O platonun dibinde kargılı piyadeler beklesin. Ne olur ne olmaz diye.”</p>
<p class="p0">&nbsp;</p>
<p class="p0">Trolloclar ok yağmuru altında çığlıklar atarak düşüyordu. Ama daha fazlası geliyordu ve pek çok yaratık, pek çok ok yemiş olmalarına rağmen düşmemişti. Gölgedölleri yamaçtan yukarı, Perrin’in güçlerine doğru saldırmaya hazırlanıyorlardı. Bunu yaparlarsa, Perrin bir süre direnecek, sonra onları geri çekecek, süvarileri öne sürecekti.</p>
<p class="p0">“Nereden bildin?” diye sordu Faile usulca.</p>
<p class="p0">Perrin ona baktı. “Siz üçünüzün, gerideki güçlerin arkasına çekilme zamanınız geldi.” Atının üzerinde bembeyaz bir yüzle oturmakta olan Berelain’e baktı. Trollocları görmek kadını altüst etmiş gibiydi. Ama Perrin onun çelikten de sağlam olduğunu biliyordu. Neden bu kadar endişeli kokuyordu?</p>
<p class="p0">“Gideceğim,” dedi Faile. “Ama bilmem lazım.”</p>
<p class="p0">“Mantıklıydı,” dedi Perrin. “O kubbe bizim Kapıyollar aracılığıyla kaçmamızı önlemek içindi. Ama aynı zamanda bizi doğrudan Andor’a Yolculuk etmek yerine, yolu takip etmeye teşvik etti. Gill Efendi’nin emirlerime karşı çıkarak yola dönmesi bize tuhaf gelmişti, ama kuzeyden gelen insanlar o yolun geçilmez olduğunu söylediği için yaptı bunu. Bizi bu yöne çekmek için düşmanımızın hazırladığı bir plan olduğunu tahmin ediyorum.</p>
<p class="p0">“Baştan beri bizi güdüyorlardı. Beyazpelerinlerle çatışmaya girmemizi beklemiyorlardı, mümkün olduğunca hızlı bir biçimde Lugard’a yönelmemizi bekliyorlardı. Kırlardan aşmayı denesek, eminim bizi geri çevirmeye zorlayacak bir şey çıkardı. Hazırladıkları kapana girmemizi çaresizce istiyorlardı. Muhtemelen Galad’ın ordusu bu planın bir parçası değildi; o, eyerlerinin altına giren bir dikendi yalnızca.”</p>
<p class="p0">“Ama Trolloclar. Nereden...”</p>
<p class="p0">“Sanırım bir Kapı Taşı olmalı,” dedi Perrin. “Buraya bir tür saldırı düzenleyeceklerini biliyordum. Gökyüzünden Draghkar saldırısı düzenleyeceklerini ya da gözden kaçırdığımız bir Yolkapı’yı kullanacaklarını tahmin etmiştim. Ama Arganda’nın gösterdiği harabeler bir Kapı Taşı için iyi bir yer olabilirmiş gibi görünüyor. Irmak yatak değiştirdiğinde yıkılmış ve gömülmüş olmalı. Trolloclar yerden çıkmıyor; bence Kapı Taşı’ndan çıkıyorlar.</p>
<p class="p0">“Tuzak buydu. Muhtemelen bize daha önceden saldırırlardı, ama Beyazpelerinler araya girdi. Bizim onlarla işimizi bitirmemizi beklemek zorunda kaldılar. Sonra biz kamptan ayrıldık. Bu yüzden...”</p>
<p class="p0">“Bu yüzden Damodred ve adamlarına saldırdılar,” dedi Faile. “Tuzağı bize kurdular, ama en azından daha sonra savaşacakları bir orduya zarar vermek istediler.”</p>
<p class="p0">“Bu işin arkasında Terkedilmişlerden birinin olduğunu tahmin ediyorum,” dedi Perrin, Grady’ye dönerek.</p>
<p class="p0">“Terkedilmişlerden biri mi?” dedi Alliandre sesini yükselterek. “<span class="t3">Terkedilmişlerden</span> biriyle savaşamayız!”</p>
<p class="p0">Perrin ona baktı. “Bana katıldığında, seni neyin beklediğini sanıyordun, Alliandre? <span class="t3">Tarmon Gai’don</span>’da Yeniden Doğan Ejder’in yanında savaşacaksın. Eninde sonunda Terkedilmişlerle yüzleşmemiz gerekecek.”</p>
<p class="p0">Kadın soldu, ama başını sallayarak metanetini gösterdi.</p>
<p class="p0">“Grady!” diye seslendi Perrin. Asha’man Trolloclara ateş topları yağdırıyordu. “Hala yönlendirme seziyor musun?”</p>
<p class="p0">“Yalnızca kesik kesik, Lordum,” diye karşılık verdi Grady. “Her kimseler, çok güçlü değiller. Ve savaşa katılmıyorlar. Bence Trollocları getirmek için bir şey yapıyorlar, yumruklarla birlikte buraya sıçrıyorlar, sonra daha fazlasını getirmek için buradan ayrılıyorlar.”</p>
<p class="p0">“Ona dikkat et,” dedi Perrin. “Bak bakalım, ondan kurtulabiliyor musun?”</p>
<p class="p0">“Başüstüne, Lordum,” dedi Grady, selam vererek.</p>
<p class="p0">Demek Trollocları nakleden doğrudan bir Terkedilmiş değildi. Bu, bunun onlardan birinin işi olmadığı anlamına gelmiyordu, yalnızca doğrudan müdahale etmedikleri anlamına geliyordu. “Siz üçünüz geriye,” dedi Perrin Faile, Berelain ve Alliandre’ye, çekicini kaldırarak. Trolloclar yamaçtan yukarı saldırmaya başlamıştı. Çoğu ok yağmuru altında düşüyordu, ama yeterince kalabalıktılar, eninde sonunda birileri tepeye ulaşacaktı. Savaşma zamanıydı.</p>
<p class="p0">“Sayılarını bilmiyorsun, kocam,” dedi Faile alçak sesle. “Gelmeye devam ediyorlar. Ya bizi alt ederlerse?”</p>
<p class="p0">“Durum kötüye giderse Kapıyol kullanarak çekiliriz. Ama savaşmadan Beyazpelerinleri ele geçirmelerine izin vermeyeceğim: kimseyi Trolloclara bırakmam, onları bile. Bize saldırdıklarında onlar İki Nehir’i görmezden geldiler. Eh, ben aynısını yapmayacağım. O kadar.”</p>
<p class="p0">Faile aniden eğildi ve onu öptü. “Teşekkür ederim.”</p>
<p class="p0">“Ne için?”</p>
<p class="p0">“Böyle bir adam olduğun için,” dedi Faile. Atını çevirdi ve diğer ikisini alıp götürdü.</p>
<p class="p0">Perrin başını iki yana salladı. Grady’ye Faile’yi Hava bağlarıyla bağlamasını ve çeke çeke götürmesini söylemek zorunda kalacağından korkmuştu. Yaklaşan Trolloclara döndü. İki Nehirliler onların yamaca tırmanmasını kesinlikle kolaylaştırmıyordu. Ama adamların okları azalıyordu.</p>
<p class="p0">Perrin <span class="t3">Mah’alleinir</span>’i tarttı. Bir parçası silaha doğumundan bu kadar kısa süre sonra kan banyosu yaptıracağı için üzülüyordu, ama daha büyük bir parçası bundan memnundu. Bu Trolloclar ve onları güdenler Çekirge’nin ölmesine sebep olmuştu.</p>
<p class="p0">Bir Trolloc yumruğu, kara kılıcını eline almış bir Soluk önderliğinde tepeye tırmandı ve arkalarından bir başka Soluk geldi. Perrin çekicini kaldırdı ve kükreyerek atıldı.</p>
<p class="p0">&nbsp;</p>
<p class="p0">Galad bir küfür salladı, Cesur’u çevirdi ve kılıcını ayı başlı bir Trolloc’un boynuna indirdi. Yaratığın yoğun, kara kanı guruldayarak fışkırdı, ama bu canavarları öldürmek çok zordu. Galad bu yaratıklar hakkındaki hikayeleri duymuştu ve Gölgedölleri ile savaşmış adamlardan eğitim almıştı. Yine de, dirençleri onu şaşırtmıştı.</p>
<p class="p0">Yaratığın düşmesi için onu üç kere daha kılıçtan geçirmesi gerekti. Kolu ağrımaya başlamıştı bile. Bunun gibi canavarlarla savaşmakta incelikli bir taraf yoktu. At sırtı için tasarlanmış hamleleri kullanıyordu, ama genellikle en doğrudan ve en zalim olanlarını seçiyordu. Oduncu Dalı Soyuyor. Ayın Yayı. Çarpan Kıvılcım.</p>
<p class="p0">Adamlarının durumu iyi değildi. Dört yandan kuşatılmışlardı ve artık kargı kullanacak yer yoktu. Süvari saldırıları bir süre işe yaramıştı, ama ağır süvariler piyade safının arkasına çekilmek zorunda kalmıştı ve tüm ordu doğuya itilmişti. Oradaki Amadicialılar alt edilmişti ve saldırının gücü, yeni süvari hamlelerine izin vermeyecek kadar büyüktü. Süvarilerin tek yapabildiği, hayatta kalmak için çılgınca kılıç sallamaktı.</p>
<p class="p0">Galad Cesur’u döndürdü, ama iki Trolloc hırlayarak üzerine atıldı. Birini Balıkçıl Gümüşbalık Yakalıyor’la çabucak biçti, ama yaratık Cesur’a doğru devrildi ve atının sarsılarak kaçınmasına sebep oldu. Bir başkası kancalı sırığıyla atın boynunu kesti. At düştü.</p>
<p class="p0">Galad kendini fırlatacak zamanı ancak buldu. Cesur bacakları seyirerek beyaz omzundan kanlar fışkırarak yıkılırken Galad yere düştü. Galad yuvarlandı, kılıcı kenara kıvrıldı, ama kötü düşmüştü. Ayak bileği acıyla burkuldu.</p>
<p class="p0">Acıyı duymazdan gelerek kılıcını kaldırdı ve üç metre boyunda, ölüm kokan kahverengi kürklü bir canavarın kancasını son anda savuşturdu. Galad’ın hamlesi yine dengesini yitirmesine sebep oldu.</p>
<p class="p0">“Galad!”</p>
<p class="p0">Beyazlı şekiller Trolloclara çarptı. Pis kokulu kanlar havaya saçıldı. Beyaz şekiller yere yuvarlandı, ama Trolloclar püskürtülmüştü. Bornhald, kılıcı elinde, nefes nefese dikildi. Kalkanı çentilmiş ve siyah kanla lekelenmişti. Yanında dört adam vardı. Diğer ikisi ölmüştü.</p>
<p class="p0">“Teşekkür ederim,” dedi Galad. “Atlarınız?”</p>
<p class="p0">“Biçildi,” dedi Bornhald. “Atları öldürme emri almış olmalılar.”</p>
<p class="p0">“Kaçmamızı istemiyorlar,” dedi Galad. “Toplanıp saldırmamızı da.” Kuşatılmış askerlerinin bulunduğu yöne baktı. Yirmi bin asker, muhteşem bir ordu gibi gelmişti, ama savaş hatları kaos içindeydi. Ve Trolloclar dalga dalga gelmeye devam ediyordu. Işığın Evlatları’nın kuzey hattı dağılıyordu ve Trolloclar orada, Galad’ın güçlerini maşa gibi sıkıştırıyordu. Kuzey ve güney çıkışlarını kapatacaklardı, sonra onları yamaca çarpacaklardı. Işık!</p>
<p class="p0">“Kuzey piyade hattında toplanın!” diye bağırdı Galad. Tüm gücüyle o tarafa koştu, ayak bileği itiraz etse de, hala çalışıyordu. Adamlar ona katıldılar. Artık giysileri beyaz değildi.</p>
<p class="p0">Galad, Gareth Bryne gibi generallerin çoğunun ön safta savaşmadığını biliyordu. Onlar bunu yapmayacak kadar önemliydi ve savaşı düzenlemek için zihinlerine ihtiyaç vardı. Belki Galad da bunu yapmalıydı. Savunma hatları dağılıyordu.</p>
<p class="p0">Adamları iyiydi. Sağlamdılar. Ama Trolloclar karşısında deneyimsizdiler. Çoğunun ne kadar deneyimsiz olduğunu ancak şimdi, karanlık bir gecede, havada asılı ışık kürelerinin aydınlığında, çamurlu zeminde öne atılırlarken görebiliyordu. Bazı deneyimli askerler de vardı, ama çoğu yalnızca kural tanımaz haydutlara ve şehir milislerine karşı savaşmıştı.</p>
<p class="p0">Trolloclar farklıydı. Uluyan, hırlayan, homurdanan canavarlar çılgına dönmüştü. Askeri disiplin açısından eksikliklerini güçleriyle ve vahşilikleriyle telafi ediyorlardı. Ve açlıklarıyla. Aralarındaki Myrddraaller, tek başlarına bir hattı kırabilecek kadar korkunçtular. Galad’ın askerleri geriliyordu.</p>
<p class="p0">“Dayanın!” diye bağırdı Galad, hattın kırılan kesimine gelerek. Bornhald ve elli kadar adamı vardı. Yeterli değildi. “Biz Işığın Evlatlarıyız! Gölge önünde geri çekilmeyiz!”</p>
<p class="p0">İşe yaramadı. Felaketi izlerken, tüm kavrayışı çatırdamaya başladı. Işığın Evlatları, iyilikleri tarafından korunmuyordu; tırpanın önündeki tahıllar gibi dalga dalga düşüyorlardı. Daha da kötüsü, bazıları yiğitçe savaşmıyorlar, kararlılıkla direnmiyorlardı. Pek çoğu dehşet içinde bağırarak kaçıyordu. Amadicialılar olsa anlardı, ama Evlatların çoğu da farklı değildi.</p>
<p class="p0">Hepsi korkaktı. Kötü savaşçı değildiler. Yalnızca insandılar. Böyle olmaması gerekiyordu.</p>
<p class="p0">&nbsp;</p>
<p class="p0">Gallenne süvarileri bir başka saldırıya hazırlarken bir gökgürültüsü patladı. Trolloc hattını dövdüler ve çoğunu kenardan itip yamaç aşağı yuvarladılar.</p>
<p class="p0">Perrin <span class="t3">Mah’alleinir</span>’i bir Trolloc’un kafasına indirdi. Darbenin gücü yaratığı kenara fırlattı ve tuhaf bir biçimde, çekicin vurduğu yerde derisi cızırdayarak dumanlar saçtı. Bu her darbede oluyordu, <span class="t3">Mah’allainir</span>’in dokunuşu onları yakıyormuş gibiydi, ama Perrin çekiçte yalnızca rahatlatıcı bir ılıklık hissediyordu.</p>
<p class="p0">Gallenne’nin saldırısı Trolloc saflarında delik açtı ve onları iki gruba ayırdı, ama o kadar çok leş vardı ki, kargılı askerleri öne sürmek zor olurdu. Gallenne çekildi ve İki Nehirlilerden bir birlik öne çıkarak Trollocların üzerine ok yağdırdı, haykıran, uluyan, ölüm kokan bir dalga halinde biçtiler onları.</p>
<p class="p0">Perrin Çevik’i durdurdu ve piyadeler çevrelerini sardı. Adamlarının pek azı Trolloclara kurban gitmişti. Elbette, gittiği kadarı bile fazlaydı.</p>
<p class="p0">Arganda atının sırtında yaklaştı. Miğferindeki tüyleri bir yerde kaybetmişti, ama geniş geniş gülümsüyordu. “Nadiren bu kadar keyifli bir savaş yaşamışımdır, Aybara,” dedi. “Kusursuz bir savaş meydanında, savunabilir bir pozisyonda, acımak zorunda olmadığın düşmanları öldürmek. Muhteşem okçular ve gedikleri tıkayacak Asha’manlar! Tek başıma ben o yaratıklardan iki düzinesini biçtim. Sırf bugünün hatırına, seni takip ettiğimiz için memnunum!”</p>
<p class="p0">Perrin başını salladı. Perrin, Trollocların çoğu Beyazpelerinlere odaklandığı için savaşın bu kadar kolay olduğuna işaret etmedi. Trolloclar pis, canavarsı varlıklardı ve vahşice bencildiler. Ateş topları ve uzunyayların okları altında yamaç yukarı tırmanmak ve sonra iki süvari birliğinin koruduğu bir toprak parçasını ele geçirmeye çalışmak? Daha kolay düşman aramak daha iyiydi ve taktik açıdan mantıklıydı da. İki cephe varsa, ilk önce kolay çatışmaya odaklanırdınız.</p>
<p class="p0">Beyazpelerinleri yamacın önüne sıkıştırıp, mümkün olduğunca çabuk ezmeye çalışıyorlardı. Onları kuşatmışlardı, süvarilerini öne sürmeleri için yer bırakmamışlardı ve onları bölmüşlerdi. Bu saldırıyı yöneten kişi taktikten anlıyordu; bu, Trolloc zihinlerinin işi değildi.</p>
<p class="p0">“Lord Perrin!” Jori Congar’ın sesi Trolloc ulumalarının üzerinde yükseldi. Adam Çevik’in yanına koştu. “Ne durumda olduklarını izlememi ve raporlamamı istemiştiniz. Eh, belki görmek istersiniz.”</p>
<p class="p0">Perrin başını salladı, yumruğunu kaldırdı, sonra kesme hareketi yaptı. Grady ve Neald, yolu gören bir kayalığın üzerinde, arkasında duruyorlardı. Gördükleri tüm Myrddraalleri indirme emri almışlardı. Perrin o şeyleri platodan uzak tutmak istiyordu; kılıç ya da balta kullanarak tek bir Myrddraal öldürmek düzinelerce cana mal olabilirdi. Onları uzaktan, Ateş’le öldürmek en iyisiydi. Dahası, bazen Soluklardan birini öldürmek, ona bağlı Trollocların tamamını da öldürmek anlamına gelebiliyordu.</p>
<p class="p0">Asha’manlar, Aes Sedailer ve Bilgeler Perrin’in işaretini gördüler. Trolloclara tam cephe saldırmaya başladılar, ellerinden ateşler uçtu, gökyüzünden yıldırım düştü ve Trollocları yamaçtan aşağı itti. Perrin’in piyadeleri birkaç dakika dinlenmek için geri çekildiler.</p>
<p class="p0">Perrin Çevik’i kenara yaklaştırdı ve <span class="t3">Mah’alleinir</span>’i bacağına yaslayarak, güney yamacından aşağı baktı. Damodred’in güçlerinin durumu Perrin’in korktuğundan daha kötüydü. Trolloclar ilerlemiş, Beyazpelerinleri iki gruba ayırmıştı. Canavarlar kenarlardan Galad’ın güçlerinin üzerine kapanıyor, Beyazpelerinleri üç cephede savaşmaya zorluyordu. Arkalarını yamaca vermişlerdi ve pek çok süvari grubu asıl ordudan kopmuştu.</p>
<p class="p0">Gallenne Perrin’e yaklaştı. “Trolloclar gelmeye devam ediyor. Şimdiye kadar elli bin yaratığın geldiğini tahmin ediyorum. Asha’manlar tek bir yönlendirici sezdiklerini söylediler ve o da savaşa katılmıyor.”</p>
<p class="p0">“Gölgedöllerini yöneten her kimse, yönlendiricilerini bu işe adamak istemiyor olmalı,” diye tahmin yürüttü Perrin. “Biz yüksek zemindeyken değil. Trolloclara mümkün olduğunca çok hasar verdirtecek ve üste çıkıp çıkamadıklarına bakacak. Bunu başarabilirlerse, yönlendiricilerin ortaya çıktığını göreceğiz.”</p>
<p class="p0">Gallenne başını salladı.</p>
<p class="p0">“Damodred’in ordusunun başı dertte.”</p>
<p class="p0">“Evet,” dedi Gallenne. “Bizi, onlara yardım etmemiz için iyi konuşlandırdınız, ama öyle görünüyor ki yeterli değil.”</p>
<p class="p0">“Ben aşağı iniyorum,” diye karar verdi Perrin. İşaret etti. “Trolloclar onları çeviriyor ve yamacın dibinde kapana kıstırıyor. Aşağı inebilir, yaratıklara genişçe yayıldıkları yandan saldırabiliriz. Böylece onları yarıp geçer, Damodred’in adamlarının buradaki platoya çıkmasına yardım ederiz.”</p>
<p class="p0">Gallenne kaşlarını çattı. “Pardon Lordum, ama sormam lazım. Onlara ne borçlu olduğunu hissediyorsun? Buraya onlara saldırmak için gelmiş olsak üzülürdüm, ama mantıklı olduğunu da görürdüm. Ama onlara yardım etmek için sebep göremiyorum.”</p>
<p class="p0">Perrin homurdandı. “Yalnızca, yapılacak doğru şey bu.”</p>
<p class="p0">“Bu tartışmaya açık,” dedi Gallenne, miğferli başını iki yana sallayarak. “Trolloclar ve Soluklarla savaşmak mükemmel, çünkü düşen her yaratık, Son Savaş’ta karşımıza bir eksik çıkacakları anlamına geliyor. Adamlarımız onlarla savaşmak konusunda deneyim ediniyor ve korkularını kontrol altına almayı öğreniyor. Ama o yamaç dik ve tehlikeli; atlarını Damodred’in olduğu yere sürersen, avantajımızı kaybedebiliriz.”</p>
<p class="p0">“Ben yine de gidiyorum,” dedi Perrin. “Jori, git İki Nehirlileri ve Asha’manları getir. Benim saldırımdan önce Trollocları yumuşatmalarını istiyorum.” Yine aşağı baktı. İki Nehir’e dair anılar zihninde canlandı. Kan. Ölüm. Elindeki <span class="t3">Mah’alleinir </span>ısındı. “Onları yalnız bırakmayacağım, Gallenne. Onları bile. Bana katılır mısın?”</p>
<p class="p0">“Sen garip bir adamsın, Aybara.” Gallenne duraksadı. “Şerefli bir adam. Evet, katılırım.”</p>
<p class="p0">“Güzel. Jori, harekete geç. Damodred’in safları kırılmadan onlara ulaşmalıyız.”</p>
<p class="p0">&nbsp;</p>
<p class="p0">Trolloc kitlesinden bir şok dalgası geçti. Galad, kılıcını terli ellerinde kavrayarak duraksadı. Tüm vücudu ağrıyordu. Dört yandan inlemeler geliyordu, bazıları ölen Trollocların boğuk hırıltılarıydı, diğerleri düşen adamlarının acıklı sesleriydi. Yakındaki Evlatlar dayanıyordu. Zar zor.</p>
<p class="p0">Gece, o ışıklara rağmen loştu. Bir kabusta savaşmak gibiydi. Ama Işığın Evlatları da karanlığa karşı duramayacaksa, kim durabilirdi?</p>
<p class="p0">Trolloclar daha yüksek sesle ulumaya başladılar. Öndekiler döndüler ve Galad’ın tiksinti içinde çekilmesine yol açan kaba, hırıltılı bir dille konuştular. Trolloclar konuşabiliyor muydu? Bunu hiç bilmiyordu. Dikkatlerini ne çekmişti?</p>
<p class="p0">Sonra gördü. Yukarıdan yağan oklar yakındaki Trolloc saflarını yarıyordu. İki Nehirli okçular ünlerini hak ediyorlardı. Galad çoğu okçunun bu şekilde ateş etmesine güvenemezdi, serseri oklar Beyazpelerinleri vurmadan değil. Ama o okçular keskin nişancıydı.</p>
<p class="p0">Trolloclar haykırıp uludular. Sonra, platodan bin süvari atıldı. Çevrelerinde ışıklar parladı; yukarıdan ateşler düştü, kızıl-altın mızraklar gibi yağdılar. Atlıları gümüş ışıkla aydınlattılar.</p>
<p class="p0">İnanılmaz bir manevraydı. Yamaç atların tökezleyip düşebileceği, tüm gücün işe yaramaz bir kitle halinde aşağı yuvarlanabileceği kadar dikti. Ama düşmediler. Sağlam adımlarla, kargıları parlayarak, dörtnala indiler. Ve önlerinde, dev çekicini havaya kaldırmış, sakallı bir adam canavar gibi at sürüyordu. Bizzat Perrin Aybara. Hemen arkasındaki bir adamın taşıdığı bayrak başının üzerinde dalgalanıyordu. Kırmızı kurt başı.</p>
<p class="p0">Manzara karşısında Galad elinde olmadan kalkanını indirdi. Aybara, onu kuşatan ateşler yüzünden, neredeyse alev almış gibi görünüyordu. Galad o iri, altın rengi gözleri görebiliyordu. Çakmak çakmaktılar.</p>
<p class="p0">Atlılar Galad’ın ordusunu kuşatan Trolloclara çarptılar. Aybara şamatanın üzerinden kükredi, sonra çekicini savurmaya başladı. Saldırı Trollocları gerilemeye zorladı.</p>
<p class="p0">“Saldırın!” diye bağırdı Galad. “İlerleyin! Onları süvarilere doğru sürün!” Yanında Bornhald’la kuzeye, yamaca doğru atıldı. Yakınındaki, Trom alayından kalanları toparladı ve Aybara’yı karşısına alarak, Trolloclara saldırdı.</p>
<p class="p0">Çatışma gittikçe daha kargaşalı bir hal alıyordu. Galad çılgınca savaşıyordu. Yukarıda, Aybara’nın tüm ordusu yüksek zeminden vazgeçerek inanılmaz bir şekilde yamaçtan aşağı aktı. On binlerce adam “Altıngöz! Altıngöz!” diye bağırarak Trollocların üzerine çullandılar.</p>
<p class="p0">Saldırı Galad ile Bornhald’ı Trolloc saflarının içine sürdü. Yaratıklar Aybara’dan kaçmaya çalışarak, dört bir yöne atılıyorlardı. Kısa süre sonra, Galad ve Bornhald’ın çevresindeki adamlar canlarını kurtarmak için savaşmaya başlamışlardı. Galad Havadaki Kurdele hamlesi ile bir Trolloc’un işini bitirdi, ama döndüğü zaman kendini üç metre boyunda, koç yüzlü bir devle karşı karşıya buldu. Yaratığın büyük, kare yüzünün iki yanında boynuzlar kıvrılıyordu, ama gözleri ve alt çenesi insansıydı.</p>
<p class="p0">Trolloc kancalı sırığını savurunca Galad eğildi, sonra kılıcını onun karnına sapladı. Yaratık haykırdı ve Bornhald yandan yaratığın dizaltı kirişlerini biçti.</p>
<p class="p0">Galad bağırdı ve geriye sıçradı, ama burkulmuş bileği sonunda boşandı. Yerdeki bir yarığa sıkıştı ve Galad düşerken korkunç bir çatırtı duydu.</p>
<p class="p0">Ölen canavar üzerine düşerek onu yere mıhladı. Galad’ın bacağına acı yayıldı, ama bunu duymazdan geldi. Kılıcını bırakarak leşi itmeye çalıştı. Bornhald küfrederek yabandomuzu burunlu bir Trolloc’u savuşturdu. Yaratık korkunç bir homurtu kopardı.</p>
<p class="p0">Galad iğrenç leşi kaldırdı. Kenarda, beyazlı adamlar görebiliyordu: Trom, yanında Byar, Galad’a ulaşabilmek için çılgınca çabalıyorlardı. Çok fazla Trolloc vardı ve hemen yanındaki Evlatların çoğu düşmüştü.</p>
<p class="p0">Galad kılıcına uzandığı sırada hemen kuzeyde, atlı bir şekil gölgeleri ve Trollocları yarıp geçti. Yaklaşarak, o dev çekici domuz suratlı bir Trolloca indirdi ve canavarı yere devirdi. Bornhald Galad’ın kalkmasına yardım etmeye koşarken Aybara atından atladı.</p>
<p class="p0">“Yaralandın mı?” diye sordu Aybara.</p>
<p class="p0">“Bileğim,” dedi Galad.</p>
<p class="p0">“Atıma bin,” dedi Aybara.</p>
<p class="p0">Galad itiraz etmedi; mantıklıydı. Ama Bornhald kalkmasına yardım ederken utanç hissediyordu. Aybara’nın adamları çevrelerini aldılar ve Trollocları püskürttüler. Aybara’nın ordusu çatışmaya katıldıktan sonra, Galad’ın adamları da cesaretlerini toplamışlardı.</p>
<p class="p0">Yamaç aşağı akın etmek tehlikeli bir kumardı, ama Galad Aybara’nın atına biner binmez, bu kumarın işe yaradığını gördü. Kuvvetli saldırı Trollocları dağıtmıştı ve bazıları kaçıyordu. Yukarıdan alevden diller yağıyor, Myrddraalleri kavuruyor, onlara bağlı koskoca Trolloc yumruklarını deviriyordu.</p>
<p class="p0">Henüz savaşın bitmesine çok vardı, ama denge değişiyordu. Aybara’nın güçleri önderlerinin çevresinde geniş bir alan açmışlardı ve ona ve Galad’a, saldırının bir sonraki aşamasını planlamak için zaman tanıyorlardı.</p>
<p class="p0">Galad, keskin gözlerle Trollocları izlemekte olan Aybara’ya döndü. “Beni kurtarmanın senin hakkındaki kararımı etkileyeceğini düşünüyorsun sanırım,” dedi Galad.</p>
<p class="p0">“Değiştirse iyi olur,” diye mırıldandı Aybara.</p>
<p class="p0">Galad tek kaşını kaldırdı. Beklediği yanıt bu değildi. “Adamlarım Trolloclardan hemen sonra ortaya çıkmanı şüpheli buluyor.”</p>
<p class="p0">“Eh, canları ne isterse düşünebilirler,” dedi Aybara. “Benim söyleyeceğim herhangi bir şeyin onların fikrini değiştireceğini sanmıyorum. Bir açıdan, bu benim hatam. Trolloclar beni öldürmek için burada; yalnızca, onlar kapanı kapatmadan kaçtım. Sizi onlara bırakmadığım için memnun olman lazım. Siz Beyazpelerinler neredeyse onlar kadar sıkıntı yarattınız bana.”</p>
<p class="p0">Tuhaf bir biçimde, Galad gülümsediğini fak etti. Bu Perrin Aybara’da dobra bir hava vardı. İnsan bir müttefikte en çok da bunu isterdi.</p>
<p class="p0"><span class="t3">O zaman müttefik mi olduk?</span> diye düşündü Galad, yaklaşan Trom ile Byar’a başını sallayarak. <span class="t3">Belki şimdilik. </span>Aybara’ya güveniyordu. Evet, belki dünyada, sırf Galad’ın güvenini kazanmak için bu kadar karmaşık bir plan kuracak adamlar vardı. Valda öyle biriydi.</p>
<p class="p0">Aybara değildi. O gerçekten açık sözlüydü. Evlatlardan kurtulmak istese onları öldürür ve yoluna devam ederdi.</p>
<p class="p0">“Öyle olsun madem Perrin Aybara,” dedi Galad. “Cezanı bu gece, şu anda açıklayacağım.”</p>
<p class="p0">Perrin kaşlarını çattı ve savaş hatları hakkında düşünmeyi bırakıp döndü. “Ne? <span class="t3">Şimdi mi?</span>”</p>
<p class="p0">“Ceza olarak, ölen Evlatların ailelerine beş yüzer kron kan bedeli ödeyeceğine karar verdim. Aynı zamanda, Son Savaş’ta tüm gücünle savaşmanı emrediyorum. Bu şeyleri yaptığın zaman suçunun temizleneceğini ilan ediyorum.”</p>
<p class="p0">Aybara onu süzdü, sonra başını salladı. “Bunu adil buldum, Galad Damodred.” Elini kaldırdı.</p>
<p class="p0">“Karanlığın yaratığı!” Aybara’nın arkasında biri hareketlendi. Biri kılıcını çekti. Bir hışırtı, bir metal çakması. Byar’ın gözleri öfkeyle çakmak çakmak olmuştu. Aybara’ya vurabileceği bir yere konuşlanmıştı.</p>
<p class="p0">Aybara döndü; Galad kılıcını kaldırdı. İkisi de fazla yavaştı.</p>
<p class="p0">Ama Jaret Byar vuramadı. Silahı havada, dudaklarından kan damlayarak donakaldı. Dizleri üzerine çöktü, sonra Aybara’nın ayaklarının dibine devrildi.</p>
<p class="p0">Bornhald, gözleri dehşetle irileşmiş halde arkasında duruyordu. Kılıcına baktı. “Ben... Bizi kurtaran bir adama arkadan saldırmak doğru değildi. Bu...” Kılıcını düşürdü ve Byar’ın cesedi karşısında tökezleyerek geriledi.</p>
<p class="p0">“Doğru şeyi yaptın, Bornhald Evlat,” dedi Galad üzüntüyle. Başını iki yana salladı. “İyi bir subaydı. Zaman zaman nahoş biri olabiliyordu belki, ama cesurdu. Onu kaybettiğime üzüldüm.”</p>
<p class="p0">Aybara, ona saldırabilecek başka Beyazpelerin ararmış gibi çevresine bakındı. “En baştan beri beni öldürmek için bahane arıyordu.”</p>
<p class="p0">Bornhald nefret dolu gözlerle Aybara’ya baktı, sonra kılıcını temizledi ve sertçe kınına soktu. Yaralıları götürdükleri alana doğru uzaklaştı. Galad ile Aybara’nın çevresindeki alan gittikçe daha güvenli oluyordu. Trolloclar püskürtülmüştü; kalan Evlatlardan ve Aybara’nın adamlarından oluşan savaş safları sağlamlaşıyordu.</p>
<p class="p0">“O adam hala babasını benim öldürdüğümü düşünüyor,” dedi Aybara.</p>
<p class="p0">“Hayır,” diye yanıt verdi Galad. “Bence senin öldürmediğini düşünüyor. Ama senden çok uzun zamandır nefret ediyordu Lord Aybara ve daha uzun zamandır Byar’ı seviyordu.” Başını iki yana salladı. “Bir dostu öldürmek. Bazen doğru olanı yapmak acı vericidir.”</p>
<p class="p0">Aybara homurdandı. “Yaralıların yanına gitmen lazım,” dedi, çekicini kaldırıp savaşın sürdüğü yere bakarak.</p>
<p class="p0">“Atını verirsen, savaşabilecek kadar iyiyim.”</p>
<p class="p0">“Tamam madem, işimize bakalım.” Aybara onu süzdü. “Ama düşme ihtimaline karşı yanında kalacağım.”</p>
<p class="p0">“Teşekkür ederim.”</p>
<p class="p0">“Atımı severim.”</p>
<p class="p0">Galad gülümseyerek ona katıldı ve çatışmaya daldılar.</p>
</body>
</html>