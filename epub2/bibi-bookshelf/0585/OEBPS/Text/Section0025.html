<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>

<link rel="stylesheet" type="text/css" href="../Styles/style.css"/>
<title>Geceyarısı Kuleleri</title>
</head>
<body>
<p class="p1" style="text-align: center;"><span class="t1">16</span></p>
<p class="p1" style="text-align: center;">-------------------------------------------------------------------------------------------------</p>
<p class="p1" style="text-align: center;"><span class="t1">SHANNA’HAR</span></p>
<p class="p1" style="text-align: center;"><span class="t1"><br/></span></p>
<p class="p0">Faile solmaya yüz tutmuş akşam ışığında kampta levazımcı çadırına doğru yürüyordu. Perrin keşif için, Kapıyol aracılığıyla Cairhien’e bir grup yollamıştı; yarın sabah geleceklerdi.</p>
<p class="p0">Perrin hala kara kara Beyazpelerinler hakkında düşünüyordu. Son günlerde iki ordu pek çok mektup değiştokuşu yapmıştı. Perrin ikinci, daha resmi bir görüşme ayarlamaya çalışırken, Beyazpelerinler savaşmak konusunda ısrar ediyordu. Faile, onu almadan gizlice Beyazpelerinlerle görüşmeye gittiği için Perrin’in kulağını çekmişti.</p>
<p class="p0">Perrin savaşmaktan kaçınıyor, bu arada Elyas ve Aiellere Beyazpelerinleri izleterek, Gill Efendi ve yanındakileri kamptan kaçırmanın bir yolunu arıyordu, ama bu seçeneğin gerçekleşmesi olası görünmüyordu. İki Nehir’de başarılı olmuştu, ama o zaman yalnızca bir avuç tutsak vardı. Şimdi ise yüzlerce.</p>
<p class="p0">Perrin vicdan azabıyla başa çıkamıyordu. Eh, Faile onunla yakında konuşacaktı. Kampta yürümeye devam etti, solda Mayenelilerin bölgesini ve onların yüksekte dalgalanan bayraklarını geçti.</p>
<p class="p0"><span class="t3">Onun işini de bir an önce görmem gerekecek, </span>diye düşündü Faile, Berelain’in bayrağına bakarak. Berelain ve Perrin hakkındaki söylentiler sorunluydu. Faile, yokluğunda Berelain’in bir şeyler deneyeceğini tahmin etmişti, ama geceleyin Perrin’i çadırına alması özellikle cüretkardı.</p>
<p class="p0">Faile, bundan sonraki adımlarını çok dikkatli atmak zorundaydı. Kocası, onun halkı ve müttefikleri bıçak sırtındaydı. Faile, annesinden tavsiye isteyebildiğini dilerken buldu kendini.</p>
<p class="p0">Bu onu şok etti. Faile ezilmiş sarı çimenlerle kaplı çamurlu patikada duraksadı. <span class="t3">Işık,</span> diye düşündü. <span class="t3">Bana neler oluyor, baksana.</span></p>
<p class="p0">İki sene önce Faile -o zamanki adı Zarine’di- Boru Avcısı olmak için Saldaea’daki evinden kaçmıştı. En büyük evlat olarak görevlerine ve annesinin almasında ısrar ettiği eğitime isyan etmişti.</p>
<p class="p0">Çalışmaktan nefret ettiği için kaçmamıştı; aslında, ondan istenen her konuda becerikli olduğunu kanıtlamıştı. O zaman neden gitmişti? Kısmen macera için. Ama kısmen de -bunu kendine ancak şimdi itiraf edebiliyordu -onca varsayım yüzünden. Saldaea’da <span class="t3">her zaman </span>sizden bekleneni yapmalıydınız. Kimse görevinizi yapıp yapmayacağınızı merak etmezdi, özellikle de Kraliçe’nin akrabasıysanız.</p>
<p class="p0">Ve bu yüzden... kaçmıştı. Olacağı şeyden nefret ettiği için değil, bu kadar kaçınılmaz göründüğü gerçeğinden nefret etmişti. İşte buradaydı, annesinin, öğrenmesinde ısrar ettiği her şeyi kullanıyordu.</p>
<p class="p0">Faile’yi güldürecek kadar komikti. Bir bakışta kamp hakkında bir sürü şey söyleyebilirdi. Yakında, ayakkabıcılar için iyi deri bulmaları gerekecekti. Son günlerde sık sık hafif bir yağmur yağdığından su sorun değildi, ama kamp ateşleri için kuru odun bulmak sıkıntıydı. Bir grup mülteciye -Perrin’in Aiellerine açık düşmanlıkla bakan eski Islaktopraklı <span class="t3">gai’shain</span>’lar- göz kulak olunması gerekiyordu. Faile yürürken, kampın yeterince temiz olduğundan ve askerlerin kendilerine iyi baktıklarından emin olmak için gözünü açık tutuyordu. Adamların bazıları atlarının üzerine titrerdi, ama doğru düzgün -ya da en azından sağlıklı- bir şeyler yemeyi unuturlardı. Gecenin yarısını kamp ateşlerinin çevresinde dedikodu yaparak geçirme alışkanlıklarından bahsetmeye bile gerek yoktu.</p>
<p class="p0">Faile başını iki yana salladı ve yürümeye devam ederek levazım halkasına girdi. Erzak arabaları boşaltılmış, aşçı ve hizmetçi ordusuna teslim edilmişti. Levazım bölgesi başlı başına bir köy gibiydi, yüzlerce insan çamurlu otlarda kısa zamanda patikalar oluşturmuşlardı. Faile, yerde çukur kazan kirli suratlı gençlerin, ardından gevezelik ederek ve şarkılar mırıldanarak patates soyan kadınların ve kabukları toplayarak çukurlara atan çocukların önünden geçti. O çocuklardan çok yoktu, ama Perrin’in ordusu geçtikleri köylerden, açlıktan kırılan ve orduya katılmak için yalvaran aileler toplamıştı.</p>
<p class="p0">Hizmetkar adamlar soyulmuş patateslerle dolu sepetleri kazanlara taşıyordu. Kazanlar, dereden su taşıyan genç kadınlar tarafından yavaş yavaş doldurulmaktaydı. Aşçılar et kızartmak için köz hazırlıyorlardı ve daha yaşlı aşçılar yemeklerin üzerine dökülecek soslara baharat karıştırıyorlardı. Bu kadar büyük miktarlarda yemek hazırlandığında, yemeklere lezzet vermenin tek yolu gerçekten buydu.</p>
<p class="p0">Kampta sayıca az belleri bükülmüş yaşlı kadınlar ince kollarında yabani ot dolu hafif sepetler, şalları rüzgarda dalgalanarak, çatlak seslerle gevezelik ederek geçiyorlardı. Askerler av hayvanları taşıyarak oraya buraya seyirtiyordu. Çocuklukla erkeklik arasındaki oğlanlar ateş için çalı çırpı topluyordu. Faile, işlerini unutmuş, örümcek avına dalmış bir grup çocuğun yanından geçti.</p>
<p class="p0">Tıpkı bir madalyonun iki yüzü gibi, bir arada var olan, bir kargaşa ve düzen fırtınasıydı. Faile’nin buraya uyum sağlayabilmesi tuhaftı. Birkaç sene önceki haline baktığında, benmerkezci, şımarık bir çocuk görerek şaşırıyordu. Boru Avcısı olmak için Sınırboylarından ayrılmak? Görevlerini, yuvasını ve ailesini terk etmişti. Ne yaptığını sanıyordu?</p>
<p class="p0">Tahıl öğüten kadınların yanından geçti, sonra taze toplanmış, çorba yapılmayı bekleyen yabani soğanların serildiği bir battaniyenin çevresinden dolandı. Evinden ayrılıp Perrin’le tanıştığı için memnundu, ama bu, yaptıklarını mazur göstermiyordu. Faile yüzünü buruşturarak, Perrin’in karanlıkta, tek başına Yollar’da yolculuk etmeye zorlamasını hatırladı. Faile, Perrin’e asla itiraf etmeyecek olsa da, onun kendisini kızdırmak için ne yaptığını hatırlamıyordu bile.</p>
<p class="p0">Annesi bir seferinde ona şımarık demişti ve haklıydı. Annesi aynı zamanda, Faile’nin mülkleri idare etmeyi öğrenmesi konusunda da ısrar etmişti, ama Faile tüm zamanını bir Boru Avcısı ile evlenmek ve hayatını ordulardan ve lordların sıkıcı görevlerinden uzakta geçirmek hakkında hayal kurarak geçirmişti.</p>
<p class="p0"><span class="t3">Işık seni kutsasın, Anne,</span> diye düşündü Faile. O eğitim olmadan Faile ya da Perrin ne yapardı? Annesinin öğrettikleri olmasa, Faile işe yaramaz biri olurdu. Tüm kampı idare etme işi Aravine’in sırtına yıkılırdı. Perrin’in kamp kahyası olarak ne kadar becerikli bir kadın olsa da, bütün bunları tek başına yönetemezdi. Yönetmesi beklenmemeliydi de.</p>
<p class="p0">Faile levazım subayının çadırına geldi, yemek pişirmek için yakılan ateşlerin tam ortasında küçük bir tente. Esinti bir koku kargaşası getirdi: alevde kavrulmuş hayvansal yağ, kaynayan patates, sarımsak ve biberle tatlandırılmış soslar, Malden’den getirmeyi başardıkları küçük domuz sürüsü.</p>
<p class="p0">Levazım ustası Bavin Rockshaw, tıpkı melez bir köpeğin kürkü gibi, kırlaşmaya yüz tutmuş kahverengi saçlarında sarı teller de olan, soluk yüzlü bir Cairhienliydi. Adamın kolları, bacakları ve göğsü sıskaydı, ama neredeyse kusursuz yuvarlaklıkta bir göbeği vardı. Aiel Savaşı’ndan beri levazım işinde çalışıyordu ve bir uzmandı -erzak operasyonlarını denetlemekte, bir marangoz ustasının ahşap işinde olduğu kadar ustaydı.</p>
<p class="p0">Bu, elbette, adamın rüşvet almakta da uzman olduğu anlamına geliyordu. Faile’yi gördüğünde gülümsedi ve yeterince resmi bir biçimde, ama abartmadan eğildi. “Ben yalnızca görevini yapan basit bir askerim,” diyordu o eğilme.</p>
<p class="p0">“Leydi Faile!” diye bağırdı adam. Hizmetkar adamlarından bazılarına el etti. “Defterleri denetlemeye geldiniz sanırım?”</p>
<p class="p0">“Evet, Bavin,” dedi Faile, defterlerde kuşku uyandıracak hiçbir şey olmadığını bilmesine rağmen. Adam defterlere bir şey yansıtmayacak kadar dikkatliydi.</p>
<p class="p0">Yine de, kayıtları incelermiş gibi yaptı. Adamlardan biri ona bir tabure, bir başkası defteri üzerine koyması için bir masa ve bir üçüncüsü, bir fincan çay getirdi. Faile sütun toplamlarının ne kadar düzgün olduğuna şaştı. Annesi ona sık sık, bir levazım ustasının, olan biteni takip etmeyi zorlaştırmak için pek çok karmaşık açıklama koyacağını, başka sayfalara ya da defterlere atıfta bulunacağını, farklı malzeme türlerini farklı defterlere böleceğini açıklamıştı.</p>
<p class="p0">Burada bunların hiçbiri yoktu. Bavin hırsızlığını saklamak için hangi sayısal numaralara başvuruyorsa, hani neredeyse büyülü olmalıydı. Ve adam çalıyordu ya da en azından erzakı dağıtırken oldukça yaratıcı davranıyordu. Bu kaçınılmazdı. Çoğu levazımcı bunu hırsızlık olarak görmezdi; adam erzaktan sorumluydu o kadar.</p>
<p class="p0">“Ne kadar da tuhaf,” dedi Faile, defterin yapraklarını çevirirken. “Kaderin oyunu.”</p>
<p class="p0">“Leydim?” diye sordu Bavin.</p>
<p class="p0">“Hmm? Ah, yok bir şey. Yalnızca, Torven Rikshan’ın kampı akşam yemeklerini diğer kamplardan bir saat önce alıyor. Bunun yalnızca tesadüf olduğundan eminim.”</p>
<p class="p0">Bavin duraksadı. “Kuşkusuz, Leydim.”</p>
<p class="p0">Faile defterleri karıştırmaya devam etti. Torven Rikshan bir Cairhien lorduydu ve büyük mülteci kitlesinin içindeki yirmi kamptan birinin yöneticisi olarak atanmıştı. O kampta sıradışı sayıda asil vardı. Aravine, Faile’nin dikkatini buna çekmişti; Torven’in yemeklerini daha erken almak için ne verdiğinden emin değildi, ama bu kabul edilemezdi. Diğer kamplar Perrin’in bir tanesine iltimas geçtiğini hissedebilirdi.</p>
<p class="p0">“Evet,” dedi Faile hafifçe gülerek. “Sırf tesadüf. Bu kadar büyük bir kampta bu tür şeyler olur. Daha geçen gün Varkel Tius yırtık çadırları onarmak için çadır bezi talebinde bulunduğunu, ama neredeyse bir haftadır istediği çadır bezinin gelmediğini söyledi. Halbuki Soffi Moraton’un dereden geçerken çadırını yırttığını, ama o akşam onarttığını kesin olarak biliyorum.”</p>
<p class="p0">Bavin sessiz kaldı.</p>
<p class="p0">Faile herhangi bir suçlamada bulunmadı. Annesi iyi bir levazımcının hapse atılmayacak kadar değerli olduğunu söylemişti, özellikle de onun yerine geçecek adam onun yarısı kadar becerikli ve en az onun kadar dolandırıcı olacaksa. Faile’nin görevi Bavin’i teşhir etmek ya da utandırmak değildi. Kendine hakim olmasını sağlayacak kadar endişelendirmekti.</p>
<p class="p0">“Belki sen bu düzensizlikler konusunda bir şeyler yapabilirsin, Bavin,” dedi Faile defteri kapatarak. “Bu aptal meselelerle başını ağrıtmaktan nefret ediyorum, ama sorunlar kocamın kulağına gitmemeli. Öfkelendiğinde nasıl olduğunu bilirsin.”</p>
<p class="p0">Aslında, Perrin’in Bavin gibi bir adamı incitmesi, ancak Faile’nin kollarını çırparak uçması kadar mümkündü. Ama kamp durumu bu şekilde görmüyordu. Perrin’in savaş meydanında kapıldığı gazabı ve Faile’nin zaman zaman onunla yaptığı tartışmaları -Faile doğru düzgün tartışabilsinler diye çıkartıyordu bu tartışmaları- duymuşlardı ve onun çabuk kızan biri olduğunu düşünüyorlardı. Onun aynı zamanda şerefli ve iyi kalpli olduğunu düşündükleri sürece, bu iyiydi. Halkını koruyan, ama aynı zamanda onu kızdıranlara öfkelenen biri.</p>
<p class="p0">Faile tabureden kalktı, defterleri adamlardan birine, parmaklarında ve yeleğinde mürekkep lekeleri bulunan kıvırcık saçlı bir adama verdi. Bavin’e gülümsedi, sonra levazım halkasından çıktı. Son gördüğünden beri, yol kenarında bekleyen yabani soğan demetinin bozulmuş olduğunu hoşnutsuzlukla fark etti. Soğanların sapları, haftalardır güneşte bekliyormuş gibi eriyip sulanmıştı. Kamp içinde yiyeceklerin bozulması yeniydi, ama raporlara bakılırsa, kırsal bölgede çok daha sık oluyordu.</p>
<p class="p0">Gökyüzü bu kadar bulutluyken saati anlamak zordu, ama kararan ufka bakarak, Perrin’le buluşma zamanının geldiğini tahmin etti. Faile gülümsedi. Annesi onu nasıl bir hayat yaşayacağı konusunda uyarmıştı, ondan neler beklendiğini açıklamıştı ve Faile hayat boyunca bu rolün içinde kısılı kalacağından endişelenmişti.</p>
<p class="p0">Ama Deira bunun ne kadar tatmin edici olacağından bahsetmemişti. Farkı yaratan Perrin’di. Onunla yakalandığında, hiç kapana kısılmış gibi hissetmiyordu kendini.</p>
<p class="p0">&nbsp;</p>
<p class="p0">Perrin bir ayağını devrilmiş ağacın kütüğüne yaslamış, kuzeye bakıyordu. Tepeden, ovaların ardında, uyuyan bir devin parmak boğumları gibi yükselen, Garen Duvarı’nın yamaçlarını görebiliyordu.</p>
<p class="p0">Zihnini açarak kurtları aradı. Uzakta birkaç tane vardı, neredeyse duyamayacağı kadar zayıf bir his. Kurtlar insan kalabalıklarından uzak dururdu.</p>
<p class="p0">Kamp arkasında yayılmıştı, sınırında nöbetçi ateşleri titreşiyordu. Bu tepe kamptan yalıtılmış olacak kadar uzaktı, ama ıssızlıktaymış gibi hissedeceği kadar değil. Faile’nin neden alacakaranlıkta burada buluşmalarını istediğinden emin değildi, ama Faile heyecanlı kokuyordu ve bu yüzden Perrin onu sorgulamamıştı. Kadınlar sır saklamaktan hoşlanıyorlardı.</p>
<p class="p0">Faile’nin, ıslak çimenlere hafif adımlarla basarak yamaca tırmandığını duydu. Faile sessiz davranmak konusunda iyiydi; Elyas ya da Aiellerden biri kadar değil, ama ondan bekleneceğinden daha iyi. Ama Perrin ondan gelen lavantalı sabun kokusunu duyabiliyordu. Faile bu sabunu, ancak özel günlerde kullanıyordu.</p>
<p class="p0">Faile olanca güzelliği ve etkileyiciliğiyle tepeye çıktı. Leylak rengi uzun ipek bluzunun üzerine mor bir yelek giymişti. Giysileri nereden bulmuştu? Perrin onu daha önce bu güzel giysilerin içinde görmemişti.</p>
<p class="p0">“Kocacığım,” dedi Faile ona yaklaşarak. Perrin tepenin eteklerinde, diğerlerinin uzak seslerini duydu -muhtemelen <span class="t3">Cha Faile</span>. Faile onları geride bırakmıştı. “Endişeli görünüyorsun.”</p>
<p class="p0">“Gill ve diğerlerinin yakalanması benim suçum, Faile,” dedi Perrin. “Başarısızlıklarımın sayısı artıyor. Hala beni takip edenler olduğuna şaşıyorum.”</p>
<p class="p0">“Perrin,” dedi Faile, elini onun omzuna koyarak. “Bunu konuşmuştuk. Bu tür şeyler söylememelisin.”</p>
<p class="p0">“Neden?”</p>
<p class="p0">“Çünkü seni yalancı biri olarak tanımıyorum,” dedi Faile hafifçe paylayan bir sesle.</p>
<p class="p0">Perrin ona baktı. Hava kararıyordu, ama Perrin ayrıntıları hala seçebiliyordu. Faile onları görmekte güçlük çekiyor olmalıydı.</p>
<p class="p0">“Neden hala bununla mücadele ediyorsun?” diye sordu Faile. “Sen iyi bir öndersin Perrin.”</p>
<p class="p0">“Onlar için kendimi feda etmezdim,” dedi Perrin.</p>
<p class="p0">Faile kaşlarını çattı. “Bunun konuyla...”</p>
<p class="p0">“İki Nehir’de,” dedi Perrin, sırtını Faile’ye dönüp yine kuzeye bakarak, “bunu yapmaya hazırdım. Beyazpelerinler Mat’in ailesini ve Luhhanları yakaladığında, onların yerine kendimi feda ederdim. Bu sefer yapmazdım. Önderleri ile konuşurken, bedelini sorarken bile, onlara teslim olmayacağımı biliyordum.”</p>
<p class="p0">“Daha iyi bir önder oluyorsun.”</p>
<p class="p0">“Bunu nasıl söyleyebilirsin? Duyarsızlaşıyorum Faile. Seni geri almak için yaptıklarımı, başka neler yapabileceğimi bilsen...” Kemerindeki çekici elledi. <span class="t3">Diş ya da pençe, Genç Boğa, hiç fark etmez.</span> Baltayı atmıştı, ama kendi zalimliği için baltayı suçlayabilir miydi? O yalnızca bir araçtı. Çekici de aynı korkunç şeyleri yapmak için kullanabilirdi.</p>
<p class="p0">“Bu duyarsızlık değil,” dedi Faile, “bencillik de değil. Sen artık bir lordsun ve uyruklarını yakalamanın, senin hükmünü zayıflatacağını düşünmelerine izin veremezsin. Kraliçe Morgase uyruklarını kaçıran tiranlar için tahttan feragat eder miydi sence? Hiçbir önder bu şekilde hükmetmez. Kötü adamları durduramaman, seni kötü yapmaz.”</p>
<p class="p0">“Ben bu pelerini istemiyorum, Faile. Hiç istemedim.”</p>
<p class="p0">“Biliyorum.”</p>
<p class="p0">“Bazen İki Nehir’den hiç çıkmamış olmayı diliyorum. Keşke Rand’ın kaderine kaçmasına izin verseydim de, geride kalan sıradan insanlar kendi hayatlarını yaşayabilseydi.”</p>
<p class="p0">Faile’den bir sinir kokusu geldi.</p>
<p class="p0">“Ama eğer kalsaydım,” diye ekledi Perrin telaşla, “seninle hiç tanışamazdım. Bu yüzden ayrıldığıma memnunum. Yalnızca, bütün bunlar bittiği, daha basit bir yere dönebildiğim zaman memnun olacağımı söylüyorum.”</p>
<p class="p0">“İki Nehir’in senin hatırladığın haline geri döneceğini mi sanıyorsun?”</p>
<p class="p0">Perrin duraksadı. Faile haklıydı, oraya gittiklerinde değişim işaretleri görmüşlerdi. Dağlardan gelen mülteciler yerleşiyor, köyler büyüyordu. Şimdi, bunca adam savaşta ona katılırken, bir lordları olması fikri de kafalarına yerleşiyordu...</p>
<p class="p0">“Başka bir yer bulabilirim,” dedi Perrin inatla. “Başka köyler de var. Hepsi birden değişmez.”</p>
<p class="p0">“Beni de o köylerden birine sürükleyeceksin, öyle mi Perrin Aybara?” dedi Faile.</p>
<p class="p0">“Ben...” Faile, Perrin’in güzel Faile’si uyuşuk bir köyde kısılı kaldığında ne olacaktı? Perrin her zaman, kendisinin yalnızca bir demirci olduğunda ısrar etmişti. Ama Faile bir demirci karısı mıydı? “Seni hiçbir şey yapmaya zorlamam, Faile,” dedi kadının yüzünü avuçlayarak. Perrin kalın, nasırlı parmaklarıyla onun ipek gibi yanaklarına dokunurken her zaman rahatsızlık duymuştu.</p>
<p class="p0">“Gerçekten istersen giderim,” dedi Faile. Bu tuhaftı. Normalde, mahçup sesi yüzünden terslenmeyi beklerdi. “Ama senin istediğin şey bu? Gerçekten istediğin?”</p>
<p class="p0">“Ne istediğimi bilmiyorum,” dedi Perrin içtenlikle. Hayır, Faile’yi bir köye sürüklemek istemiyordu. “Belki... bir yerlerde, bir şehirde demirci olarak yaşarım?”</p>
<p class="p0">“Eğer istiyorsan,” dedi Faile. “Elbette, bu İki Nehir’i lordsuz bırakır. Başka birini bulmaları gerekir.”</p>
<p class="p0">“Hayır. Bir lorda <span class="t3">ihtiyaçları</span> yok. İşte bu yüzden bana lord gibi davranmalarını engellemem gerek.”</p>
<p class="p0">“Peki, sence bu fikirden o kadar kolay vazgeçerler mi?” diye sordu Faile, eğleniyora benzer bir kokuyla. “Başka herkesin bu işi nasıl yaptığını gördükten sonra. O budala Luc’a yaltaklandıktan sonra? Almoth Ovası’ndan gelen, lordlarla yaşamaya alışık onca insanı aralarına kabul ettikten sonra?”</p>
<p class="p0">Perrin lordluktan vazgeçerse İki Nehirliler ne yapardı gerçekten?</p>
<p class="p0">Perrin, içi burkularak, Faile’nin haklı olduğunu fark etti. <span class="t3">Kuşkusuz, bu işi benden daha iyi yapacak birini seçerler, </span>diye düşündü. <span class="t3">Belki al’Vere Efendi’yi.</span></p>
<p class="p0">Ama Perrin buna güvenebilir miydi? Al’Vere Efendi ya da Tam gibi insanlar unvanı reddedebilirdi. Sonunda ihtiyar Cenn Buie gibi birini seçerler miydi? Başka seçenekleri var mıydı? Perrin kenara çekilirse, kendini asil sayan biri gücü <span class="t3">ele geçirebilir miydi</span>?</p>
<p class="p0"><span class="t3">Aptal olma Perrin Aybara,</span> diye düşündü. <span class="t3">Hemen herkes senden daha iyi olur.</span></p>
<p class="p0">Yine de, bir başkasının kontrolü ele alması, bir başkasının lord olması, fikri onu derin bir endişeye boğuyordu. Ve şaşırtıcı ölçüde hüzne.</p>
<p class="p0">“Şimdi,” dedi Faile, “kara kara düşünmeyi bırak. Bu akşam için muhteşem planlarım var.” Ellerini üç kez, yüksek sesle çırptı ve aşağıda bir hareketlenme oldu. Kısa zamanda, tepeye hizmetkarlar çıkmıştı. Perrin onların Faile’nin mülteciler arasından edindiği takipçiler olduğunu fark etti, ona <span class="t3">Cha Faile</span> kadar sadık bir grup.</p>
<p class="p0">Çadır bezi getirip yere serdiler. Sonra bunun üzerine bir battaniye yaydılar. Aşağıdan gelen koku neydi? Jambon mu?</p>
<p class="p0">“<span class="t3">Nedir</span> bu Faile?” diye sordu Perrin.</p>
<p class="p0">“Başta,” dedi Faile, “<span class="t3">shanna’har</span>ımız için özel bir şey planladığını varsaydım. Ama bundan bahsetmediğin zaman endişeye kapıldım ve bu yüzden sordum. Anlaşılan, ne kadar tuhaf olsa da, siz İki Nehir’de kutlamıyormuşsunuz.”</p>
<p class="p0">“<span class="t3">Shanna’har</span>? diye sordu Perrin kafasını kaşıyarak.</p>
<p class="p0">“Önümüzdeki haftalarda,” dedi Faile, “evliliğimiz bir senesini dolduracak. Bu bizim ilk <span class="t3">shanna’har</span>ımz, yani evlilik kutlamamız.” Faile kollarını kavuşturarak hizmetkarların battaniyenin üzerine sofra kurmalarını izledi. “Saldaea’da, <span class="t3">shanna’har</span>ı her sene, yaz başında kutlarız. Karı ya da koca Trolloclara kurban gitmeden, birlikte bir sene daha geçirdiklerini işaretleyen bir bayramdır. Genç çiftlere, tıpkı insanın lezzetli bir yemekten aldığı ilk lokmanın tadını çıkardığı gibi, ilk <span class="t3">shanna’har</span>larının tadını çıkarmaları söylenir. Evliliğimiz bizim için yalnızca bir kere taze olur.”</p>
<p class="p0">Hizmetkarlar sofrayı hazırladı ve mumlar dikilmiş pek çok cam çanak da yerleştirdi. Faile gülümseyerek ve elini sallayarak hizmetkarları gönderdi ve hizmetkarlar tepenin kenarına çekildiler. Faile’nin gösterişli bir sofra hazırlamaya çalıştığı açıktı. Battaniye işlemeliydi, belki Shaido ganimetlerinden alınmış bir parça. Yemek gümüş tabaklarda sunulmuştu ve jambon, haşlanmış arpadan bir yatağa yerleştirilmiş, üzerine kapariler serpiştirilmişti. Şarap bile vardı.</p>
<p class="p0">Faile Perrin’e yaklaştı. “Bu sene, tadını çıkarmaya değmeyecek çok şey yaşadığımızı biliyorum. Malden, Haberci, o sert kış. Ama eğer bu şeyler seninle birlikte olmanın bedeliyse Perrin, düzinelerce kez öderim.</p>
<p class="p0">“Her şey yolunda olsaydı, bu ayı birbirimize armağanlar vererek, aşkımızı güçlendirerek, karı koca olarak ilk yazımızı kutlayarak geçirirdik. Hakkımız olan rahat ayları yaşayabileceğimizi sanmıyorum, ama en azından bu akşamın keyfini çıkaralım.”</p>
<p class="p0">“Bunu yapabileceğimi sanmıyorum, Faile,” dedi Perrin. “Beyazpelerinler, gökyüzü... Işık! Son Savaş başlamak üzere. <span class="t3">Son Savaş</span>, Faile! Halkım idam edilme tehdidi altında tutsak edilmişken ve dünyanın kendisi ölebilecekken, ben nasıl kendime ziyafet çekerim?”</p>
<p class="p0">“Dünyanın kendisi ölecekse,” dedi Faile, “bir insanın sahip olduklarının tadını çıkarmak için zaman ayırmasının <span class="t3">şart</span> olduğu bir zaman değil mi bu? Her şeyi kaybetmeden önce?”</p>
<p class="p0">Perrin duraksadı. Faile elini hafifçe onun koluna koydu. Sesini yükseltmemişti. Perrin’in bağırmasını mı istiyordu? Faile’nin ne zaman tartışmak istediğini, ne zaman istemediğini anlamak zordu. Belki Elyas Perrin’e öğüt verebilirdi.</p>
<p class="p0">“Lütfen,” dedi Faile alçak sesle. “Bir akşam olsun gevşemeye çalış. Benim için.”</p>
<p class="p0">“Tamam,” dedi Perrin, elini onunkinin üzerine koyarak.</p>
<p class="p0">Faile onu battaniyeye götürdü ve gümüş kapların önünde, yan yana oturdular. Faile, hizmetkarların bıraktığı mumları yaktı. Gece serindi, bulutlar yaz sıcaklığını alıp götürmüş gibiydi. “Bunu neden dışarıda yapıyoruz?” dedi Perrin. “Neden çadırımızda değil?’</p>
<p class="p0">“Tam’e, İki Nehirde <span class="t3">shanna’har</span> için ne yaptığınızı sordum,” dedi. “Ve korktuğum gibi, kutlamadığınızı öğrendim. Bunun oldukça eski moda olduğunu fark etmiş olmalısın -her şey yatıştıktan sonra gelenekleri değiştirmemiz gerekecek. Yine de, Tam karısıyla birlikte yaptıkları, buna çok yakın bir şey olduğunu söyledi. Senede bir kere bir öğün yemek hazırlıyorlarmış -hazırlayabildikleri en şatafatlı yemek- ve ormanda yeni bir yere yürüyorlarmış. Orada yemek yiyor, günü birlikte geçiriyorlarmış.” Perrin’e sokuldu. “Düğünümüz İki Nehir adetlerine göre yapıldı bu yüzden bugünü de İki Nehir adetlerine göre geçirmeyi istedim.”</p>
<p class="p0">Perrin gülümsedi. Önceki itirazlarına rağmen gerginliği azalıyordu. Yemekler güzel kokuyordu ve midesi gurulduyordu. Bunun üzerine Faile oturduğu yerde doğruldu ve Perrin’in tabağını alıp ona uzattı.</p>
<p class="p0">Perrin yemeklere daldı. Görgü kurallarını unutmamaya çalışıyordu, ama yemekler kusursuzdu ve uzun bir gün olmuştu. Kendini jambonu vahşice parçalarken buldu, ama süslü battaniyeye bir şey dökmemeye de dikkat etti.</p>
<p class="p0">Faile daha yavaşça yedi. Sabun kokusuna eğlence kokusu karışmıştı.</p>
<p class="p0">“Ne?” diye sordu Perrin ağzını silerek. Güneş batmıştı ve Faile’yi yalnızca mumlar aydınlatıyordu.</p>
<p class="p0">“İçindeki kurt epey güçlü, kocacığım.”</p>
<p class="p0">Perrin, parmaklarını yaladığını fark ederek donakaldı. Kendi kendine homurdandı ve ellerini bir peçeteye sildi. Kurtları ne kadar sevse de, onları sofraya davet etmezdi. “İçimde çok fazla kurt var,” dedi.</p>
<p class="p0">“Neysen osun, kocacığım. Ve ben de seni olduğun gibi seviyorum, bu yüzden sorun değil.”</p>
<p class="p0">Perrin ağzına attığı jambon parçasını çiğnemeye devam etti. Sessiz bir geceydi ve hizmetkarlar Perrin’in kokularını alamayacağı ve işitemeyeceği kadar uzakta bekliyorlardı. Büyük olasılıkla Faile, onları rahatsız etmemeleri konusunda talimat vermişti. Yamacın dibindeki ağaçlar sayesinde, izlenmek hakkında da endişelenmeleri gerekmiyordu.</p>
<p class="p0">“Faile,” dedi Perrin yumuşak bir sesle, “sen tutsakken yaptıklarımı bilmen gerek. Beni artık istemeyeceğinden endişelendiğim birine dönüştüren şeyler yaptım. Yalnızca Seanchanlarla yaptığım anlaşma değil. So Habor’da, aklımdan bir türlü çıkaramadığım insanlar vardı. Belki yardım etmiş olmam gereken kişiler. Ve bir Shaido vardı, eli...”</p>
<p class="p0">“Onu duydum. Ne yapman gerekiyorsa onu yapmışsın gibi görünüyor.”</p>
<p class="p0">“Çok daha ileri gidebilirdim,” diye itiraf etti Perrin. “Ama her anında, kendimden nefret ettim. Sen bir lordun, başkalarının onu yönlendirmesine izin vermeyecek kadar güçlü olması gerektiğini söylemiştin. Eh, ben asla o kadar güçlü olmayacağım. Sen tutsakken değil.”</p>
<p class="p0">“Bir daha tutsak düşmememe dikkat etmemiz gerekecek.”</p>
<p class="p0">“Bu beni yıkar, Faile,” dedi Perrin usulca. “Başka her şeyle başa çıkabileceğimi düşünüyorum. Ama bana karşı seni kullanırlarsa, başka hiçbir şeyin önemi kalmaz. Seni korumak için her şeyi yaparım, Faile. <span class="t3">Her şeyi</span>.”</p>
<p class="p0">“O zaman belki de beni yumuşak bezlere sarıp kilitli bir odaya kaldırman gerek,” dedi Faile kuru kuru. Tuhaf bir biçimde, kokusunda gücenmişlik yoktu.</p>
<p class="p0">“Bunu yapmam,” dedi Perrin. “Yapmayacağımı biliyorsun. Ama bu, korkunç bir zayıflığım olduğu anlamına geliyor. Bir önderin sahip olamayacağı türden bir zayıflık.”</p>
<p class="p0">Faile hıhladı. “Başka önderlerin zayıflıkları olmadığını mı düşünüyorsun, Perrin? Her Saldaea Kralı ya da Kraliçesi’nin bir zayıflığı vardır. En büyük krallarımızdan biri olarak bilinse de, Nikiol Dianatkhah ayyaşın tekiydi. Belariad dört kere evlendi ve sonra kocasını hapse attırdı. Kalbi her zaman başını belaya sokardı. Jonasim’in oğlunun kumar problemi neredeyse Ev’ini mahvedecekti. Lyonford ise kışkırtıldığında öfkesine hakim olamazdı. Ve bu saydıklarımın her biri kudretli hükümdarlardı. Ve her birinin kendine has zayıflıkları vardı.</p>
<p class="p0">Perrin düşünceler içinde lokmasını çiğnemeye devam etti.</p>
<p class="p0">“Sınırboylarında,” dedi Faile, “bir deyim vardır. ‘Cilalı bir kılıç gerçeği yansıtır.’ Bir erkek görevlerinde titiz olduğunu <span class="t3">iddia edebilir</span>, ama kılıcı cilalanmış değilse, adamın aylaklık ettiğini anlarsın.</p>
<p class="p0">“Eh, senin kılıcın parlak, kocacığım. Bu son birkaç haftadır, benim tutsaklığım sırasında önderliğinin kötü olduğunu söyleyip duruyorsun. Tüm kampı mahvettiğine inandıracaksın beni neredeyse! Ama hiç de öyle olmamış. Onları odaklanmış halde tuttun; onlara ilham verdin, güçlü bir duruş gösterdin ve lord havasını korudun.”</p>
<p class="p0">“Kısmen Berelain’in sayesinde,” dedi Perrin. “Bir gün banyo yapmasam, kadının banyomu yaptıracağına inanacağım neredeyse.”</p>
<p class="p0">“Bunun söylentiler açısından iyi olmayacağından eminim,” diye yorum yaptı Faile kuru kuru.</p>
<p class="p0">“Faile, ben...”</p>
<p class="p0">“Berelain’i ben hallederim,” dedi Faile. Sesinde tehlikeli bir tını vardı. “Sen zahmet etmesen de olur.”</p>
<p class="p0">“Ama...”</p>
<p class="p0">“Onu ben <span class="t3">hallederim</span>,” dedi Faile, daha sert bir sesle. Bu şekilde koktuğunda ona karşı çıkmamak akıllıca olurdu, Perrin büyük bir tartışma başlatmak istemiyorsa. Faile yumuşadı ve arpadan bir lokma daha aldı. “Kurda benzediğini söylerken kocacığım, nasıl yemek yediğini kastetmemiştim. Nasıl dikkatini verdiğini kastetmiştim. Odaklanmışsın. Ne kadar büyük olursa olsun, sana çözmen için bir sorun verildiğinde, mutlaka çözersin.</p>
<p class="p0">“Anlamıyor musun? Bu, bir önderde harika bir özellik. Tam da İki Nehir’in ihtiyaç duyduğu şey. Elbette, daha önemsiz şeylerle ilgilenecek bir karın olduğunu varsayarak.” Kaşlarını çattı. “Bayrağı yakmadan önce benimle konuşsaydın keşke. Aptal gibi görünmeden onu tekrar açmak zor olacak.”</p>
<p class="p0">“Onu bir daha açmak istemiyorum,” dedi Perrin. “Bu yüzden yaktırdım zaten.”</p>
<p class="p0">“Ama <span class="t3">neden</span>?”</p>
<p class="p0">Perrin, Faile’ye bakmamaya özen göstererek, jambonundan bir ısırık daha aldı. Faile meraklı kokuyordu, neredeyse çaresizlik ölçüsünde meraklı.</p>
<p class="p0">Onlara önderlik <span class="t3">edemem</span>, diye düşündü. <span class="t3">Kurda hakim olana kadar değil.</span> Bunu nasıl açıklayabilirdi? Bir şeyi çok fazla istediği için savaştığında, kurdun onu nasıl kontrol altına aldığından korktuğunu mu açıklayacaktı?</p>
<p class="p0">Kurtlardan kurtulmayacaktı; onun bir parçası olmuşlardı. Ama kendini, içindeki şeye kaptırırsa halkının hali ne olurdu, Faile’ye ne olurdu?</p>
<p class="p0">Bir kez daha, bir kafese kapatılmış, eskiden insan olan kirli yaratığı hatırladı. <span class="t3">Bu adamda, insan olduğunu hatırlayan hiçbir şey yok...</span></p>
<p class="p0">“Kocacığım,” dedi Faile, elini onun koluna koyarak. “Lütfen.” Faile acılı kokuyordu. Bu Perrin’in yüreğini burktu.</p>
<p class="p0">“Beyazpelerinlerle ilgili,” dedi Perrin.</p>
<p class="p0">“Ne? Perrin, dedin ki.”</p>
<p class="p0">“Onlarla ilk karşılaştığımda başıma gelenlerle ilgili. Ve önceki günlerde keşfetmeye başladıklarımla.”</p>
<p class="p0">Faile kaşlarını çattı.</p>
<p class="p0">“Sana, seninle tanışmadan önce iki Beyazpelerin öldürdüğümü söylemiştim,” dedi Perrin.</p>
<p class="p0">“Evet.”</p>
<p class="p0">“Rahatça otur,” dedi Perrin. “Tüm hikayeyi bilmen gerek.”</p>
<p class="p0">Böylece, ona anlattı. Başta tereddütle, ama biraz sonra sözler daha kolay çıkmaya başladı. Shadar Logoth’u ve gruplarının dağılmasını anlattı. Egwene’in başı onun çekmesine izin vermesini ve bunu belki de ilk defa yapmak zorunda kalmasını.</p>
<p class="p0">Elyas’la tanışmasını anlatmıştı zaten. Faile Perrin hakkında çok şey biliyordu, Perrin’in başka kimseye anlatmadığı şeyler, Elyas’la bile konuşmadığı şeyler. Faile kurdu biliyordu. Perrin’in kendini kaybetmekten korktuğunu biliyordu.</p>
<p class="p0">Ama savaşırken nasıl hissettiğini bilmiyordu. O Beyazpelerinleri öldürmenin, kanlarını tatmanın -ya kendi ağzıyla ya da kurtlarla olan bağı sayesinde- nasıl bir his olduğunu bilmiyordu. Faile, o kaçırıldığında Perrin’in nasıl öfke, korku ve çaresizliğe boğulduğunu bilmiyordu. Perrin bunları duraksaya duraksaya açıkladı.</p>
<p class="p0">Ona, kurt düşünde onu ararken kendini kaptırdığı çılgınlığı anlattı. Noam’dan bahsetti ve ona benzemekten korktuğunu açıkladı. Ve bunun savaştaki davranışları ile ilgisini.</p>
<p class="p0">Tepede, mum ışıklarının altında, Faile kollarını dizlerine dolayarak sessizce dinledi. Kokusu ürkekti. Belki de Perrin bazı şeyleri kendine saklamalıydı. Hiçbir kadın kocasının adam öldürürken nasıl bir hayvana dönüştüğünü bilmek istemezdi, değil mi? Ama Perrin konuşmaya başlamıştı bir kere ve tüm sırlarından kurtulmak istiyordu. Onlardan bıkıp usanmıştı.</p>
<p class="p0">Ağzından çıkan her sözcükle daha da gevşedi. Ne kadar etkileyici olursa olsun, yemeğin yapamadığını yaptı. Faile’ye mücadelelerini anlatırken, üzerinden bir yük kalktığını hissediyordu.</p>
<p class="p0">Çekirge’yi anlatmayı bitirdi. Kurdu neden en sona sakladığından emin değildi; Çekirge Perrin’in önceden anlattığı çok şeyde rol almıştı; Beyazpelerinler, kurt düşü. Ama Çekirge’yi sona saklamak doğru geliyordu, bu yüzden o da sakladı.</p>
<p class="p0">Bitirdiğinde, mumlardan birinin alevine baktı. İkisi sönmüştü ve diğerleri hala titreşiyordu. Bu ışık, Perrin’in gözlerine göre loş değildi. Duyuları sıradan bir insanınki kadar zayıfken hayatın nasıl olduğunu hatırlamakta güçlük çekiyordu.</p>
<p class="p0">Faile ona yaslandı ve Perrin kolunu ona doladı. “Teşekkür ederim,” dedi Faile.</p>
<p class="p0">Perrin derin derin nefes aldı ve Faile’nin sıcaklığını hissederek, arkasındaki ağaç kütüğüne yaslandı.</p>
<p class="p0">“Sana Malden’i anlatmak istiyorum,” dedi Faile.</p>
<p class="p0">“Zorunlu değilsin,” dedi Perrin. “Sırf ben...”</p>
<p class="p0">“Sus. Sen konuşurken ben sustum. Sıra bende.”</p>
<p class="p0">“Tamam.”</p>
<p class="p0">Malden’i dinlemenin Perrin için can sıkıcı olması gerekirdi. Yukarıdaki gökyüzü enerjiyle çıtırdarken, Desen çözülme tehlikesi ile karşı karşıyayken Perrin sırtını kütüğe vererek uzandı ve karısının nasıl yakalandığını ve dövüldüğünü dinledi. Tuhaf bir biçimde, yaşadığı en rahatlatıcı deneyimlerden biriydi.</p>
<p class="p0">Faile için o şehirdeki olaylar önemliydi, hatta belki iyi olduğunu düşünüyordu. Ama Perrin, Sevanna’nın Faile’yi çırılçıplak bağlayıp, bütün gece öyle bırakmasına kızdı. Bir gün o kadını avlayacaktı.</p>
<p class="p0">Ama bugün değil. Bugün karısı kollarındaydı ve onun güçlü sesini duymak Perrin’i teselli ediyordu. Faile’nin kendi kaçışını planlayacağını tahmin etmeliydi. Aslında, onun dikkatle yaptığı hazırlıkları dinlerken, kendini aptal gibi hissetmeye başladı. Faile Perrin’in onu kurtarmaya çalışırken öleceğinden korkmuştu -böyle söylememişti, ama Perrin bunu onun söylediklerinden çıkarmıştı. Faile onu ne kadar da iyi tanıyordu.</p>
<p class="p0">Faile bazı şeyleri atladı. Perrin aldırmıyordu. Sırları olmasa, Faile kafese kapatılmış bir hayvan gibi hissederdi kendini. Ama Perrin, onun neyi sakladığını sezdi. Onu yakalayan Kardeşsiz’le ilgili bir şeydi, Faile’nin adamı ve arkadaşlarını kandırıp, kaçmasına yardım etmesini sağlaması ile ilgili bir şey. Belki de adama karşı bir sıcaklık hissetmişti ve Perrin’in onu öldürdüğüne üzülmemesini istiyordu. Bu gerekli değildi. O Kardeşsiz Shaidolardan biriydi ve Perrin’in koruması altındaki adamlara saldırıp öldürmüşlerdi. Hiçbir iyilik bunu telafi edemezdi. Ölmeyi hak ediyorlardı.</p>
<p class="p0">Bu onu duraksattı. Beyazpelerinler de muhtemelen onun için benzer şeyler söylüyorlardı. Ama ilk önce Beyazpelerinler saldırmıştı.</p>
<p class="p0">Faile anlatmayı bitirdi. Saat çok geç olmuştu. Perrin Faile’nin hizmetkarlarının getirdiği bir bohçaya uzandı ve bir battaniye çıkardı.</p>
<p class="p0">“Ee?” diye sordu Faile, Perrin tekrar yerleşip, kolunu ona dolarken.</p>
<p class="p0">“Vahşi bir boğa gibi kampa dalıp, tüm planlarını darmadağın ettiğim için kulağımı çekmediğine şaşırdım.”</p>
<p class="p0">Bu, Faile’nin memnun kokmasına sebep oldu. Perrin’in beklediği duygu değildi, ama kadınların nasıl düşündüğünü çözmeye çalışmayı bırakalı çok olmuştu.</p>
<p class="p0">“Bu gece konuyu açacaktım neredeyse,” dedi Faile, “doğru düzgün tartışalım ve uzlaşalım diye.”</p>
<p class="p0">“Neden açmadın?”</p>
<p class="p0">“Bu geceyi İki Nehir adetince geçirmemiz gerektiğine karar verdim.”</p>
<p class="p0">“Sence İki Nehir’de karı kocalar tartışmıyor mu?” diye sordu Perrin eğlenerek.</p>
<p class="p0">“Eh, belki tartışıyorlar. Ama sen, kocacığım, bağrıştığımızda rahatsız oluyorsun. Gerektiği gibi, kendi düşüncelerini savunmaya başladığına çok sevindim. Ama senden hep benim alışkanlıklarıma ayak uydurmanı istedim. Bu gece, benim seninkilere ayak uydurmamın doğru olacağını düşündüm.”</p>
<p class="p0">Bunlar, Perrin’in Faile’den duymayı asla beklemediği sözlerdi. Perrin’e verebileceği en özel şeymiş gibi geliyordu. Perrin gözlerinin yaşardığını hissederek utandı ve Faile’yi kendine çekti.</p>
<p class="p0">“Bak şimdi,” dedi, “ben uysal bir koyun değilim, hatırlatırım.”</p>
<p class="p0">“<span class="t3">Asla</span> öyle düşünmem zaten,” dedi Perrin. “Asla.”</p>
<p class="p0">Faile tatmin olmuş gibi kokuyordu.</p>
<p class="p0">“Kendi başına kaçabileceğini düşünemediğim için özür dilerim,” dedi Perrin.</p>
<p class="p0">“Seni affediyorum.”</p>
<p class="p0">Perrin ona, mum ışıklarını yansıtan o güzel kara gözlere baktı. “Bu, tartışmadan barışabileceğimiz anlamına mı geliyor?”</p>
<p class="p0">Faile ona gülümsedi. “Bu seferlik izin vereceğim. Ve elbette, hizmetkarlara kesinlikle rahatsız edilmek istemediğimizi söyledim.”</p>
<p class="p0">Perrin onu öptü. Öpücük çok doğru geliyordu ve endişelerinin -Malden’den beri yaşadığı mahcubiyetin- geçtiğini biliyordu. Hayali bir şey de olsa, gerçek de, artık geçmişti.</p>
<p class="p0">Faile gerçekten, tamamen geri dönmüştü.</p>
</body>
</html>