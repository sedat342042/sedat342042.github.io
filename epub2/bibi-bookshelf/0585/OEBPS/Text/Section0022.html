<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>

<link rel="stylesheet" type="text/css" href="../Styles/style.css"/>
<title>Geceyarısı Kuleleri</title>
</head>
<body>
<p class="p1" style="text-align: center;"><span class="t1">13</span></p>
<p class="p1" style="text-align: center;">-------------------------------------------------------------------------------------------------</p>
<p class="p1" style="text-align: center;"><span class="t1">DÖVÜLMÜŞ OLAN İÇİN</span></p>
<p class="p1" style="text-align: center;"><span class="t1"><br/></span></p>
<p class="p0">Min Taş’ın doğu duvarındaki Ejderduvarı Kapısı’ndan fırladı ve avluda koştu. Koca bir klan dolusu Aiel peşine düştü ve tıpkı bir meşenin çevresinden dolanan geyik sürüsü gibi, Min’in çevresini aldılar. Şaşkın Savunucuların ve seyislerin arasından geçtiler ve hızla, zarafetle, duvara doğru koştular.</p>
<p class="p0">Min’i bu kadar kolay geçebilmeleri sinir bozucuydu -seneler önce, dürüst bir koşu yarışında tüm oğlan çocuklarını geçebilmekle övünüyordu. Şimdi... eh, belki de son aylarda kitap okumaya çok fazla zaman ayırmıştı.</p>
<p class="p0">Yine de, görgü kurallarının kösteklediği Aes Sedailerden daha hızlıydı. Min, uzun boylu koyun çobanının hatırına, tüm görgü kurallarını bir kenara atalı uzun zaman olmuştu. Bu yüzden, pantolonuna ve botlarına şükrederek kapıya doğru koştu.</p>
<p class="p0">Ve, işte oradaydı. Min aniden durdu ve <span class="t3">cadin’sor</span>lara bürünmüş Aiellerin arasındaki açıklıktan ona baktı. Rand durmuş, duvar nöbetçilerinden iki Savunucu ile konuşuyordu. Min yaklaşırken ona baktı; Min’in onu hissettiği gibi, Rand da Min’i hissedebiliyordu.</p>
<p class="p0">Rand bir yerlerden eski, uzun, kahverengi bir pelerin bulmuştu. Ceket gibi kolları vardı, ama omuzlarından aşağı bollaşarak sarkıyordu. Altında bir gömlek ve kaliteli siyah pantolon vardı.</p>
<p class="p0">O bu kadar yakındayken, bağdan gelen sıcaklık neredeyse boğucuydu. Diğerleri bunu göremiyor muydu? Aslında görecek bir şey olmasa da, Min’in içinden elini kaldırıp gözlerini gölgelemek geçiyordu. Sırf bağ yüzündendi. Yalnız... çevresindeki <span class="t3">hava</span> çarpılmış görünüyordu. Güneş ışığının bir oyunu muydu? Min’in kafasının içinde yeni görüler döndü. Normalde onları görmezden gelirdi, ama şimdi bunu yapamıyordu. Ağız gibi açılan bir mağara. Kan lekeli kayalar. Yerde iki ölü adam ve çevrelerinde Trolloc safları, bir pipodan kıvrıla kıvrıla yükselen dumanlar.</p>
<p class="p0">Rand onunla göz göze geldi ve -bağa rağmen- Min onda gördüklerine hayret etti. Gri mücevherlere benzeyen gözleri daha derindi. Çevrelerinde ince kırışıklar vardı. Daha önceden de var mıydı onlar? Kuşkusuz Rand bunun için fazla gençti.</p>
<p class="p0">O gözler genç görünmüyordu. Min, Rand’ın gözlerine bakarken bir anlık panik hissetti. Bu aynı adam mıydı? Aşık olduğu Rand’ı kaçırıp götürmüşler, yerine Min’in asla tanıyamayacağı, asla anlayamayacağı kadim bir <span class="t3">güç</span> olan bir adam mı koymuşlardı? Onu kayıp mı etmişti?</p>
<p class="p0">Ve sonra Rand gülümsedi. Gözleri -ne kadar derinleşmiş olursa olsunlar- hala ona aittiler. O gülümseme, Min’in yeniden görmek için çok uzun zamandır beklediği bir şeydi. Birlikte geçirdikleri ilk günlerde ona bahşettiği gülümsemelerden çok daha özgüvenliydi, ama aynı zamanda kırılgandı. Diğerlerinin görmesine asla izin verilmeyen bir parçasını Min’in görmesine izin veriyordu.</p>
<p class="p0">O parça gençliğiydi, bir şekilde hala masum kalmış gençliği. Min ona koştu ve sarıldı. “Seni yün kafalı aptal! <span class="t3">Üç gün</span>? <span class="t3">Üç gündür </span>ne yapıyorsun?”</p>
<p class="p0">“Var oluyordum, Min,” dedi Rand, kollarını ona dolayarak.</p>
<p class="p0">“Bunun bu kadar zor bir iş olduğunun farkında değildim.”</p>
<p class="p0">“Benim için öyle olmaya başladı.” Rand sustu ve Min ona sarılmakla yetindi. Evet, bu, aynı adamdı. Değişmişti -iyiye doğru değişmişti- ama hala Rand’dı. Onu kucakladı. Gittikçe daha fazla kişinin çevrelerinde toplanıyor olması umurunda değildi. Bırak, izlesinler.</p>
<p class="p0">Sonunda nefes verdi ve gönülsüzce geriledi. “Rand, Alanna gitti. Bugün ortadan kayboldu.”</p>
<p class="p0">“Evet. Gittiğini hissettim. Kuzeye bir yere. Sınırboyları’na, belki Arafel’e.”</p>
<p class="p0">“Sana karşı kullanılabilir, senin nerede olduğunu bulmak için.”</p>
<p class="p0">Rand gülümsedi. Işık, yüzünde o ifadeyi bir kez daha görmek ne kadar güzeldi! “Beni bulmak için Gölge’nin ona ihtiyacı yok Min, bir daha da olmayacak. Tüm gözleri bana dikilmiş durumda ve ben onları kör edene kadar da öyle kalacak.”</p>
<p class="p0">“Ne? Ama Rand...”</p>
<p class="p0">“Sorun değil, Min. Beni sessizce susturabileceği ve dolayısıyla kazanacağı zamanlar geçti. Yüzleşeceğimiz kesin ve çığı başlatan çığlık duyuldu.”</p>
<p class="p0">Rand canlanmış görünüyordu. Heyecanı sarhoş ediciydi. Kolunu Min’e doladı -kesik kolunu- ve dönüp Aiellere baktı. “<span class="t3">Toh </span>kazandım.” Arkalarındaki avlu kargaşa içinde olmasına rağmen Aieller sessizce duruyordu.</p>
<p class="p0"><span class="t3">Buna hazırdılar,</span> diye düşündü Min. Aieller’in tam olarak düşmanca devraldıkları söylenemezdi, ama Savunucuların heyecanını da paylaşmıyorlardı. Tearlılar Rand’ın onları Son Savaş’a götürmek üzere döndüğünü düşünüyordu.</p>
<p class="p0">“Kıraç’ta,” dedi Rhuarc, öne çıkarak, “bir hayvan vardır. Meegerling. Bir sıçana benzer, ama çok daha aptaldır. Onu tahılın yakınına koyarsan, tehlikeye aldırmadan doğrudan ona gider. Yiyecekle arasındaki çukura kaç kere düşerse düşsün, onu ilk yere bırakırsan, aynısını yapmaya devam eder. Aiel çocukları bunu yaparak eğlenir.” Rand’ı inceledi. “Senin de bir meegerling olduğun hiç aklıma gelmemişti, Rand al’Thor.”</p>
<p class="p0">“Sizi bir daha bırakmayacağıma söz veriyorum,” dedi Rand. “Kendi isteğimle değil. Bir dahaki sefere Mızrağın Kızları’na haber vereceğim ve onlar da kabul ederse, yanımda koruma olarak onları alacağım.”</p>
<p class="p0">Aiel kılını kıpırdatmadı. “Bu daha fazla <span class="t3">toh</span> kazanmanı önleyecek,” dedi Rhuarc. “Önceden olanları değiştirmeyecek. Ve, daha önce de sözler verildi.”</p>
<p class="p0">“Bu doğru,” dedi Rand, Rhuarc’la göz göze gelerek. “O zaman, <span class="t3">toh</span>’umu ödeyeceğim.”</p>
<p class="p0">Aralarında bir şey geçmişti, Min’in anlamadığı bir şey, ve Aieller rahatlamış görünerek aralandılar. Yirmi Kız Rand’ın koruması olarak görev yapmak üzere öne çıktı. Rhuarc diğerleriyle birlikte geri çekildi ve kenardan izleyen bir grup Bilge’ye katıldı.</p>
<p class="p0">“Rand?” dedi Min.</p>
<p class="p0">“Her şey yoluna girecek,” dedi Rand, ama duygularında bir sertlik vardı. “Bu, çözmem gereken şeylerden biriydi. Çözmem gereken pek çok şeyden biri.” Rand kolunu Min’in omzundan çekti ve bir şey arıyormuş gibi, tereddütle avluda göz gezdirdi. Aradığı her neyse göremedi, bu yüzden telaşla gelen Kral Darlin’e doğru yürümeye başladı.</p>
<p class="p0">Kral Darlin elini ince kılıcının kabzasına koyarak eğildi. “Lord Ejder. Sonunda yürüyecek miyiz?”</p>
<p class="p0">“Benimle gel, Darlin,” dedi Rand yanıt olarak, avluda yürürken. “Yapacak çok iş var. Burada başka kim var? Narishma, Flinn. Mükemmel.” Koşarak gelen iki siyah ceketli Asha’man’a bakarak başını salladı. “Aes Sedaileriniz? Ah, onlar da geliyorlar. Ee, sırada bu var. Kainea, bana biraz ulak toplayabilir misin?”</p>
<p class="p0">Kızlardan biri -bir Aiel için sıradışı siyah saçlara sahip bir kadın- denileni yapmak üzere koşarak uzaklaştı. Min kaşlarını çattı ve Rand ile Darlin’e ayak uydurdu. İki Asha’man peşlerine takıldı.</p>
<p class="p0">Nynaeve ve Merise, bir grup Aes Sedaiyle birlikte yaklaşıyordu. Rand’ın onlara doğru geldiğini görünce, <span class="t3">Rand’ın</span> onların ayağına gitmesini istercesine durdular. Birbirlerine sokuldular ve giysileriyle oynamaya başladılar. Aes Sedailerin normalde göründüğünden çok daha huzursuz görünüyorlardı.</p>
<p class="p0">Rand kalabalık avluyu aştı, Taş’ın yüksek surlarının gölgesine girdi, sonra Aes Sedailere yaklaştı.</p>
<p class="p0">“Rand al’Thor,” dedi Nynaeve kollarını kavuşturarak, Rand onlara yaklaşırken. “Sen bir...”</p>
<p class="p0">“Ahmak mıyım?” diye bitirdi Rand eğlenerek. “Yoksa kibirli bir budala mı? Kulağının iyice bir çekilmesi gereken düşüncesiz, yün kafalı bir çocuk mu?”</p>
<p class="p0">“Şey. Evet.”</p>
<p class="p0">“Hepsi doğru, Nynaeve,” dedi Rand. “Şimdi görebiliyorum. Belki sonunda bir parça bilgelik kazanmışımdır. Ama yeni hakaretler bulman gerektiğini düşünüyorum. Kullandıkların geçen seneden kalma dantel gibi yıprandı. Biri Cadsuane’i çağırsın. Onu idam etmemeye söz veriyorum.”</p>
<p class="p0">Kaba sesi Aes Sedaileri şok etmiş gibi görünüyordu, ama Min gülümsedi. Aiellerle konuştuktan sonra Rand’ın hissettiği özgüven yine kabarmıştı. Onun Aes Sedaileri etkisiz hale getirdiğini, kadınların itirazlarının ve eleştirilerinin dudaklarında solduğunu görmek son derece tatmin ediciydi. Merise bir hizmetkarı Cadsuane’i çağırmaya yolladı.</p>
<p class="p0">“Narishma,” dedi Rand dönerek. “Beni aramaya gelen o Sınırboylu orduyu ziyaret etmeni istiyorum. Hala Far Madding’deler sanırım. Önderlerine söyle, koşullarını kabul ediyorum ve birkaç gün içinde onlarla görüşmeye geleceğim.”</p>
<p class="p0">“Lord Ejder?” dedi Narishma. “Mekanın durumu düşünülürse, bu sağduyulu olur mu?”</p>
<p class="p0">“Sağduyu? Sağduyu uzun yaşamayı düşünenler içindir, Narishma. Darlin, Yüksek Lord ve Leydilerin beni karşılamak üzere dizilmelerini istiyorum. Gelen ulaklardan biri iş için yeterli olmalı. Aynı zamanda, Beyaz Kule’nin yeniden birleştiği ve Egwene al’Vere’nin Amyrlin Makamı olduğu haberini yay.”</p>
<p class="p0">“<span class="t3">Ne?”</span> dedi Merise. Pek çok diğer Aes Sedai inledi.</p>
<p class="p0">“Rand,” dedi Min. “Bölünmeden herkesi haberdar etmenin Amyrlin’i memnun edeceğini sanmıyorum.”</p>
<p class="p0">“Hakkın var,” dedi Rand. “Darlin, Elaida a’Roihan’ın ardından Egwene al’Vere’nin Amyrlin olduğunu ilan eden bir bildiri yaz. Bu, çok şey anlatmadan bilgi vermeye yeterli gelmeli. Işık biliyor ya, Egwene’i daha da kızdıracak bir şey yapmamam lazım...”</p>
<p class="p0">“Daha da derken?” diye sordu Corele, solgunlaşarak.</p>
<p class="p0">“Evet,” dedi Rand kayıtsızca. “Beyaz Kule’ye gidip onunla görüştüm.”</p>
<p class="p0">“Ve <span class="t3">gitmene</span> izin verdi, öyle mi?” diye sordu Corele.</p>
<p class="p0">“Onlara başka seçenek vermedim. Darlin, lütfen güçlerimizi buraya topla. Akşam toplanmış olmalarını istiyorum. Flinn, Kapıyollara ihtiyacımız olacak. Büyük Kapıyollara. Bir halka lazım olabilir.”</p>
<p class="p0">“Tarwin’in Geçidi’ne mi?” diye sordu Nynaeve hevesle.</p>
<p class="p0">Rand ona baktı ve duraksadı. O konuşurken Min onun acısını hissedebiliyordu -keskin, sivri, <span class="t3">gerçek</span>. “Henüz değil, Nynaeve. Beyaz Kule’ye kızgın yağ döktüm ve yakında kaynar. Zaman. Zamanımız yok! Lan’e yardım bulacağım, yemin ederim, ama şu anda Egwene’le yüzleşmeye hazırlanmalıyım.”</p>
<p class="p0">“Onunla yüzleşmek mi?” dedi Nynaeve, öne çıkarak. “Rand, ne yaptın?”</p>
<p class="p0">“Yapılması gerekeni. Bashere nerede?”</p>
<p class="p0">“Adamlarıyla şehirden çıkmıştı, Lord Ejder,” dedi Flinn, “atları koşturuyorlar. Yakında döner.”</p>
<p class="p0">“Güzel. Benimle Arad Doman’a geliyor. Sen de, Nynaeve. Min.” Ona baktı ve o okunması imkansız gözler Min’i içlerine çektiler sanki. “Sana <span class="t3">ihtiyacım var</span>, Min.”</p>
<p class="p0">“Seninim. Aptal alık.”</p>
<p class="p0">“<span class="t3">Callandor</span>,” dedi. “Bu işte rol oynayacak. Nasıl olacağını öğrenmelisin. Delik’i son seferinde denediğim gibi mühürleyemem. Bir şey eksik, yaşamsal öneme sahip bir şey. Bunu benim için bul.”</p>
<p class="p0">“Bulurum, Rand.” Min’in içinden soğuk bir ürperti geçti. “Söz veriyorum.”</p>
<p class="p0">“Sana güveniyorum.” Taş’ın pek çok nöbetçi kulübesinin birinden büyük başlıklı pelerin takmış bir şekil çıktı.</p>
<p class="p0">“Cadsuane Melaidhrin,” dedi Rand, “yaptığın hataları affediyorum ve sürgün cezanı kaldırıyorum. Senin için küçük bir rahatsızlıktan fazlası değildi gerçi.”</p>
<p class="p0">Cadsuane burnunu çekerek başlığı indirdi. “Bu sıcakta pelerin takmanın ‘küçük’ bir rahatsızlık olduğuna inanıyorsan evlat, zıtlıklar konusunda bir derse ihtiyacın var demektir. Kararının hatalı olduğunu gördüğünü umuyorum. ‘Affedilmeye’ ihtiyaç duymam başlı başına uygunsuz.”</p>
<p class="p0">“Tamam, o zaman,” dedi Rand. “Lütfen affımla beraber özrümü de kabul et. Son zamanlarda olağanüstü gergin olduğumu söyleyebilirsin.”</p>
<p class="p0">“En çok da sen hayatın baskısının seni güdülemesine izin veremezsin,” dedi Cadsuane sertçe.</p>
<p class="p0">“Tam tersine. Kimliğimi o baskı sayesinde kazandım, Cadsuane. Çekicin darbeleri olmadan metal şekillendiremezsin. Ama konumuz bu değil. Sen beni yönlendirmeye çalıştın ve feci şekilde başarısız oldun. Ama o başarısızlık içinde, bana bir şey gösterdin.”</p>
<p class="p0">“Neymiş o?”</p>
<p class="p0">“Beni bir kılıca dönüştürmeye çalıştığını düşünüyordum,” dedi Rand, gözleri dalarak. “Ama yanılmışım. Ben bir silah değilim. Hiç olmadım.”</p>
<p class="p0">“O zaman nesin?” diye sordu Min merakla.</p>
<p class="p0">Rand gülümsemekle yetindi. “Cadsuane Sedai, kabul edersen, sana verecek bir görevim var.”</p>
<p class="p0">“Bu görevin ne olduğuna bağlı,” dedi Cadsuane, kollarını kavuşturarak.</p>
<p class="p0">“Birini bulmana ihtiyacım var. Kaybolmuş birini, şu anda iyi niyetli müttefiklerin ellerinde olduğunu tahmin ettiğim birini. Mattin Stepaneos’un Beyaz Kule’nin elinde olduğunu öğrendim de.”</p>
<p class="p0">Cadsuane kaşlarını çattı. “Ve sen onu istiyorsun, öyle mi?”</p>
<p class="p0">“Tam tersine. Henüz onunla ne yapacağıma karar vermedim, bu yüzden şimdilik Egwene’in sorunu olarak kalabilir. Hayır, benim istediğim kişi Caralain Otlağı’nda. İçeri girdiğimizde daha ayrıntılı açıklarım.”</p>
<p class="p0">Yüksek Lord ve Leydiler toplanıyordu. Rand onlara baktı, ama bir kez daha, bir şey ararmış gibi avluda göz gezdirdi. Onu endişelendiren bir şey.</p>
<p class="p0">Yüksek Lord ve Leydilere döndü. Min kuşkuyla onları izliyordu. Darlin dışında hiçbiri onu etkilememişti. Rand elini onun omzuna koydu. Toplanan asillerin öğle uykularından ya da yemeklerinden kaldırıldığı açıktı, saçları başları dağınık görünüyordu, ama hepsi ipekler ve yakalıklarla donanmıştı. Taş’ın avlusunda, herkesin bir amaç taşıdığı bir yerde, tuhaf bir biçimde yersiz kaçıyorlardı.</p>
<p class="p0"><span class="t3">Onlara karşı bu kadar katı olmamalıyım,</span> diye düşündü Min kollarını kavuşturarak. Ama diğer yandan, entrikaları ve dalkavukluklarıyla Rand’ın canını sıkmalarını izlemişti. Dahası, kendilerini başka herkesten daha üstün görenlerden hiçbir zaman hoşlanmamıştı.</p>
<p class="p0">“Sıra olun,” dedi Rand, onlara yaklaşarak.</p>
<p class="p0">Yüksek Lordlar ve Leydiler şaşkın şaşkın ona baktılar.</p>
<p class="p0">“<span class="t3">Sıra</span>,” dedi Rand yüksek ve kararlı bir sesle. “Hemen.”</p>
<p class="p0">Asiller denileni yaptılar ve telaşla sıra oldular. Rand sıra boyunca yürümeye başladı, Darlin’le başlayarak her birinin gözlerinin içine baktı. Rand... meraklı hissediyordu. Belki biraz da öfkeli. Ne yapıyordu?</p>
<p class="p0">Avlu sessizleşti. Rand sıra boyunca yürüyerek, hiç konuşmadan, asillere teker teker bakmaya devam etti. Min yan tarafa göz attı. Sıranın sonuna doğru Weiramon, Rand’a bakıyor, sonra bakışlarını kaçırıyordu. Uzun boylu adamın kır saçları seyrelmeye yüz tutmuştu ve sakalı yağlanarak sivriltilmişti.</p>
<p class="p0">Rand sonunda onun önüne geldi. “Gözlerime bak, Weiramon,” dedi Rand usulca.</p>
<p class="p0">“Lord Ejder, kuşkusuz ben buna layık...”</p>
<p class="p0">“<span class="t3">Bak dedim</span>.”</p>
<p class="p0">Weiramon bunu tuhaf bir güçlükle yaptı. Dişlerini gıcırdatıyor, gözleri yaşarıyormuş gibi görünüyordu.</p>
<p class="p0">“Demek <span class="t3">sendin</span>,” dedi Rand. Min onun hayal kırıklığını hissedebiliyordu. Rand yana, Anaiyella’nın sıranın sonunda durduğu yere baktı. Güzel kadın Rand’dan uzaklaşmış, başını aksi yöne çevirmişti. “İkiniz birden.”</p>
<p class="p0">“Lordum...” diye başladı Weiramon.</p>
<p class="p0">“Benim için bir mesaj iletmenizi istiyorum,” dedi Rand. “Sizin... birliğinizin diğer üyelerine. Onlara söyle, artık müttefiklerimin arasında saklanamazlar.”</p>
<p class="p0">Weiramon şişinmeye çalıştı, ama Rand bir adım daha yaklaştı. Weiramon’un gözleri irileşti ve Anaiyella yüzünü gölgeleyerek bağırdı.</p>
<p class="p0">“Söyle onlara,” diye devam etti Rand, alçak ama buyurgan bir sesle, “artık kör değilim.”</p>
<p class="p0">“Neden...” dedi Anaiyella. “Neden gitmemize izin veriyorsunuz?”</p>
<p class="p0">“Çünkü bugün yeniden bir olma günü,” dedi Rand. “Bir ölüm günü değil. Gidin.”</p>
<p class="p0">İkisi tükenmiş gibi, sallanarak uzaklaştılar. Avludaki diğerleri şaşkınlık ve kafa karışıklığı içinde izliyordu. Ama Aieller mızraklarıyla kalkanlarını dövmeye başladılar. Anaiyella ve Weiramon avlunun gölgelerine saklanmaya çalışarak Taş’a daldılar.</p>
<p class="p0">“Leeh,” dedi Rand. “İki kişi daha al. Onları izleyin.”</p>
<p class="p0">Üç Kız Rand’ı koruyanlardan ayrıldı ve iki eski asilin peşine düştü. Min Rand’a yaklaştı ve kolunu tuttu. “Rand? O da neydi? Onlarda ne gördün?”</p>
<p class="p0">“Saklanma zamanı bitti, Min. Gölge bana oyun oynadı ve kaybetti. Artık günü belirleyen hile değil savaş.”</p>
<p class="p0">“Yani onlar Karanlıkdostu mu?” diye sordu Min, kaşlarını çatarak.</p>
<p class="p0">Rand gülümseyerek ona döndü. “Artık tehdit değiller. Ben...” Aniden sustu ve yana baktı. Min döndü ve donakaldı.</p>
<p class="p0">Tam al’Thor yakında duruyordu. Taş’ın kapılarının birinden çıkmış, avluya inen alçak basamaklarda duraksamıştı. Rand’ın duyguları yine kuruntulu bir hal aldı ve Min onun daha önce ne aradığını anladı.</p>
<p class="p0">Tam kıpırdamadan oğluna baktı. Saçları kırdı ve yüzü kırışıktı, ama pek az insanın sahip olduğu sağlam bir yapıya sahipti.</p>
<p class="p0">Rand elini kaldırdı ve kalabalık -Aes Sedailer de dahil- aralandı. Rand açılan boşluktan geçti, Min de peşinden. Avluyu aşarak merdivene yöneldi. Rand tereddütle o birkaç basamağı tırmandı. Avlu suskunlaştı; martılar bile gaklamayı bıraktılar.</p>
<p class="p0">Rand basamaklarda durdu ve Min onun gönülsüzlüğünü, utancını ve dehşetini hissedebiliyordu. Öyle tuhaf geliyordu ki. Rand -hiç titremeden Terkedilmişlerle yüzleşen Rand- babasından korkuyordu.</p>
<p class="p0">Rand son birkaç basamağı iki uzun adımda aştı ve Tam’e sarıldı. Bir basamak aşağıdaydı ve bu boylarını hemen hemen eşitliyordu. Aslında, o haldeyken Tam neredeyse bir deve benziyordu ve Rand da onun yanında babasına sarılan bir çocuk gibi görünüyordu.</p>
<p class="p0">Yeniden Doğan Ejder orada, babasına sarılırken, ağlamaya başladı. Toplanmış Aes Sedailer, Tearlılar ve Aieller bu sahneyi ciddiyetle izlediler. Hiçbiri kıpırdanmadı ya da sırtını dönmedi. Rand gözlerini sıkı sıkı yumdu. “Özür dilerim, baba,” diye fısıldadı. Min bile zar zor duyabiliyordu. “Çok özür dilerim.”</p>
<p class="p0">“Sorun değil, oğlum. Hiç sorun değil.”</p>
<p class="p0">“O kadar korkunç şeyler yaptım ki.”</p>
<p class="p0">“Kimse zor yolda hiç tökezlemeden yürüyemez. Düşmen seni yıkmadı. Önemli olan bu.”</p>
<p class="p0">Rand başını salladı. Bir süre birbirlerine sarılarak durdular. Sonra Rand geri çekildi, ardından basamakların dibinde duran Min’e el etti. “Gel, baba,” dedi Rand. “Seni tanıştırmak istediğim biri var.”</p>
<p class="p0">Tam güldü. “Üç gün oldu, Rand. Biz çoktan tanıştık.”</p>
<p class="p0">“Evet, ama <span class="t3">ben</span> tanıştırmadım. Tanıştırmam lazım.” Min’e el salladı ve Min tek kaşını kaldırarak kollarını kavuşturdu. Rand yalvarırcasına baktı ve bu yüzden Min içini çekti ve basamakları tırmandı.</p>
<p class="p0">“Baba,” dedi Rand, elini Min’in sırtına koyarak. “Bu Min Farshaw. Benim için çok özel bir kadın.”</p>
</body>
</html>