<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>

<link rel="stylesheet" type="text/css" href="../Styles/style.css"/>
<title>Geceyarısı Kuleleri</title>
</head>
<body>
<p class="p1" style="text-align: center;"><span class="t1">50</span></p>
<p class="p1" style="text-align: center;">-------------------------------------------------------------------------------------------------</p>
<p class="p1" style="text-align: center;"><span class="t1">DÜŞMAN SEÇMEK</span></p>
<p class="p1" style="text-align: center;"><span class="t1"><br/></span></p>
<p class="p0">Elayne, elleri kucağında, endişe içinde oturmuş, uzak gümlemeleri dinliyordu. Daha az resmi görüşme odası yerine taht odasını bilinçli olarak seçmişti. Bugün, kraliçe olarak görülmek zorundaydı.</p>
<p class="p0">Taht odası, görkemli sütunları ve şatafatlı süslemeleri ile etkileyiciydi. Odanın iki yanında, sütunların arasında, iki sıra halinde altın ayaklı şamdanlar yanıyordu. Önlerinde kırmızı-beyazlı, parlak plaka zırhlar kuşanmış Kadın Askerler dikiliyordu. Mermer sütunları, ortalarına Andor Aslanı dokunmuş kalın kırmızı halılar tamamlıyordu. Halı, Gül Tacı takmış Elayne’e kadar uzanıyordu. Elbisesi, şu anda sarayda moda olan tarzda değil, geleneksel tarzdaydı; kolları genişti ve altın işlemeli manşetleri sivrilerek ellerinden sarkıyordu.</p>
<p class="p0">Aynı desen, mütevazı olacak kadar yüksek, ama Elayne’in bir kadın olduğunu hatırlatacak kadar açık olan korsede de kendini belli ediyordu. Henüz evlenmemiş bir kadın. Annesi hükümdarlığının ilk senelerinde Cairhienli bir adamla evlenmişti. İnsanlar, oradaki nüfuzunu sağlamlaştırmak için Elayne’in de aynısını yapıp yapmayacağını merak edebilirlerdi.</p>
<p class="p0">Uzaktan bir gümleme daha geldi. Ateşlenen ejderlerin sesi gittikçe daha tanıdık geliyordu. Tam olarak gökgürültüsü gibi değil; daha alçak ve daha düzenli.</p>
<p class="p0">Elayne’e endişesini saklamayı öğretmişlerdi. İlk önce öğretmenleri, ardından Aes Sedailer. Bazıları ne düşünürse düşünsün, Elayne Trakand gerektiğinde duygularına hakim <span class="t3">olabilirdi</span>. Ellerini kucağında kavuşturdu ve dilini tuttu. Endişesini belli etmek, öfkesini belli etmekten çok daha kötü olurdu.</p>
<p class="p0">Dyelin tahtın yanındaki sandalyede oturuyordu. Azametli kadın altın saçlarını omuzlarına dökmüştü ve sessizce çemberini işliyordu. Dyelin bunun onu sakinleştirdiğini düşünürken ellerini oyaladığını söylemişti. Elayne’in annesi orada değildi. Bugün fazla dikkat çekerdi.</p>
<p class="p0">Elayne Dyelin’in kullandığı yöntemi kullanamazdı. Onun önderlik ederken görülmesi gerekiyordu. Ne yazık ki, “önderlik etmek” genelde kararlı ve buyurgan bir ifade takınarak oturup ileriye bakmasını gerektiriyordu. Gösterinin şimdiye kadar bitmesi gerekirdi, değil mi?</p>
<p class="p0">Bir gümleme daha. Belki de bitmemişti.</p>
<p class="p0">Taht odasının yanındaki oturma odasından uzak gevezelikler geliyordu. Hala Caemlyn’de olanlar, şehir dışında kalanların sıhhi gereksinimlerini tartışmak üzere Kraliçe’den resmi davetiyeler almışlardı. O toplantı saat beşte yapılacaktı, ama davetiyeler Yüksek Makamların iki saat önce gelmesi gerektiğini ima ediyordu.</p>
<p class="p0">Mesajın dile getiriliş tarzı açık olmalıydı. Elayne bugün önemli bir şey yapacaktı ve Yüksek Makamların bir şeylere kulak misafiri olabilmesi için erkenden gelmesi salık veriliyordu. Oturma odasında, içkilerle ve küçük et ve meyve tabaklarıyla ağırlanıyorlardı. Büyük olasılıkla işittiği gevezelikler, ne açıklayacağı konusunda spekülasyonlardı.</p>
<p class="p0">Bir bilseler. Elayne ellerini kucağında tuttu. Dyelin, zaman zaman yanlış attığı dikişlere cıklayarak nakışına devam etti.</p>
<p class="p0">Dayanılmaz bir bekleyişin ardından ejderler sustu ve Elayne Birgitte’in saraya döndüğünü hissetti. Grubun ne zaman döneceğini bilmenin en iyi yolu, onu grupla yollamaktı. Bugün zamanlama titizlikle yapılmalıydı. Elayne sinirlerini yatıştırmak için derin derin nefes alıp verdi. İşte. Birgitte şu an sarayın içinde olmalıydı.</p>
<p class="p0">Elayne Kumandan Guybon’a başını salladı. Tutsakları getirme zamanı gelmişti.</p>
<p class="p0">Bir an sonra bir grup Askar Kadın üç kişi getirdi. Arymille, tutsaklığa rağmen hala tombuldu ve burnunu çekmekteydi. Yaşlıca kadın güzeldi, ya da üzerinde paçavradan daha düzgün bir şeyler olsa güzel olurdu. İri kahverengi gözleri korkuyla açılmıştı. Elayne’in onu hala idam edebileceğini düşünürmüş gibi.</p>
<p class="p0">Elenia kendine hakimdi. Diğerleri gibi onun da güzel elbiseleri alınmıştı ve yerine lime lime bir elbise verilmişti, ama yüzünü yıkamıştı ve altın rengi saçlarını düzgün bir topuzla toplamıştı. Elayne tutsaklarını aç bırakmamış, kötü muamele etmemişti. Düşmanları olsalar da, Andor’a ihanet etmemişlerdi.</p>
<p class="p0">Elenia Elayne’i süzdü. Tilkimsi yüzü düşünceli ve hesapçıydı. Kocasının ordusunun nereye kaybolduğunu biliyor muydu? O güç Elayne’in sırtına yaslanmış gizli bir bıçak gibiydi. Devriyelerinin hiçbiri yerini keşfedememişti. Işık! Sorun üzerine sorun.</p>
<p class="p0">Üçüncü kadın Naean Arawn’dı, tutsaklığı sırasında siyah saçları parlaklığını kaybetmiş, ince, soluk bir kadındı. Bu kadın Elayne onu tutsak almadan çökmüş görünüyordu ve diğer iki kadından uzak durmuştu.</p>
<p class="p0">Üçü dürtülerek kürsünün önüne götürüldü, sonra dizleri üzerine çöktürüldü. Koridorda, Cairhienli asiller gürültü yaparak ejder gösterisinden dönüyordu. Elayne’in gösterisine tesadüfen tanık olduklarını düşüneceklerdi.</p>
<p class="p0">“Taht Naean Arawn, Elenia Sarand ve Arymilla Marne’yi görüyor,” dedi Elayne yüksek sesle. Bu, dışarıdaki sohbetlerin kesilmesine sebep oldu hem oturma odasındaki Andor asillerinin, hem de koridordaki Cairhienlilerin.</p>
<p class="p0">Üç kadın arasında yalnızca Elenia bakışlarını kaldırmaya cesaret edebildi. Elayne ona taş kadar sert bir bakışla karşılık verdi ve kadın kızararak başını eğdi. Dyelin iğne işini kaldırmış, dikkatle izlemekteydi.</p>
<p class="p0">“Taht üçünüz hakkında uzun uzun düşündü,” dedi Elayne. “Trakand Evi aleyhine yürüttüğünüz talihsiz savaş sizi yoksunluğa düşürdü ve varislerinizle evlatlarınız fidye taleplerini reddetti. Kendi Evleriniz size sırtını döndü.”</p>
<p class="p0">Büyük taht odasında sözleri yankılanıyordu. Önündeki kadınlar daha da eğildiler.</p>
<p class="p0">“Bu, Taht’ı bir ikilemle karşı karşıya bırakıyor,” dedi Elayne. “Buradaki varlığınız canımızı sıkıyor. Belki başka bir kraliçe olsa sizi zindanda bırakırdı, ama ben bunun kararsızlık içerdiğini düşünüyorum. Kaynaklarımı tüketiyorsunuz ve insanlar sizi kurtarmanın yolları konusunda fısıldaşıyor.”</p>
<p class="p0">Salon, tutsakların boğuk nefesleri dışında sessizleşti.</p>
<p class="p0">“<span class="t3">Bu</span> Taht kararsızlığıyla tanınmıyor,” diye bildirdi Elayne. “Bugün Sarand, Marne ve Arawn Evleri unvanlarından ve mülklerinden yoksun bırakılmıştır ve işledikleri suçların cezası olarak topraklarına el konulmuştur.”</p>
<p class="p0">Elenia nefesini içine çekerek başını kaldırdı. Arymilla inledi ve aslan desenli halıya çöktü. Naean tepki vermedi. Uyuşmuş gibi görünüyordu.</p>
<p class="p0">Oturma odasından mırıltılar yükseldi. Bu, idamdan çok daha kötüydü. Asiller idam edildiklerinde, en azından unvanlarıyla idam ediliyorlardı; bir açıdan idam, dikkate değer bir düşman olduklarını anlatıyordu. Unvan ve topraklar varislerine devrediliyordu ve Ev ayakta kalıyordu.</p>
<p class="p0">Ama bu... bu pek az kraliçenin teşebbüs edeceği bir şeydi. Elayne taht adına topraklarına ve paralarına el koyarken görülürse, diğer asiller ona karşı birleşirdi. Diğer odadaki konuşmaları tahmin edebiliyordu. Gücünün dayanakları sallantıdaydı. Kuşatmadan önce onu destekleyen ve idam riskini göze alan müttefikleri, şimdi bu kararlarını sorgulamaya başlamış olabilirlerdi.</p>
<p class="p0">Hızlı hareket etmek en iyisiydi. Elayne işaret etti ve Kadın Askerler üç tutsağı ayağa kaldırıp odanın kenarına götürdüler. Cüretkar Elenia bile sersemlemiş gibiydi. Özünde, bu bir idam fermanıydı. Evlerinin yüzüne bakmaktansa, ilk fırsatta intihar edeceklerdi.</p>
<p class="p0">Birgitte sırasının geldiğini anladı. Bir grup Cairhienli asille birlikte içeri girdi. Andor’un “Gölge’ye karşı savunma için kullanacağı” yeni silahı görmek üzere davet edilmişlerdi ve karışık bir gruptular. Gruptaki en önemli kişi muhtemelen Bertome Saighan ya da Lorstrum Aesnan’dı.</p>
<p class="p0">Bertome yakışıklı sayılabilecek, kısa boylu bir adamdı, ama Elayne Cairhienlilerin alınlarını traşlayıp pudralamalarından hoşlanmıyordu. Kemerinde büyük bir hançer taşıyordu -Kraliçe’nin huzuruna kılıçla girmek yasaktı- ve Elayne’in tutsaklara gösterdiği muameleden rahatsız olmuş görünüyordu. Rahatsız olsa da olurdu. Adamın kuzeni Colavaere Rand’dan benzer bir ceza almıştı, ama o ceza, kadının tüm Evini etkilememişti. Colavaere utançla yaşamaktansa, kendini asmıştı.</p>
<p class="p0">Kadının ölümü üzerine Bertome onun yerini almıştı ve Rand’ın hükmüne karşı gözle görülür tepkiler vermemeye dikkat etse de, Elayne’in bilgi kaynakları adamın Cairhien’de, gizliden gizliye Rand’ı eleştiren en önemli kişilerden biri olduğunu ortaya çıkarmıştı.</p>
<p class="p0">Lorstrum Aesnan elleri arkasında yürüyen ve insanlara tepeden bakan sessiz, ince bir adamdı. Gruptaki diğerleri gibi, Cairhien tarzı koyu renk giysiler giymişti ve ceketinde Evinin renklerinde çizgiler vardı. Rand Cairhien’den ayrıldıktan sonra mevki kazanmıştı. Zor zamanlar hızlı terfilere yol açıyordu ve bu adam Rand aleyhine harekete geçmekte acele etmemişti, ama onunla ittifak da kurmamıştı. Arada kalması ona güç kazandırmıştı ve bazıları onun tahtı ele geçirmeyi düşündüğünü fısıldıyordu.</p>
<p class="p0">O ikisi dışındaki Cairhienliler, farklı mevkilere sahip asillerdi. Ailil Riatin kendi evinin başı değildi, ama erkek kardeşi ortadan kaybolduktan sonra -adam ölmüştü herhalde- kontrolü ele almıştı. Riatinler güçlü bir Evdi. İnce, orta yaşlı kadın bir Cairhienli için uzun boyluydu ve renkli çizgilerle bezenmiş, kabarık etekli, lacivert bir elbise giymişti. Ailesi, kısa bir süre için de olsa, Güneş Tahtı’nı ele geçirmişti ve Elayne’in açık savunucusu olarak biliniyorlardı.</p>
<p class="p0">Önde gelen bu asillerin arkasında, Lord ve Leydi Osiellin, Lord ve Leydi Chuliandred, Lord ve Leydi Hamarashle ve Lord Mavabwin toplanmıştı. Hepsi ortalama güç sahibiydi ve o ya da bu sebepten, Elayne’in önündeki engellerdi. Dikkatle yapılmış saçlar, pudralı alınlar, kadınların geniş elbiselerinin erkeklerin ceket ve pantolonlarının manşetleri dantellerle donanmıştı.</p>
<p class="p0">“Lordlarım, Leydilerim,” dedi Elayne, her Evi teker teker sayarak. “Andor’un gösterisini beğendiniz mi?”</p>
<p class="p0">“Beğendik, Majesteleri,” dedi sırık gibi Lorstrum, başını zarifçe eğerek. “Bu silahlar oldukça... ilgi çekici.”</p>
<p class="p0">Bilgi edinmek istediği açıktı. Elayne, Evler Oyunu’nu anlaması gerektiği konusunda ısrar eden öğretmenlerine şükretti. “Son Savaş’ın hızla yaklaşmakta olduğunu hepimiz biliyoruz,” dedi Elayne. “Ben Cairhien’in, en büyük ve en yakın müttefikinin gücünden haberdar olması gerektiğini düşündüm. Çok yakında, birbirimize güvenmemiz gereken zamanlar olacak.”</p>
<p class="p0">“Kesinlikle, Majesteleri,” dedi Lorstrum.</p>
<p class="p0">“Majesteleri,” dedi Bertome öne çıkarak. Kısa boylu adam kollarını kavuşturdu. “Sizi temin ederim, Cairhien Andor’un gücünü ve istikrarını sevinçle karşılıyor.”</p>
<p class="p0">Elayne onu süzdü. Adam destek mi öneriyordu? Hayır, o da Elayne’in Güneş Tahtı’na aday olup olmayacağını merak ediyor, bilgi edinmeye çalışıyordu. Şimdiye kadar Elayne’in niyeti açıkça anlaşılmış olmalıydı: Birlik’in bir kısmını şehre göndermek açık bir hamleydi, incelikli Cairhien için neredeyse aşırı açık bir hamle.</p>
<p class="p0">“Keşke Cairhien de böyle bir istikrara kavuşsa,” dedi Elayne dikkatle.</p>
<p class="p0">Pek çoğu, kuşkusuz tahtı içlerinden birine önereceğini umarak, başlarını salladılar. Elayne Andor’un desteğini onlardan birine verirse, o kişinin zaferini garantilemiş olurdu. Ve kendisini destekleyen bir Kral ya da Kraliçe bulmuş olurdu.</p>
<p class="p0">Başkası olsa böyle bir plan yapabilirdi. O değil. O taht onun <span class="t3">olacaktı</span>.</p>
<p class="p0">“Tahta oturmak çok hassas bir mesele,” dedi Lorstrum. “Geçmişte... tehlikeli olduğu ortaya çıktı. Ve çok kişi tereddütlü.”</p>
<p class="p0">“Öyle gerçekten,” dedi Elayne. “Cairhien’in son aylarda yaşadığı belirsizliğe imrenmiyorum.” Şimdilik yaşadığı belirsizlik. Elayne derin bir nefes aldı. “Andor’un gücü düşünüldüğünde, insan bunun güçlü ittifaklar gereken bir zaman olduğunu düşünebilir. Aslında, taht kısa süre önce ciddi büyüklükte pek çok mülk edindi. Aklıma, bu mülklerin naipleri olmadığı geliyor.”</p>
<p class="p0">Herkes sustu. Diğer odadaki fısıltılar kesildi. Doğru mu duymuşlardı? Elayne Andor’daki mülkleri <span class="t3">yabancı</span> asillere mi öneriyordu?</p>
<p class="p0">Elayne gülümsemesini sakladı. Bazıları yavaş yavaş anlıyordu. Lorstrum sinsice gülümsedi ve Elayne’e bakarak hafifçe başını salladı.</p>
<p class="p0">“Cairhien ve Andor uzun zamandır kardeşçe yaşıyor,” diye devam etti Elayne, fikir aklına şimdi gelmiş gibi. “Lordlarımız sizin leydilerinizle, leydilerimiz sizin lordlarınızla evlendi ve kan ve duygu bağlarıyla birbirimize bağlandık. Birkaç Cairhien lordunun bilgeliğinin sarayıma büyük katkısı olacağını ve belki baba mirasım konusunda beni eğitebileceğini düşünüyorum.”</p>
<p class="p0">Lorstrum ile göz göze geldi. Adam yeme gelecek miydi? Cairhien’deki toprakları küçüktü ve nüfuzu şimdilik büyüktü -ama bu değişebilirdi. Elayne’in tutsaklardan aldığı mülkler, ülkedeki en imrenilen mal varlıklarıydı.</p>
<p class="p0">Adam bunu görmek zorundaydı. Elayne Cairhien tahtını zorla ele geçirirse, halk ve asiller ona karşı isyan ederdi. Kuşkuları doğruysa, bu kısmen Lorstrum’un suçuydu.</p>
<p class="p0">Ama Andor’daki toprakları bazı Cairhien asillerine verirse? Ülkeler arasında pek çok bağ kurarsa? unvanlarını ellerinden almayacağını, tam tersine onlara daha büyük mülkler vereceğini kanıtlarsa? Bu, Cairhien asillerinin topraklarını alıp kendi halkına vermeyeceğini yeterince kanıtlar mıydı? Bu, onların endişelerini giderir miydi?</p>
<p class="p0">Lorstrum onunla göz göze geldi. “İttifaklar kurmak için büyük potansiyel görüyorum.”</p>
<p class="p0">Bertrome da takdirle başını sallamaktaydı. “Ben de bunun ayarlanabileceğini düşünüyorum.” İkisi de kendi topraklarından vazgeçmezdi elbette. Yalnızca Andor’da mülk edinmeyi planlıyorlardı. Zengin mülkler.</p>
<p class="p0">Diğerleri bakıştılar. İlk anlayanlar Leydi Osiellin ve Lord Mavabwin oldu. Aynı anda konuşarak desteklerini sundular.</p>
<p class="p0">Elayne kaygılı kalbini yatıştırarak arkasına yaslandı. “Verecek bir mülküm daha var,” dedi. “Ama bölünebilir sanırım.” Kendi tarafına çekmek ve desteğini ödüllendirmek için Ailil’e de biraz toprak verecekti. Şimdi, planın ikinci aşamasına sıra gelmişti. “Leydi Sarand,” diye seslendi Elayne, odanın arkasına doğru.</p>
<p class="p0">Elenia, paçavralar içinde öne çıktı.</p>
<p class="p0">“Taht merhametsiz değildir,” dedi Elayne. “Andor sebep olduğun acıyı ve sıkıntıyı affedemez. Ama diğer ülkelerin bu tür anıları yok. Söyle bana, Taht sana yeni topraklar edinme fırsatı verse, bu fırsatı değerlendirir misin?”</p>
<p class="p0">“Yeni topraklar mı, Majesteleri?” diye sordu Elenia. “Hangi topraklardan bahsediyorsunuz?”</p>
<p class="p0">“Andor ile Cairhien’in birleşmesi pek çok fırsat yaratacaktır,” dedi Elayne. “Belki Taht’ın Ghealdan’la ittifakını duymuşsundur. Belki diyarın batısındaki, yeniden canlandırılmış toprakları duymuşsundur. Bu, büyük fırsatlarla dolu bir zaman. Sana ve kocana Cairhien’de yeni bir makam bulacak olsam, verileni kabul eder misin?”</p>
<p class="p0">“Ben... kesinlikle düşünürüm, Majesteleri,” dedi Elenia bir umut ışıltısıyla.</p>
<p class="p0">Elayne Cairhien lordlarına döndü. “Bütün bunların geçerli olabilmesi için,” dedi, “hem Andor hem de Cairhien adına konuşma yetkisine ihtiyacım olacak. Sizce, böyle bir durumun ayarlanması ne kadar sürer?”</p>
<p class="p0">“O tuhaf kapılardan biriyle beni evime geri yollayın,” dedi Lorstrum, “ve bana bir saat verin.”</p>
<p class="p0">“Benim yalnızca yarım saate ihtiyacım var, Majesteleri,” diye araya girdi Bertome, Lorstrum’a bakarak.</p>
<p class="p0">“Bir saat,” dedi Elayne, ellerini kaldırarak. “İyi hazırlanın.”</p>
<p class="p0">&nbsp;</p>
<p class="p0">“Tamam,” dedi Birgitte, küçük odanın kapısı kapanırken. “Karanlık Varlık’ın <span class="t3">kahrolası</span> sol eli adına, biraz önce ne oldu?”</p>
<p class="p0">Elayne oturdu. İşe yaramıştı! Ya da, işe yarayacakmış gibi görünüyordu. Aslan Tahtı’nın sertliğinden sonra, yumuşak sandalye çok rahat gelmişti. Dyelin sağına oturdu; Morgase ise soluna.</p>
<p class="p0">“Olan şu,” dedi Morgase, “kızım çok zekice davrandı.”</p>
<p class="p0">Elayne minnetle gülümsedi. Ama Birgitte kaşlarını çattı. Elayne onun kafasının karıştığını hissedebiliyordu. Odada başka kimse yoktu; Elayne’in planının gerçek sonucunu görmek için bir saat beklemeleri gerekecekti.</p>
<p class="p0">“Tamam,” dedi Birgitte. “Andor topraklarının bir kısmını Cairhienli asillere verdin.”</p>
<p class="p0">“Rüşvet niyetine,” dedi Dyelin. Morgase kadar ikna olmamıştı. “Akıllıca bir manevra Majesteleri, ama tehlikeli.”</p>
<p class="p0">“Tehlikeli mi?” dedi Birgitte. “Kan ve küller, biri buradaki ahmağa rüşvetin <span class="t3">neden</span> çok zekice ya da akıllıca olduğunu açıklar mı? Onu keşfeden Elayne değil ki!”</p>
<p class="p0">“Bu, bir armağandan daha fazlasıydı,” dedi Morgase. Konumuna uymayan bir biçimde, odadakiler için çay doldurmaya başladı. Elayne daha önce annesinin çay servisi yaptığını görmemişti. “Elayne’in Cairhien tahtını almasının önündeki en önemli engel, bir fatih olarak görülmesi olasılığıydı.”</p>
<p class="p0">“Evet, öyleyse?” diye sordu Birgitte.</p>
<p class="p0">“Bu yüzden iki ulus arasında bağlar kurdu,” dedi Dyelin, Morgase’ten bir fincan Tremalking çayı kabul ederek. “O gruba Andor’dan toprak vererek, Cairhien asillerini görmezden gelmeyeceğini ya da yoksul bırakmayacağını göstermiş oluyor.”</p>
<p class="p0">“Onun ötesinde,” dedi Morgase, “bu şekilde kendi durumu sıradışı kalmıyor. Tahtı aldığında, toprak elde edecekti ve her iki ülkede toprağı olan tek kişi olacaktı. Şimdi, benzer durumdaki pek çok kişiden biri olacak.”</p>
<p class="p0">“Ama bu tehlikeli,” diye tekrarladı Dyelin. “Lorstrum rüşvet yüzünden boyun eğmedi.”</p>
<p class="p0">“Öyle mi?” dedi Birgitte kaşlarını çatarak. “Ama...”</p>
<p class="p0">“O haklı,” dedi Elayne çayını yudumlayarak. “Ona her iki taht üzerinde şans verdiğimi gördüğü için boyun eğdi.”</p>
<p class="p0">Oda sessizleşti.</p>
<p class="p0">“Kanlı küller,” diye küfretti Birgitte sonunda.</p>
<p class="p0">Dyelin başını salladı. “Seni tahttan indirebilecek düşmanlar yarattın, Elayne. Sana bir şey olacak olsa, Lorstrum ya da Bertome’nin her iki ülke için teşebbüste bulunması olasılığı yüksek.”</p>
<p class="p0">“Ben de buna güveniyorum,” dedi Elayne. “Onlar şu anda Cairhien’deki en güçlü iki asil, özellikle de Dobraine Rand onu her nereye götürmüşse, oradan geri dönmediğinden. Onlar ortak krallık fikrini aktif olarak savunurken, bu konuda gerçek bir şansımız var.”</p>
<p class="p0">“Sırf her iki tahtı ele geçirme olasılığı gördükleri için seni destekliyorlar!” dedi Dyelin.</p>
<p class="p0">“Cahil kalmaktansa, düşmanlarını seçmek yeğdir,” dedi Elayne. “Esasında, rakiplerimin sayısını sınırlamış oldum. Ejderleri gördüler ve bu onları kıskandırdı. Sonra onlara yalnızca o silahlara erişme şansını değil, aynı zamanda servetlerini iki katına çıkarma fırsatını önerdim. Üstüne bir de, bir gün kral olmaları olasılığının tohumunu sundum.”</p>
<p class="p0">“Bu yüzden seni öldürmeye çalışacaklar,” dedi Birgitte ifadesizce.</p>
<p class="p0">“Belki,” dedi Elayne. “Ya da belki beni itibarsızlaştırmaya çalışacaklar. Ama buna daha seneler boyunca girişmezler; on sene, diye tahmin ediyorum. Şimdi saldırmak, ulusların yine bölünmesi riskini göze almak demek olur. Hayır, ilk önce kendi konumlarını sağlamlaştıracaklar ve servetlerinin tadını çıkaracaklar. Ancak her şeyin güvende olduğuna ve benim gevşediğime kanaat getirince harekete geçecekler. Neyse ki iki kişiler ve bu da benim onları birbirlerinin aleyhine kullanmamı sağlayacak. Ve şimdilik iki sağlam müttefik edindim; Güneş Tahtı üzerindeki iddiamın başarılı olmasını çok isteyen adamlar. Tahtı bana teslim edecekler.”</p>
<p class="p0">“Ya tutsaklar?” dedi Dyelin. “Elenia ve diğer ikisi? Gerçekten de onlara toprak bulmayı düşünüyor musun?”</p>
<p class="p0">“Evet,” dedi Elayne. “Onlar için yaptığım şey aslında oldukça merhametli. Bütün bunlar işe yararsa, taht borçlarını üstlenecek ve sonra Cairhien’de her şeye yeniden başlamalarını sağlayacak. Andorlu asillerin orada toprak sahibi olması iyi olacak, ama muhtemelen onlara Cairhien’deki kendi topraklarımdan birer parça vermem gerekecek.”</p>
<p class="p0">“Kendini düşmanlarla kuşatacaksın,” dedi Birgitte, başını iki yana sallayarak.</p>
<p class="p0">“Her zamanki gibi,” dedi Elayne. “Neyse ki, sen varsın da, arkamı kollayabilirsin, değil mi?”</p>
<p class="p0">Endişesini Birgitte’in hissedebildiğini biliyordu, ama yine de ona gülümsedi. Bu çok uzun bir saat olacaktı.</p>
</body>
</html>