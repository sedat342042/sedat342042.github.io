<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>

<link rel="stylesheet" type="text/css" href="../Styles/style.css"/>
<title>Geceyarısı Kuleleri</title>
</head>
<body>
<p class="p1" style="text-align: center;"><span class="t1">40</span></p>
<p class="p1" style="text-align: center;">-------------------------------------------------------------------------------------------------</p>
<p class="p1" style="text-align: center;"><span class="t1">BİR İŞ</span></p>
<p class="p1" style="text-align: center;"><span class="t1"><br/></span></p>
<p class="p0">Perrin tek başına bir ağaç kütüğünün üzerinde oturuyordu. Gözlerini yummuş, yüzünü karanlık gökyüzüne çevirmişti. Kamp yerleşmiş, Kapıyol kapatılmış, raporlar alınmıştı. Sonunda Perrin dinlenecek zamanı bulabilmişti.</p>
<p class="p0">Bu tehlikeliydi. Dinlenirken düşünebiliyordu. Düşünmek zihnine anıları getiriyordu. Anılar ise acıydı.</p>
<p class="p0">Rüzgarda, dünyanın kokusunu alabiliyordu. Katman katman koku birbirine karışıyordu. Çevresindeki kamp: terli insanlar, yemeklerde kullanılan baharatlar, temizlik için sabunlar, at pisliği, duygular. Çevrelerindeki tepeler: kurumuş çam iğneleri, bir derenin çamuru, ölü bir hayvanın leşi. Ötedeki dünya: uzak yolun tozu, ölen bir dünyada bir şekilde hayatta kalmış bir lavanta demeti.</p>
<p class="p0">Polen yoktu. Kurtlar yoktu. İkisi de Perrin’e göre korkunç alametlerdi.</p>
<p class="p0">Kendini hasta gibi hissediyordu. Midesi çamurlu bataklık suyuyla, çürük yosun ve ölü böcek parçalarıyla doluymuş gibi, fiziksel açıdan hasta. Haykırmak istiyordu. Katil’i bulup öldürmek istiyordu. Adamı yüzü kanla kaplanana kadar yumruklamak istiyordu.</p>
<p class="p0">Ayak sesleri yaklaştı. Faile. “Perrin? Konuşmak ister misin?”</p>
<p class="p0">Perrin gözlerini açtı. Bağıra çağıra ağlaması gerekirdi. Ama çok soğuk hissediyordu. Soğuk ve öfkeli. Bu ikisi birbirine uymuyordu.</p>
<p class="p0">Çadırını yakına kurmuşlardı; kapakları rüzgarda çırpınıyordu. Yakında, Gaul bir meşinyaprak fidanına yaslanarak oturmuştu. Uzakta, nalbantlardan biri bu geç saatte çalışıyordu. Gecenin içinden yumuşak çınlamalar geliyordu.</p>
<p class="p0">“Başarısız oldum Faile,” diye fısıldadı Perrin.</p>
<p class="p0">“<span class="t3">Ter’angreal</span>i aldın,” dedi Faile, onun yanında diz çökerek. “Halkımızı kurtardın.”</p>
<p class="p0">“Ama yine de Katil bizi yendi,” dedi Perrin acı acı. “Sürüde beş kişiydik, ama yine de onunla savaşmak için yeterli değildi.”</p>
<p class="p0">Perrin ailesinin öldüğünü, Trolloclar tarafından öldürüldüğünü öğrendiğinde de böyle hissetmişti. Bu iş bitene kadar Gölge ondan kaç kişi daha alacaktı? Çekirge’nin kurt düşünde <span class="t3">güvende</span> olması gerekirdi.</p>
<p class="p0"><span class="t3">Aptal enik, aptal enik.</span></p>
<p class="p0">Perrin’in ordusuna kurulmuş bir tuzak var mıydı gerçekten? Katil’in Düşçubuğu tamamen başka bir amaç için kullanılmış olabilirdi. Yalnızca bir tesadüf.</p>
<p class="p0"><span class="t3">Ta’verenler</span> için tesadüfler yoktur...</p>
<p class="p0">Öfkesiyle ve acısıyla yapacak bir şey bulmak zorundaydı. Ayağa kalktı, döndü ve kampta ne kadar çok ışık yandığını görünce şaşırdı. Yakında bir grup insan bekliyordu, ama kokularını birbirinden ayırabileceği kadar yakında değillerdi. Alliandre’nin üzerinde altın rengi bir elbise vardı. Berelain’in elbisesi maviydi. İkisi de, üzerine bir lamba konulmuş, küçük ahşap portatif masanın yanındaki sandalyelere oturmuşlardı. Elyas yanlarında bir taşın üzerine oturmuş, bıçağını bileyliyordu. Bir düzine İki Nehirli -aralarında Wil al’Seen, Jon Ayelllin ve Grayor Frenn de vardı- bir ateşin çevresinde toplanmış, arada bir ona bakıyorlardı. Arganda ile Gallenne bile oradaydı, kendi aralarında usul usul konuşuyorlardı.</p>
<p class="p0">“Uyuyor olmaları gerekirdi,” dedi Perrin.</p>
<p class="p0">“Senin için endişeleniyorlar,” dedi Faile. O da endişeli kokuyordu. “Artık Kapıyollar çalıştığına göre, onları kendi ülkelerine göndereceğinden korkuyorlar.”</p>
<p class="p0">“Aptallar,” diye fısıldadı Perrin. “Beni takip ettikleri için. Saklanmadıkları için.”</p>
<p class="p0">“Gerçekten de saklanmalarını ister miydin?” dedi Faile öfkeyle. “Son Savaş sürerken bir yerde büzülmelerini? Herkese ihtiyaç duyulacağını söylememiş miydin?”</p>
<p class="p0">Haklıydı. Herkese ihtiyaç duyulacaktı. Perrin kısmen, kaçtığı şeyin ne olduğunu bilmediği için öfkeli olduğunu fark etti. Kaçmıştı, ama neden? Çekirge ne yüzünden ölmüştü? Düşmanın planını bilmemek, Perrin’i körleştiriyordu.</p>
<p class="p0">Ağaç kütüğünden, Arganda ile Gallenne’nin konuştuğu yere yürüdü. “Haritanızı getirin,” dedi. “Jehannah Yolu’nun haritasını.”</p>
<p class="p0">Arganda Hirshanin’e seslendi ve haritayı nerede bulabileceğini söyledi. Hirshanin koşarak uzaklaştı ve Perrin kampta yürümeye başladı. Metale çarpan metal sesinin geldiği, nalbandın çalıştığı yere. Ses Perrin’i çekiyordu. Kamp kokuları çevresinde çalkalanıyor, gökyüzü yukarıda gürlüyordu.</p>
<p class="p0">Diğerleri de peşinden geldi. Faile, Berelain ve Alliandre, İki Nehirliler, Elyas, Gaul. Başka iki Nehirliler katıldığında grup büyüdü. Kimse konuşmuyordu ve Perrin onları görmezden geldi. Sonunda, Aemin’in örsünün başında çalıştığı yere geldiler. Kampın atla çekilen demirhanelerinden birinin yanındaydı ve demirhane ocağı kırmızı bir ışıkla yanıyordu.</p>
<p class="p0">Hirshanin o anda, haritayla birlikte onlara yetişti. Perrin haritayı açtı ve önünde tuttu. Aemin, meraklı bir kokuyla çalışmaya ara verdi. “Arganda, Gallenne,” dedi Perrin. “Söyleyin bana. Bu yolda, Lugard’a doğru ilerleyen büyük bir gruba pusu kurmak isteseniz, nereyi seçerdiniz?”</p>
<p class="p0">“Burayı,” dedi Arganda duraksamadan, kamplarından birkaç saat uzakta bir yeri göstererek. “Burayı gördünüz mü? Yol eski, kurumuş bir dere yatağını takip ederek dönüyor. Oradan geçen bir ordu bir pusuya karşı savunmasız kalır; onlara buradaki ve buradaki tepelerden saldırabilirsiniz.”</p>
<p class="p0">Gallenne başını salladı. “Evet. Burası, büyük bir grubun kamp kurması için mükemmel bir yer olarak işaretlenmiş. Yol o tepenin çevresinden dolanıyor. Ama o tepede size zarar vermeyi kafasına koymuş biri varsa, sabaha uyanmayabilirsiniz.”</p>
<p class="p0">Arganda başını salladı.</p>
<p class="p0">Yolun kuzeyinde yassı tepeli yükseltiler vardı; eski ırmak yatağı, güneyde ve batıda suyun götürdüğü geniş, düz bir patika oluşturmuştu. O tepelere bir ordu sığdırabilirdiniz.</p>
<p class="p0">“Bunlar nedir?” diye sordu Perrin, yolun güneyinde bazı işaretler göstererek.</p>
<p class="p0">“Eski harabeler,” dedi Arganda. “Önemli bir şey değil; koruma sağlayamayacak kadar yıkılmışlar. Birkaç yosun kaplı kayadan ibaretler.”</p>
<p class="p0">Perrin başını salladı. Zihninde bir şeyler şekillenmeye başlamıştı. “Grady ve Neald uyuyor mu?” diye sordu.</p>
<p class="p0">“Hayır,” dedi Berelain. “Ne olur ne olmaz diye uyanık kalmak istediklerini söylediler. Ruh haliniz onları korkuttu sanırım.”</p>
<p class="p0">“Onları çağırtın,” dedi Perrin, özellikle birini kastetmeden. “Biri Beyazpelerin ordusunu kontrol etsin. Sanırım biri kamplarını kaldırdıklarını söylemişti.” Emirlerine itaat edilip edilmediğini görmek için beklemedi. Demirhaneye yaklaştı ve elini Aemin’in omzuna koydu. “Biraz uyu, Aemin. Üzerinde çalışacak bir şeye ihtiyacım var. At nalı mı o?”</p>
<p class="p0">Adam şaşkın şaşkın başını salladı. Perrin adamın önlüğünü ve eldivenlerini aldı ve Aemin oradan ayrıldı. Perrin çekicini çıkardı. Çekici Tear’da edinmişti, öldürmek için kullanılmış, uzun zamandır üretmek için kullanılmamış bir çekiç.</p>
<p class="p0">Çekiç, silah ya da alet olabilirdi. Perrin’in bir seçeneği vardı; tıpkı onu takip eden herkesin bir seçeneği olduğu gibi. Çekirge’nin seçeneği vardı. Kurt o seçimi yapmıştı ve Işık’ı savunmak için, Perrin hariç hiçbir insanın anlayamayacağı kadar çok şeyi riske atmıştı.</p>
<p class="p0">Perrin maşayı kullanarak közlerin arasından küçük bir metal çubuk aldı ve örse yerleştirdi. Kolunu kaldırdı ve metal çubuğu dövmeye başladı.</p>
<p class="p0">Demirhanede çalışmayalı uzun zaman olmuştu. Aslında, en son Tear’dayken, kısa süreliğine sorumluluklarını bir kenara bırakıp, demirhanede çalıştığı o huzurlu günde elle tutulur bir iş yapmıştı.</p>
<p class="p0"><span class="t3">Kurt gibisin, kocam.</span> Bunu ona Faile söylemişti ve ne kadar odaklandığını kastetmişti. Kurtların özelliğiydi bu; onlar geçmişi ve geleceği bilebiliyordu, ama dikkatlerini ava yoğunlaştırıyorlardı. Kendisi de aynı şeyi yapabilir miydi? Gerektiğinde kendini tamamen işine verip, hayatının geri kalan kısmıyla dengeleyebilir miydi?</p>
<p class="p0">İş onu içine çekmeye başladı. Çekicin metalin üzerinde çıkardığı ritmik çınlamalar. Demir parçasını yassılttı, zaman zaman közlere koydu ve bir başkasını çıkardı, aynı anda birden çok nal üzerinde çalıştı. Yakındaki ölçüler nallar için mi alınmıştı? Metali örsün kenarına dayayarak yavaş yavaş bükmeye, biçimlendirmeye başladı. Kolları terliyordu, ateş ve harcadığı çaba yüzünü ısıtmıştı.</p>
<p class="p0">Neald ve Grady, Bilgeler ve Masuri ile birlikte geldi. Perrin çalışırken, onların bir Kapıyol aracılığı ile Sulin’i Beyazpelerin kampına bakmaya yolladıklarını fark etti. Sulin kısa süre sonra döndü, ama Perrin meşgul olduğu için raporunu vermedi.</p>
<p class="p0">Perrin bir at nalını kaldırdı, sonra kaşlarını çattı. Bu iş yeterince zor değildi. Yatıştırıcıydı, evet, ama bugün daha zor bir şey yapmak istiyordu. Dünyada gördüğü yıkımı, yaratılmasında rol oynadığı yıkımı dengelemek için, yaratma <span class="t3">ihtiyacı </span>hissediyordu. Demirhanenin kenarına ham çelik parçaları yığılmıştı, nallar için kullanılandan daha iyi malzeme. Muhtemelen eski mülteciler için kılıç yapmakta kullanılacaklardı.</p>
<p class="p0">Perrin o çelik parçalarından birkaç tanesini aldı ve közlerin içine koydu. Bu demirhane onun alışık olduğu demirhaneler kadar iyi değildi; körük ve su dolu üç fıçı vardı, ama rüzgar metali soğutuyordu ve közler dilediği kadar ısınmıyordu. Hoşnutsuzluk içinde izledi.</p>
<p class="p0">“Bu konuda size yardımcı olabilirim, Lord Perrin,” dedi Neald kenardan. “İsterseniz metali ısıtabilirim.”</p>
<p class="p0">Perrin ona baktı, sonra başını salladı. Bir parça çelik aldı ve maşayla kaldırdı. “Güzel bir sarı-kırmızı rengi olmasını istiyorum. Beyazlayacak kadar ısınmasın sakın.”</p>
<p class="p0">Neald başını salladı. Perrin çubuğu örse koydu, çekicini çıkardı ve yine dövmeye başladı. Neald kenarda durdu ve yoğunlaştı.</p>
<p class="p0">Perrin işe daldı. Çeliği biçimlendirmeye. Başka her şey soldu. Çekicin metale çarparken çıkardığı düzenli sesler, tıpkı kendi yüreğinin atışı gibiydi. O ışıl ışıl, sıcak ve tehlikeli metal. Bu odaklanmada berraklık buldu. Dünya çatlıyordu, her geçen gün daha da kırılıyordu. Şu anda yardıma ihtiyacı vardı. Bir şey kırıldı mı, bir daha bir araya getiremezdiniz.</p>
<p class="p0">“Neald,” dedi Grady’nin sesi. Telaşlıydı, ama Perrin’e uzak geldi. “Neald ne yapıyorsun?”</p>
<p class="p0">“Bilmiyorum,” diye yanıt verdi Neald. “Ama ne yapıyorsam, doğru geliyor.”</p>
<p class="p0">Perrin, gittikçe daha büyük kuvvetle dövmeye devam etti. Metali katladı, parçaları birbirlerine dayayarak yassılttı. Asha’man’ın metali tam olarak doğru ısıda tutabilmesi harikaydı. Bu Perrin’i, parçaları ısıttığı zamanlar arasındaki birkaç dakikalık kusursuz ısıya bağımlı kalmaktan kurtarıyordu.</p>
<p class="p0">Metal sırf onun iradesince biçimlendiriliyormuş gibi, adeta akıyordu. Ne yapıyordu? Alevlerden iki parça daha aldı, sonra üçünü sırayla kullanmaya başladı. İlk eline aldığı en büyük parçayı kendi üzerine katladı, büzme olarak bilinen bir süreçle, çevre genişliğini arttırarak biçimlendirdi. Onu kullanarak büyük bir top yaptı, sonra insan kafası büyüklüğüne gelene kadar çelik ekledi. İkincisini uzattı, inceltti, sonra dar bir çubuk olacak şekilde katladı. Son olarak, en küçük parçayı düzleştirdi.</p>
<p class="p0">Ciğerleri körük gibi çalışarak, derin derin nefes alıyor, nefes veriyordu. Teri, demire verilen su gibiydi. Kolları örstü. <span class="t3">Kendisi</span> demirhaneydi.</p>
<p class="p0">“Bilgeler, bir halkaya ihtiyacım var,” dedi Neald telaşla. “<span class="t3">Hemen.</span> İtiraz etmeyin! Buna ihtiyacım var!”</p>
<p class="p0">Perrin döverken kıvılcımlar uçuşmaya başladı. Her darbeyle daha büyük bir kıvılcım yağmuru. Bir şeyin ondan sızdığını hissetti, sanki her darbe metali Perrin’in kendi gücüyle, ama aynı zamanda kendi duygularıyla birleştiriyordu. Endişeleri ve umutlarıyla. Bunlar ondan akıp, üç çelik parçasına karışıyordu.</p>
<p class="p0">Dünya ölüyordu. Onu kurtaramazdı. O, Rand’ın işiydi. Perrin yalnızca kendi sade hayatına geri dönmek istiyordu, değil mi?</p>
<p class="p0">Hayır. Hayır, Faile’yi istiyordu, karmaşa istiyordu. <span class="t3">Hayat </span>istiyordu. Onu takip eden insanların saklanamayacağı gibi, o da saklanamazdı.</p>
<p class="p0">Onların sadakatlerini istemiyordu. Ama onlar sadakatlerini vermişlerdi ona. Bir başkası kumandayı alsa ve sonra onların ölmesine sebep olsa kendini nasıl hissederdi?</p>
<p class="p0">Darbeler darbeleri izledi. Kıvılcımlar yağdı. Bir kova dolusu eriyik sıvıyı dövermiş gibi, çok fazla kıvılcım. Havaya sıçrıyorlar, çekicinden patlıyorlar, ağaç tepelerine kadar uçuyorlar, onlarca adım uzağa yayılıyorlardı. İzleyenler dağıldı. Neald’ın çevresine toplanmış, izlemeyi sürdüren Asha’manlar ve Bilgeler dışında.</p>
<p class="p0"><span class="t3">Onlara önderlik etmek istemiyorum</span>, diye düşündü Perrin. <span class="t3">Ama ben yapmazsam kim yapacak? Onlara sırtımı dönersem ve onlar düşerse, bu benim suçum olur.</span></p>
<p class="p0">Perrin şimdi ne yaptığını, baştan beri ne yapmaya çalıştığını görebiliyordu. En büyük yumruyu tuğla biçimine soktu. Uzun parça, üç parmak kalınlığında bir çubuk oldu. Yassı parça da şapka, uzun parçayı saracak ve onu sapa bağlayacak bir parça metal.</p>
<p class="p0">Bir çekiç. Çekiç yapıyordu. Parçalar bunlardı.</p>
<p class="p0">Şimdi anlıyordu.</p>
<p class="p0">Görevini sahiplendi. Darbe üzerine darbe indirdi. O çınlamalar çok yüksekti. Her darbe sanki çevresindeki yeri sarsıyor, çadırları sallıyordu. Perrin sevinç içindeydi. Ne yaptığını biliyordu. <span class="t3">Sonunda</span>, ne yaptığını biliyordu.</p>
<p class="p0">Önder olmayı o istememişti, ama bu onu sorumluluktan kurtarıyor muydu? İnsanların ona ihtiyacı vardı. Dünyanın ona ihtiyacı vardı. Ve, biçim alan eriyik kaya gibi içinde serinleyen bir kavrayışla, önderlik etmeyi <span class="t3">istediğini</span> fark etti.</p>
<p class="p0">Bu insanların bir lordu olması şartsa, Perrin bu işi kendisi yapmayı istiyordu. Çünkü bir işin düzgün yapılacağından emin olmanın tek yolu, kendinizin yapmasıydı.</p>
<p class="p0">Keskisini ve bir çubuğu kullanarak, çekiç başında bir delik açtı, sonra sapı aldı ve başının üzerine kaldırarak, yerine vurup oturttu. Kafa kısmını aldı, çekici üzerine koydu, sonra biçimlendirdi. Birkaç dakika önce, bu süreç öfkesinden besleniyordu. Ama şimdi, kararlılıkla çalışıyordu.</p>
<p class="p0">Metal canlı bir şeydi. Bunu her demirci bilirdi. Onu ısıttıktan sonra, siz üzerinde çalıştığınız sürece <span class="t3">yaşardı</span>. Çekicini ve keskiyi aldı ve desenler, çıkıntılar, değişiklikler yapmaya başladı. Dalga dalga kıvılcım uçuyordu, çekicinin çınlamaları gittikçe güçlendi, yükseldi, çan gibi çınladı. Keskisini kullanarak küçük bir çelik parçasını biçimlendirdi, sonra çekicin üzerine koydu.</p>
<p class="p0">Kükreyerek eski çekicini son bir kez başının üzerine kaldırdı ve yeni çekice vurarak, süsü çekicin yan tarafına bastı. Sıçrayan bir kurt.</p>
<p class="p0">Perrin aletlerini indirdi. Hala için için parlayan örsün üzerinde güzel bir çekiç duruyordu. Yarattığı, yaratacağını düşündüğü her şeyden daha üstün bir eser. Gürze ya da balyoza benzeyen küt, güçlü bir başı vardı, ama arkası düzleştirilmiş ve çaprazdı. Bir demirci aleti gibi. Bir metre yirmi santim uzunluğundaydı, belki daha uzun, bu tür bir çekiç için muazzam bir büyüklük.</p>
<p class="p0">Sapı tamamen çelikten yapılmıştı, daha önce Perrin’in bir çekiçte hiç görmediği bir şey. Perrin onu eline aldı; tek eliyle kaldırabiliyordu, ama zar zor. Ağırdı. Sağlamdı.</p>
<p class="p0">Kafes deseniyle süslemişti ve yan tarafında sıçrayan kurt damgası vardı. Çekirge’ye benziyordu. Perrin nasırlı parmağıyla ona dokundu ve metal onu sakinleştirdi. Ele hala ılık geliyordu, ama yakmıyordu.</p>
<p class="p0">Dönüp baktı ve onu izleyen kalabalığın büyüklüğünü görünce şaşırdı. İki Nehirliler öndeydi; Jori Congar, Azi al’Thone, Wil al’Seen ve yüzlercesi daha. Ghealdanlılar, Cairhienliler, Andorlular, Mayeneliler. Sessizce izliyorlardı. Perrin’in çevresindeki toprak, yağan kıvılcımlardan kararmıştı; gümüşsü metal parçalar bir güneş patlaması deseniyle yayılmıştı.</p>
<p class="p0">Neald nefes nefese, dizleri üzerine çöktü. Yüzü terle kaplanmıştı. Grady ve onunla birlikte halka kuran kadınlar bitkinlik içinde oturdular. Altı Bilge de katılmıştı. Ne yapmışlardı?</p>
<p class="p0">Perrin, bütün gücü ve duyguları metalin dövülmesine gitmiş gibi, bitkin düşmüştü. Ama dinlenemezdi. “Wil. Haftalar önce sana bir emir verdim. Kurt başı bayraklarını yakma emri. İtaat ettin mi? Hepsini yaktın mı?”</p>
<p class="p0">Wil al’Seen onunla göz göze geldi, sonra utanç içinde başını eğdi. “Lord Perrin, denedim. Ama... Işık, yapamadım. Bir tanesini sakladım. Dikilmesine yardım ettiğim bayrağı.”</p>
<p class="p0">“Getir onu, Wil,” dedi Perrin. Kendi sesi çelik gibiydi.</p>
<p class="p0">Wil, korkulu bir kokuyla koşarak uzaklaştı. Kısa süre sonra, katlanmış, kırmızı kenarlı beyaz bir kumaş taşıyarak döndü. Perrin onu saygıyla aldı, sonra bir elinde onu, diğerinde çekicini tuttu. Kalabalığa baktı. Faile oradaydı, ellerini önünde kavuşturmuştu. Umutlu kokuyordu. O Perrin’in içini görebiliyordu. Biliyordu.</p>
<p class="p0">“Sizi göndermeye çalıştım,” diye bildirdi Perrin kalabalığa. “Gitmediniz. Kusurlarım var. Bunu bilmelisiniz. Savaşa yürürsek, hepinizi birden koruyamam. Hatalar yapacağım.”</p>
<p class="p0">Kalabalığa baktı ve oradakilerle göz göze geldi. Baktığı her erkek, her kadın sessizce başını salladı. Pişmanlık yoktu, duraksama yoktu. Hepsi başlarını salladılar.</p>
<p class="p0">Perrin derin bir nefes aldı. “Bunu istiyorsanız, yeminlerinizi kabul edeceğim. Size önderlik edeceğim.”</p>
<p class="p0">Ona tezahürat yaptılar. Muazzam bir heyecan kükremesi. “Altıngöz! Kurt Altıngöz! Son Savaş’a! <span class="t3">Tai’shar Manetheren!</span>”</p>
<p class="p0">“Wil!” diye bağırdı Perrin bayrağı kaldırarak. “Bu bayrağı yükseğe as. Son Savaş kazanılana kadar da indirme. Ben kurt simgesi altında yürüyorum. Kalanlarınız, kampı uyandırsın. Her asker savaşmaya hazırlansın. Bu gece bir işimiz daha var!”</p>
<p class="p0">Genç adam bayrağı aldı ve açtı, Jori ile Azi ona katıldı ve yere değmemesi için bayrağı tuttular. Onu yüksekte tutarak, direk getirmeye koştular. Kalabalık dağıldı, adamlar oraya buraya koşarak çağrıyı ilettiler.</p>
<p class="p0">Faile yaklaştığında Perrin onun elini tuttu. Faile tatmin olmuş kokuyordu. “Demek öyle?”</p>
<p class="p0">“Artık yakınmak yok,” diye söz verdi Perrin. “Bundan hoşlanmıyorum. Ama öldürmekten de hoşlanmıyorum. Ne yapılması gerekiyorsa yapacağım.” O çalışırken kararmış örse baktı. Yıpranmış, çentilmiş eski çekici örsün üzerinde yatıyordu. Onu bıraktığına üzülüyordu, ama kararını vermişti.</p>
<p class="p0">“Ne yaptın Neald?” diye sordu, yüzü solmuş Asha’man sallanarak ayağa kalkarken. Perrin yeni çekicini kaldırarak muhteşem eserini sergiledi.</p>
<p class="p0">“Bilmiyorum Lordum,” dedi Neald. “Yalnızca... eh, dediğim gibi. Doğru geldi. Ne yapmam gerektiğini, örgüleri metalin içine nasıl koyacağımı gördüm. Okyanusun bir derenin suyunu içmesi gibi, metal örgüleri içine çekti sanki.” Bunun aptalca bir benzetme olduğunu düşünürmüş gibi kızardı.</p>
<p class="p0">“Bu kulağa doğru geliyor,” dedi Perrin. “Bu çekicin bir isme ihtiyacı var. Kadim Lisan’ı bilir misin?”</p>
<p class="p0">“Hayır, Lordum.”</p>
<p class="p0">Perrin çekicin yanındaki kurt damgasına baktı. “Kadim Lisan’da ‘Süzülen’ nasıl söylenir, bilen var mı?”</p>
<p class="p0">“Ben... ben bilmiyorum...”</p>
<p class="p0">“<span class="t3">Mah’alleinir</span>,” dedi Berelain, izlediği yerden yaklaşarak.</p>
<p class="p0">“<span class="t3">Mah’alleinir</span>,” diye tekrarladı Perrin. “Bu kulağa doğru geliyor. Sulin? Beyazpelerinlerden ne haber?”</p>
<p class="p0">“Kamp kurmuşlar, Perrin Aybara,” diye yanıt verdi Mızrağın Kızı.</p>
<p class="p0">“Göster bana,” dedi Perrin, Arganda’nın haritasını işaret ederek.</p>
<p class="p0">Sulin bir yer gösterdi; bir tepenin yamacında bir arazi. Kuzeyinde yükseltiler uzanıyordu, yol kuzeydoğudan yaklaşıyor, eski ırmak yatağını takip ederek yükseltilerin güneyinden dolanıyordu ve ardından tepedeki kampa geldiğinde güneye dönüyordu. Oradan da Lugard’a yöneliyordu. Kampın iki yanı rüzgara karşı korunaklıydı. Kusursuz bir kamp yeriydi, ama aynı zamanda pusu kurmak için de kusursuzdu. Arganda ile Gallenne’nin işaret ettikleri yer.</p>
<p class="p0">Perrin o geçide ve kamp yerine baktı, ve son birkaç hafta içinde olanları düşündü. <span class="t3">Yolcularla karşılaştık... arabaların kuzeydeki çamurlardan geçemeyeceğini söylediler...</span></p>
<p class="p0">Kurt sürüsünden kaçarak, bir canavarın çenelerine koşan bir koyun sürüsü. Bir uçuruma doğru yürüyen Faile ve diğerleri. Işık!</p>
<p class="p0">“Grady, Neald,” dedi Perrin. “Bir Kapıyola daha ihtiyacım olacak. Yapabilir misiniz?”</p>
<p class="p0">“Sanırım,” dedi Neald. “Bize saklanmak için birkaç dakika verin.”</p>
<p class="p0">“Pekala. Buraya yapın.” Perrin, Beyazpelerin kampının üzerindeki yükseltileri gösterdi. “Gaul!” Her zamanki gibi, Aiel yakında bekliyordu. Koşarak yaklaştı. “Gidip Dannil, Arganda ve Gallenne ile konuşmanı istiyorum. Tüm ordunun olabildiğince hızlı geçmesini istiyorum, ama sessiz kalacaklar. Bu büyüklükte bir ordunun becerebildiğince <span class="t3">sessiz</span> hareket edecekler.”</p>
<p class="p0">Gaul başını salladı ve koşarak uzaklaştı. Gallenne hala yakındaydı; Gaul işe onunla konuşarak başladı.</p>
<p class="p0">Faile meraklı ve biraz da endişeli bir kokuyla Perrin’i izliyordu. “Ne planlıyorsun kocacığım?”</p>
<p class="p0">“Önderlik etme zamanım geldi,” dedi Perrin. Eski çekicine son bir kez baktı ve parmaklarını sapına koydu. Sonra <span class="t3">Mah’alleinir</span>’i omzuna dayadı ve ayakları yerdeki sertleşmiş çelik damlalarını çıtırdatarak uzaklaştı.</p>
<p class="p0">Orada bıraktığı alet, basit bir demirci çekiciydi. O demirci her zaman Perrin’in bir parçası olacaktı, ama artık onun önderlik etmesine izin veremezdi.</p>
<p class="p0">Bundan sonra bir kralın çekicini taşıyacaktı.</p>
<p class="p0">&nbsp;</p>
<p class="p0">Perrin orduyu hazırlamak için başka emirler bağırarak uzaklaşırken Faile parmaklarını örsün üzerinde gezdirdi.</p>
<p class="p0">Perrin o kıvılcım yağmurunun ortasında durmuş, çekicinin her darbesiyle önündeki çeliğin zonklayarak canlanmasını sağlarken nasıl göründüğünün farkında mıydı acaba? Altın rengi gözleri çelik gibi parlamıştı; çekicin her çınlaması neredeyse sağır ediciydi.</p>
<p class="p0">“Bu diyar Güç’le dövülmüş bir silah görmeyeli yüzyıllar oldu,” dedi Berelain. Çoğu kişi Perrin’in emirlerini uygulamak üzere uzaklaşmıştı ve yakında dikilmiş, çenesini ovalayarak haritayı incelemekte olan Gallenne dışında, yalnızdılar. “Genç adamın biraz önce sergilediği şey güçlü bir Yeti’dir. Bu işe yarayacak. Perrin’in ordusu, onları güçlendiren, Güç’le örülmüş silahlar kullanacak.”</p>
<p class="p0">“Süreç çok yorucu,” dedi Faile. “Neald yaptığı şeyi tekrarlayabilse bile, çok silah yapacak zamanımız olacağını sanmıyorum.”</p>
<p class="p0">“En ufak avantajın bile faydası olur,” dedi Berelain. “Kocanın topladığı ordu inanılmaz bir şey olacak. Burada <span class="t3">ta’veren</span>liği işliyor. İnsanları çevresine topluyor ve topladığı insanlar, inanılmaz bir hız ve beceriyle öğreniyor.”</p>
<p class="p0">“Belki,” dedi Faile. Bakışlarını Berelain’den ayırmadan örsün çevresinde yürüdü ve Berelain de karşısında aynısını yaptı. Berelain’in oynadığı oyun neydi?</p>
<p class="p0">“O zaman onunla konuşmalıyız,” dedi Berelain. “Onu bu eylem planından vazgeçirmeliyiz.”</p>
<p class="p0">“Bu eylem planı mı?” diye sordu Faile, içten bir şaşkınlıkla.</p>
<p class="p0">Berelain durdu. Bir sebepten gözleri çakmak çakmak olmuştu. Gergindi. <span class="t3">Endişeli</span>, diye düşündü Faile. <span class="t3">Bir şey onu çok endişelendiriyor.</span></p>
<p class="p0">“Onlara saldırmayacak,” dedi Faile. Bundan hemen hemen emindi.</p>
<p class="p0">“Kusursuz bir pusu kuruyor,” dedi Berelain. “Asha’manlar Tek Güç kullanarak, İki Nehirliler yaylarıyla tepelerden Evlatlar’ın kampına saldıracak. Sonra süvariler aşağı inip kampı süpürecekler.” Acılı bir ifadeyle duraksadı. “Onları kusursuzca kandırdı. O ve Damodred, ikisi de Son Savaş’tan canlı kurtulursa, cezaya boyun eğeceğini söyledi. Ama Perrin, Beyazpelerinlerin Son Savaş’a kadar yaşamayacağından emin olacak. Bu şekilde hem yeminini tutabilir, hem de teslim olmaktan kurtulabilir.”</p>
<p class="p0">Faile başını iki yana salladı. “O bunu asla yapmaz, Berelain.”</p>
<p class="p0">“Emin olabilir misin?” diye sordu Berelain. “Kesinlikle emin olabilir misin?”</p>
<p class="p0">Faile duraksadı. Perrin son zamanlarda çok değişmişti. Değişimlerin çoğu iyi yöndeydi; sonunda önderliği kabul etmesi gibi değişiklikler. Berelain’in bahsettiği türden bir pusu amansız, ama son derece mantıklı bir plan olurdu.</p>
<p class="p0">Ama aynı zamanda yanlıştı. Çok yanlış. Perrin, ne kadar değişmiş olursa olsun, bunu yapmazdı. Faile bundan emin olabilirdi.</p>
<p class="p0">“Evet,” dedi. “Galad’a bir söz vermek, sonra bu şekilde Beyazpelerinleri yok etmek Perrin’i paramparça eder. O bu şekilde düşünmez. Öyle bir şey olmayacak.”</p>
<p class="p0">“Umarım haklısındır,” dedi Berelain. “Ben, biz ayrılmadan önce kumandanları ile bir tür uzlaşmaya varabileceğimizi ummuştum...”</p>
<p class="p0">Bir Beyazpelerin’le. Işık! İlgisini adamak için kamptaki asillerden birini seçemez miydi? Evli <span class="t3">olmayan</span> birini? “Erkek seçmek konusunda pek iyi değilsin, değil mi Berelain?” Sözcükler ağzından çıkıvermişti.</p>
<p class="p0">Berelain, gözleri şok ya da öfkeyle irileşerek Faile’ye döndü. “Perrin’e ne dersin?”</p>
<p class="p0">“Sana hiç uygun değil,” dedi Faile burnunu çekerek. “Bunu, onun neler yapabileceği konusundaki düşüncelerinle açıkça gösterdin.”</p>
<p class="p0">“Ne kadar uygun olduğu önemli değil. Ben ona vaat edildim.”</p>
<p class="p0">“Kim tarafından?”</p>
<p class="p0">“Lord Ejder,” dedi Berelain.</p>
<p class="p0">“<span class="t3">Ne?”</span></p>
<p class="p0">“Tear Taşı’nda Yeniden Doğan Ejder’e yaklaştım,” dedi Berelain. “Ama beni kabul etmedi, hatta girişimlerime öfkelendi. Onun, Yeniden Doğan Ejder’in, çok daha yüksek mevkili bir kadınla evlenmeyi düşündüğünü anladım, muhtemelen Elayne Trakand’la. Mantıklı: Her diyarı kılıçla alamaz; bazılarının da ittifaklar yoluyla gelmesi lazım. Andor çok güçlü, bir kadın tarafından yönetiliyor ve evlilik yoluyla onu ele geçirmek avantajlı olur.”</p>
<p class="p0">“Perrin, Rand’ın o şekilde düşünmediğini söylüyor, Berelain,” dedi Faile. “O kadar hesapçı değil. Onun hakkında bildiklerime dayanarak, benim fikrim de bu.”</p>
<p class="p0">“Perrin için de aynı şeyi söylüyorsun. Beni hepsinin çok basit insanlar olduğuna inandırmaya çalışıyorsun. Kafalarının hiç çalışmadığına.”</p>
<p class="p0">“Öyle söylemedim.”</p>
<p class="p0">“Ama aynı bayat itirazları kullandın. Bıktırıcı. Eh, Lord Ejder’in ne ima ettiğini anladım, bu yüzden ilgimi yakın yardımcılarından birine yönelttim. Belki onlardan birini bana ‘söz vermedi’. Sözcüklerimi yanlış seçtim. Ama onun yakın müttefiklerinden ve dostlarından biriyle birlik kurarsam memnun kalacağını biliyordum. Gerçekten de, bunu yapmamı dilediğini tahmin ediyorum; ne de olsa, Lord Ejder bu görevde beni ve Perrin’i bir araya getirdi. Ama Perrin’i gücendirmemek için arzusunu açıkça dile getirmedi.”</p>
<p class="p0">Faile duraksadı. Bir yandan, Berelain’in sözleri çok aptalcaydı... ama diğer yandan, kadının bakış açısını görebiliyordu. Ya da belki, onun görmek istediği şeyi. Ona göre karı kocayı ayırmak ahlaksızlık değildi. Yalnızca siyasetti. Ve mantıksal olarak, muhtemelen Rand en yakınındakileri evlendirerek ulusları kendine bağlamayı <span class="t3">istemeliydi</span>.</p>
<p class="p0">Ama bu, ne onun ne de Perrin’in gönül meselelerini bu şekilde gördüğü gerçeğini değiştirmiyordu.</p>
<p class="p0">“Perrin’den vazgeçtim,” dedi Berelain. “O konuda sözümü tutacağım. Ama bu beni güç durumda bırakıyor. Gelecek senelerde Mayene’in bağımsızlığını korumanın tek yolunun Yeniden Doğan Ejder’le bağlantı kurmak olduğunu düşünüyorum.”</p>
<p class="p0">“Evlilik yalnızca siyasi avantajlar için yapılmaz,” dedi Faile.</p>
<p class="p0">“Ama avantajlar o kadar açık ki, gözardı edilemezler.”</p>
<p class="p0">“Ya bu Beyazpelerin?” diye sordu Faile.</p>
<p class="p0">“Andor Kraliçesi’nin üvey kardeşi,” dedi Berelain hafifçe kızararak. “Lord Ejder, Elayne Trakand’la evlenmeyi planlıyorsa, bu bana onunla aramda bir bağ verir.”</p>
<p class="p0">Bundan daha fazlası vardı; Faile Berelain’in davranışlarından, Galad Damodred’den bahsederken yüzünde beliren ifadeden bunu anlayabiliyordu. Ama bunun için bir siyasi amaç bularak rasyonalize etmek istiyorsa, ilgisini Perrin’den başka birine yöneltmesine yardım ettiği sürece, Faile onun fikrini değiştirmeye çalışmak için bir sebep göremiyordu.</p>
<p class="p0">“Benden istediğini yaptım,” dedi Berelain. “Ve şimdi, yardımını istiyorum. Perrin onlara saldıracakmış gibi görünürse, lütfen onu vazgeçirmeme yardım et. Birlikte başarabiliriz belki.”</p>
<p class="p0">“Pekala,” dedi Faile.</p>
<p class="p0">&nbsp;</p>
<p class="p0">Perrin ilk defa birleşmiş gibi görünen ordusunun başında at sürüyordu. Mayene bayrağı, Ghealdan bayrağı, mülteciler arasındaki asil Evlerin bayrakları. Hatta İki Nehir’deki bölgeleri temsil etmesi için, İki Nehirlilerin uydurdukları birkaç bayrak. Hepsinin üzerinde, kurt başı dalgalanıyordu.</p>
<p class="p0">Lord Perrin. Buna asla alışamayacaktı, ama belki de bu iyi bir şeydi.</p>
<p class="p0">Çevik’i açık Kapıyolun yanında durdurdu ve birliklerin selam vererek geçmesini izledi. Şimdi yollarını meşalelerle aydınlatmışlardı. Daha sonra yönlendiricilerin savaş meydanını da aydınlatabileceğini umuyordu.</p>
<p class="p0">Bir adam Çevik’in yanına geldi ve Perrin hayvan postu, humuslu toprak ve tavşan kanı kokusu aldı. Elyas ordunun toplanmasını beklerken ava çıkmıştı. Gece tavşan avlamak için keskin gözlü bir avcı gerekirdi. Elyas bu güçlüğün hoşuna gittiğini söylemişti.</p>
<p class="p0">“Bir seferinde bana bir şey söylemiştin Elyas,” dedi Perrin. “Bana, baltayı sevmeye başladığımda, onu fırlatıp atmam gerektiğini söylemiştin.”</p>
<p class="p0">“Öyle dedim.”</p>
<p class="p0">“Sanırım bu önderlik için de geçerli. Bana öyle geliyor ki, unvan istemeyen insanlara unvan vermek lazım. Bunu aklımda tuttuğum sürece, sanırım iyi iş çıkarabilirim.”</p>
<p class="p0">Elyas güldü. “Orada asılı bayrak iyi görünüyor.”</p>
<p class="p0">“Bana uyuyor. Her zaman uydu. Ama ben ona uymuyordum.”</p>
<p class="p0">“Bir demirci için derin düşünceler.”</p>
<p class="p0">“Belki.” Perrin, Malden’de bulduğu demirci yapbozunu cebinden çıkardı. Onu sökmeyi hala başaramamıştı. “Demircilerin öylesine basit insanlarmış gibi görünmesi, ama çözmesi bu kadar zor olan bu lanet yapbozları da onların yapması sana da tuhaf gelmiyor mu?”</p>
<p class="p0">“Hiç o şekilde düşünmemiştim. Yani, sonunda bizden biri mi oldun?”</p>
<p class="p0">“Hayır,” dedi Perrin yapbozu kaldırarak. “Ben kimsem oyum. Sonunda.” İçinde neyin değiştiğinden emin değildi. Ama belki baştan beri sorunu, çok fazla düşünmekti.</p>
<p class="p0">Dengesini bulduğunu biliyordu. Asla kendini kurdun içinde kaybeden Noam gibi olmayacaktı. Ve bu yeterliydi.</p>
<p class="p0">Perrin ve Elyas bir süre bekleyerek ordunun geçmesini izlediler. Bu büyük Kapıyollar Yolculuk etmeyi çok daha kolaylaştırıyorlardı; bir saatten kısa süre içinde tüm savaşçı erkek ve kadınları kapıdan geçirmişlerdi. Adamlar, kokularında gururla, Perrin’e ellerini kaldırıyorlardı. Kurtlarla bağlantısı onları korkutmuyordu; aslında, ayrıntılarını öğrendikten sonra endişeleri de azalmış görünüyordu. Önceden, yalnızca spekülasyonlar vardı. Sorular. Şimdi, gerçeğe alışmaya ve onunla gurur duymaya başlayabilirlerdi. Lordları sıradan biri değildi. Özel biriydi.</p>
<p class="p0">“Benim gitmem lazım, Perrin,” dedi Elyas. “Yapabiliyorsam bu gece.”</p>
<p class="p0">“Biliyorum. Son Av başladı. Onlarla git, Elyas. Kuzeyde buluşuruz.”</p>
<p class="p0">Yaşlanmaya yüz tutmuş Muhafız elini Perrin’in omzuna koydu. “Orada görüşmezsek, belki düşte buluşuruz, dostum.”</p>
<p class="p0">“Kurduğumuz düş de bu,” dedi Perrin gülümseyerek. “Ve yine görüşeceğiz. Kurtların yanındaysan seni bulacağım. İyi avlar, Uzun Diş.”</p>
<p class="p0">“İyi avlar, Genç Boğa.”</p>
<p class="p0">Elyas en ufak hışırtı çıkarmadan karanlıkta kayboldu.</p>
<p class="p0">Perrin yan tarafındaki ılık çekice uzandı. Bu sorumluluğun sırtına bir yük daha bindireceğini sanmıştı. Ama onu kabullendikten sonra, kendini daha hafif hissediyordu.</p>
<p class="p0">Perrin Aybara yalnızca bir insandı, ama Perrin Altıngöz onu takip eden insanların yarattığı bir simgeydi. Bu konuda Perrin’in seçeneği yoktu; tek yapabildiği elinden geldiğince iyi önderlik etmekti. Bunu yapmazsa, simge kaybolurdu. İnsanlar o simgeye duydukları inancı kaybederdi. Zavallı Aram’ın kaybettiği gibi.</p>
<p class="p0"><span class="t3">Üzgünüm dostum</span>, diye düşündü. <span class="t3">En çok da seni hayal kırıklığına uğrattım.</span> Aynı konuya dönüp durmanın anlamı yoktu. Yoluna devam etmesi ve daha iyi iş çıkarması gerekecekti, o kadar. “Ben Perrin Altıngöz’üm,” dedi, “kurtlarla konuşabilen adam. Ve bu, iyi biri olmak demek sanırım.”</p>
<p class="p0">Çevik’i tekmeleyip Kapıyoldan geçirdi. Ne yazık ki, bu gece Perrin Altıngöz’ün öldürmesi gerekiyordu.</p>
<p class="p0">&nbsp;</p>
<p class="p0">Galad çadır kapağı hışırdayınca uyandı. Düşünün son kalıntılarından sıyrıldı -kusursuz dudakları ve kurnaz gözleri olan siyah saçlı güzelle akşam yemeği yemesi hakkında, aptalca bir şeydi- ve kılıcına uzandı.</p>
<p class="p0">“Galad!” diye fısıldadı biri. Trom’du.</p>
<p class="p0">“Sorun ne?” diye sordu Galad, elini kılıcından çekmeden.</p>
<p class="p0">“Haklıydın,” dedi Trom.</p>
<p class="p0">“Hangi konuda?”</p>
<p class="p0">“Aybara’nın ordusu geri döndü. Galad, tam tepemizdeki yükseltideler! Onları tesadüfen gördük; adamlarımız dediğin gibi yolu izliyordu.”</p>
<p class="p0">Galad küfretti, doğrulup oturdu ve iç çamaşırlarına uzandı. “Biz görmeden oraya nasıl ulaştılar?”</p>
<p class="p0">“Karanlık güçler, Galad. Byar haklıydı. Kamplarını ne kadar hızlı boşalttıklarını gördün.”</p>
<p class="p0">Devriyeleri bir saat önce dönmüştü. Aybara’nın kampını tekinsiz bir biçimde boş bulmuşlardı; sanki orada yalnızca hayaletler varmış gibi. Kimse yoldan geçtiklerini görmemişti.</p>
<p class="p0">Şimdi de bu. Galad çabucak giyindi. “Adamları kaldır. Sessizce hareket etmeye bakın. Işık getirmeyerek akıllılık ettin; bu düşmanı uyandırabilirdi. Adamlar zırhlarını çadırların içinde kuşansın.”</p>
<p class="p0">“Başüstüne, Lord Kumandanım,” dedi Trom. Bir hışırtı eşliğinde çadırdan çıktı.</p>
<p class="p0">Galad telaşla giyinmeye devam etti. <span class="t3">Ben ne yaptım?</span> Her adımında, yaptığı seçimlerden emindi, ama onu bu noktaya getirmişlerdi. Galad’ın adamları uyurken Aybara saldırmak üzere pozisyon almıştı. Morgase’in dönüşünden beri, Galad dünyasının ufalandığını hissetmişti. Artık neyin doğru olduğunu eskisi kadar açık seçik göremiyordu. Onu bekleyen yol pusluydu.</p>
<p class="p0"><span class="t3">Teslim olmalıyız</span>, diye düşündü, pelerinini zırhının üzerine geçirirken. <span class="t3">Ama hayır. Işığın Evlatları Karanlıkdostlarına asla teslim olmaz. Bunu nasıl düşünebilirim?</span></p>
<p class="p0">Savaşarak ölmeleri gerekiyordu. Ama bu ne işe yarardı? Evlatların sonu olurdu, Son Savaş daha başlamadan ölürlerdi.</p>
<p class="p0">Çadır kapakları yine hışırdadı ve Galad kılıcını çıkarıp vurmaya hazırlandı.</p>
<p class="p0">“Galad,” dedi Byar. “Bizi öldürdün.” Sesindeki tüm saygı yok olmuştu.</p>
<p class="p0">Suçlama Galad’ı sinirlendirdi. “Işık’ta yürüyenler, Gölge’yi takip edenlerin eylemlerinin sorumluluğunu üstlenmemeli.” Lothair Mantelar’dan bir alıntı. “Ben şerefle hareket ettim.”</p>
<p class="p0">“O saçma ‘mahkemeyi’ düzenlemek yerine saldırmalıydın.”</p>
<p class="p0">“Bizi katlederlerdi. Onda Aes Sedailer, Aieller, yönlendirebilen adamları var. Askerlerinin sayısı bizden fazla ve bizim anlamadığımız güçler kullanıyorlar.”</p>
<p class="p0">“Işık bizi korurdu!”</p>
<p class="p0">“Eğer bu doğruysa, bizi şimdi de koruyacaktır,” dedi Galad özgüveni güçlenerek.</p>
<p class="p0">“Hayır,” dedi Byar öfkeli bir fısıltıyla. “Bu duruma kendimiz düştük. Eğer yenilirsek, bunu hak etmiş olacağız.” Kapakları hışırdatarak çıktı.</p>
<p class="p0">Galad bir an durdu, sonra kılıç kemerinin tokasını bağladı. Suçlamalar ve pişmanlıklar beklemek zorundaydı. Bugünden canlı çıkmanın bir yolunu bulmalıydı. Bir yol varsa.</p>
<p class="p0"><span class="t3">Pusularına, kendi pusunla karşılık ver</span>, diye düşündü. <span class="t3">Adamların saldırı başlayana kadar çadırlarında kalsın, sonra tüm gücünle dışarı atılarak Aybara’yı hazırlıksız yakala ve...</span></p>
<p class="p0">Hayır. Aybara oklarla başlayacak, çadırların üzerine ölüm yağdıracaktı. Yüksekte olmasından ve uzun yaylardan faydalanmanın en iyi yolu buydu.</p>
<p class="p0">Yapılacak en iyi şey adamlara zırhlarını giydirmek, sonra bir işaret üzerine çadırlarından ayrılmalarını ve atlarına koşmalarını emretmekti. Amadicialılar tepelerin eteklerinde bir kargı duvarı oluşturabilirdi. Aybara süvarilerini yükseltiye giden dik yamaçtan aşağı koşturma riskine girebilirdi, ama kargılı adamlar bu manevrayı bozabilirdi.</p>
<p class="p0">Yine de okçular sorun olacaktı. Kalkanlar işe yarardı. Biraz. Galad derin bir nefes aldı, sonra emirlerini vermek üzere geceye çıktı.</p>
<p class="p0">&nbsp;</p>
<p class="p0">“Savaş başladığı zaman,” dedi Perrin, “üçünüzün de güvenli bir yere çekilmesini istiyorum. Sizi Andor’a geri göndermeye çalışmayacağım; gitmeyeceğinizi biliyorum. Ama siz bu savaşa katılmayacaksınız. Savaş hattının gerisinde, arkayı koruyan askerlerin yanında kalın.”</p>
<p class="p0">Faile ona baktı. Perrin atının sırtında oturuyordu ve gözlerini ileriye dikmişti.</p>
<p class="p0">Tepelerin üzerinde duruyorlardı, ordusunun son askerleri de arkasındaki Kapıyollardan çıktı. Jori Congar, Perrin’in yolunu aydınlatmak için kapaklı bir fener tutuyordu. Fener çevreye çok soluk bir ışık yayıyordu.</p>
<p class="p0">“Elbette, Lordum,” dedi Berelain rahatça.</p>
<p class="p0">“O zaman yemin etmenizi istiyorum,” dedi Perrin, bakışlarını çevirmeden. “Sen, Berelain ve Alliandre. Faile, senden rica ediyorum ve uyacağını umut ediyorum.”</p>
<p class="p0">“Yemin ederim, Lordum,” dedi Alliandre.</p>
<p class="p0">Perrin’in sesi o kadar <span class="t3">kararlıydı ki</span>, Faile’yi endişelendiriyordu. Berelain haklı olabilir miydi? Beyazpelerinlere mi saldıracaktı? Son Savaş’ta savaşmak istediklerini ifade etmelerine rağmen, öngörülemez bir unsurdular. Faydadan çok zarar verebilirlerdi. Onun ötesinde, Alliandre Perrin’in uyruğuydu ve Beyazpelerinler onun ülkesindeydi. Ülkeden çıkana kadar ne tür zararlar vereceklerini kim bilebilirdi? Bunun ötesinde, Galad’ın gelecekte vereceği ceza meselesi vardı.</p>
<p class="p0">“Lordum,” dedi Berelain endişeli bir sesle. “Lütfen bunu yapmayın.”</p>
<p class="p0">“Ben yalnızca yapmam gerekeni yapıyorum,” dedi Perrin, Jehannah Yolu’na bakarak. Beyazpelerinlerin kampı o yönde değildi. Onlar Perrin’in güneyindeydi.</p>
<p class="p0">“Perrin,” dedi Faile, Berelain’e bakarak. “Sen ne...”</p>
<p class="p0">Aniden, kurumuş çalılara rağmen hiç ses çıkarmayan bir adam gölgelerden sıyrıldı. “Perrin Aybara,” dedi Gaul. “Beyazpelerinler burada olduğumuzu biliyor.”</p>
<p class="p0">“Emin misin?” Korkmuş görünmüyordu.</p>
<p class="p0">“Bize belli etmemeye çalışıyorlar,” dedi Gaul, “ama ben görebiliyorum. Kızlar da aynı fikirde. Savaşa hazırlanıyorlar, seyisler atları çözüyor, nöbetçiler çadır çadır geziyor.”</p>
<p class="p0">Perrin başını salladı. Çevik’i mahmuzlayıp çalıların içinden geçirdi ve yükseltinin kenarına sürdü. Faile Günışığı ile peşinden geldi. Berelain de onları takip etti.</p>
<p class="p0">Arazi, aşağıdaki yolun yanında uzanan eski ırmak yatağına doğru dik iniyordu. Yol Jehannah yönünden geliyor, bu platonun dibinden geçiyor ve Lugard’a dönüyordu. Tam kıvrımın olduğu yerde, yamaçta bir girinti vardı. Beyazpelerinler çadır halkalarını oraya kurmuşlardı.</p>
<p class="p0">Bulutlar seyrelmişti, soluk ay ışığının araziyi gümüşsü bir beyazlıkla kaplamasına izin veriyordu. Yerin üzerinde yoğun, derin bir sis yayılıyor, daha çok ırmak yatağında kalıyordu. Perrin manzarayı taradı; iki yönde de yolu açıkça görebiliyordu. Aniden aşağıdan bağırışlar geldi, adamlar Beyazpelerin çadırlarından fırladılar ve atlara doğru koşmaya başladılar. Meşaleler yandı.</p>
<p class="p0">“Okçular ileri!” diye bağırdı Perrin.</p>
<p class="p0">İki Nehirliler platonun kenarına koştular.</p>
<p class="p0">“Piyadeler, okçuların arkasında hazır bekleyin!” diye bağırdı Perrin. “Arganda, sol kanada. Gallenne, sağa! Bizi desteklemek için saldırmanız gerektiğinde seslenirim.” Eski mültecilerin oluşturduğu piyade taburuna döndü. “Safları sıkılaştırın, Evlatlar. Kalkanlarınızı kaldırın ve mızrak kollarınızı gevşetin. Okçular, yay çek!”</p>
<p class="p0">Faile terlemeye başladığını hissetti. Bu yanlıştı. Kuşkusuz Perrin...</p>
<p class="p0">Perrin hala aşağıdaki Beyazpelerinlere bakmıyordu. Diğer yandaki ırmak yatağına bakıyordu. Irmak yatağı, yamacını oyup dikleştirdiği platodan yaklaşık yüz metre uzaktaydı. Perrin diğerlerinin görmediği bir şey görüyormuş gibi bakıyordu. O altın gözlerle, muhtemelen görüyordu da.</p>
<p class="p0">“Lordum,” dedi Berelain çaresizce, atını ona yaklaştırarak. “Saldırmak zorundaysanız, Beyazpelerinlerin kumandanını esirger misiniz? Siyasi amaçla kullanılabilir.”</p>
<p class="p0">“Sen neden bahsediyorsun?” dedi Perrin. “Burada olmamın tek sebebi Damodred’i hayatta tutmak.”</p>
<p class="p0">“Siz... ne?” diye sordu Berelain.</p>
<p class="p0">“Lordum!” diye bağırdı Grady aniden, atının sırtında yaklaşarak. “<span class="t3">Yönlendirme</span> seziyorum!”</p>
<p class="p0">“Oradaki ne?” diye bağırdı Jori Congar, işaret ederek. “Sisin içinde bir şey var. O...”</p>
<p class="p0">Faile gözlerini kıstı. Orada, ordunun hemen altında, eski ırmak yatağında, adeta yerden şekiller yükselmeye başlamıştı. Hayvan başları ve bedenleri olan, Perrin’den yarım boy uzun, zalim silahlar taşıyan biçimsiz yaratıklar. Aralarında siyahlara bürünmüş zarif, gözsüz şekiller hareket ediyordu.</p>
<p class="p0">Sisleri sürükleyerek yürürlerken, sis bulutu da peşlerinden aktı. Yaratıklar belirmeye devam etti. Düzinelercesi. Yüzlercesi. Binlercesi.</p>
<p class="p0">Koca bir Trolloc ve Myrddraal ordusu.</p>
<p class="p0">“Grady, Neald!” diye bağırdı Perrin. “Işık!”</p>
<p class="p0">Havada parlak beyaz küreler belirdi ve orada asılı kaldı. Sisten doğarmış gibi, gittikçe daha fazla Trolloc ortaya çıkıyordu, ama ışıkları görünce şaşırmış göründüler. Gözlerini kısarak ve gölgeleyerek yukarı baktılar.</p>
<p class="p0">Perrin homurdandı. “Buna ne dersin? Karşılarında bizi bulmaya hazır değillermiş; Beyazpelerinleri kolaylıkla avlayabileceklerini düşünmüşler.” Döndü ve şaşkın asker sıralarına baktı. “Eh, Son Savaş’ta beni takip etmek istediniz, değil mi? Burada ondan bir parça tadacağız! Okçular, ateş! O Gölgedöllerini doğdukları çukura yollayın!”</p>
<p class="p0">Yeni dövdüğü çekici kaldırdı ve savaş başladı.</p>
</body>
</html>