<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>

<link rel="stylesheet" type="text/css" href="../Styles/style.css"/>
<title>Geceyarısı Kuleleri</title>
</head>
<body>
<p class="p1" style="text-align: center;"><span class="t1">33</span></p>
<p class="p1" style="text-align: center;">-------------------------------------------------------------------------------------------------</p>
<p class="p1" style="text-align: center;"><span class="t1">İYİ BİR ÇORBA</span></p>
<p class="p1" style="text-align: center;"><span class="t1"><br/></span></p>
<p class="p0">Siuan’ın çorbası şaşırtıcı ölçüde iyiydi.</p>
<p class="p0">Bir yudum daha aldı ve tek kaşını kaldırdı. Basitti -et suyu, sebze, tavuk parçaları- ama çoğu yiyeceğin en iyi durumda bayat olduğu bir zamanda, bu harikaydı. Çöreği denedi. Buğday biti yok muydu? Muhteşem!</p>
<p class="p0">Nynaeve henüz susmuştu, çanağı önünde buharlar saçıyordu. Yeni terfi etmişti ve yeminleri edeli birkaç saat olmuştu. Amyrlin’in çalışma odasındaydılar, kepenkler açıktı ve altın rengi ışık yerdeki yeni yeşil-altın halıya düşüyordu.</p>
<p class="p0">Siuan çorbaya daldığı için kendi kendini sessizce payladı. Nynaeve’in raporunu düşünmesi gerekiyordu. Rand al’Thor’la geçirdiği zamanı anlatmıştı. Özellikle de <span class="t3">saidin</span>in arındırılması gibi olayları. Bölünme sırasında bir Asha’man kampı ziyaret etmişti. Siuan yine de kuşku duymuştum, ama artık bunu inkar etmek imkansızdı.</p>
<p class="p0">“Eh,” dedi Amyrlin, “bu uzun açıklamayı duyduğum için memnunum, Nynaeve. Ama <span class="t3">saidin</span>in temizlenmiş olması Asha’man ve Aes Sedailerin birbirleriyle bağ kurmasını daha az huzursuz edici kılmıyor. Keşke Rand görüşmemiz sırasında bundan bana bahsetseydi.” Bunu sakin sakin söylemişti, ama Siuan onun erkeklerin kadınlarla bağ kurmasından ancak ambarında yangın çıktığını gören bir kaptan kadar keyif aldığını biliyordu.</p>
<p class="p0">“Sanırım,” dedi Nynaeve, dudak bükerek. “Fark edecekse, Rand erkeklerin kadınlarla bağ kurmasını onaylamamıştı.”</p>
<p class="p0">“Onaylayıp onaylamaması fark etmez,” dedi Egwene. “Asha’manlar onun sorumluluğunda.”</p>
<p class="p0">“Onu zincirleyip döven Aes Sedailerin senin sorumluluğunda olması gibi mi, Anne?” diye sordu Nynaeve.</p>
<p class="p0">“Elaida’dan miras alınmış bir sorumluluk belki,” dedi Egwene gözlerini hafifçe kısarak.</p>
<p class="p0"><span class="t3">Nynaeve’i geri getirmesi doğruydu</span>, diye düşündü Siuan, çorbadan bir yudum alarak. <span class="t3">Hep Rand’ın tarafını tutması huzursuz edici.</span></p>
<p class="p0">Nynaeve içini çekti ve kaşığını alarak çorbasını içmeye başladı. “Bunu meydan okuma niyetiyle söylemedim, Anne. Yalnızca nasıl düşündüğünü anlatmaya çalışıyorum. Işık! Özellikle son zamanlarda, yaptıklarının çoğunu onaylamadım. Ama oraya nasıl vardığını görebiliyorum.”</p>
<p class="p0">“Ama değişmiş,” dedi Siuan düşünceli düşünceli. “Bunu kendin söyledin.”</p>
<p class="p0">“Evet,” dedi Nynaeve. “Aieller onun ölüme kucak açtığını söylüyor.”</p>
<p class="p0">“Aynısını ben de duydum onlardan,” dedi Egwene. “Ama Rand’ın gözlerine baktığımda, başka bir şeyin değiştiğini gördüm, açıklanamaz bir şeyin. Gördüğüm adam...”</p>
<p class="p0">“Natrin Tepesi’ni yok edecek biri gibi görünmüyordu, değil mi?” Siuan bunun düşüncesiyle ürperdi.</p>
<p class="p0">“Gördüğüm adam öyle bir yeri yok etme ihtiyacı duymazdı,” dedi Egwene. “İçeridekiler onun önderliğini kabul ederdi. Onun dileklerine uyardı. O <span class="t3">olduğu</span> için.”</p>
<p class="p0">Üçü sustu.</p>
<p class="p0">Egwene başını iki yana salladı ve çorbasını yudumladı. Duraksadı, sonra gülümsedi. “Eh, çorba güzel. Belki de her şey sandığım kadar kötü değildir.”</p>
<p class="p0">“Malzeme Caemlyn’den gelmiş,” dedi Nynaeve. “Hizmetçiler konuşurken duydum.”</p>
<p class="p0">“Ah.”</p>
<p class="p0">Yine sessizlik.</p>
<p class="p0">“Anne,” dedi Siuan dikkatle konuşarak. “Kadınlar hala Kule’deki ölümler hakkında endişeleniyor.”</p>
<p class="p0">“Katılıyorum, Anne,” dedi Nynaeve. “Aes Sedailer birbirlerine güvensizlikle bakıyor. Bu beni endişelendiriyor.”</p>
<p class="p0">“İkiniz de daha önceden görmeliydiniz bunu,” dedi Egwene. “Elaida’nın hükümranlığı sırasında.”</p>
<p class="p0">“Eğer bundan daha kötüydüyse,” dedi Nynaeve, “görmediğime memnunum.” Büyük Yılan yüzüğüne baktı. Son zamanlarda bunu sık sık yapıyordu. Yeni tekne almış bir balıkçının ikide bir rıhtımlara bakıp gülümsemesi gibi. Ne olursa olsun kendisinin bir Aes Sedai olduğunu söyleyerek yakınmasına ve o yüzüğü uzun zamandır takıyor olmasına rağmen, sınavı geçip yeminleri etmiş olmanın onu tatmin ettiği açıktı.</p>
<p class="p0">“Korkunçtu,” dedi Egwene. “Ve ben durumun o hale gelmemesine izin vermemeye kararlıyım. Siuan, plan harekete geçirilmeli.”</p>
<p class="p0">Siuan yüzünü buruşturdu. “Diğerlerine ders veriyordum. Ama bunun iyi bir fikir olduğunu düşünmüyorum Anne. Doğru düzgün eğitim almadılar.”</p>
<p class="p0">“Nedir o?” diye sordu Nynaeve.</p>
<p class="p0">“Aes Sedailer,” dedi Egwene. “Dikkatle seçilmiş ve birer düş <span class="t3">ter’angreal</span>i verilmiş kadınlar. Siuan onlara <span class="t3">Tel’aran’rhiod</span>’un nasıl çalıştığını gösteriyor.”</p>
<p class="p0">“Anne, orası tehlikeli bir yer.”</p>
<p class="p0">Egwene çorbasından bir yudum daha aldı. “Bunu çoğu kişiden daha iyi bildiğime inanıyorum. Ama gerekli; katilleri kandırıp bizimle yüzleşmeye zorlamamız gerek. En sadık Aes Sedailerim arasında, Düşler Dünyası’nda ‘gizli’ bir toplantı ayarlayacağım ve belki başka önemli kişilerin de katılacağına dair ipuçları bırakacağım. Siuan, Rüzgarbulanlarla temas kurdun mu?”</p>
<p class="p0">“Evet,” dedi Siuan. “Ama seninle görüşmeyi kabul etmeleri karşılığında onlara ne vereceğini bilmek istiyorlar.”</p>
<p class="p0">“Düş <span class="t3">ter’angreal</span>lerini ödünç vermem yeterli gelmeli,” dedi Egwene kuru kuru. “Her şeyin bir pazarlığa döndürülmesi gerekmiyor.”</p>
<p class="p0">“Onlar için gerekiyor,” dedi Nynaeve. “Ama mesele o değil. <span class="t3">Rüzgarbulanları</span> bu toplantıya Mesaana’yı çekmek için mi getiriyorsun?”</p>
<p class="p0">“Tam olarak değil,” dedi Egwene. “Rüzgarbulanlarla aynı zamanda, farklı bir yerde görüşeceğim. Bazı Bilgelerle de. Mesaana’nın -yönlendirebilen başka kadınları izleyen casusları olduğunu varsayarak- o gün <span class="t3">Ter’aran’rhiod</span>’da bizi gözetlemeyi <span class="t3">gerçekten</span> istemesi için.</p>
<p class="p0">“Sen ve Siuan Kule Salonu’nda bir toplantı düzenleyeceksiniz, ama bu, Mesaana ve hizmetkarlarını saklandıkları yerden çıkarmak için bir aldatmaca olacak. Koruma örgüleri -ve gizli yerlerden izleyen bazı Aes Sedailer- sayesinde onları tuzağa düşürebileceğiz. Onlar tuzağa düşer düşmez Siuan beni çağırtacak.”</p>
<p class="p0">Nynaeve kaşlarını çattı. “İyi bir plan, ama bir şey var. Senin tehlikede olman fikri hoşuma gitmiyor Anne. Bırak bu savaşı ben yürüteyim. Başarabilirim.”</p>
<p class="p0">Egwene Nynaeve’i süzdü ve Siuan gerçek Egwene’i gördü. Düşünceli. Cüretli, ama hesapçı. Aynı zamanda Egwene’in bitkinliğini, sorumluluğunun ağırlığını gördü. Siuan o duyguyu iyi bilirdi.</p>
<p class="p0">“İtiraf etmeliyim, endişelenmekte haklısın,” dedi Egwene. “Tar Valon dışında Elaida’nın işbirlikçilerinin beni yakalamasına izin verdiğimden beri, işlerin fazla içinde mi olduğumu, kendimi çok mu tehlikeye attığımı merak ediyorum.”</p>
<p class="p0">“Kesinlikle,” dedi Nynaeve.</p>
<p class="p0">“Bununla birlikte,” dedi Egwene, “basit gerçek şu ki, aramızda <span class="t3">Tel’aran’rhiod</span> konusunda en uzman olan benim. Siz ikiniz yeteneklisiniz, doğru, ama benim deneyimim daha fazla. Bu durumda, yalnızca Aes Sedailerin önderi değil, aynı zamanda Beyaz Kule’nin kullanması gereken bir aracım.” Duraksadı. “Bunu düşledim, Nynaeve. Mesaana’yı burada yenemezsek, her şeyi kaybedeceğiz... <span class="t3">her şeyi</span> kaybedeceğiz. Ne kadar değerli olursa olsun araçlarımızın hiçbirini esirgeyemeyeceğimiz bir zaman bu.”</p>
<p class="p0">Nynaeve örgüsüne uzandı, ama örgü artık yalnızca omuzlarına geliyordu. Bunun üzerine dişlerini gıcırdattı. “Haklı olabilirsin. Ama bundan hoşlanmıyorum.”</p>
<p class="p0">“Aiel düşgezginleri,” dedi Siuan. “Anne, onlarla görüşeceğini söyledin. Onlar yardım edebilir mi? Onların sana göz kulak olduğunu bilsem, savaşman konusunda kendimi çok daha iyi hissederdim.”</p>
<p class="p0">“Evet,” dedi Egwene. “İyi bir öneri. Görüşmeden önce onlarla temas kuracağım ve ne olur ne olmaz diye bu talepte bulunacağım.”</p>
<p class="p0">“Anne,” dedi Nynaeve. “Belki Rand...”</p>
<p class="p0">“Bu Kule’yi ilgilendiren bir mesele, Nynaeve,” dedi Egwene. “Biz halledeceğiz.”</p>
<p class="p0">“Pekala.”</p>
<p class="p0">“Şimdi,” dedi Egwene, “Mesaana gelip kulak misafiri olmaya direnemesin diye, doğru söylentileri nasıl yayacağımızı bulmamız gerekiyor...”</p>
<p class="p0">&nbsp;</p>
<p class="p0">Perrin koşarak kabusa daldı. Hava çevresinde büküldü ve şehir evleri -bu sefer Cairhien’in yassı damlı evleriydi- kayboldu. Yol ayaklarının altında yumuşadı, önce çamura, ardından sıvıya dönüştü.</p>
<p class="p0">Okyanusta çırpınıyordu. <span class="t3">Yine mi su?</span> diye düşündü sinirle.</p>
<p class="p0">Gökyüzünde koyu kırmızı şimşekler çaktı ve denizin üzerinde kanlı ışık dalgaları yayıldı. Her patlama dalgaların altında saklanan gölgeli yaratıkları aydınlatıyordu. Devasa şeyler, yanıp sönen kırmızı şimşekler altında kötücül, kıvrımlı yaratıklar.</p>
<p class="p0">İnsanlar, eskiden bir gemi olan şeyin enkazına tutunmuş, dehşet içinde haykırıyor, sevdiklerine sesleniyordu. Kırık tahtalar üzerinde erkekler, koca koca dalgalar üstlerinde kırılırken bebeklerini suyun üzerinde tutmaya çalışan kadınlar, tahıl çuvalları gibi batıp çıkan ölüler.</p>
<p class="p0">Dalgaların altındaki şeyler saldırdı, yüzgeçlerinden su sıçratarak, ustura kadar keskin dişleri parlayarak. Yüzeydeki insanları kapıp, derine sürüklediler. Kısa süre sonra su, şimşeklerden kaynaklanmayan bir kırmızılıkla köpürüyordu.</p>
<p class="p0"><span class="t3">Bu</span> kabusu her kim görüyorsa, son derece çarpık bir hayal gücü vardı.</p>
<p class="p0">Perrin düşe çekilmeye direndi. Korkusunu bastırdı ve o tahtalardan birine yüzmedi. <span class="t3">Bu gerçek değil. Bu gerçek değil. Bu gerçek değil.</span></p>
<p class="p0">Bunu anlamasına rağmen, bir parçası bu sularda öleceğini biliyordu. Bu korkunç, kanlı sularda. Diğerlerinin inlemeleri kulaklarını dolduruyordu ve onlara yardım etmek için içi gidiyordu. Onlar gerçek değildi, biliyordu. Yalnızca hayal. Ama zordu.</p>
<p class="p0">Perrin suda yükselmeye başladı ve dalgalar katı zemine dönüştü. Ama sonra bir şey bacağına sürtündüğünde bağırdı. Şimşek çatırdayarak havayı yardı. Yanında bir kadın, görünmez çeneler tarafından çekiştirilerek, dalgaların altına kaydı. Perrin paniğe kapıldı ve aniden kendini suda buldu. Tamamen farklı bir yerde yüzüyordu ve bir kolunu bir enkaz parçasına dolamıştı.</p>
<p class="p0">Bu bazen oluyordu. Bir an için kararsız kalsa, kabusu gerçek olarak görse, kabus onu içine çekiyordu ve korkunç mozaiğinde bir yere yerleştiriyordu. Yakında, suyun içinde bir şey hareket etti ve Perrin irkilerek geriledi. Kabaran dalgalardan biri havada yükseldi.</p>
<p class="p0"><span class="t3">Bu gerçek değil. Bu gerçek değil. Bu gerçek değil.</span></p>
<p class="p0">Su çok soğuktu. Yine bir şey bacağına dokundu ve Perrin haykırdı, ardından bir ağız dolusu tuzlu su yutarak boğulacak gibi oldu.</p>
<p class="p0"><span class="t3">BU GERÇEK DEĞİL!</span></p>
<p class="p0">Cairhien’deydi, okyanustan fersahlarca uzakta. Burası bir sokaktı. Ayaklarının altında katı taşlar vardı. Yakındaki fırından taze pişmiş ekmek kokusu geliyordu. Sokağa ince gövdeli, küçük dişbudak ağaçları dizilmişti.</p>
<p class="p0">Çevresindeki insanların enkaza tutunması gibi, Perrin bağırarak bu bilgiye tutundu. Yumruklarını sıktı ve gerçekliğe odaklandı.</p>
<p class="p0">Ayaklarının altında <span class="t3">gerçekten</span> parke taşları vardı. Dalgalar değil. Su değil. Dişler ve yüzgeçler değil. Yavaşça yine okyanusta yükseldi. Adım attı ve ayağı bir yüzeye indi, botunun altında sağlam taşı hissetti. Diğer ayağını da indirdi. Kendini havada süzülen küçük taşlardan oluşan bir halkada buldu.</p>
<p class="p0">Solundaki sulardan devasa bir şey çıktı, kısmen balık, kısmen canavar olan kocaman bir yaratık. Çenesi o kadar genişti ki, bir adam eğilmeden içine girebilirdi. Dişleri Perrin’in eli kadar iriydi ve kan damlatarak parlıyorlardı.</p>
<p class="p0">Gerçek <span class="t3">değildi</span>.</p>
<p class="p0">Yaratık patlayarak sise dönüştü. Serpinti Perrin’e çarptı, sonra hemen kurudu. Çevresinde, kabus büküldü, gerçeklik kabarcığı Perrin’den çevreye yayıldı. Karanlık hava, soğuk dalgalar, çığlıklar atan insanlar ıslak boya gibi birbirine karıştı.</p>
<p class="p0">Şimşekler yoktu, gözkapaklarına ışıkları vurmuyordu. Gökgürültüsü yoktu. Onun çatırdadığını duyamıyordu. Dalgalar yoktu, bir kara ülkesi olan Cairhien’in ortasında değil.</p>
<p class="p0">Perrin gözlerini açtı ve kabus dağıldı, bahar güneşine maruz kalmış ince bir kırağı tabakası gibi kayboldu. Binalar yeniden belirdi, sokak geri döndü, dalgalar çekildi. Gökyüzünde kaynayan siyah fırtına belirdi. Derinliklerinde parlak beyaz şimşekler çakıyordu, ama gökgürültüsü yoktu.</p>
<p class="p0">Çekirge biraz ötede, sokakta oturuyordu. Perrin kurda doğru yürüdü. Oraya hemen atlayabilirdi elbette, ama her şeyi kolay yoldan yapma fikrinden hoşlanmıyordu. Gerçek dünyaya döndüğünde canını sıkacak bir şeydi.</p>
<p class="p0"><span class="t3">Güçleniyorsun, Genç Boğa</span>, dedi Çekirge onayla.</p>
<p class="p0">“Hala çok zaman harcıyorum,” dedi Perrin, omzunun üzerinden arkaya bakarak. “Kabusa her girdiğimde, kontrolü ele geçirmem birkaç dakikamı alıyor. Daha hızlı davranmam gerek. Katil’le savaşırken, birkaç dakikayla bir sonsuzluk arasında fazla fark yok.”</p>
<p class="p0"><span class="t3">Bunlar kadar güçlü olmayacak.</span></p>
<p class="p0">“Yine de yeterince güçlü olacak,” dedi Perrin. “Kurt düşünü kontrol etmeyi öğrenmek için seneleri vardı. Ben daha yeni başladım.”</p>
<p class="p0">Çekirge güldü. <span class="t3">Genç Boğa, sen buraya ilk geldiğinde başladın.</span></p>
<p class="p0">“Evet, ama eğitime başlayalı daha birkaç hafta oldu.”</p>
<p class="p0">Çekirge gülmeye devam etti. Bir açıdan haklıydı. Perrin gerçekten de iki senedir hazırlık yapıyor, geceleri kurt düşünü ziyaret ediyordu. Ama yine de öğrenebildiğince çok şey öğrenmesi gerekiyordu. Bir açıdan, mahkemeden önceki gecikmeden memnundu.</p>
<p class="p0">Ama çok da fazla geciktiremezdi. Son Av gelmek üzereydi. Pek çok kurt kuzeye koşuyordu; Perrin onların geçtiğini hissedebiliyordu. Afet’e, Sınırboyları’na koşuyorlardı. Hem gerçek dünyada, hem de kurt düşünde hareket ediyorlardı, ama buradakiler oraya doğrudan <span class="t3">kaymıyorlardı</span>. Sürüler halinde koşuyorlardı.</p>
<p class="p0">Çekirge’nin onlara katılmaya can attığını hissedebiliyordu. Ama o, başka kurtlarla birlikte geride kaldı.</p>
<p class="p0">“Hadi gel,” dedi Perrin. “Bir başka kabus bulalım.”</p>
<p class="p0">&nbsp;</p>
<p class="p0">Gül Patikası çiçeğe durmuştu.</p>
<p class="p0">Bu inanılmazdı. Bu korkunç yazda pek az başka bitki çiçek açmıştı ve açanlar da solmuştu. Ama Gül Patikası çiçek açıyordu, hem de deli gibi, yüzlerce kırmızı patlama bahçe çitlerine dolanmıştı. Obur böcekler çiçekten çiçeğe uçuşuyorlardı. Şehirdeki bütün arılar beslenmek için buraya gelmişti sanki.</p>
<p class="p0">Gawyn böceklerden uzak duruyordu, ama güllerin kokusu öyle baskındı ki, kendini kokuda yıkanıyormuş gibi hissediyordu. Yürüyüşünü bitirdiğinde muhtemelen giysileri saatlerce gül kokacaktı.</p>
<p class="p0">Elayne küçük, nilüfer kaplı göletin yanındaki bankların birinde, danışmanlarıyla konuşuyordu. Hamileliği belli olmaya başlamıştı ve harika görünüyordu. Altın rengi saçları güneş ışığını ayna gibi yansıtıyordu; o saçların üzerinde, Andor’un Gül Tacı neredeyse basit kaçıyordu.</p>
<p class="p0">Bugünlerde Elayne çok meşguldü. Gawyn onun yaptırdığı silahlar hakkında fısıltılar duymuştu, Elayne tutsak <span class="t3">damaneler </span>kadar güçlü silahlar olabileceklerini düşünüyordu. Gawyn’in duyduğuna göre Caemlyn’deki dökümhaneler gece gündüz çalışıyorlardı. Caemlyn savaşa hazırlanıyordu ve şehir çok hareketliydi. Genellikle Elayne’in ona ayıracak zamanı olmuyordu, ama Gawyn ayırabildiği kadarı için de memnundu.</p>
<p class="p0">O yaklaşırken Elayne ona gülümsedi, sonra maiyetine şimdilik çekilebileceklerini işaret etti. Gawyn’in yanına yürüdü ve yanağından sevgiyle öptü. “Düşünceli görünüyorsun.”</p>
<p class="p0">“Son zamanlarda benim için olağan bir durum,” dedi Gawyn. “Senin de aklın başka yerde gibi.”</p>
<p class="p0">“Bu da son zamanlarda benim için olağan bir durum,” dedi Elayne. “Her zaman yapacak çok fazla iş ve benim ayırabileceğim çok az zaman var.”</p>
<p class="p0">“Eğer meşgulsen...”</p>
<p class="p0">“Hayır,” dedi Elayne, onun koluna girerek. “Seninle konuşmam gerek. Günde bir kez bahçelerde yürüyüş yapmanın sağlığıma iyi geleceğini söylediler.”</p>
<p class="p0">Gawyn gülümsedi, güllerin ve göletin çevresindeki çamurun kokusunu içine çekti. Hayatın kokuları. Yürürken gökyüzüne baktı. “Burada ne kadar çok gün ışığı gördüğümüze inanamıyorum. Daimi kasvetin doğal bir şey olduğuna dair kendi kendimi ikna etmiştim neredeyse.”</p>
<p class="p0">“Ah, muhtemelen öyle de,” dedi Elayne kayıtsızca. “Bir hafta önce Andor’daki bulutlar Caemlyn çevresinde aralandı, ama tüm diğer yerlerde aynı kaldı.”</p>
<p class="p0">“Ama... nasıl?”</p>
<p class="p0">Elayne gülümsedi. “Rand. Onun yaptığı bir şey. Ejderdağı’ndaydı sanırım. Ve sonra...”</p>
<p class="p0">Aniden gün karardı sanki. “Yine al’Thor,” dedi Gawyn tükürürcesine. “Burada bile peşimde.”</p>
<p class="p0">“Burada bile mi?” dedi Elayne eğlenerek. “Onunla ilk bu bahçelerde karşılaşmıştık sanırım.”</p>
<p class="p0">Gawyn buna yanıt vermedi. Kuzeye bir göz atarak, o yöndeki gökyüzünü kontrol etti. Orada uğursuz karanlık bulutlar asılıydı. “Babaları o, değil mi?”</p>
<p class="p0">“Eğer öyle olsaydı,” dedi Elayne duraksamadan, “bu gerçeği saklamak akıllıca olurdu, değil mi? Yeniden Doğan Ejder’in çocukları hedef olabilir.”</p>
<p class="p0">Gawyn kendini hasta gibi hissediyordu. Hamileliği öğrendiği andan beri bundan şüpheleniyordu. “Yak beni,” dedi. “Elayne, bunu nasıl yapabildin? Onun annemize yaptıklarından sonra?”</p>
<p class="p0">“O annemize hiçbir şey yapmadı,” dedi Elayne. “Bunu kanıtlayacak tanıklar bulabilirim Gawyn. Annem, Rand Caemlyn’i kurtarmadan <span class="t3">önce</span> ortadan kayboldu.” Rand’dan bahsederken gözlerinde sevgi dolu bir ifade beliriyordu. “Ona bir şeyler oluyor. Hissedebiliyorum, değiştiğini hissediyorum. Arınıyor. Bulutları dağıtıyor ve güllerin açmasını sağlıyor.”</p>
<p class="p0">Gawyn tek kaşını kaldırdı. Elayne güllerin <span class="t3">al’Thor</span> yüzünden açtığını mı sanıyordu? Eh, aşk insana garip şeyler düşündürebiliyordu ve söz konusu Yeniden Doğan Ejder’se, belki biraz mantıksızlık beklemek lazımdı.</p>
<p class="p0">Göletin küçük iskelesine yaklaştılar. Gawyn çocukken burada yüzdüğünü ve sonra bu yüzden azarlandığını hatırlayabiliyordu. Annesi tarafından değil, Galad tarafından, ama annesi de hayal kırıklığına uğramış gibi, sert bir bakış fırlatmıştı ona. Gawyn, sırf Elayne onu gölete ittiği için yüzdüğünü kimseye söylememişti.</p>
<p class="p0">“Bunu asla unutmayacaksın, değil mi?” diye sordu Elayne.</p>
<p class="p0">“Neyi?” diye sordu Gawyn.</p>
<p class="p0">“Annem Farah Evi ile toplantı yaptığı sırada kayıp gölete düştüğün zamanı düşünüyorsun.”</p>
<p class="p0">“Kaymak mı? Beni sen <span class="t3">ittin</span>!”</p>
<p class="p0">“Hiç de öyle bir şey yapmadım,” dedi Elayne. “Sen direklerin üzerinde dengede durarak gösteriş yapıyordun.”</p>
<p class="p0">“Sen de iskeleyi sallıyordun.”</p>
<p class="p0">“İskeleye çıktım,” dedi Elayne. “Kuvvetli bir biçimde. Ben canlı biriyim ve adımlarım da sağlamdır.”</p>
<p class="p0">“Kuvvetli ha: Apaçık yalan!”</p>
<p class="p0">“Hayır, yalnızca gerçeği yaratıcı bir biçimde dile getiriyorum. Artık bir Aes Sedaiyim. Bu bize özgü bir yetenektir. Şimdi, gölette beni kayıkla gezdirecek misin, gezdirmeyecek misin?”</p>
<p class="p0">“Ben... seni gezdirmek mi? Bu da nereden çıktı?”</p>
<p class="p0">“Şimdi aklıma geldi. Dinlemiyor muydun?”</p>
<p class="p0">Gawyn başını şaşkınlıkla iki yana salladı. “İyi.” Arkalarında, pek çok Asker kadın pozisyon aldı. Hemen her zaman yakında oluyorlardı ve kendini hikayelerdeki Birgitte sanan uzun boylu kadın da başlarındaydı. Belki Birgitte’e gerçekten benziyordu; en azından bu ismi kullanıyordu ve Kumandan General olarak görev yapıyordu.</p>
<p class="p0">Askerlere gittikçe büyüyen bir görüşmeci ve ulak kalabalığı katıldı. Son Savaş yaklaşıyordu ve Andor hazırlık yapıyordu ve ne yazık ki, o hazırlıkların çoğu Elayne’in doğrudan ilgisini gerektiriyordu. Gerçi, Gawyn bir hafta kadar önce Elayne’in yatağının içinde şehir duvarına taşınması hakkında tuhaf bir hikaye duymuştu. Şimdiye kadar Elayne’den bunun doğru olup olmadığını öğrenememişti.</p>
<p class="p0">Elayne’i göletin küçük kayığına götürürken Birgitte’e el salladı ve kadın ona kaşlarını çattı. “Onu suya atmayacağıma söz veriyorum,” diye seslendi Gawyn. Sonra alçak sesle. “Gerçi ‘kuvvetle’ kürek çekip, alabora olmamızı sağlayabilirim.”</p>
<p class="p0">“Ah, sus,” dedi Elayne kayığa yerleşerek. “Gölet suyu bebekler için iyi olmaz.”</p>
<p class="p0">“Konu açılmışken,” dedi Gawyn, ayağının ucuyla kayığı ittirip ardından binerek. O oturana kadar kayık tehlikeli bir biçimde sallandı. “Senin ‘sağlığın’ için yürüyor olman gerekmiyor muydu?”</p>
<p class="p0">“Melfane’e, haylaz ağabeyimi yola sokmak için bir fırsata ihtiyacım olduğunu söyleyeceğim. Birine haddini bildirmekle meşgulsen, her şeyden paçayı sıyırabiliyorsun.”</p>
<p class="p0">“Bana yapacağın da bu mu? Haddimi bildirmek?”</p>
<p class="p0">“Şart değil.” Elayne’in sesi ciddiydi. Gawyn kürekleri taktı ve suya indirdi. Gölet büyük değildi, bir kayığın gezinebileceği kadar ancak vardı, ama suyun üzerinde, göl bitkileri ve kelebekler arasında olmak rahatlatıcıydı.</p>
<p class="p0">“Gawyn,” dedi Elayne, “Caemlyn’e neden geldin?”</p>
<p class="p0">“Burası benim evim,” dedi Gawyn. “Neden gelmeyeyim?”</p>
<p class="p0">“Kuşatma sırasında senin için endişelendim. Savaşta işime yarayabilirdin. Ama sen gelmedin.”</p>
<p class="p0">“Bunu açıkladım Elayne! Beyaz Kule siyasetine bulaşmıştım. Kışın yağan karlardan bahsetmeye bile gerek yok. Yardım edememiş olmam içimi kavuruyor, ama o kadınlar beni ellerine geçirmişlerdi.”</p>
<p class="p0">“Ben de ‘o kadınlardan’ biriyim, biliyorsun.” Elayne elini kaldırdı ve parmağındaki Büyük Yılan yüzüğünü gösterdi.</p>
<p class="p0">“Sen farklısın,” dedi Gawyn. “Ama haklısın. Burada olmam gerekirdi. Ama benden başka ne tür bir özür beklediğini bilmiyorum.”</p>
<p class="p0">“Özür beklemiyorum,” dedi Elayne. “Ah, Gawyn, seni paylamıyordum. Seni kesinlikle kullanabilirdim, ama yine de başardık. Aynı zamanda, Kule’yi savunmak ile Egwene’i korumak arasında kalmandan endişeleniyordum. Ama her şey yoluna girmiş gibi görünüyor. Bu yüzden, soruyorum. Neden şimdi buraya geldin? Egwene’in sana ihtiyacı yok mu?”</p>
<p class="p0">“Görünüşe göre yok,” dedi Gawyn, kayığı geri geri suya çıkararak. Göletin bu yanında, su kıyısında kocaman, geniş bir söğüt yetişmişti ve dalları tutam tutam suya doğru sarkıyordu. Gawyn dallardan sıyrıldıklarında kürekleri kaldırdı ve kayık durdu.</p>
<p class="p0">“Eh,” dedi Elayne, “o işe burnumu sokmak istemiyorum -en azından şimdilik. Burada sana her zaman bir yer var, Gawyn. İstesen seni Kumandan General yapardım, ama isteyeceğini sanmıyorum.”</p>
<p class="p0">“Neden öyle diyorsun?”</p>
<p class="p0">“Eh, buradaki zamanının çoğunu bu bahçelerde, surat asarak geçirdin.”</p>
<p class="p0">“Ben surat asmıyordum. Yalnızca düşünüyordum.”</p>
<p class="p0">“Ah, evet. Görüyorum ki sen de gerçeği yaratıcı bir biçimde söylemeyi öğrenmişsin.”</p>
<p class="p0">Gawyn hafifçe hıhladı.</p>
<p class="p0">“Gawyn, arkadaşlarınla ya da saraydaki tanıdıklarınla hiç görüşmüyorsun. Prens ya da Kumandan General kimliğine bürünmüyorsun. Bunun yerine yalnızca... düşünüyorsun”</p>
<p class="p0">Gawyn gölete baktı. “Diğerleriyle zaman geçirmiyorum, çünkü herkesin tek bilmek istediği neden kuşatma sırasında burada olmadığım. İkide bir, ne zaman buradaki görevime başlayacağımı ve ordulara komuta edeceğimi soruyorlar.”</p>
<p class="p0">“Sorun değil, Gawyn. Kumandan General olman gerekmiyor ve ben de, eğer gerekiyorsa Kılıcın İlk Prensi olmadan da yapabilirim. Ama itiraf etmeliyim, sen Kumandan General olmadığın için Birgitte epey kızgın.”</p>
<p class="p0">“Bu yüzden mi bana dik dik bakıyor?”</p>
<p class="p0">“Evet. Ama idare edecektir; aslında bu işte oldukça iyi. Ve senin korumanı istediğim bir kişi varsa, o da Egwene’dir. O seni hak ediyor.”</p>
<p class="p0">“Ya ben onu istemediğime karar verirsem?”</p>
<p class="p0">Elayne uzandı ve elini onun omzuna koydu. Altın rengi saçlarla çevrili altın tacının altındaki yüzü endişeliydi. “Ah, Gawyn. Sana ne oldu?”</p>
<p class="p0">Gawyn başını iki yana salladı. “Bryne başarıya fazla alıştığımı ve işler yolunda gitmemeye başladığında nasıl tepki vereceğimi bilemediğimi düşünüyor.”</p>
<p class="p0">“Sen ne düşünüyorsun, peki?”</p>
<p class="p0">“Ben burada olmanın bana iyi geleceğini düşünüyorum,” dedi Gawyn derin bir nefes alarak. Göletin çevresindeki patikada birkaç kadın yürüyordu ve kır düşmüş kızıl saçları olan bir kadın başı çekiyordu. Dimana, Beyaz Kule’nin başarısız olmuş öğrencilerindendi. Gawyn Kandaşların yapılarını ve Elayne’le ne tür bir ilişkileri olduğunu pek bilmiyordu.</p>
<p class="p0">“Burada olmak,” dedi, “bana önceki hayatımı hatırlatıyor. Aes Sedailerden kurtulmak özellikle rahatlatıcı. Bir süre için, Egwene’nin yanında olduğumdan emindim. Onunla gitmek için Delikanlılardan ayrılırken, bunun yaptığım en iyi seçim olduğunu düşünüyordum. Ama Egwene artık bana ihtiyaç duymuyor gibi. Güçlü olmak, Amyrlin olmak onu o kadar meşgul ediyor ki, her isteğine boyun eğmeyen birine tahammülü yok.”</p>
<p class="p0">“Söylediğin kadar kötü olduğundan kuşkuluyum Gawyn. Egwene... eh, <span class="t3">gerçekten de</span> güçlü görünmek zorunda. Gençliği ve terfi ettirilme tarzı yüzünden. Ama Egwene kibirli değildir. Gerektiğinden daha fazla değil.”</p>
<p class="p0">Elayne parmaklarını suya daldırarak bir altınsırt balığını ürküttü. “Ben de onun gibi hissettim. İnsanların ona eğilip yaltaklanmasını istediğini söyledin, ama iddiaya girerim, gerçekten istediği, gerçekten <span class="t3">ihtiyaç duyduğu</span> şey, tamamen güvenebileceği biridir. Görevler verebileceği ve sonra o görevleri nasıl hallettiği konusunda endişelenmeyeceği biri. Egwene’in muazzam kaynakları var. Servet, asker, kale, hizmetkar. Ama yalnızca <span class="t3">bir tane</span> Egwene var ve her şey onun doğrudan ilgisini istediği sürece, onca kaynak boşuna.”</p>
<p class="p0">“Ben...”</p>
<p class="p0">“Onu sevdiğini söylüyorsun,” dedi Elayne. “Kendini ona adadığını ve onun için ölebileceğini söylemiştin. Eh, Egwene’in bu tür insanlarla dolu orduları var. Tıpkı benim gibi. Ama asıl bulunmaz olan, benim söylediğim şeyi yapan insanlar. Daha da iyisi, fırsat bulsam söyleyeceğim şeyleri yapan insanlar.”</p>
<p class="p0">“O adam olabileceğimden emin değilim,” dedi Gawyn.</p>
<p class="p0">“Neden? Güç sahibi bir kadını desteklemeye hazır onca adam arasında, o kişinin sen olacağını düşünürdüm.”</p>
<p class="p0">“Egwene’le farklı. Nedenini açıklayamam.”</p>
<p class="p0">“Eh, bir Amyrlin’le evlenmek istiyorsan, bu seçimi yapmak zorundasın.”</p>
<p class="p0">Elayne haklıydı. Bu Gawyn’in canını sıkıyordu, ama haklıydı. “Egwene’den bu kadar bahsetmek yeter,” dedi Gawyn. “Konunun al’Thor’dan uzaklaştığını fark ettim.”</p>
<p class="p0">“Çünkü onun hakkında söylenecek başka şey yok.”</p>
<p class="p0">“Ondan uzak durmalısın, Elayne. O tehlikeli.”</p>
<p class="p0">Elayne elini salladı. “<span class="t3">Saidin</span> temizlendi.”</p>
<p class="p0">“Elbette o öyle söyler.”</p>
<p class="p0">“Ondan nefret ediyorsun,” dedi Elayne. “Sesinde duyabiliyorum bunu. Bunun annemle ilgisi yok, değil mi?”</p>
<p class="p0">Gawyn duraksadı. Elayne bir konuşmayı yolundan saptırmak konusunda çok başarılıydı. Kraliçe kimliği yüzünden mi, yoksa Aes Sedai kimliği yüzünden mi? Gawyn neredeyse kayığı iskeleye çevirecekti. Ama bu Elayne’di. Işık, onu gerçekten anlayan biriyle konuşmak çok iyi geliyordu.</p>
<p class="p0">“Neden mi al’Thor’dan nefret ediyorum?” dedi Gawyn. “Eh, annem var. Ama yalnızca o değil. Onun takındığı kimlikten nefret ediyorum.”</p>
<p class="p0">“Yeniden Doğan Ejder mi?”</p>
<p class="p0">“Bir tiran.”</p>
<p class="p0">“Bunu bilemezsin Gawyn.”</p>
<p class="p0">“O bir koyun çobanı. Kralları indirmeye, dünyayı dilediği gibi değiştirmeye ne hakkı var?”</p>
<p class="p0">“Özellikle de sen bir köyde büzülüp otururken, öyle mi?” Gawyn son birkaç ay içinde başına gelenlerin çoğunu anlatmıştı ona. “O ulusları fethederken, sen kendi arkadaşlarını öldürmek zorunda kalıyordun. Sonra da kendi Amyrlin’in seni ölüme yolladı.”</p>
<p class="p0">“Kesinlikle.”</p>
<p class="p0">“Demek ki bu kıskançlık,” dedi Elayne usulca.</p>
<p class="p0">“Hayır. Saçmalama. Ben...”</p>
<p class="p0">“Ne yapmak isterdin Gawyn?” diye sordu Elayne. “Onunla düello yapmak mı?”</p>
<p class="p0">“Belki.”</p>
<p class="p0">“Peki, sen kazansan ve istediğini söylediğin gibi onu kılıçla biçsen ne olacak? Sen anlık tutkunu tatmin edesin diye hepimizi ölüme mi mahkûm edeceksin?”</p>
<p class="p0">Gawyn’in buna verecek yanıtı yoktu.</p>
<p class="p0">“Bu yalnızca kıskançlık değil Gawyn,” dedi Elayne, kürekleri ondan alarak. “Aynı zamanda bencillik. Şu anda dar görüşlü olmayı göze alamayız.” Gawyn’in itirazına rağmen iskeleye kürek çekmeye başladı.</p>
<p class="p0">“Bunu söyleyen de, Kara Ajah’a şahsen savaş açan bir kadın,” dedi Gawyn.</p>
<p class="p0">Elayne kızardı. Gawyn’in bunu öğrenmesini hiç istemediği açıktı. “Öyle gerekiyordu. Dahası, ‘biz’ dedim. Sen ve ben, ikimizde de bu sorun var. Birgitte bana, daha ılımlı olmayı öğrenmem gerektiğini söyleyip duruyor. Eh, Egwene’in hatırına, senin de aynısını öğrenmen gerek. Ve onun sana ihtiyacı var, Gawyn. Kendisi farkında olmayabilir; dünyayı kendi sırtında taşıması gerektiğine ikna olmuş olabilir. Ama yanılıyor.”</p>
<p class="p0">Kayık iskeleye çarptı. Elayne kürekleri kaldırdı ve elini uzattı. Gawyn kayıktan indi, sonra onun iskeleye çıkmasına yardım etti. Elayne onun elini sevgiyle tuttu. “Halledeceksin,” dedi. “Seni Kumandan Generalim olma sorumluluğundan azat ediyorum. Şimdilik bir başka Kılıcın İlk Prensi atamayacağım, ama sorumluluklarını üstlenmeden unvanı kullanabilirsin. Arada bir devlet törenlerine geldiğin sürece, senden istenebilecek başka şeyler hakkında endişelenmene gerek yok. Bu kararımı hemen ilan edeceğim ve Son Savaş’tan önce başka işlerle meşgul olman gerektiğini belirteceğim.”</p>
<p class="p0">“Ben... Teşekkür ederim,” dedi Gawyn, ama kendini müteşekkir hissettiğinden emin değildi. Egwene’in, kapısını korumaması konusundaki ısrarına çok benziyordu bu durum.</p>
<p class="p0">Elayne onun elini sıktı, sonra döndü ve maiyetine doğru yürüdü. Gawyn onun sakin bir sesle onlarla konuşmasını izledi. Elayne her geçen gün daha da azametli oluyor gibiydi; onu izlemek bir çiçeğin açılmasını izlemekten farksızdı. Caemlyn’de olup, sürecin nasıl başladığını görmüş olmayı diliyordu.</p>
<p class="p0">Gül Patikası’nda yürümeye devam ederken kendini gülümserken buldu. Elayne’in her zamanki iyimserliği karşısında, pişmanlıklara tutunmakta güçlük çekiyordu. Ancak Elayne bir adama kıskanç deyip, sonra da onun kendisini bu konuda iyi hissetmesini sağlayabilirdi.</p>
<p class="p0">Güneşi ensesinde hissederek, çiçek kokuları arasında yürüdü. Çocukken Galad’la birlikte oynadıkları yerlerden geçti ve annesinin bu bahçelerde Bryne’la yürümesini hatırladı. Gawyn yanlış bir adım attığında dikkatle düzeltmesini, bir prens gibi davrandığı zaman gülümsemesini. O gülümsemeler gündoğumu gibiydi.</p>
<p class="p0">Bu mekan <span class="t3">oydu</span>. Annesi Caemlyn’de, Elayne’de yaşıyordu -Elayne her geçen saat ona daha çok benziyordu. O, Andor’un gücünde ve güvenliğinde yaşıyordu. Göletin kenarında, çocukken Galad’ın onu boğulmaktan kurtardığı yerde durdu.</p>
<p class="p0">Belki de Elayne haklıydı. Belki al’Thor’un Morgase’in ölümüyle bir ilgisi yoktu. Öyle olsa da, Gawyn bunu asla kanıtlayamazdı. Ama bunun önemi yoktu. Rand al’Thor Son Savaş’ta ölmeye yazgılıydı. O zaman neden adamdan nefret ediyordu?</p>
<p class="p0">“O haklı,” diye fısıldadı Gawyn, şahinsineklerinin suyun yüzeyinde dans etmesini izleyerek. “Seninle işim bitti, al’Thor. Bundan sonra umurumda bile değilsin.”</p>
<p class="p0">Sırtından büyük bir yük alınmış gibi hissediyordu. Gawyn rahatlayarak derin bir nefes aldı. Ancak Elayne onu azat ettikten sonra, Andor’da olmadığı için ne kadar vicdan azabı çektiğini fark etmişti. Artık o da gitmişti.</p>
<p class="p0">Egwene’e odaklanma zamanı. Cebine uzandı, suikastçının hançerini çıkardı ve günışığına tutarak o kırmızı taşları inceledi. Egwene’i korumak göreviydi gerçekten. Egwene onu azarlasa, ondan nefret etse, sürgüne gönderse bile... onun hayatını kurtarmayı başarırsa, hepsine değmez miydi?</p>
<p class="p0">“Annemin mezarı adına,” dedi bir ses arkasından sertçe. “<span class="t3">Onu</span> nereden buldun?”</p>
<p class="p0">Gawyn döndü. Önceden fark ettiği kadınlar patikada, arkasında duruyordu. Dimana başı çekiyordu. Saçlarına kır düşmüştü ve gözlerinin çevresinde kırışıklıklar vardı. Güç’le çalışmak, kadınların yaşlanmasını engellemiyor muydu?</p>
<p class="p0">Dimana’nın yanında iki kişi vardı. Biri siyah saçlı tombul bir kadın, diğeri orta yaşlı tıknaz bir kadındı. Konuşan ikincisiydi. İri, masum gözleri vardı. Ve dehşete kapılmış görünüyordu.</p>
<p class="p0">“Ne oldu Marille?” diye sordu Dimana.</p>
<p class="p0">“O hançer,” dedi Marille, Gawyn’in elindekine işaret ederek. “Marille daha önce de ona benzer bir şey gördü!”</p>
<p class="p0">“<span class="t3">Ben</span> gördüm diyeceksin,” diye düzeltti Dimana. “Sen bir kişisin, eşya değil.”</p>
<p class="p0">“Peki, Dimana. Özür dilerim, Dimana. Marille... <span class="t3">ben</span> bir daha hata yapmayacağım, Dimana.”</p>
<p class="p0">Gawyn tek kaşını kaldırdı. Bu kadının nesi vardı?</p>
<p class="p0">“Onu affedin, Lordum,” dedi Dimana. “Marille uzun süre <span class="t3">damane</span>lik yaptı ve uyum sağlamakta güçlük çekiyor.”</p>
<p class="p0">“Sen Seanchan mısın?” dedi Gawyn. <span class="t3">Elbette. Aksanı tanımalıydım.</span></p>
<p class="p0">Marille hevesle başını salladı. Eski <span class="t3">damane</span>. Gawyn ürperdi. Bu kadın Güç’le öldürmek üzere eğitilmişti. Üçüncü kadın sessiz kalmıştı ve meraklı gözlerle izliyordu. Marille kadar uysal görünmüyordu.</p>
<p class="p0">“Yolumuza devam etmemiz lazım,” dedi Dimana. “Seanchanları hatırlatan şeyler görmek Marille’e iyi gelmiyor. Gel, Marille. Muhtemelen o Lord Trakand’ın savaşta kazandığı bir andaçtır yalnızca.”</p>
<p class="p0">“Hayır, dur,” dedi Gawyn elini kaldırarak. “Sen bu hançeri tanıyor musun?”</p>
<p class="p0">Marille yanıt vermek için izin istermiş gibi Dimana’ya baktı. Kandaş can sıkıntısıyla başını salladı.</p>
<p class="p0">“Bu bir Kanbıçağı, Lordum,” dedi Marille. “Siz onu savaşta kazanmadınız, çünkü insanlar Kanbıçaklarını yenemez. Onlar durdurulamazdır. Ancak kendi kanları aleyhlerine döndüğünde düşerler.”</p>
<p class="p0">Gawyn kaşlarını çattı. Bu nasıl bir saçmalıktı? “Demek bu bir Seanchan silahı.”</p>
<p class="p0">“Evet, Lordum,” dedi Marille. “Kanbıçakları tarafından taşınır.”</p>
<p class="p0">“<span class="t3">Bunun</span> bir Kanbıçağı olduğunu söyledin sanıyordum.”</p>
<p class="p0">“Öyle, ama aynı zamanda onu taşıyan kişi. Geceye bürünürler, İmparatoriçe -sonsuza dek yaşasın- tarafından düşmanlarını vurmak üzere gönderilirler ve onun şanı ve ihtişamı uğruna ölürler.” Marille bakışlarını daha da indirdi. “Marille çok konuşuyor. Marille özür diliyor.”</p>
<p class="p0">“Özür <span class="t3">dilerim</span>, diyeceksin,” dedi Dimana, çileden çıkmak üzereymiş gibi.</p>
<p class="p0">“Özür dilerim,” diye tekrarladı Marille.</p>
<p class="p0">“Demek bu... Kanbıçakları,” dedi Gawyn. “Onlar <span class="t3">Seanchan</span> suikastçıları mı?” Derin bir ürperti hissetti. Aes Sedai öldürmek için geride intihar birlikleri bırakmış olabilirler miydi? Evet. Akla yakın geliyordu. Katil Terkedilmişlerden biri <span class="t3">değildi</span>.</p>
<p class="p0">“Evet, Lordum,” dedi Marille. “Bıçaklardan birini hanımımın odasında asılı görmüştüm; erkek kardeşine aitti ve kanı aleyhine dönene kadar onu şerefle taşımıştı.”</p>
<p class="p0">“Ailesi mi?”</p>
<p class="p0">“Hayır, kanı.” Marille daha da büzüldü.</p>
<p class="p0">“Bana onlardan bahset,” dedi Gawyn telaşla.</p>
<p class="p0">“Geceye bürünürler,” dedi Marille, “düşmanlarını vurmak üzere İmparatoriçe -sonsuza dek yaşasın- tarafından gönderilirler ve...”</p>
<p class="p0">“Evet, evet,” dedi Gawyn. “Bunu söylemiştin. Ne tür yöntemler kullanıyorlar? Nasıl bu kadar iyi saklanıyorlar? Bu katilin nasıl saldırdığı konusunda neler biliyorsun?”</p>
<p class="p0">Marille her soruyla daha da fazla büzülüyordu. Sızlanmaya başladı.</p>
<p class="p0">“Lord Trakand!” dedi Dimana. “Kendinize hakim olun.”</p>
<p class="p0">“Marille çok şey bilmiyor,” dedi <span class="t3">damane</span>. “Marille üzgün. Lütfen, daha iyi dinlemediği için cezalandırmayın onu.”</p>
<p class="p0">Gawyn geriledi. Seanchanlar <span class="t3">damane</span>lerine hayvandan beter davranıyordu. Bu Kanbıçaklarının ne yaptığını Marille’e anlatmış olamazlardı. “Bu <span class="t3">damane</span>leri nereden buldunuz?” diye sordu Gawyn. “Başka Seanchan askeri yakaladınız mı? Onlardan biriyle konuşmam lazım; tercihen bir subayla.”</p>
<p class="p0">Dimana dudaklarını büzdü. “Altara’da yakandılar ve bize yalnızca <span class="t3">damane</span>ler gönderildi.”</p>
<p class="p0">“Dimana,” dedi diğer kadın. Seanchan aksanı yoktu. “Ya <span class="t3">sul’dam</span>lar? Kaisea düşük Kan’dandı.”</p>
<p class="p0">Dimana kaşlarını çattı. “Kaisea... güvenilmez biri.”</p>
<p class="p0">“Lütfen,” dedi Gawyn. “Hayat kurtarabilir.”</p>
<p class="p0">“Pekala,” dedi Dimana. “Burada bekleyin. Ben onu alıp gelirim.” Diğer iki kadını alıp saraya döndü ve Gawyn’i endişe içinde beklemek üzere yalnız bıraktı. Birkaç dakika sonra Dimana, kemersiz ve süssüz, açık gri bir elbise giymiş, uzun boylu bir kadınla geri döndü. Kadının uzun siyah saçları örülmüştü ve tam bir adım geride kalmaya kararlıymış gibi görünüyordu: kadına göz kulak olmaya çalışan Kandaş’ı rahatsız eden bir hareket.</p>
<p class="p0">Gawyn’in yanına geldiler ve <span class="t3">sul’dam</span> -inanılmaz bir biçimde- dizlerinin üzerine çöktü, Gawyn’in önünde yere kapandı ve alnını toprağa yasladı. Eğilmesinde rahat bir zarafet vardı; bir sebepten Gawyn’e, kendisiyle alay ediliyormuş gibi hissettirmişti.</p>
<p class="p0">“Lord Trakand,” dedi Dimana, “bu Kaisea. Ya da en azından, artık ona bu isimle hitap etmemiz gerektiği konusunda ısrar ediyor.”</p>
<p class="p0">“Kaisea iyi bir hizmetkar,” dedi kadın sakin sakin.</p>
<p class="p0">“Ayağa kalk,” dedi Gawyn. “Ne yapıyorsun?”</p>
<p class="p0">“Kaisea’ya sizin Kraliçe’nin ağabeyi olduğunuz söylendi; siz bu diyarın Kan’ındansınız ve ben düşük bir <span class="t3">damane</span>yim.”</p>
<p class="p0">“<span class="t3">Damane</span> mi? Sen <span class="t3">sul’dam</span>sın.”</p>
<p class="p0">“Artık değil,” dedi kadın. “Tasmalanmam gerek, yüce efendim. Siz tasmalanmamı sağlayabilir misiniz? Kaisea tehlikeli.”</p>
<p class="p0">Dimana başını yana doğru sallayarak, özel olarak konuşmalarını önerdi. Gawyn onunla birlikte Gül Patikası’nda biraz uzaklaştı ve Kaisea’yı yere kapanmış halde bıraktı.</p>
<p class="p0">“O bir <span class="t3">sul’dam</span> mı?” diye sordu Gawyn. “Yoksa <span class="t3">damane</span> mi?”</p>
<p class="p0">“Tüm <span class="t3">sul’dam</span>lar yönlendirme yeteneğini öğrenebilen kadınlar,” diye açıkladı Dimana. “Elayne bu gerçek ortaya çıktığında tüm kültürlerinin yıkılacağını düşünüyor, bu yüzden bizim <span class="t3">sul’dam</span>lara güçlerini kullanmayı öğretmeye odaklanmamızı istiyor. Pek çoğu örgüleri görebildiklerini inkar ediyor, ama birkaçı bize karşı dürüst davrandı. Her biri <span class="t3">damane</span> yapılması konusunda ısrar etti.”</p>
<p class="p0">Başını Kaisea’ya doğru salladı. “En can sıkıcı olan da bu. Örgüleri bir ‘kaza’ yaratıp, mantığımızı aleyhimize kullanmak için bilinçli olarak öğrendiğini düşünüyoruz. Tek Güç’le vahşi bir şey yaparsa, onu özgür bırakmakla hata yaptığımızı iddia edebilir.”</p>
<p class="p0">Tek Güç’le öldürmek üzere eğitilebilen, Üç Yemin’le bağlanmayan ve tehlikeli olduğunu kanıtlamaya kararlı bir kadın? Gawyn ürperdi.</p>
<p class="p0">“Çoğu gün ona çatalkök içiriyoruz,” dedi Dimana. “Bunu size endişelenmeniz için değil, kadının söylediği ve yaptığı şeylerin güvenilir olmayabileceğini anlatmak için söylüyorum.”</p>
<p class="p0">Gawyn başını salladı. “Teşekkür ederim.”</p>
<p class="p0">Dimana onu geri götürdü. <span class="t3">Sul’dam</span> hala yerdeydi. “Kaisea size nasıl hizmet edebilir, yüce efendim?” Kadının eylemleri Marille’in uysallığının bir parodisi gibiydi. Gawyn’in başta alay sandığı şey alay değildi -asil doğumlu birinin düşük birini, başarısızca da olsa taklit etme çabasıydı.</p>
<p class="p0">“Daha önce bunlardan görmüş müydün?” diye sordu Gawyn kayıtsızca, Kanbıçağını çıkararak.</p>
<p class="p0">Kaisea nefesini içine çekti. “Onu nereden buldun? Onu sana kim verdi?” Üstlendiği rolden çıktığını fark etmiş gibi hemen büzüldü.</p>
<p class="p0">“Bir suikastçı bununla beni öldürmeye çalıştı,” dedi Gawyn. “Dövüştük ve o kaçtı.”</p>
<p class="p0">“Bu imkansız, yüce efendim,” dedi Seanchan kadın, daha kontrollü bir sesle.</p>
<p class="p0">“Neden öyle diyorsun?”</p>
<p class="p0">“Çünkü Kanbıçaklarından biri ile dövüşmüş olsanız, yüce efendim, ölürdünüz. Tüm İmparatorluk’un en uzman katilleri onlardır. Çoktan öldükleri için acımasızca dövüşürler.”</p>
<p class="p0">“Suikastçı birlikler.” Gawyn başını salladı. “Onlar hakkında bilgin var mı?”</p>
<p class="p0">Kaisea’nın yüzünde çelişkili bir ifade belirdi.</p>
<p class="p0">“Tasmalanmanı sağlarsam?” diye sordu Gawyn. “O zaman bana yanıt verir misin?”</p>
<p class="p0">“Lordum!” dedi Dimana. “Kraliçe buna asla izin vermez!”</p>
<p class="p0">“Ona sorarım,” dedi Gawyn. “Tasmalanman konusunda söz veremem Kaisea, ama senin adına Kraliçe ile konuşmaya söz veriyorum.”</p>
<p class="p0">“Siz güçlü ve kudretlisiniz, yüce efendim,” dedi Kaisea. “Ve gerçekten bilgesiniz. Bunu yapacaksanız Kaisea size yanıt verir.”</p>
<p class="p0">Dimana dik dik Gawyn’e baktı.</p>
<p class="p0">“Konuş,” dedi Gawyn <span class="t3">sul’dam</span>’a.</p>
<p class="p0">“Kanbıçakları uzun yaşamaz,” dedi Kaisea. “Onlara bir görev verildikten sonra dur durak bilmezler. İmparatoriçe, sonsuza dek yaşasın, onlara özel yetenekler bahşeder... onları büyük savaşçılar yapan <span class="t3">ter’angreal</span> yüzükler.”</p>
<p class="p0">“Bu görünüşlerini bulandırıyor,” dedi Gawyn. “Gölgelere karıştıklarında.”</p>
<p class="p0">“Evet,” dedi Kaisea, Gawyn’in bunu bilmesine şaşırmış gibi. “Onları alt etmek imkansız. Ama sonunda, kendi kanları öldürüyor onları.”</p>
<p class="p0">“Kendi kanları?”</p>
<p class="p0">“Görev yaparken zehirleniyorlar. Görev aldıktan sonra, genellikle birkaç haftadan daha fazla yaşamazlar. En fazla bir ay.”</p>
<p class="p0">Gawyn can sıkıntısı içinde bıçağı kaldırdı. “Demek yalnızca ölmelerini bekleyeceğiz.”</p>
<p class="p0">Kaisea güldü. “Bu mümkün değil. Ölmeden önce görevlerini mutlaka yerine getirirler.”</p>
<p class="p0">“Bu, insanları yavaş yavaş öldürüyor,” dedi Gawyn. “Birkaç günde bir, bir kişi. Şimdiye dek bir avuç.”</p>
<p class="p0">“Sınıyor,” dedi Kaisea. “Zayıf ve güçlü tarafları arıyor, görülmeden nerede saldırabileceğini öğreniyor. Yalnızca birkaç kişi ölmüşse, henüz Kanbıçağının tüm gücünü görmemişsiniz demektir. Onlar ‘bir avuç’ kişiyi değil, düzinelercesini öldürürler.”</p>
<p class="p0">“Ben onu durdurmazsam,” dedi Gawyn. “Zayıflıkları nelerdir?”</p>
<p class="p0">Kaisea yine güldü. “Zayıflık mı? Yüce efendim, onların Seanchan’ın en iyi savaşçıları olduğunu, İmparatoriçe’nin, sonsuza dek yaşasın, iltimasıyla gelişip güçlendiklerini söylemedim mi?”</p>
<p class="p0">“Güzel. Ya <span class="t3">ter’angreal</span>? Suikastçıya gölgedeyken yardımcı olan? Onun işe yaramasını nasıl engelleyebilirim? Belki bir sürü meşale yakarak?”</p>
<p class="p0">“Işığın olduğu yerde gölge de vardır, yüce efendim,” dedi kadın. “Daha fazla ışık yakarsanız, daha fazla gölge yaratırsınız.”</p>
<p class="p0">“Bir yolu olmalı.”</p>
<p class="p0">“Eğer bir yol varsa, Kaisea sizin bulacağınızdan emin, yüce efendim.” Kadının yanıtında kendini beğenmiş bir tını vardı. “Kaisea bir öneride bulunabilir mi, yüce efendim? Bir Kanbıçağı ile dövüşüp hayatta kaldığınız için kendinizi şanslı sayın. Muhtemelen gerçek hedefi siz değildiniz. Bir ay geçene kadar saklanın. Bırakın, İmparatoriçe’nin -sonsuza dek yaşasın- isteği yerine gelsin ve saldırıdan kurtulup yaşamanızı sağlayan alametlere şükredin.”</p>
<p class="p0">“Bu kadar yeterli,” dedi Dimana. “İstediğiniz bilgiyi edindiğinizi sanıyorum, Lord Trakand?”</p>
<p class="p0">“Evet, teşekkür ederim,” dedi Gawyn huzursuzluk içinde. Kaisea’nın kalktığını ve Kandaş’ın onu alıp götürdüğünü fark etmedi bile.</p>
<p class="p0"><span class="t3">Yaşadığınız için kendinizi şanslı sayın... gerçek hedefi siz değildiniz.</span></p>
<p class="p0">Gawyn ellerindeki fırlatma bıçağını denedi. Açık ki hedefi Egwene’di. Yoksa neden Seanchan bu kadar güçlü bir silahı harcasındı? Belki de onun ölümünün Beyaz Kule’yi yıkacağını düşünüyorlardı.</p>
<p class="p0">Egwene’in uyarılması gerekiyordu. Bu onun Gawyn’e kızmasına sebep olacaksa, Egwene’in istediği şeyin tersi olacaksa bile, Gawyn’in bu bilgiyi ona iletmesi gerekiyordu. Hayatını kurtarabilirdi.</p>
<p class="p0">O hala orada dikilir ve Egwene’e nasıl yaklaşacağını düşünürken, kırmızı-beyaz giyimli bir hizmetkar yaklaştı. Bir tabağın içinde, mühürlü bir zarf taşıyordu. “Lord Gawyn?”</p>
<p class="p0">“Nedir bu?” diye sordu Gawyn. Mektubu aldı ve Kanbıçağını kullanarak açtı.</p>
<p class="p0">“Tar Valon’dan,” dedi hizmetkar eğilerek. “Kapıyol aracılığı ile iletildi.”</p>
<p class="p0">Gawyn zarfın içindeki kalın kağıdı açtı. Silviana’nın elyazısını tanıdı.</p>
<p class="p0"><span class="t3">Gawyn Trakand</span>, diyordu. <span class="t3">Beyaz Kule’den ayrıldığını duyunca Amyrlin hiç memnun olmadı. Sana şehirden ayrılman söylenmemişti. Bu mektubu göndermemi istedi ve Caemlyn’de aylaklık etmek için bol bol zamanın olduğunu belirtti. Tar Valon’da hazır bulunman isteniyor ve bir an önce geri döneceksin.</span></p>
<p class="p0">Gawyn mektubu okudu, sonra bir daha okudu. Egwene planlarını bozduğu için ona bağırıyor, neredeyse Kule’den kovuyordu ve sonra da şehri terk ettiği için <span class="t3">hiç memnun olmuyordu</span>, öyle mi? Onun ne yapmasını bekliyordu ki? Gawyn neredeyse gülecekti.</p>
<p class="p0">“Lordum?” diye sordu hizmetkar. “Yanıt göndermek ister misiniz?” Tepside kağıt ve kalem vardı. “Bir yanıt beklendiğini ima ettiler.”</p>
<p class="p0">“Ona bunu gönder,” dedi Gawyn, Kanbıçağını tepsiye fırlatarak. Aniden öyle öfkelenmişti ki, geri dönmeye dair tüm düşünceler aklından çıkmıştı. Kahrolası kadın!</p>
<p class="p0">“Ve ona söyle,” diye ekledi, bir an düşündükten sonra, “suikastçı bir Seanchan ve gölgelerin içindeyken görülmesini güçleştiren bir <span class="t3">ter’angreal</span> taşıyor. Fazladan ışık yakmakta fayda var. Diğer cinayetler yalnızca savunmamızı sınamak içindi. Asıl hedef <span class="t3">o</span>. Suikastçının çok, ama çok tehlikeli olduğunu vurgula; ama onun sandığı kişi değil. Eğer kanıt istiyorsa, burada, Caemlyn’deki Seanchanların bazılarıyla konuşabilir.”</p>
<p class="p0">Hizmetkar şaşırmış görünüyordu, ama Gawyn başka bir şey söylemeyince çekildi.</p>
<p class="p0">Gawyn öfkesini bastırmaya çalıştı. Artık geri dönemezdi. Yoksa onun emri üzerine sürüne sürüne geliyormuş gibi görünürdü. Egwene’in “dikkatle yapılmış planları ve kurulmuş tuzakları” vardı. Gawyn’e ihtiyaç duymadığını söylemişti. O zaman, bir süre onsuz yapacaktı.</p>
</body>
</html>