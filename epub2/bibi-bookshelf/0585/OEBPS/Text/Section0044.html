<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>

<link rel="stylesheet" type="text/css" href="../Styles/style.css"/>
<title>Geceyarısı Kuleleri</title>
</head>
<body>
<p class="p1" style="text-align: center;"><span class="t1">35</span></p>
<p class="p1" style="text-align: center;">-------------------------------------------------------------------------------------------------</p>
<p class="p1" style="text-align: center;"><span class="t1">DOĞRU ŞEY</span></p>
<p class="p1" style="text-align: center;"><span class="t1"><br/></span></p>
<p class="p0">“Ne yapacağınızı anladın mı?” diye sordu Egwene, Beyaz Kule’de kendi dairesine doğru yürürken.</p>
<p class="p0">Siuan başını salladı.</p>
<p class="p0">“Eğer ortaya çıkarlarsa,” dedi Egwene, “sizi bir kavgaya çekmelerine izin vermeyeceksiniz.”</p>
<p class="p0">“Biz çocuk değiliz, Anne,” dedi Siuan.</p>
<p class="p0">“Hayır, siz Aes Sedaisiniz -talimatlara uymak konusunda neredeyse aynı ölçüde kötüsünüz.”</p>
<p class="p0">Siuan ona ifadesiz bir bakış fırlattı ve Egwene sözlerinden pişmanlık duydu. Hak edilmemiş sözlerdi; Egwene’in sinirleri ayaktaydı. Sakinleşmeye çalıştı.</p>
<p class="p0">Mesaana’yı ortaya çıkarmak için defalarca yem atmıştı, ama şimdiye dek oltaya hiçbir şey vurmamıştı. Egwene kadının <span class="t3">Tel’aran’rhiod</span>’da onu izlediğini <span class="t3">hissettiğine</span> yemin edebilirdi. Yukiri ve ekibi de takılıp kalmıştı.</p>
<p class="p0">Tek umudu bu geceki toplantıydı. Toplantı Mesaana’yı çekmek <span class="t3">zorundaydı</span>. Egwene’in zamanı kalmamıştı; ikna ettiği hükümdarlar harekete geçmeye başlamıştı ve Rand’ın güçleri toplanıyordu.</p>
<p class="p0">Bu gece. Bu gece olmalıydı.</p>
<p class="p0">“Git,” dedi Egwene. “Diğerleriyle konuş. Aptalca hatalar istemiyorum.”</p>
<p class="p0">“Peki, Anne,” diye homurdandı Siuan sırtını dönerek.</p>
<p class="p0">“Siuan,” diye seslendi Egwene onun peşinden.</p>
<p class="p0">Eski Amyrlin duraksadı.</p>
<p class="p0">“Bu gece dikkatli davranmaya bak,” dedi Egwene. “Seni kaybetmek istemiyorum.”</p>
<p class="p0">Siuan genellikle bu tür endişelere aldırışsız yanıtlar verirdi, ama bu gece gülümsedi. Egwene başını iki yana salladı ve dairesine seyirtti. Silviana’yı orada beklerken buldu.</p>
<p class="p0">“Gawyn?” diye sordu Egwene.</p>
<p class="p0">“Ondan haber yok,” diye yanıt verdi Silviana. “Bu akşam ulak yolladım, ama daha geri dönmedi. Gawyn’in sırf güçlük yaratmak için yanıtını geciktirdiğini düşünüyorum.”</p>
<p class="p0">“İnatçının teki,” dedi Egwene. O olmadan kendini korumasız hissediyordu. Bu şaşırtıcıydı, çünkü ona açık açık, kapısından uzak durmasını emretmişti. Şimdi de o burada olmadığı için endişeleniyordu, öyle mi?</p>
<p class="p0">“Korumalarımı iki katına çıkar ve yakında askerlerin nöbet tutmasını sağla. Koruma örgülerim tetiklendiğinde şamata çıkarırlar.”</p>
<p class="p0">“Peki, Anne,” dedi Silviana.</p>
<p class="p0">“Gawyn’e bir mesaj daha yolla,” dedi Egwene. “Daha nazik bir mektup. Geri dönmesini rica et; emretme.” Silviana’nın Gawyn hakkındaki fikirlerini biliyordu, ilk mektubun kaba olduğundan emindi.</p>
<p class="p0">Bunun ardından derin bir nefes aldı, ardından dairesine girdi, koruma örgülerini kontrol etti ve uyumaya hazırlandı.</p>
<p class="p0">&nbsp;</p>
<p class="p0"><span class="t3">Bu kadar bitkin hissetmemem gerekir</span>, diye düşündü Perrin, Çevik’in sırtından inerken. <span class="t3">Konuşmaktan başka hiçbir şey yapmadım.</span></p>
<p class="p0">Mahkemenin gerginliğini hissediyordu. Tüm ordusu hissediyormuş gibiydi. Kampa doğru at sürerlerken Perrin onlara baktı. Morgase tek başınaydı. Faile yol boyunca öfkeli kokarak, ama tek kelime etmeden onu izlemişti. Alliandre ve Berelain de mesafelerini korumuşlardı.</p>
<p class="p0">Morgase Perrin’i suçlu bulmuştu, ama aslında Perrin’in umurunda değildi. Beyazpelerinlerden kurtulmuştu; şimdi halkını güvenliğe götürmesi gerekiyordu. Kampa vardıklarında Morgase, Lini ile Gill Efendi’yi aradı. Galad Damodred’in söz verdiği gibi, tüm diğer tutsaklarla birlikte sağ salim dönmüşlerdi. Şaşırtıcı şekilde, Galad malzemeleri ve arabaları da onlarla birlikte yollamıştı.</p>
<p class="p0">Mahkeme bir zaferdi o halde. Perrin’in adamları olayları bu şekilde görmüyormuş gibiydi. Askerler kamburlarını çıkararak kampa girerlerken, gruplara bölündüler. Kimse fazla konuşmuyordu.</p>
<p class="p0">Perrin’in yanında Gaul başını iki yana salladı. “İki gümüş puan.”</p>
<p class="p0">“Ne o?” diye sordu Perrin, Çevik’i bir seyise teslim ederek.</p>
<p class="p0">“Bir deyim,” dedi Gaul gökyüzüne bakarak. “İki gümüş puan. İki kez savaşa yürüdük ve düşman bulamadık. Bu bir daha olursa, şerefimizi kaybederiz.”</p>
<p class="p0">“Düşman bulmamak daha iyi, Gaul,” dedi Perrin. “Kan dökülmemesini yeğlerim.”</p>
<p class="p0">Gaul güldü. “Seni rüyadan uyandırmak istemem, Perrin Aybara. Ama adamlarına bak. Söylediklerimi onlar hissedebiliyorlar. Amaçsızca mızrak dansı yapmamalısın, ama adamlarına öldürmeye hazırlanmalarını söyleyip, sonra onlara savaşacak kimse vermemek de iyi değil.”</p>
<p class="p0">“Savaştan kaçınmak anlamına geldiği sürece, öyle istiyorsam öyle yapacağım,” dedi Perrin kabaca. “Ben...”</p>
<p class="p0">Bir at nalı yeri dövdü ve rüzgar Faile’nin kokusunu getirdi. Perrin ona döndü.</p>
<p class="p0">“Gerçekten de bir savaştan kaçındın, Perrin Aybara,” dedi Gaul, “ama bir başkasını davet ettin. Su ve gölge bulasın.” O koşarak uzaklaşırken Faile atından indi.</p>
<p class="p0">Perrin derin bir nefes aldı.</p>
<p class="p0">“Tamam, kocacığım,” dedi Faile ona yaklaşarak. “<span class="t3">Ne</span> yaptığını sandığını bana açıklayacaksın. O adamın seni yargılamasına izin mi vereceksin? Ona teslim olmaya <span class="t3">söz verdin</span>, öyle mi? Bir aptalla evlendiğimi bilmiyordum!”</p>
<p class="p0">“Ben aptal değilim, kadın!” diye kükreyerek yanıt verdi Perrin. “Bana önderlik etmem gerektiğini söyleyip duruyorsun. Eh, bugün öğütlediğin şeyi yaptım!”</p>
<p class="p0">“Yaptın ve yanlış karar verdin.”</p>
<p class="p0">“Verilecek <span class="t3">doğru </span>karar yoktu.”</p>
<p class="p0">“Onlarla savaşmamıza izin verebilirdin.”</p>
<p class="p0">“Son Savaş’ta savaşmayı düşünüyorlar,” dedi Perrin. “Öldürdüğümüz her Beyazpelerin, Karanlık Varlık’ın karşısına dikilecek bir kişinin eksilmesi anlamına gelecekti. Ben, adamlarım, Beyazpelerinler... gelecek olanla karşılaştırıldığında hiçbirimizin önemi yok! Onların yaşaması gerekiyordu; bizim de. Ve tek yol buydu!”</p>
<p class="p0">Işık, ona bağırmak yanlış geliyordu. Ama Faile biraz yatışmıştı. Olağanüstü bir biçimde, yakındaki askerler de, Perrin bağıra çağıra söyleyene kadar gerçeği görememişler gibi, başlarını sallamaya başladılar.</p>
<p class="p0">“Geri çekilme sürecini senin yönetmeni istiyorum,” dedi Perrin Faile’ye. “Henüz kapan tetiklenmedi, ama her geçen an daha da kaşınıyorum. Biri bizi izliyor; Kapıyollarımızı elimizden aldı ve bizi öldürmeye kararlı. Beyazpelerinlerle savaşmayacağımızı biliyor artık, bu da yakında saldıracağı anlamına geliyor. Belki bu akşam; şanslıysak yarın sabaha kadar oyalanır.”</p>
<p class="p0">“Bu tartışma henüz bitmedi,” diye uyardı Faile.</p>
<p class="p0">“Olan oldu, Faile. İleriye bakmak lazım.”</p>
<p class="p0">“Pekala.” Faile hala öfkeli kokuyordu, o güzelim kara gözler sertti, ama duygularını kendine sakladı.</p>
<p class="p0">“Ben kurt düşüne giriyorum,” dedi Perrin, kampın kenarındaki çadırlarına bakarak. “Ya o kubbeyi yok edeceğim ya da Katil’i Yolculuk yetisini bir daha nasıl kullanabileceğimizi söylemeye zorlayacağım. Herkes harekete geçmeye hazırlansın. Asha’manlar da her iki dakikada bir Kapıyol açmaya çalışsınlar. Yapabildikleri anda halkımızı buradan götür.”</p>
<p class="p0">“Nereye?” diye sordu Faile. “Jehannah’ya mı?”</p>
<p class="p0">Perrin başını iki yana salladı. “Orası fazla yakın. Düşman orayı gözetliyor olabilir. Andor’a. Onları Caemlyn’e götür. Aslında, hayır. Beyazköprü. Onların bizi bekleyebileceği her yerden uzak duralım. Dahası, önceden haber vermeden bir orduyla Elayne’in kapısına dayanmak istemiyorum.”</p>
<p class="p0">“İyi bir plan,” dedi Faile. “Saldırıya uğramaktan korkuyorsan, orduları gönderip savunmasız kalmaktansa, ilk önce kamp takipçilerini yollamalıyız.”</p>
<p class="p0">Perrin başını salladı. “Ama Kapıyollar açılır açılmaz harekete geçir onları.”</p>
<p class="p0">“Ya başaramazsan?” Faile’nin sesi kararlıydı. Korkulu, ama kararlı.</p>
<p class="p0">“Bir saat içinde Kapıyolların açılmasını sağlayamamışsam, onları Neald’ın Kapıyol açabildiğini keşfettiği yere doğru yürütmeye başla. Bunun işe yarayacağını sanmıyorum; bence Katil, kubbenin yerini değiştirerek, onun her zaman üzerimizde kalmasını sağlar. Ama yine de bir şeydir.”</p>
<p class="p0">Faile başını salladı, ama kokusuna tereddüt girmişti. “Aynı zamanda, kamp kurmuş halde değil, yürüyüş halinde olmamıza sebep olur. Yürürken bize daha kolay pusu kurar.”</p>
<p class="p0">“Biliyorum,” dedi Perrin. “İşte bu yüzden başarmak zorundayım.”</p>
<p class="p0">Faile onu kollarına aldı ve başını göğsüne yasladı. Öyle harika kokuyordu ki. Faile gibi. Perrin için harikanın tanımı buydu. “Onun senden daha güçlü olduğunu söyledin,” diye fısıldadı Faile.</p>
<p class="p0">“Öyle.”</p>
<p class="p0">“Onunla yüzleşmene yardımcı olmak için yapabileceğim bir şey var mı?” diye sordu usulca.</p>
<p class="p0">“Ben yokken halkımıza göz kulak olmanın yardımı dokunacaktır.”</p>
<p class="p0">“Sen oradayken seni öldürürse ne olacak?”</p>
<p class="p0">Perrin yanıt vermedi.</p>
<p class="p0">“Başka yolu yok mu?” diye sordu Faile.</p>
<p class="p0">Perrin geriledi. “Faile, onun Lord Luc olduğundan hemen hemen eminim. Farklı kokuyorlar, ama benzer bir tarafları da var. Ve önceden, kurt düşünde Katil’i yaraladığımda, Luc da yaralanmıştı.”</p>
<p class="p0">“Bunun içimi rahatlatacağını mı sanıyorsun?” diye sordu Faile yüzünü buruşturarak.</p>
<p class="p0">“Her şey en başa dönüyor. Malden’i hallediyoruz ve kendimizi Beyazpelerinlerin kalanından bir taş atımı uzakta buluyoruz, Byar ve Bornhald’ın da yanlarında olduğunu görüyoruz. Katil yine kurt düşünde beliriyor. Sana bahsettiğim adam, Noam, kafese kapatılan. Onu nerede bulduğumu hatırlıyor musun?”</p>
<p class="p0">“Rand’ın peşinden gittiğini söylemiştin. Şeyde...”</p>
<p class="p0">“Ghealdan’da,” dedi Perrin. “Atla buradan bir hafta uzakta.”</p>
<p class="p0">“Tuhaf bir tesadüf, ama...”</p>
<p class="p0">“Tesadüf değil, Faile. Ben söz konusu olduğumda, tesadüfler yok. Burada olmamın bir sebebi var. Onun burada olmasının bir sebebi var. Bununla yüzleşmeliyim.”</p>
<p class="p0">Faile başını salladı. Perrin Faile’nin elini bıraktı ve dönüp çadırlarına doğru yürümeye başladı. Bilgeler onun uyumasını ve böylece kurt düşüne girmesini sağlayacak bir çay vermişti.</p>
<p class="p0">Zamanı gelmişti.</p>
<p class="p0">&nbsp;</p>
<p class="p0">“Gitmesine nasıl izin verirsin?” dedi Byar, kılıcının topuzunu kavrayarak. Beyaz pelerini arkasında dalgalanıyordu. O, Bornhald ve Galad kamplarının ortasında yürüyorlardı.</p>
<p class="p0">“Doğru olanı yaptım,” dedi Galad.</p>
<p class="p0">“Onu serbest bırakmak doğru <span class="t3">değildi!</span>” dedi Byar. “Gerçekten de söylediklerine inanıyor...”</p>
<p class="p0">“Byar Evlat,” dedi Galad usulca. “Tavrını gittikçe daha isyankar buluyorum. Bu beni rahatsız ediyor. Seni de rahatsız etmeli.”</p>
<p class="p0">Byar ağzını kapattı ve daha fazla konuşmadı, ama Galad adamın dilini tutmakta güçlük çektiğini görebiliyordu. Byar’ın arkasında, Bornhald sessizce yürüyordu, ama allak bullak halde görünüyordu.</p>
<p class="p0">“Aybara’nın ettiği yemini tutacağına inanıyorum,” dedi Galad. “Tutmazsa da, onu yakalayıp cezalandırmak için kanuni sebebim olacak. İdeal bir durum değil, ama sözleri akıllıcaydı. Ben de Son Savaş’ın yaklaştığına inanıyorum ve eğer öyleyse, Gölge’ye karşı birleşme zamanı.”</p>
<p class="p0">“Lord Kumandanım,” dedi Byar, sesine hakim olarak, “sana saygım sonsuz, ama o adam bir Gölge yaratığı. Yanımızda değil, karşımızda savaşacaktır.”</p>
<p class="p0">“Eğer bu doğruysa,” dedi Galad, “yine de savaş meydanında onunla mücadele etme şansını yakalayacağız demektir. Kararımı verdim, Byar Evlat.” Harnesh uzun adımlarla yanlarına geldi ve selam verdi. Galad başını salladı. “Harnesh Evlat, kampı kaldırın.”</p>
<p class="p0">“Lord Kumandanım? Bu kadar geç bir saatte mi?”</p>
<p class="p0">“Evet,” dedi Galad. “Gece yolculuk edeceğiz ve ne olur ne olmaz diye, Aybara ile aramıza mesafe koyacağız. Nöbetçiler bırak ve onun bizi izlemeye çalışmayacağından emin ol. Lugard’a gideceğiz. Oradan asker toplarız ve malzemelerimizi tamamlarız, sonra Andor’a yöneliriz.”</p>
<p class="p0">“Başüstüne, Lord Kumandanım,” dedi Harnesh.</p>
<p class="p0">Harnesh uzaklaşırken Galad Byar’a döndü. İskeletsi adam selam verdi ve çukura kaçmış gözlerinde tehlikeli bir kızgınlıkla çekip gitti. Galad beyaz çadırların arasındaki açıklıkta dikildi ve ulakların emirlerini kampa yaymasını izledi.</p>
<p class="p0">“Sessizsin, Bornhald Evlat,” dedi Galad birkaç dakika sonra. “Seçimlerim Byar Evlat gibi, seni de mi rahatsız etti?”</p>
<p class="p0">“Bilmiyorum,” dedi Bornhald. “Bunca zaman babamı Aybara’nın öldürdüğüne inandım. Ama Jaret’in nasıl davrandığını, onun tarifini hatırladığım zaman... Kanıt yok. İtiraf etmek canımı sıkıyor Galad, ama hiç kanıtım yok. Ama Aybara Lathin’le Yamwick’i öldürdü. Evlatları öldürdü, bu yüzden Karanlıkdostu olmalı.”</p>
<p class="p0">“Ben de Evlatlardan birini öldürdüm,” dedi Galad. “Ve bu yüzden bana da Karanlıkdostu denmişti.”</p>
<p class="p0">“O farklıydı.” Bir şey Bornhald’ı rahatsız ediyordu, söylemediği bir şey.</p>
<p class="p0">“Eh, bu doğru,” dedi Galad. “Aybara’nın cezalandırılması gerektiğine katılıyorum, ama bugünkü olaylar beni çok huzursuz etti.”</p>
<p class="p0">Başını iki yana salladı. Yanıt bulmak kolay olmalıydı. Doğru yanıtı her zaman bulurdu. Ama, ne zaman Aybara ile ilgili doğru seçim yaptığını düşünse, kafasında tatsız endişeler uyanıyordu.</p>
<p class="p0"><span class="t3">Hayat yazı tura atmak kadar kolay değildir</span>, demişti annesi. <span class="t3">Yazı ya da tura... senin basit yanılsamaların...</span></p>
<p class="p0">Bu histen hoşlanmıyordu. Hem de hiç.</p>
<p class="p0">&nbsp;</p>
<p class="p0">Perrin derin derin nefes aldı. Kurt düşünde, gökyüzü gümüş, siyah ve altın renklerde çalkalansa da, çiçekler açıyordu. Kokuları öyle uyumsuzdu ki. Fırında pişen vişneli turta. At pisliği. Lamba yağı ve donyağı. Sabun. Odun ateşi. Arrath. Kekik. Kedikuyruğu. Adını bilmediği yüz ayrı bitki.</p>
<p class="p0">Kokuların pek azı, kendini bulduğu çayıra uyuyordu. Kurt düşünde kampının olduğu yerde belirmemeye özen göstermişti; bu onu Katil’e fazla yaklaştırırdı.</p>
<p class="p0">Kokular gelip geçiciydi. Aslında orada değilmişler gibi, çabucak kayboluyorlardı.</p>
<p class="p0"><span class="t3">Çekirge</span>, dedi.</p>
<p class="p0"><span class="t3">Buradayım, Genç Boğa.</span> Kurt yanında belirdi.</p>
<p class="p0">“Tuhaf kokuyor.”</p>
<p class="p0"><span class="t3">Kokular karışıyor</span>, dedi Çekirge. <span class="t3">Bin ayrı derenin suları gibi. Doğal değil. İyi değil. Bu mekan dağılmaya başladı.</span></p>
<p class="p0">Perrin başını salladı. <span class="t3">Kaydı</span> ve mor kubbenin hemen dışında, dizlerine dek gelen kahverengi pıtrak otlarının içinde ortaya çıktı. Çekirge de hemen sağındaydı. Aralarında yürürlerken otlar çıtırdıyordu.</p>
<p class="p0">Doğaüstü kubbe uğursuzca yükseliyordu. Esen rüzgar otları dalgalandırıyor, ağaç dallarını sallıyordu. Gökyüzünde sessiz şimşekler çakıyordu.</p>
<p class="p0"><span class="t3">O burada</span>, dedi Çekirge. <span class="t3">Her zaman.</span></p>
<p class="p0">Perrin başını salladı. Katil de kurt düşüne Perrin’in geldiği gibi mi geliyordu? Ve düşte zaman geçirmek onu da yoruyor muydu? Adam bu bölgeden hiç ayrılmıyor gibiydi.</p>
<p class="p0">Katil bir şeyi koruyordu. Kurt düşünde, kubbeyi yok etmenin bir yolu olmak zorundaydı.</p>
<p class="p0"><span class="t3">Genç Boğa, geliyoruz.</span> Mesaj Meşe Dansçısı’ndandı. Sürüsü yaklaşıyordu. Üç kişi kalmışlardı: Kıvılcım, Sınırsız ve Meşe Dansçısı. Kuzeye koşan kurtlara katılmak yerine buraya gelmeyi seçmişlerdi.</p>
<p class="p0">Üçü Çekirge’nin arkasında belirdi. Perrin onlara baktı ve endişe mesajı yolladı. <span class="t3">Bu tehlikeli olacak. Kurtlar ölebilir.</span></p>
<p class="p0">Kurtların mesajı ısrarlıydı. <span class="t3">Yaptıkları için Katil ölmeli. Birlikte güçlüyüz. Genç Boğa böylesine tehlikeli bir ava tek başına çıkmamalı.</span></p>
<p class="p0">Perrin başını sallayarak onayladı ve çekici elinde belirdi. Birlikte, kubbeye yaklaştılar. Perrin ağır, kararlı adımlarla ona doğru yürüdü. Zayıflık hissetmeyi reddetti. O güçlüydü. Kubbe havadan başka bir şey değildi. Dünyanın, onun dilediği gibi olduğuna inandı.</p>
<p class="p0">Sendeledi, ama kubbe duvarından geçmeyi başardı. Burada manzara biraz daha karanlıktı. Mürver ağaçlarının kabukları daha soluktu, ölmeye yüz tutmuş rezeneler daha koyu yeşil ya da kahverengiydi. Çekirge ve sürüsü de onunla birlikte kubbeden geçti.</p>
<p class="p0"><span class="t3">Ortasına gideceğiz</span>, dedi Perrin. <span class="t3">Keşfedecek bir sır varsa, muhtemelen oradadır.</span></p>
<p class="p0">Çalıların ve ağaçlıkların arasında yavaş yavaş ilerlediler. Perrin iradesini çevresindeki bölgeye yolladı ve yapraklar çıtırdamayı bıraktı, sürtündükleri otlar sessiz kaldı. Bu doğaldı. Böyle olması <span class="t3">gerekiyordu</span>. Bu yüzden böyleydi.</p>
<p class="p0">Merkeze epey yol vardı, bu yüzden Perrin ileriye atlamaya başladı. Sıçrama ya da adım atma değil; bir yerde yok olup bir başka yerde beliriyordu. Katil bir kurt değildi, ama yine de kokusunu maskeledi.</p>
<p class="p0"><span class="t3">Bu benim avantajım olmalı</span>, diye düşündü Perrin merkeze gittikçe yaklaşırlarken. <span class="t3">O benden daha deneyimli. Ama benim içimde bir kurt var. Bu mekan bizim düşümüz. O ise dışarlıklı. Ne kadar becerikli olursa olsun, o bizden biri değil.</span></p>
<p class="p0"><span class="t3">İşte bu yüzden kazanacağız.</span></p>
<p class="p0">Perrin bir koku aldı; havadaki gittikçe artan bir yanlışlık. Kurtlarla birlikte geniş bir yamaca yaklaştı, sonra orada gördüğü bir yarığın çevresine bakındı. Az ileride, belki elli adım uzakta, küçük bir mürver kümesi duruyordu. Başını kaldırıp baktığı zaman, bunun kubbenin merkezi olduğuna kanaat getirdi. Kurtların düşte kayma yöntemini kullanarak, birkaç dakika içinde birkaç saatlik yol kat etmişlerdi.</p>
<p class="p0"><span class="t3">İşte burası</span>, dedi Perrin. Çekirge’ye baktı. Kurt da kokusunu maskelemişti, ama Perrin kurtları yeterince öğrenmişti ve Çekirge’nin bakışlarındaki, ön bacaklarını hafifçe bükmesindeki endişeyi okuyabiliyordu.</p>
<p class="p0">Bir şey değişti.</p>
<p class="p0">Perrin hiçbir şey duymamıştı. Sıradışı hiçbir koku almıyordu. Ama bir şey <span class="t3">hissetmişti</span>, yerde küçük bir titreme.</p>
<p class="p0"><span class="t3">Gidin!</span> dedi ve kayboldu. On adım ötede belirdiği zaman bir okun biraz önce durduğu yamaca saplandığını gördü. Ok büyük bir kayayı yarmış, tüyüne kadar taş ve toprağa saplanmıştı.</p>
<p class="p0">Katil çömeldiği yerden doğruldu ve dönüp, biraz uzaktan Perrin’e baktı. Gözleri kara görünüyordu, kare yüzü gölgeliydi, uzun boyluydu, bedeni kaslı ve tehlikeliydi. Sık sık olduğu gibi, yüzünde bir gülümseme vardı. Küçümseyen bir gülümseme. Deri pantolon ve koyu yeşil gömlek giymişti, önkolları çıplaktı ve elinde koyu renk ahşaptan, kötücül görünüşlü bir yay vardı. Sadak taşımıyordu; gerektiğinde okları kendisi yaratıyordu.</p>
<p class="p0">Perrin onun gözlerine bakarak, meydan okurcasına öne çıktı. Bu Katil’i, kurtlar arkadan saldırana kadar oyaladı.</p>
<p class="p0">Tam Sınırsız ona çarparken Katil bağırarak döndü. Perrin bir anda orada belirdi ve çekicini indirdi. Katil kayboldu ve Perrin’in çekici yere çarptı, ama Katil’in gittiği yerin kokusunu aldı.</p>
<p class="p0">Burası? Koku, Perrin’in olduğu yere aitti. Korku içinde başını kaldırdığı zaman Katil’in hemen başının üzerinde havada süzüldüğünü ve yayını çektiğini gördü.</p>
<p class="p0"><span class="t3">Rüzgar</span>, diye düşündü Perrin. <span class="t3">Çok güçlü!</span></p>
<p class="p0">Katil oku salıverdi, ama ok ani bir esintiyle yana kaçtı. Perrin’in hemen yanında yere saplandı. Perrin irkilmedi, ellerini kaldırdı ve kendi yayı belirdi. Çoktan ok takılmış ve kirişi çekilmiş halde.</p>
<p class="p0">Perrin okunu bıraktığında Katil’in gözleri irileşti. Katil kayboldu ve az ötede, yerde belirdi Çekirge yukarıdan üzerine atlayıp onu yere devirdi. Katil gırtlaktan gelen bir sesle küfretti, sonra kayboldu.</p>
<p class="p0"><span class="t3">Burada</span>, dedi Çekirge, bir yamacı göstererek.</p>
<p class="p0">Perrin bir an sonra, çekici elinde, oradaydı ve sürüsü de yanındaydı. Perrin ve dört kurt saldırırken Katil bir eliyle kılıcını, diğeriyle bıçağını kaldırdı.</p>
<p class="p0">İlk Perrin vurdu ve kükreyerek çekicini savurdu. Katil, toprak sıvıymış gibi yere <span class="t3">battı</span> ve balta hamlesinin altına indi. Bıçağını uzattı ve Meşe Dansçısı’nın göğsüne saplayarak kan aldı. Katil kenara kaçarak bıçağı Kıvılcım’ın yüzüne doğru salladı.</p>
<p class="p0">Meşe Dansçısı ulumaya bile fırsat bulamadı ve yere yıkıldı. Tam Perrin çekicini indirirken Katil kayboldu. Kıvılcım sızlanarak bir acı ve panik mesajı gönderdi, sonra o da kayboldu. O yaşayacaktı. Ama Meşe Dansçısı ölmüştü.</p>
<p class="p0">Katil’in kokusu yine bu mekandaydı. Perrin dönerek Katil’in arkadan saplamaya çalıştığı kılıcını çekiciyle karşıladı. Bir kez daha, Katil’in yüzünde bir şaşkınlık ifadesi belirdi. Adam dişlerini çıkararak geriledi. Kalan iki kurda, Çekirge ve Sınırsız’a karşı dikkatli davranmaya çalışıyordu. Katil’in önkolunda, Çekirge’nin ısırdığı yer kanıyordu.</p>
<p class="p0">“Kubbeyi nasıl yarattın Luc?” dedi Perrin. “Bana gösterirsen gitmene izin veririm.”</p>
<p class="p0">“Cüretkar sözler, enik,” diye hırladı Katil. ‘özellikle de az önce sürüsünün bir üyesini öldürdüğümü izlemiş biri için.”</p>
<p class="p0">Sınırsız, öfke içinde uluyarak öne atıldı. Perrin de aynı zamanda saldırdı, ama ayaklarının altındaki yer titreyip sarsılmaya başladı.</p>
<p class="p0"><span class="t3">Hayır</span>, diye düşündü Perrin. Dengesini kurdu, ama Sınırsız yere devrildi.</p>
<p class="p0">Katil saldırdı ve Perrin hamleyi bloke etmek için çekicini kaldırdı ama Katil’in silahı dumana dönüştü ve çekicin çevresinden geçip, diğer yanda katılaştı. Perrin ciyaklayarak çekilmeye çalıştı, ama kılıç göğsüne çarptı, gömleğini keserek, bir kolundan diğerine kadar uzanan bir yarık bıraktı. Yara acıyla yanıyordu.</p>
<p class="p0">Perrin inleyerek geri geri sendeledi. Katil ilerledi, ama bir şey yukarıdan tepesine indi. Çekirge. Kır kurt bir kez daha parlak dişlerini göstererek hırladı ve Katil’i yere devirdi.</p>
<p class="p0">Katil bir küfür salladı ve kurdu tekmeleyerek kendini kurtardı. Çekirge acıyla sızlanarak altı metre uçtu. Kenarda, Sınırsız yerin sarsılmasını durdurmuştu, ama pençesinden yaralanmıştı.</p>
<p class="p0">Perrin silkelenerek acıyı attı. Katil’in bu dünya üzerindeki kontrolü güçlüydü. Perrin ne zaman çekicini sallasa, hava yoğunlaşmış gibi ağırlaşıyordu.</p>
<p class="p0">Katil, Meşe Dansçısı’nı öldürürken gülümsemişti. Perrin gazap içinde atıldı. Katil ayağa kalkmış, yamaçtaki ağaçlara doğru geriliyordu. Perrin yarasını görmezden gelerek onu kovaladı. Yara onu durduracak kadar kötü değildi, ama yine de yarasının üzerinde bir sargı hayal etti, giysileri eski haline geldi ve kanı durdurmak için göğsünün üzerinde sıkılaştı.</p>
<p class="p0">Katil’in hemen peşinden ağaçlığa daldı. Dallar yukarıda kapandı ve karanlık gölgelerden sarmaşıklar fırladı. Perrin onlarla mücadele etmedi. Ona dokunamazlardı. Gerçekten de, sarmaşıklar ona yaklaşır yaklaşmaz kurudular ve durdular.</p>
<p class="p0">Katil küfretti, sonra peşinde bir bulanıklık bırakarak, geniş sıçrayışlarla ilerlemeye başladı. Perrin de hızlanarak onu izledi.</p>
<p class="p0">Perrin dört ayak üzerine inme kararını bilinçli olarak vermemişti, ama bir an sonra, tıpkı daha önce beyaz geyiği kovalarken olduğu gibi, dört ayak üzerinde Katil’i kovalıyordu. Katil hızlıydı, ama yalnızca bir insandı. Genç Boğa doğanın bir parçasıydı, ağaçların, çalıların, taşların, ırmakların. Ormanda, bir çukurda esen rüzgar gibi hareket ederek Katil’in peşinden gidiyor, ona yaklaşıyordu. Katil’in yoluna çıkan her kütük bir engeldi, ama Genç Boğa için her biri yalnızca yolun bir parçasıydı.</p>
<p class="p0">Genç Boğa kenara atladı, pençelerini ağaç gövdelerine dayadı ve dönerek sıçradı. Taşların, kayaların üzerinde süzüldü, birinden diğerine atladı ve geride, havada bir bulanıklık bıraktı.</p>
<p class="p0">Katil’den ilk defa bir korku kokusu geldi. Yok oldu, ama Genç Boğa kokuyu takip ederek, ordunun kamp kurduğu çayırda, büyük taş kılıcın gölgesinde belirdi. Katil omzunun üzerinden arkaya baktı ve yine kayboldu. Genç Boğa takip etti. Beyazpelerinlerin kamp kurduğu yer. Küçük bir platonun üzeri.</p>
<p class="p0">Yamaca oyulmuş bir mağara.</p>
<p class="p0">Küçük bir gölün ortası. Genç Boğa rahatça suyun yüzeyinde koştu.</p>
<p class="p0">Katil’i, gittiği her yerde takip etti. Her geçen an ona daha da yaklaşıyordu. Kılıçlar, çekiçler, yaylar için zaman yoktu. Bu bir kovalamacaydı ve bu sefer avcı Genç Boğa’ydı. O...</p>
<p class="p0">Bir çayırın ortasında atladı ve Katil orada değildi. Ama adamın gittiği yerin kokusunu aldı. Peşinden gitti ve aynı çayırda, bir başka yerde belirdi. Çevresinde farklı farklı yerlerin kokuları vardı. Ne?</p>
<p class="p0">Perrin, çizmeli ayakları yere sürtünerek durdu. Şaşkınlık içinde döndü. Katil hızla aynı çayırda pek çok yerden geçerek bıraktığı izi karıştırmış olmalıydı. Perrin hangisini takip edeceğini belirlemeye çalıştı, ama hepsi solup birbirine karıştılar.</p>
<p class="p0">“Kavrulası!” dedi.</p>
<p class="p0"><span class="t3">Genç Boğa</span>, dedi biri. Kıvılcım. Kurt yaralanmıştı, ama Perrin’in sandığı gibi kaçmamıştı. İnce gümüş bir çubuğun imgesini yolladı. İki karış yüksekliğindeydi ve bir rezene kümesinin ortasında, yerden çıkıyordu.</p>
<p class="p0">Perrin gülümsedi ve orada belirdi. Yaralı kurt, kanlar içinde çubuğun yanında yatıyordu. Bir tür <span class="t3">ter’angreal</span> olduğu açıktı. Düzinelerce ince metal parçanın örülmesinden meydana gelmiş gibi görünüyordu. Yaklaşık iki karış uzunluğundaydı ve sivri ucu yumuşak toprağa saplanmıştı.</p>
<p class="p0">Perrin çubuğu yerden söktü. Kubbe kaybolmadı. Çubuğu elinde evirip çevirdi, ama kubbeyi nasıl yok edeceğini bilmiyordu. Çubuğun bir başka şeye, bir sopaya değişmesini diledi ve çubuk onu reddettiğinde şok oldu. Nesne zihnini <span class="t3">ittirmişti</span>.</p>
<p class="p0"><span class="t3">O, bütün gerçekliği ile burada</span>, dedi Kıvılcım. Mesaj bir şey anlatmaya çalışıyor gibiydi; nesnenin düş dünyasındaki çoğu şeyden daha gerçek olduğunu.</p>
<p class="p0">Perrin’in bunu düşünecek zamanı yoktu. Önceliği, eğer mümkünse, kubbeyi halkının kamp kurduğu yerden uzaklaştırmaktı. Kendini kubbenin kenarına, oraya ilk girdiği yere yolladı.</p>
<p class="p0">Umduğu gibi, kubbenin merkezi de onunla birlikte hareket etti. İçeri girdiği yerdeydi, ama kubbenin kenarı yer değiştirmişti ve merkez Perrin’in durduğu yer olmuştu. Kubbe hala gökyüzüne hakimdi ve her yönde uzanıyordu.</p>
<p class="p0"><span class="t3">Genç Boğa</span>, dedi Kıvılcım. <span class="t3">Özgürüm. Yanlışlık gitti.</span></p>
<p class="p0"><span class="t3">Git</span>, dedi Perrin. <span class="t3">Ben bunu alıp götüreceğim ve ondan kurtulacağım. Her biriniz ayrı yönlere gidin ve uluyun. Katil’in kafasını karıştırın.</span></p>
<p class="p0">Kurtlar karşılık verdiler. Perrin’in bir parçası, içindeki avcı, Katil’i doğrudan alt edemediği için kızgındı. Ama bu daha önemliydi.</p>
<p class="p0">Uzak bir yere <span class="t3">kaymaya</span> çalıştı, ama işe yaramadı. <span class="t3">Ter’angreal</span> elindeyken bile, hala kubbenin kurallarına tabiymiş gibi görünüyordu.</p>
<p class="p0">Bu yüzden, gidebildiğince uzağa <span class="t3">kaydı</span>. Neald kampla kubbenin çeperi arasında dört fersah olduğunu söylemişti, bu yüzden Perrin tekrar tekrar kuzeye doğru sekti. Muazzam kubbe de onunla geldi ve her seferinde merkezi tam başının üzerinde belirdi.</p>
<p class="p0">Çubuğu güvenli bir yere götürecekti, Katil’in bulamayacağı bir yere.</p>
</body>
</html>