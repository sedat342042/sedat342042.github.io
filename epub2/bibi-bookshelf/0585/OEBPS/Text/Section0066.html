<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>

<link rel="stylesheet" type="text/css" href="../Styles/style.css"/>
<title>Geceyarısı Kuleleri</title>
</head>
<body>
<p class="p1" style="text-align: center;"><span class="t1">57</span></p>
<p class="p1" style="text-align: center;">-------------------------------------------------------------------------------------------------</p>
<p class="p1" style="text-align: center;"><span class="t1">AKŞAM YEMEĞİ İÇİN TAVŞAN</span></p>
<p class="p1" style="text-align: center;"><span class="t1"><br/></span></p>
<p class="p0">Işık çakmasının kör ettiği Mat engebeli zemine düştü. Küfrederek <span class="t3">ashandarei</span>ye yaslandı ve esnek toprağın üzerinde dengesini buldu. Yeşillik, toprak ve çürük odun kokusu alıyordu. Gölgede böcekler vızıldıyordu.</p>
<p class="p0">Beyazlık soldu ve kendini Ghenjei Kulesi’nin dışında buldu. Rhuidean’da ortaya çıkabileceği de aklına gelmişti. Mızrak onu kendi dünyasında, kuleye girdiği yere götürmüştü anlaşılan. Thom yere oturmuş, gözlerini kırpıştırarak çevresine bakınan Moiraine’e destek oluyordu.</p>
<p class="p0">Mat kuleye döndü ve parmağını kaldırdı. “İzlediğinizi biliyorum!” dedi sevinçle. Başarmıştı. Oradan <span class="t3">kahrolası</span> canlı çıkmıştı! “Sizi yendim, sizi kabuklu bot artıkları! Ben, Matrim Cauthon, tuzaklarınızdan canlı kurtuldum! HA!” <span class="t3">Ashandarei</span>yi başının üzerine kaldırdı. “Ve çıkış yolunu bana siz verdiniz! Kızgınlığınızı öğle yemeği niyetine kemirin, sizi kahrolası, kavrulası, yalancı piçler!”</p>
<p class="p0">Mat gülümseyerek mızrağın dibini yere vurdu. Başını salladı. Kimse Matrim Cauthon’u alt edememişti. Ona yalan söylemişler, muğlak kehanetler anlatmışlar, tehdit etmişlerdi ve sonra onu asmışlardı. Ama sonuçta Mat onları alt etmişti.</p>
<p class="p0">“Diğeri kimdi?” diye sordu Moiraine usulca, arkadan. “Gördüğüm, ama tanımadığım?”</p>
<p class="p0">“O dışarı çıkamadı,” dedi Thom kasvetle.</p>
<p class="p0">Bu Mat’in sevincini yok etti. Zaferleri için bedel ödemişlerdi, korkunç bir bedel. Mat bunca zaman bir efsaneyle birlikte yolculuk ediyordu, öyle mi?</p>
<p class="p0">“Bir dostumuzdu,” dedi Thom yumuşak bir sesle.</p>
<p class="p0">“Büyük bir adamdı,” dedi Mat. Döndü ve <span class="t3">ashandarei</span>yi saplandığı yerden kurtardı. “Bütün bunlar hakkında bir şarkı yazarken Thom, onun bir kahraman olduğunu mutlaka belirt.”</p>
<p class="p0">Thom Mat’e baktı, sonra anlamış gibi başını salladı. “Dünya o adamın başına ne geldiğini bilmek isteyecek.” Işık. Mat’in düşündüğü gibi, Thom Noal’ın Jain Uzakgezgini olduğunu duyduğunda hiç şaşırmamıştı. <span class="t3">Biliyordu</span>. Ne zaman anlamıştı? Neden Mat’e hiçbir şey söylememişti? Thom da ne arkadaştı ama.</p>
<p class="p0">Mat başını iki yana salladı. “Eh, öyle ya da böyle, dışarı çıktık. Ama Thom, bir daha pazarlığı ben yapmak istediğimde gizlice arkamdan gel ve iri, ağır ve künt bir nesneyle kafama vur. Sonra da pazarlığı devral.”</p>
<p class="p0">“Talebin not edildi.”</p>
<p class="p0">“Biraz öteye gidelim. O lanet kulenin tepemde dikilmesinden hiç hoşlanmıyorum.”</p>
<p class="p0">&nbsp;</p>
<p class="p0">“Evet,” dedi Moiraine, “duygularla beslendiklerini söyleyebilirsin. Ama ben buna ‘beslenmek’ değil, ‘keyif almak’ derdim. Yaşamak için ona <span class="t3">ihtiyaçları</span> yok, ama onlara büyük zevk veriyor.”</p>
<p class="p0">Kulenin biraz ilerisindeki ağaçlık çukurda, Arinelle kıyısındaki bir çimenliğin yanında oturmuşlardı. Yoğun dallar havayı serinletiyor, kuleyi gözlerden gizliyordu.</p>
<p class="p0">Thom ateş yakarken Mat küçük, yosunlu bir taşa oturdu. Cebinde Aludra’nın kibritleri ve birkaç paket çay vardı, ama suyu ısıtmak için kullanacakları bir şey yoktu.</p>
<p class="p0">Moiraine Thom’un pelerinine sarınarak yere oturmuş, sırtını devrilmiş bir kütüğe vermişti. Pelerinin önünü kapatmış, onun kendisini tamamen sarmasına izin vermişti. Yalnızca yüzü ve siyah bukleleri görünüyordu. Bir kadına, Mat’in hatırladığından daha fazla benziyordu; Mat’in anılarında, Moiraine daha heykelsiydi. Her zaman ifadesiz, yüzü cilalı taş, gözleri koyu kahverengi topaz parçalar gibi.</p>
<p class="p0">Şimdi teni soluktu, yanakları kızarmıştı ve kıvırcık saçları doğal bir biçimde yüzüne dökülüyordu. Yaşı belirsiz Aes Sedai yüzü dışında cazip bir kadındı. Ama o ifadede, Mat’in hatırladığından daha fazla duygu vardı; Thom’a sevgiyle bakıyordu ve kulede geçirdiği zamandan bahsederken hafifçe ürperiyordu.</p>
<p class="p0">Moiraine tartan bakışlarla Mat’e baktı. Evet, bu aynı Moiraine’di. Küçük düşmüş, yıkılmış. Bir sebepten, bu onun <span class="t3">daha da güçlü</span> görünmesine yol açıyordu.</p>
<p class="p0">Thom tereddütlü ateşe üfledi, ama ateş havaya küçük bir duman yolladıktan sonra söndü. Muhtemelen odun fazla ıslaktı. Thom bir küfür salladı.</p>
<p class="p0">“Sorun değil, Thom,” dedi Moiraine usulca. “Ben iyi olacağım.”</p>
<p class="p0">“Seni o <span class="t3">yerden</span> kurtardıktan sonra üşütmene izin vermeyeceğim,” dedi Thom. Kibrit çıkardı, ama aniden odun kıvılcımlandı ve sonra ateş canlanarak, ıslak odunu tutuşturdu.</p>
<p class="p0">Mat, yüzünde odaklanmış bir ifade olan Moiraine’e baktı.</p>
<p class="p0">“Ah,” dedi Thom, sonra güldü. “Bunu unutmuştum...”</p>
<p class="p0">“Şu anda kendi başıma yalnızca bunu başarabiliyorum,” dedi Moiraine, yüzünü buruşturarak. Işık, Moiraine eskiden <span class="t3">yüz buruşturur muydu?</span> Bunun için fazla havalı ve kudretli değil miydi? Yoksa Mat onu yanlış mı hatırlıyordu?</p>
<p class="p0">Moiraine. Lanet olası Moiraine’le konuşuyordu! Kuleye sırf onu kurtarmak için girmiş olsa da, şimdi onunla konuşuyor olması inanılmaz geliyordu. Sanki şeyle konuşmak gibiydi...</p>
<p class="p0">Eh, Birgitte Gümüşyay’la ya da Jain Uzakgezgini’yle. Mat başını iki yana sallayarak gülümsedi. Ne dünyaydı; o dünyanın içinde ne tuhaf bir yere sahipti.</p>
<p class="p0">“Bununla ne demek istedin, Moiraine?” diye sordu Thom, ateşi dallarla besleyerek. “Tek başarabildiğin derken?”</p>
<p class="p0">“Aelfinnler ve Eelfinnler,” diye açıkladı Moiraine sakin bir sesle. “Güçlü duygulardan hoşlanıyorlar. Bir sebepten, bir <span class="t3">ta’veren</span>in etkisi onlar için daha da sarhoş edici. Zevk aldıkları başka şeyler de var.”</p>
<p class="p0">Thom kaşlarını çatarak ona baktı.</p>
<p class="p0">“Güç’üm, Thom,” diye açıkladı Moiraine. “Aelfinnler ve Eelfinnler sırayla benden beslenirken kendi aralarında tıslayıp havladıklarını duyabiliyordum. Pek sık Aes Sedai bulamıyorlar galiba. Benim yönlendirme yeteneğimi tüketirken, iki kat beslendiler -hem Güç’ün kendisiyle, hem de benim onu kaybetmem karşısında hissettiğim üzüntüyle. Yeteneğim büyük ölçüde azaldı.</p>
<p class="p0">“Lanfear’ı çok hızlı tüketerek öldürdüklerini iddia ettiler, ama ben onların beni korkutmaya çalıştığını düşünüyorum. Bir seferinde, beni uyandırdıklarında orada bir adam vardı. Aradığı kişinin ben olmadığımı söyledi.” Duraksadı, sonra ürperdi. “Bazen beni çabucak tüketip, hayatıma son vermelerini diliyordum.”</p>
<p class="p0">Küçük kamp, çıtırdayan ateş dışında sessizleşti. Thom çaresiz bir ifadeyle Moiraine’e baktı.</p>
<p class="p0">“O kadar üzülme, Thom Merrilin,” dedi Moiraine gülümseyerek. “Korkunç şeyler hissettim, ama herkes bu tür çaresiz anlar yaşar. Geleceğine inanıyordum.” Elini pelerinden çekince, soluk omzu ve köprücük kemiği ortaya çıktı ve ona uzandı. Thom duraksadı, sonra Moiraine’in elini tuttu ve sıktı.</p>
<p class="p0">Moiraine Mat’e baktı. “Ve sen, Matrim Cauthon. Artık basit bir çiftçi çocuğu değilsin. Gözün çok acıyor mu?”</p>
<p class="p0">Mat omuzlarını silkti.</p>
<p class="p0">“Elimden gelse yaraya Şifa verirdim,” dedi Moiraine. “Ama eskiden olduğum kadar güçlü olsaydım bile gözünü geri getiremezdim.” Başını eğdi, Thom’un elini bıraktı ve kolunu kaldırdı. “<span class="t3">Angreal</span> yanında mı?”</p>
<p class="p0">“Ah, evet,” dedi Thom, tuhaf bileziği cebinden çıkararak. Onu Moiraine’in koluna taktı.</p>
<p class="p0">“Bununla,” dedi Moiraine, “en azından acıyı dindirecek kadar güçlü olacağım. Daha fazla Güç çekebilmem, onların daha fazla tat almasını sağlayabilmem için takmışlardı bunu bana. Aslında, üç talebimden biriydi bu. Onu bana karşı kullanacaklarını düşünemedim.”</p>
<p class="p0">“Sana üç talep hakkı mı verdiler?” diye sordu Mat kaşlarını çatarak.</p>
<p class="p0">“ <span class="t3">Ter’angreal</span>den geçtim,” dedi Moiraine. “Kadim anlaşma her iki taraf için de bağlayıcıydı, ama kapı yok olduğu için basit bir geri dönüş yolu yoktu. Önceki olaylara dayanarak, ne talepte bulunursam bulunayım ya da onları ne kadar dikkatli dile getirirsem getireyim kaçmamım yolu olmadığını biliyordum. Bu yüzden o talepleri en iyi şekilde kullandım.”</p>
<p class="p0">“Ne istedin?” diye sordu Mat. “<span class="t3">Angreal</span> dışında?”</p>
<p class="p0">Moiraine gülümsedi. “Şimdilik bunu kendime saklayacağım. Teşekkür ederim, genç Matrim. Canımı kurtardığın için.”</p>
<p class="p0">“O zaman ödeştik,” dedi Mat. “Sen de İki Nehir’de benim canımı kurtarmıştın. O zamandan beri dörtnala yaşamıyorsam kavrulayım.”</p>
<p class="p0">“Yaran?”</p>
<p class="p0">“Çok acımıyor.” Aslında zonkluyordu. Gerçekten, ama gerçekten feci zonkluyordu. “Onun için gücünü harcamana gerek yok.”</p>
<p class="p0">“Görüyorum ki hala Tek Güç’ten korkuyorsun.”</p>
<p class="p0">Mat kabardı. “Korkmak mı?”</p>
<p class="p0">“Bu kadar ihtiyatlı davranmakta haklısın sanırım.” Moiraine bakışlarını kaçırdı. “Ama dikkatli ol. Bazen hayatlarımızdaki en nahoş olaylar, bizim için en iyisi olanlar oluyor.”</p>
<p class="p0">Evet, o hala Moiraine’di. Bir ders ve öğüt vermeden geçemiyordu. Ama belki de, çektiği onca şeyden sonra, acı konusunda ders vermeye hakkı vardı. Işık! Neler yaşayacağını biliyordu, ama yine de Lanfear’ı o <span class="t3">ter’angreal</span>in içine çekmişti, öyle mi? Belki de burada asıl kahraman olan Mat ya da Noal değildi.</p>
<p class="p0">“Ee, şimdi ne yapıyoruz?” dedi Thom, kütüğün üzerine oturarak. Ateşin sıcaklığı iyi geliyordu.</p>
<p class="p0">“Rand’ı bulmam lazım,” dedi Moiraine. “Benim yardımıma ihtiyacı var. Yokluğumda iyi iş başardığını umuyorum.”</p>
<p class="p0">“Onu bilmem,” dedi Mat. “Yarı deli ve kahrolası dünyanın tamamı birbirinin gırtlağına sarılmış durumda.” Renkler döndü. Rand Min’le birlikte yemek yiyordu. Mat imgeyi kovaladı.</p>
<p class="p0">Moiraine tek kaşını kaldırdı.</p>
<p class="p0">“Ama,” diye itiraf etti Mat, “hemen herkesi Son Savaş’a odakladı. Verin de onun <span class="t3">saidin</span>deki lekeyi temizlemeyi başardığını söylüyor.”</p>
<p class="p0">“Kutsal Işık,” diye fısıldadı Moiraine. “Nasıl?”</p>
<p class="p0">“Bilmiyorum.”</p>
<p class="p0">“Bu her şeyi değiştiriyor,” dedi Moiraine, gülümsemesi derinleşerek. “Eskiden bozduğu şeyi düzeltti. ‘Acımız Ejder’le geldi, yaramız Ejder’le iyileşti.”’</p>
<p class="p0">“Mat kutlamak için bayram falan yapmamız gerektiğini söyleyip duruyor,” dedi Thom. “Ama belki de yalnızca sarhoş olmak için bahane arıyordur.”</p>
<p class="p0">“Ben kesin öyle derim,” diye ekledi Mat. “Her neyse, Rand meşguldü. Elayne onun ona bağlı hükümdarlarla bir tür toplantı ayarladığını söyledi. Yakında yapılacakmış.”</p>
<p class="p0">“Elayne Kraliçe oldu mu?”</p>
<p class="p0">“Evet. Rahvin annesini öldürdü,” dedi Mat.</p>
<p class="p0">“Öyle söylemiştin.”</p>
<p class="p0">“Söyledim mi? Ne zaman?”</p>
<p class="p0">“Bir ömür önce, Matrim,” diye yanıtladı Moiraine gülümseyerek.</p>
<p class="p0">“Ah. Pekala, Rand Rahvin’in işini bitirdi. Yani sorun kalmadı.”</p>
<p class="p0">“Ya diğer Terkedilmişler?” diye sordu Moiraine.</p>
<p class="p0">“Bilmiyorum,” dedi Mat.</p>
<p class="p0">“Mat onları takip edemeyecek kadar meşguldü,” diye ekledi Thom. “Zamanını Seanchan İmparatoriçesi ile evlenmek için kullandı.”</p>
<p class="p0">Moiraine şaşkınlıkla gözlerini kırpıştırdı. “<span class="t3">Ne</span> yaptın?”</p>
<p class="p0">“Kazayla oldu,” dedi Mat utanıp omuzlarını kamburlaştırarak.</p>
<p class="p0">“<span class="t3">Kazayla</span> Seanchan İmparatoriçesi’yle mi evlendin?”</p>
<p class="p0">“Tuhaf gelenekleri var,” dedi Mat şapkasını çekiştirerek. “Garip insanlar.” Zorla güldü.</p>
<p class="p0">“<span class="t3">Ta’veren</span>,” dedi Moiraine.</p>
<p class="p0">Bir şekilde Mat onun böyle söyleyeceğini biliyordu. Işık. Eh, onun geri dönmesi güzeldi. Mat bu duygunun ne kadar güçlü olduğunu fark edince şaşırdı. Kimin aklına gelirdi? Bir Aes Sedai’ye sevgi beslemesi? Mat’in?</p>
<p class="p0">“Eh,” dedi Moiraine. “Dinlemem gereken çok hikaye olduğunu görebiliyorum. Ama şimdilik, Rand’ı bulmamız gerek.”</p>
<p class="p0">Mat onun ipleri ele almaya çalışacağını da biliyordu. “Sen onu bul, Moiraine, ama benim Caemlyn’de yapmam gereken işler var. Tartışmak istemiyorum, ama gerçek bu. Sen de oraya gelebilirsin. Rand konusunda Elayne’in herkesten çok yardımı dokunur.”</p>
<p class="p0">Lanet renkler. Tek gözle kalmak yeterince kötü değilmiş gibi, ne zaman Rand hakkında düşünse -<span class="t3">kahrolası görüntüler!</span>- o lanet görüntüler görüş alanını dolduruyordu.</p>
<p class="p0">Mat başını iki yana sallar, sonra kızarırken Moiraine tek kaşını kaldırdı. Muhtemelen kriz geçiriyormuş gibi görünüyordu.</p>
<p class="p0">“Göreceğiz, Matrim,” dedi, sonra çay paketlerini tutarak ayakta dikilmekte olan Thom’a baktı. Mat, Thom’un sırf Moiraine’i ısıtabilmek için suyu ellerinde kaynatacağını düşündü. Thom Moiraine’e baktı ve Moiraine yine ellerini uzattı.</p>
<p class="p0">“Sevgili Thom,” dedi. “Beni eş olarak kabul edersen seninle evlenirim.”</p>
<p class="p0">“<span class="t3">Ne?</span>” dedi Mat, ayağa kalkarak. Elini alnına kaldırdı ve az kalsın şapkasını düşürecekti. “Ne dedin?”</p>
<p class="p0">“Sus, Mat,” dedi Thom. Moiraine’in uzattığı eli tuttu. “Tek Güç yönlendirebilen kadınlardan hiçbir zaman fazla hoşlanmadığımı biliyorsun, Moiraine. Geçmişte beni engelleyenin bu olduğunu biliyorsun.”</p>
<p class="p0">“Artık çok fazla Güç sahibi değilim, sevgili Thom. Bu <span class="t3">angreal </span>olmasa, Beyaz Kule’de Kabul Edilmiş yapılacak kadar bile gücüm olmazdı. Benden istersen, onu fırlatıp atabilirim.” Pelerinin kaymasını zar zor engelleyerek diğer elini kaldırdı. <span class="t3">Angreal</span>i çıkardı.</p>
<p class="p0">“Sanmıyorum Moiraine,” dedi Thom, diz çöküp onun ellerini tutarak. “Hayır, seni hiçbir şeyden mahrum bırakmak istemem.”</p>
<p class="p0">“Ama bu <span class="t3">angreal</span>i kullanarak çok güçlü olacağım, yakalanmadan önce olduğumdan da güçlü.”</p>
<p class="p0">“Öyle olsun madem,” dedi Thom. Bileziği yine Moiraine’in koluna taktı. “İstiyorsan seninle evlenirim.”</p>
<p class="p0">Moiraine geniş geniş gülümsedi.</p>
<p class="p0">Mat sersem sersem duruyordu. “Seninle kim evlenir ki?” diye patladı. “Ben olmadığım kesin, orasını sana söyleyebilirim.”</p>
<p class="p0">İkisi ona baktılar; Thom ifadesiz bir bakışla, Moiraine küçük bir gülümsemeyle. “Seanchan kadının neden seni istediğini görebiliyorum, Mat,” dedi. “Romantizmden kesinlikle anlıyorsun.”</p>
<p class="p0">“Ben yalnızca...” Mat şapkasını çıkardı, beceriksizce tuttu ve bir birine, bir ötekine baktı. “Ben yalnızca -yak beni! <span class="t3">Bunu</span> nasıl kaçırdım? Birlikte olduğunuz zamanın çoğunda ben de yanınızdaydım! Siz ne zaman duygusal olmaya başladınız?”</p>
<p class="p0">“Pek dikkatli izlemiyormuşsun,” dedi Thom. Moiraine’e döndü. “Beni Muhafız olarak da istersin herhalde.”</p>
<p class="p0">Moiraine gülümsedi. “Önceki Gaidinime bir başkasının el koyduğunu sanıyorum.”</p>
<p class="p0">“İşi kabul ederim,” dedi Thom, “ama saray ozanının neden birinin Muhafızı olduğunu Elayne’e sen açıklarsın.” Duraksadı. “O renk değiştiren pelerinlerden birine birkaç yama dikebilirler mi sence?”</p>
<p class="p0">“Eh, görüyorum ki, siz ikiniz lanet olası delirmişsiniz,” dedi Mat. “Thom bir seferinde bana, sana en çok sıkıntı veren iki yerin Tar Valon ve Caemlyn olduğunu söylememiş miydin? Ama şimdi ya birinde, ya ötekinde yaşamana sebep olacak bir yolda dörtnala koşuyorsun!”</p>
<p class="p0">Thom omuzlarını silkti. “Zaman değişiyor.”</p>
<p class="p0">‘Tar Valon’da asla çok fazla zaman geçirmemişimdir,” dedi Moiraine. “Birlikte yolculuk etmekten hoşlanacağımızı düşünüyorum, Thom Merrilin. Gelecek aylardan canlı çıkabilirsek.” Mat’e baktı. “Muhafız bağını bu kadar kolay reddetmemelisin, Mat. Getirdiği nimetler bugünlerde erkekler için çok faydalı olacak.”</p>
<p class="p0">Mat şapkasını taktı. “Bu doğru olabilir, ama beni o bağlardan birine takılmış halde göremeyeceksin. Alınma, Moiraine. Seni severim. Ama bir kadına <span class="t3">bağlanmak?</span> Matrim Cauthon’un başına asla gelmeyecek.”</p>
<p class="p0">“Öyle mi?” diye sordu Thom eğlenerek. “Senin Tuon’un, öğrenmeye razı olsa, yönlendirme yeteneğine sahip olduğuna karar vermemiş miydik?”</p>
<p class="p0">Mat donakaldı. Kanlı küller. Thom haklıydı. Ama yönlendirirse bu Tuon’u <span class="t3">marath’damane</span> yapardı. Tuon öyle şey yapmazdı. Mat’in endişelenmesine gerek yoktu.</p>
<p class="p0">Var mıydı?</p>
<p class="p0">Bu düşünceyle yüzünü buruşturmuş olmalıydı, çünkü Thom güldü ve Moiraine yine gülümsedi. Ama biraz sonra ikisi Mat’le eğlenmeyi bıraktılar ve kendi aralarında usul usul konuşmaya başladılar. Gözlerindeki sevgi açıktı. Birbirlerini gerçekten de seviyorlardı. Işık! Mat bunu nasıl gözden kaçırmıştı? At yarışına domuz getirmiş bir adam gibi hissediyordu kendini.</p>
<p class="p0">Ortadan kaybolup, o ikisini yalnız bırakmaya karar verdi. Kapıyolun açılacağı alanı incelemeye gitti. Açılsa iyi olacaktı. Erzakları yoktu ve Mat bir gemi durdurup, Caemlyn’e uzun yoldan gitmeyi hiç istemiyordu.</p>
<p class="p0">Çimenlikte, Arinelle kıyısına kısa bir yürüyüş yaptı. Oraya varınca Noal için küçük bir taş yığını oluşturdu, sonra ona şapkasını eğerek selam verdi ve bekleyip düşünmek üzere oturdu.</p>
<p class="p0">Moiraine güvendeydi. O lanet göz yuvası deli gibi zonkluyor olsa da, Mat kuleden canlı çıkmıştı. Aelfinnlerin ve Eelfinnlerin bir şekilde onu oltalarına takıp takmadıklarını hala bilmiyordu, ama onların inlerine girmişti ve sağlam çıkmıştı. En azından, hemen hemen sağlam.</p>
<p class="p0">Bir gözünü kaybetmişti. Bu savaşma yeteneğini nasıl etkileyecekti? Onu her şeyden çok bu endişelendiriyordu. Cesur görünmeye çalışıyordu, ama içten içe titriyordu. Tuon tek gözlü bir koca hakkında ne düşünecekti? Kendini savunma yeteneğinden mahrum kalmış olabilecek bir koca?</p>
<p class="p0">Bir bıçak çekti ve çevirdi. Sonra bir anda, bakmadan arkasına fırlattı. Yumuşak bir ciyaklama duydu ve döndüğü zaman öylesine fırlattığı bıçağın şişlediği tavşanın yere yığıldığını gördü.</p>
<p class="p0">Gülümsedi, sonra ırmağa geri döndü. Kıyıdaki iki iri kayanın arasına bir şeyin sıkışmış olduğunu gördü. Ters dönmüş bakır dipli bir tencereydi, çok az kullanılmış görünüyordu, yalnızca kenarlarında iki çentik vardı. Irmak kıyısında yürüyen bir yolcu düşürmüş olmalıydı.</p>
<p class="p0">Evet, belki mesafeleri kestiremiyordu, pekiyi göremiyordu. Ama zaten, siz bakmazken şansınız daha fazla yaver gidiyordu.</p>
<p class="p0">Geniş geniş gülümsedi, sonra tavşanı aldı -akşam yemeği için derisini yüzecekti- ve tencereyi ırmaktan çıkardı.</p>
<p class="p0">Moiraine çayını içecekti.</p>
</body>
</html>