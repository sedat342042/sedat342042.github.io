<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>

<link rel="stylesheet" type="text/css" href="../Styles/style.css"/>
<title>Geceyarısı Kuleleri</title>
</head>
<body>
<p class="p1" style="text-align: center;"><span class="t1">6</span></p>
<p class="p1" style="text-align: center;">-------------------------------------------------------------------------------------------------</p>
<p class="p1" style="text-align: center;"><span class="t1">NİYETLERİ SORGULAMAK</span></p>
<p class="p1" style="text-align: center;"><span class="t1"><br/></span></p>
<p class="p0">Andor Kraliçesi Morgase Trakand çay servisi yapıyordu. Perrin’in. Malden’den aldığı geniş çadırda kişiden kişiye gidiyordu. Çadırın duvarları yukarı katlanıp kaldırılabiliyordu ve çadır zemini yoktu.</p>
<p class="p0">Çadır ne kadar geniş olursa olsun, toplantıya katılmak isteyen herkese yetecek kadar yer yoktu. Perrin ve Faile oradaydı, elbette, yerde oturuyorlardı. Yanlarında altın gözlü Elyas ve geniş omuzlu, sakin tavırlı Tam al’Thor vardı. Bu adam gerçekten de Yeniden Doğan Ejder’in babası mıydı? Elbette, Morgase Rand al’Thor’u bir kez görmüştü ve oğlan da çiftçiye benziyordu.</p>
<p class="p0">Tam’in yanında Perrin’in tozlu sekreteri Sebban Balwer oturuyordu. Perrin adamın geçmişini ne kadar biliyordu? Jur Grady de oradaydı, yakasına gümüş kılıç iğnesi takılmış siyah ceketi üzerindeydi. Köselemsi çiftçi suratı çökmüştü ve geçirdiği hastalık yüzünden hala soluktu. Neald -diğer Ashaman- orada değildi. Yılan zehirinin etkisini hala üzerinden atamamıştı.</p>
<p class="p0">Üç Aes Sedai oradaydı. Seonid ve Masuri Bilgelerle oturuyordu, Berelain’in yanındaki Annoura zaman zaman altı Bilge’ye bakışlar fırlatıyordu. Karşılarında Alliandre ve Arganda vardı.</p>
<p class="p0">Subaylar Morgase’e Gareth Bryne’ı hatırlattı. Onu uzun zamandır görmemişti, hala açıklayamadığı sebepler yüzünden onu sürgüne gönderdiğinden beri değil. Hayatının o zamanına dair pek az şey şimdi mantıklı geliyordu. Gerçekten de bir adama, Aemlyn ile Ellorien’i sürecek kadar tutulmuş muydu?</p>
<p class="p0">Her neyse, o günler geçmişti. Morgase şimdi odada dikkatle dolaşıyor, insanların fincanlarının dolu olduğundan emin oluyordu.</p>
<p class="p0">“İşin beklediğimden daha uzun sürdü,” dedi Perrin.</p>
<p class="p0">“Bize yapmamız gereken bir görev verdin, Perrin Aybara,” diye yanıt verdi Nevarin. “Onu başardık. Doğru düzgün yapmak için ne kadar zaman gerekiyorsa o kadar sürdü. Aksini yaptığımızı ima etmiyorsundur kuşkusuz.” Sarı saçlı Bilge Seonid ile Masuri’nin tam önünde oturuyordu.</p>
<p class="p0">“Bırak, Nevarin,” diye homurdandı Perrin, yerde, önüne bir harita açarken; harita, Ghealdanlılardan aldığı tariflerle, Balwer tarafından çizilmişti. “Seni sorgulamıyordum. Yakma işinde sorun çıkıp çıkmadığını soruyordum.”</p>
<p class="p0">“Köy gitti,” dedi Nevarin. “Ve Afet’ten <span class="t3">iz </span>bulduğumuz her bitki yanıp kül oldu. İyi de yaptık. Siz Islaktopraklılar Afet kadar korkunç bir şeyle başa çıkmakta çok sorun yaşardınız.”</p>
<p class="p0">“Bence,” dedi Faile, “seni şaşırtabilirdik.”</p>
<p class="p0">Morgase, Bilge ile göz göze gelen Faile’ye baktı. Faile bir kraliçe gibi oturuyordu, bir kez daha konumuna uygun mor-yeşil güzel bir elbise giymişti, etek kısmının yan taraflarında pileler vardı ve at binmeyi kolaylaştırmak için ikiye bölünmüştü. Tuhaf bir biçimde, Faile’nin önderlik anlayışı, Shaidoların yanında geçen zamandan sonra daha da <span class="t3">gelişmişti</span>.</p>
<p class="p0">Morgase ve Faile, hanım ve hizmetkar rolüne hızla geri dönmüştü. Aslında, Morgase’in buradaki hayatı Shaido kampındakine çarpıcı ölçüde benziyordu. Doğru, bazı şeyler farklıydı; örneğin burada Morgase’in kamçılanması olası değildi. Ama bu onun ve diğer dört kadının bir süreliğine eşit olduğu gerçeğini değiştirmiyordu. Artık değil.</p>
<p class="p0">Morgase Lord Gallenne’in yanında durdu ve Sevanna’ya hizmet ederken geliştirdiği yeteneklerini kullanarak adamın fincanını doldurdu. Zaman zaman hizmetkarlık bir izciden daha sessiz olmayı gerektiriyordu. Görülmemesi, kimsenin dikkatini çekmemesi gerekiyordu. Kendi hizmetkarları da onun çevresinde böyle mi davranıyordu?</p>
<p class="p0">“Eh,” dedi Arganda, “nereye gittiğimizi merak eden varsa, o ateşin dumanı çok kolay bir işaret olmuştur.”</p>
<p class="p0">“Saklanmayı düşünemeyecek kadar kalabalığız,” dedi Seonid. Son zamanlarda, o ve Masuri, Bilgeler tarafından azarlanmadan konuşabilir olmuştu, ama Yeşil Aes Sedai yine de konuşmadan önce Aiel kadınlara bakıyordu. Bunu görmek Morgase’i sinirlendiriyordu. Kule Aes Sedaileri, bir avuç yabaniye çırak edilmiş... Rand al’Thor’un emriyle yapıldığı söyleniyordu, ama Yeniden Doğan Ejder bile olsa, bir adam böyle bir şeyi nasıl yapabilirdi?</p>
<p class="p0">İki Aes Sedai’nin artık konumlarına direnmediğini görmek onu huzursuz ediyordu. Bir insanın hayattaki konumu ciddi bir biçimde değişebilirdi. Gaebril, sonra Valda, Morgase’e bunu öğretmişti. Aiel tutsaklığı bu süreçte yalnızca bir adım olmuştu.</p>
<p class="p0">Bu deneyimler onu Kraliçe kişiliğinden daha da uzaklaştırmıştı. Artık tahtını ya da zarif şeyleri özlemiyordu. Yalnızca biraz istikrar istiyordu. Bu, altından da değerli bir şeymiş gibi geliyordu.</p>
<p class="p0">“Fark etmez,” dedi Perrin haritaya vurarak. “Ee, karar verdik mi? Şimdilik Gill ve diğerlerini yaya olarak kovalıyoruz, mümkün olursa onları bulmak için Kapıyolla izci gönderiyoruz. Bir umut, onlar Lugard’a ulaşamadan onları yakalarız. Şehre ne kadar kaldığını düşünüyorsun, Arganda?”</p>
<p class="p0">“Çamura bağlı,” dedi Arganda. Sırım gibi bir adamdı. “Senenin bu zamanına bataklık dememizin bir sebebi var. Bilge adamlar baharda, karlar erirken yolculuk etmez.”</p>
<p class="p0">“Bilgelik, buna zamanı olanlar içindir,” diye mırıldandı Perrin, haritada parmaklarıyla mesafeyi ölçerek.</p>
<p class="p0">Morgase Annoura’nın fincanını doldurmak üzere yaklaştı. Çay doldurmak sandığından daha karmaşık bir işti. Kimin fincanını kenara götürüp, kiminkileri fincan elindeyken doldurması gerekiyor, bilmek zorundaydı. Taşmaması için ne kadar doldurması gerekiyor, porseleni sarsmadan ya da dökmeden nasıl doldurması gerekiyor, bilmek zorundaydı. Ne zaman görülmemesi gerektiğini, birilerini ıskalamış, unutmuş ya da ihtiyaçlarını kestirememiş olması ihtimaline karşı ne plan yapması gerektiğini biliyordu.</p>
<p class="p0">Perrin’in fincanını dikkatle bıraktığı yerden aldı. Perrin konuşurken jestler yapmaktan hoşlanıyordu ve Morgase dikkatli olmazsa fincanı elinden düşürebilirdi. Sonuçta, çay sunmak olağanüstü bir sanattı; Kraliçe Morgase’in görmeye zahmet etmediği koskoca bir dünya.</p>
<p class="p0">Perrin’in fincanını yeniden doldurdu ve yanına, yere koydu. Perrin harita hakkında başka sorular sordu; yakındaki kasabalar, potansiyel erzak kaynakları. Hayli deneyimsiz olsa da, bir önder olarak potansiyeli vardı. Morgase’den birkaç tavsiyeyle...</p>
<p class="p0">Bu düşünceyi kesti. Perrin Aybara bir asiydi. İki Nehir Andor’un parçasıydı ve Perrin kendini oranın lordu ilan etmiş, o kurt başı bayrağını açmıştı. En azından Manetheren bayrağını indirmişlerdi. Onu açmak, açık savaş ilanıydı.</p>
<p class="p0">Morgase artık birinin ona her lord deyişinde sinirlenmiyordu, ama ona yardım önermeye de niyeti yoktu. Onu Andor hükümdarlığının altına nasıl alacağına karar verene kadar değil.</p>
<p class="p0"><span class="t3">Dahası,</span> diye itiraf etti Morgase istemeye istemeye, <span class="t3">Faile benim verebileceğim her türlü tavsiyeyi verebilecek kadar zeki.</span></p>
<p class="p0">Faile aslında Perrin’i kusursuzca tamamlıyordu. Perrin fırlatılmış mızrak gibi açık ve doğrudanken, Faile incelikli bir süvari yayıydı. Morgase’i asıl endişelendiren ikisinin birleşimiydi, özellikle de Faile’nin Saldaea tahtı ile bağlantısı hesaba katılınca. Evet, Manetheren bayrağını indirmişti, ama ondan önce, kurt başı bayrağını indirmelerini emretmişti. Genellikle, bir şeyi yasaklamak onun yapılmasını sağlamanın en emin yolu olurdu.</p>
<p class="p0">Alliandre’nin fincanı yarı boştu. Morgase doldurmak için yaklaştı; pek çok asil hanım gibi, Alliandre fincanının her zaman dolu olmasını isterdi. Alliandre Morgase’e bir bakış fırlattı. O gözlerde küçük bir huzursuzluk ışıltısı vardı. Alliandre ne tür bir ilişkileri olması gerektiğinden emin değildi. Bu ilginçti, çünkü tutsaklıkları sırasında Alliandre epey kibirli davranmıştı. Morgase’in eskiden olduğu kişi, yani Kraliçe, Alliandre’yi oturtup, azametini korumanın daha iyi yolları olduğu konusunda uzun bir açıklama yapmak istemişti.</p>
<p class="p0">Kendi başına öğrenmesi gerekecekti. Morgase eskiden olduğu kişi değildi. Ne olduğundan emin değildi, ama bir hanımın hizmetçisi olarak görevini yapmayı <span class="t3">öğrenecekti</span>. Bu, onun için bir tutkuya dönüşüyordu. Hala güçlü olduğunu, hala değerli olduğunu kendi kendine kanıtlamanın bir yolu.</p>
<p class="p0">Bir açıdan, bu konuda endişelenmesi dehşet vericiydi.</p>
<p class="p0">“Lord Perrin,” dedi Alliandre, Morgase uzaklaşırken. “Gill ve grubunu bulduktan sonra halkımı Jehannah’ya geri göndermeyi düşündüğünüz doğru mu?”</p>
<p class="p0">Morgase, Masuri’yi atladı -Aes Sedai fincanının ancak o tırnağıyla ona tıkladığı zaman doldurulmasını tercih ediyordu.</p>
<p class="p0">“Evet,” diye yanıt verdi Perrin. “Bize kendi isteğinizle katılmadığınızı hepimiz biliyoruz. Sizi getirmeseydik, asla Shaidolar tarafından yakalanmazdınız. Masema öldü. Geri dönüp kendi ulusunu yönetmene izin verme zamanı geldi.”</p>
<p class="p0">“Size saygım sonsuz, Lordum,” dedi Alliandre. “Ana gelecekte kullanmak için bir ordu toplamıyorsanız, neden vatandaşlarımı askere alıyorsunuz?”</p>
<p class="p0">“Onları askere almaya çalışmıyorum,” dedi Perrin. “Onları geri çevirmemem, bu orduyu daha da büyütmek istediğim anlamına gelmiyor.”</p>
<p class="p0">“Lordum,” dedi Alliandre. “Ama kuşkusuz sahip olduğunuz askerleri alıkoymak akıllıca olur.”</p>
<p class="p0">“Hakkı var, Perrin,” diye ekledi Berelain alçak sesle. “Son Savaş’ın yakın olduğunu bilmek için gökyüzüne bakmak yeterli. Neden Alliandre’nin güçlerini geri yollayasın? Lord Ejder’in ona yemin etmiş her ulustan her askere ihtiyaç duyacağı kesin.”</p>
<p class="p0">“İstediği zaman çağırtabilir onları,” dedi Perrin inatla.</p>
<p class="p0">“Lordum,” dedi Alliandre. “Ben ona yemin etmedim. Ben size yemin ettim. Ghealdan Tarmon Gai’don’a yürüyecekse, bunu sizin bayrağınız altında yapmalı.”</p>
<p class="p0">Perrin ayağa kalkarak çadırdaki pek çok kişiyi şaşırttı. Gidiyor muydu? Tek kelime etmeden çadırın açık tarafına gitti ve başını dışarı çıkardı. “Wil, buraya gel,” diye seslendi.</p>
<p class="p0">Tek Güç’le yapılmış bir örgü, dışarıdaki insanların içeriyi dinlemesini engelliyordu. Morgase, Masuri’nin düğümleyip bıraktığı, çadırı koruyan örgüleri görebiliyordu. Örgülerin karmaşıklığı kendi küçük yeteneğiyle alay eder gibiydi.</p>
<p class="p0">Masuri fincanının kenarına tıkladı ve Morgase çay doldurmak üzere o tarafa seyirtti. Kadın endişeli olduğu zaman çay yudumlamaktan hoşlanıyordu.</p>
<p class="p0">Perrin çadıra döndü ve beze sarılı bir bohça taşıyan yakışıklı bir genç de peşinden geldi.</p>
<p class="p0">“Aç,” dedi Perrin.</p>
<p class="p0">Genç adam endişeli bir ifadeyle denileni yaptı. Perrin’in arması olan kurt başını taşıyordu.</p>
<p class="p0">“Bu bayrağı ben yapmadım,” dedi Perrin. “Bunu ben istemedim, ama aldığım tavsiye üzerine dalgalanmasına izin verdim. Eh, buna izin verme sebebim artık geçerli değil. O şeyin indirilmesini emrederdim, ama bu asla uzun süre işe yaramıyor gibi.” Wil’e baktı. “Wil, haberin kampta yayılmasını istiyorum. Doğrudan bir emir veriyorum. Bu kahrolası bayrağın her kopyasının <span class="t3">yakılmasını</span> emrediyorum. Anladın mı?”</p>
<p class="p0">Wil soldu. “Ama...”</p>
<p class="p0">“Dediğimi yap,” dedi Perrin. “Alliandre, Rand’ı bulur bulmaz ona yemin edeceksin. Benim bayrağım altında at sürmeyeceksin, çünkü benim bir bayrağım <span class="t3">yok</span>. Ben bir demirciyim, o kadar. Bu aptallığa yeterinden fazla katlandım.”</p>
<p class="p0">“Perrin?” diye sordu Faile. Şaşırmış görünüyordu. “Bu akıllıca olur mu?”</p>
<p class="p0">Aptal adam. Bunu en azından karısıyla konuşması gerekirdi. Ama erkekler hep aynıydı. Sırlarından ve planlarından çok hoşlanıyorlardı.</p>
<p class="p0">“Akıllıca olup olmadığını bilmiyorum. Ama yapacağım şey bu,” dedi Perrin oturarak. “Git, Wil. O bayrakların bu gece çökmeden yakılmasını istiyorum. Oyalanmak yok, anladın mı?”</p>
<p class="p0">Wil gerildi, sonra döndü ve yanıt vermeden çadırdan çıktı. Delikanlı ihanete uğramış gibi görünüyordu. Tuhaf bir biçimde, Morgase de aynı hisler içindeydi. Bu aptalcaydı. İstediği şey buydu; Perrin’in yapması gereken şey buydu. Ama insanlar korkuyordu ve korkmak için sebepleri vardı. O gökyüzü, dünyada olan olaylar... Eh, böyle bir zamanda, belki bir adamın ipleri eline alması mazur görülebilirdi.</p>
<p class="p0">“Sen aptalın tekisin, Perrin Aybara,” dedi Masuri. Dobra bir kadındı.</p>
<p class="p0">“Evlat,” dedi Tam Perrin’e, “delikanlılar o bayrağa büyük önem veriyor.”</p>
<p class="p0">“Çok fazla,” dedi Perrin.</p>
<p class="p0">“Belki. Ama onlara ilham verecek bir şey olması iyi bir şey. Diğer bayrağı indirdiğinde üzülmüşlerdi. Bu daha da kötü olacak.”</p>
<p class="p0">“İndirilmesi gerekiyor,” dedi Perrin. “İki Nehirliler ona fazla bağlandılar, ait oldukları yere, ailelerinin yanına dönmek yerine benimle kalacaklarmış gibi konuşmaya başladılar. Yine Kapıyolları kullanmaya başladığımız zaman Tam, onları alıp gideceksin.” Berelain’e baktı. “Sanırım senden ve senin adamlarından kurtulamayacağım. Sen benimle birlikte Rand’ın yanına geleceksin.”</p>
<p class="p0">“Bizden ‘kurtulma’ ihtiyacı duyduğunu bilmiyordum,” dedi Berelain gergin bir tavırla. “Karını kurtarmak için Kanatlı Askerlerimin hizmetine ihtiyaç duyduğunda, desteğimi kabullenmekte bu kadar gönülsüz görünmüyordun.”</p>
<p class="p0">Perrin derin bir nefes aldı. “Yardımlarınız için hepinize müteşekkirim. Malden’de iyi iş çıkardık, hem de yalnızca Faile ve Alliandre için değil. Yapılması gereken bir şeydi. Ama, yak beni, o iş bitti. Siz gidip Rand’ı takip etmek isterseniz, sizi kabul edeceğinden eminim. Ama benim Asha’manlarım bitkin düştü ve bana verilen görevleri tamamladım. Sanki içimde kancalar var ve beni Rand’a çekiyor. Ama bunu yapmadan önce, sizinle işimin bitmesi lazım.”</p>
<p class="p0">“Kocam,” dedi Faile, sert bir sesle. “Gönderilmeyi <span class="t3">isteyenlerle</span> başlamayı önerebilir miyim?”</p>
<p class="p0">“Evet,” dedi Aravine. Eski <span class="t3">gai’shain</span> çadırın arka tarafında, görmezden gelinmesi kolay bir yerde oturuyordu, ama Perrin’in kamp idaresinde önemli bir güce dönüşmüştü. Perrin için gayrıresmi bir kahya gibi çalışıyordu. “Mültecilerin bazıları evlerine dönmekten mutlu olurdu.”</p>
<p class="p0">“Elimden geliyorsa herkesi göndermek isterim,” dedi Perrin. “Grady?”</p>
<p class="p0">Asha’man omuzlarını silkti. “İzciler için açtığım Kapıyollar beni fazla zorlamadı. Daha büyük Kapıyollar açabileceğimi düşünüyorum. Hala biraz zayıfım, ama hastalığı büyük ölçüde atlattım. Ama Neald’ın biraz daha zamana ihtiyacı olacak.”</p>
<p class="p0">“Lordum.” Balwer alçak sesle öksürdü. “İlgi çekici rakamlar var elimde. Buradaki insanları Kapıyollardan geçirmek için saatler, belki günler gerekir. Malden’e yaklaşırken yaptığımız kadar hızlı bir iş olmayacaktır.”</p>
<p class="p0">“Bu zor olacak, Lordum,” dedi Grady. “Bir Kapıyolu bu kadar uzun süre açık tutabileceğimi sanmıyorum. Ne olur ne olmaz diye, savaşabilecek kadar güçlü kalmamı istemiyorsanız o başka.”</p>
<p class="p0">Perrin arkasına yaslandı ve yine haritayı inceledi. Berelain’in fincanı boştu; Morgase onu doldurmak üzere seyirtti. “Pekala, o zaman,” dedi Perrin. “Küçük mülteci gruplarını göndererek başlarız, ama ilk kim gitmek ister?”</p>
<p class="p0">“Aynı zamanda,” dedi Faile, “belki Lord Ejder’le temas kurmak için haberci gönderme zamanı da gelmiştir. O daha fazla Asha’man gönderebilir.”</p>
<p class="p0">Perrin başını salladı. “Evet.”</p>
<p class="p0">“En son Cairhien’de olduğunu duymuştuk,” dedi Seonid. “Mültecilerin çoğu oradan, bu yüzden onların bir kısmını evlerine göndererek başlayabiliriz. Lord Ejder’le buluşacak izciler de gönderebiliriz.”</p>
<p class="p0">“Rand orada değil,” dedi Perrin.</p>
<p class="p0">“Nereden biliyorsun?” Edarra fincanını bıraktı. Morgase çadırın duvarı boyunca süzülerek, yeniden doldurmak üzere fincanı kaptı. Bilgeler arasında en yaşlı ve belki de en önde gelen kadın olan -Bilgeler söz konusu olduğunda bunu anlamak kolay değildi- Edarra, yaşına göre çarpıcı ölçüde gençti. Morgase’ın kendi minik Tek Güç yeteneği, bu kadının güçlü olduğunu anlamasına yetiyordu. Muhtemelen odadaki en güçlü kadın.</p>
<p class="p0">“Ben...” Perrin şaşalamış görünüyordu. Açıklamadığı bir bilgi kaynağı mı vardı? “Rand beklenmedik yerlerde olmak gibi bir alışkanlığa sahip. Cairhien’de kaldığından kuşkuluyum. Ama Seonid haklı, aramaya başlamak için en iyi yer orası.”</p>
<p class="p0">“Lordum,” dedi Balwer. “Dikkatli olmazsak, öhöm, elimize yüzümüze bulaştıracağımızdan endişeleniyorum. Beklenmedik bir biçimde Kapıyollardan çıkan sürü sürü mülteci? Bir süredir kimseyle temasınız olmadı. Ejder’le temas kurmaya ek olarak, bilgi toplamak için önden izci göndersek?”</p>
<p class="p0">Perrin başını salladı. “Bunu onaylayabilirim.”</p>
<p class="p0">Duygularını saklamak konusunda son derece başarılı olmasına rağmen, Balwer memnun bir ifadeyle arkasına yaslandı. Neden Cairhien’e birini göndermeyi bu kadar çok istiyordu?</p>
<p class="p0">“İtiraf etmeliyim,” dedi Grady, “bunca insanı nakletmek konusunda endişeliyim. Neald iyileştiğinde bile, Kapıyolları hepsinin geçmesine yetecek kadar uzun süre açık tutmak çok yorucu olacak.”</p>
<p class="p0">“Perrin Aybara,” dedi Edarra. “Bu sorunu çözmenin bir yolu olabilir.”</p>
<p class="p0">“Nasıl?”</p>
<p class="p0">“Bu çömezler bir şeyden bahsediyordu. Halka mı deniyor? Asha’manlar ve bizden birkaç kişi zincir kurarsa, onlara daha büyük Kapıyol yapmak için gereken gücü verebiliriz.”</p>
<p class="p0">Perrin sakalını kaşıdı. “Grady?”</p>
<p class="p0">“Ben hiç zincir kurmadım, Lordum. Ama nasıl yapılacağını çözebilirsek... eh, daha büyük Kapıyol demek, daha fazla insanı daha hızlı nakletmek demek. Çok işe yarardı.’.</p>
<p class="p0">“Tamam,” dedi Perrin, Bilge’ye dönerek. “Bunu denemen bana kaça patlayacak?”</p>
<p class="p0">“Aes Sedailerle çok uzun süre çalışmışsın, Perrin Aybara,” dedi Edarra burnunu çekerek. “Her şeyin bir <span class="t3">bedeli</span> olması gerekmiyor. Bu iş hepimizin çıkarına. Önermeyi bir süredir düşünüyordum.”</p>
<p class="p0">Perrin kaşlarını çattı. “Bunun işe yarayabileceğini ne kadar zamandır biliyordun?”</p>
<p class="p0">“Yeterince uzun.”</p>
<p class="p0">“Kavrul, kadın, neden <span class="t3">daha önce</span> önermedin o zaman.”</p>
<p class="p0">“Çoğu zaman şef olmakla pek ilgileniyormuş gibi görünmüyordun,” dedi Edarra soğuk bir sesle. “Saygı talep edilen değil, kazanılan bir şeydir, Perrin Aybara.”</p>
<p class="p0">Bu küstah yorum üzerine Morgase nefesini tuttu. Pek çok lord, bu ses tonunu kullanan kişileri azarlardı. Perrin donakaldı, ama sonra beklenen yanıt buymuş gibi başını salladı.</p>
<p class="p0">“Bu ilk aklıma geldiğinde Asha’manların hastaydı,” diye devam etti Edarra. “Önceden işe yaramazdı. Konuyu gündeme getirmek için uygun zaman geldi. Ben de öyle yaptım.”</p>
<p class="p0"><span class="t3">Bir nefesinde Aes Sedailere hakaret ediyor,</span> diye düşündü Morgase, <span class="t3">sonrakinde de bir Aes Sedai gibi davranıyor. </span>Yine de, Malden’de tutsak olarak geçirdiği süre Morgase’in anlamaya başlamasına yardım etmişti. Herkes Aiellerin anlaşılmaz olduğunu düşünüyordu, ama Morgase buna inanmıyordu. Aieller de diğerleri gibi bir halktı. Tuhaf gelenekleri ve kültürel adetleri vardı, ama herkeste vardı onlardan. Bir kraliçenin hükümranlığı altındaki tüm halkları anlaması gerekiyordu, ülkesinin potansiyel düşmanlarını da.</p>
<p class="p0">“Pekala,” dedi Perrin. “Grady, kendini fazla yorma, ama onlarla çalışmaya başla. Bak bakalım halka yapabiliyor musunuz?”</p>
<p class="p0">“Başüstüne, Lordum,” dedi Grady. Asha’man her zaman mesafeliydi. “Bu işe Neald’ı da dahil etmek iyi olur. Ayağa kalktığında başı dönüyor, ama Güç’le bir şeyler yapmaya can atıyor. Bu, onun işe geri dönmesi için iyi bir yol olabilir.”</p>
<p class="p0">“Tamam,” dedi Perrin.</p>
<p class="p0">“Cairhien’e göndereceğimiz izciler hakkında konuşmayı bitirmedik,” dedi Seonid. “Ben de o grubun içinde olmak istiyorum.”</p>
<p class="p0">Perrin sakalını kaşıdı. “Olur sanırım. Muhafızlarını, iki Mızrağın Kızını ve Pel Aydaer’i al. Dikkat çekmemeye çalış.”</p>
<p class="p0">“Camaille Nolaisen de gidebilir,” dedi Faile. Elbette, gruba <span class="t3">Cha Faile</span>’den birini ekleyecekti.</p>
<p class="p0">Balwer boğazını temizledi. “Lordum. Kağıt ve yeni kalem uçlarına ihtiyacımız var. Bazı hassas malzemelere de.”</p>
<p class="p0">“Onlar bekleyebilir, kuşkusuz.” Perrin kaşlarını çattı.</p>
<p class="p0">“Hayır,” dedi Faile yavaşça. “Hayır, Perrin, sanırım bu iyi bir öneri. Malzeme alacak birini göndermeliyiz. Balwer, sen gidip gerekenleri bizzat alabilir misin?”</p>
<p class="p0">“Eğer Leydim öyle diliyorsa,” dedi sekreter. “Ejder’in Cairhien’de açtığı bu yeni okulu ziyaret etmeyi çok istiyordum. İhtiyaç duyduğum malzemeler onlarda vardır.”</p>
<p class="p0">“O zaman gidebilirsin, sanırım,” dedi Perrin. “Ama başka kimse gitmeyecek. Işık! Birkaç kişi daha eklersek, koca kavrulası orduyu göndermekten bir farkı kalmayacak.”</p>
<p class="p0">Balwer tatmin olmuş bir ifadeyle başını salladı. Muhtemelen adam şimdi Perrin için casusluk yapıyordu. Aybara’ya Morgase’in kim olduğunu söyleyecek miydi? Yoksa çoktan yapmış mıydı? Perrin biliyormuş gibi davranmıyordu.</p>
<p class="p0">Morgase birkaç fincan daha topladı; toplantı dağılmaya başlamıştı. Elbette Balwer, Aybara için casusluk yapmayı teklif edecekti; Morgase o tozlu adama daha önceden yaklaşmalı, çenesini kapalı tutmasının bedelini öğrenmeliydi. Bu tür hatalar bir kraliçenin tahtına mal olabilirdi.</p>
<p class="p0">Elini bir fincana götürürken donakaldı. <span class="t3">Artık kraliçe değilsin. Bir kraliçe gibi düşünmeyi bırakman lazım!</span></p>
<p class="p0">Sessizce tahttan feragat etmesini takip eden haftalarda, Andor’a geri dönüp, Elayne’e faydalı olmanın bir yolunu bulmayı ummuştu. Bununla birlikte, bunu ne kadar düşünürse, uzak durması gerektiğini o kadar fark ediyordu. Andor’daki herkes Morgase’in öldüğünü varsaymıştı. Her kraliçe kendi hükümranlığını oluşturmak zorundaydı ve Morgase geri dönerse Elayne onun kuklası gibi görünebilirdi. Bunun ötesinde, Morgase oradan ayrılmadan önce epey düşman edinmişti. <span class="t3">Neden</span> yapmıştı ki bunu? O zamanlara dair anıları pusluydu, ama geri dönmesi eski yaraları kanatmaktan başka işe yaramazdı.</p>
<p class="p0">Fincan toplamaya devam etti. Belki de asil davranıp kendini öldürmeliydi. Tahtın düşmanları onun kim olduğunu öğrenirse, bunu Elayne’e karşı kullanabilirlerdi. Tıpkı Beyazpelerinlerin kullanacağı gibi. Ama şimdilik, bir tehdit oluşturmuyordu. Dahası, Elayne’in, annesini kurtarmak için bile olsa, Andor’un güvenliğini tehlikeye atmayacağına güveniyordu.</p>
<p class="p0">Perrin çadırdakilere veda etti ve akşam yapılması gerekenler hakkında bazı basit talimatlar verdi. Morgase diz çökerek, bir bez parçasıyla, yere devrilmiş bir fincana yapışmış toprağı sildi. Niall ona Gaebril’in öldüğünü ve al’Thor’un Caemlyn’de olduğunu söylemişti. Bu Elayne’i geri dönmeye ikna ederdi, değil mi? Kraliçe o muydu? Evler onu desteklemiş miydi, yoksa Morgase’in yaptıkları yüzünden ona karşı mı hareket etmişlerdi?</p>
<p class="p0">Keşif grubu Morgase’in açlığını çektiği bilgiyi getirebilirdi. Getirdikleri raporların tartışıldığı toplantılara girmenin bir yolunu bulmalıydı. Belki çay servisi yapmayı önerebilirdi. Faile’nin hizmetçisi olarak işinde ne kadar iyi olursa, önemli olaylar hakkında bilgi edinmeye o kadar yaklaşırdı.</p>
<p class="p0">Bilgeler çadırdan çıkarken Morgase dışarıda birini gördü. Her zamanki kadar görev bilir Tallanvor. Uzun boylu ve geniş omuzluydu. Kılıcı belindeydi ve gözlerinde yoğun bir endişe vardı.</p>
<p class="p0">Malden’den beri bıkıp usanmak bilmeden Morgase’i takip etmişti ve Morgase ilke gereği bundan yakınsa da, aslında aldırmıyordu. İki ay ayrı kaldıktan sonra, Tallanvor birlikte olmak için her fırsatı kullanıyordu. O güzel genç gözlere bakarken, Morgase, Andor’un iyiliği için bile olsa, intihar fikrini düşünemiyordu. Bu yüzden kendini aptal gibi hissediyordu. Yüreğinin, başını yeterince belaya sokmasına izin vermemiş miydi?</p>
<p class="p0">Ama Malden onu değiştirmişti. Tallanvor’u çok özlemişti. Ve sonra Tallanvor, kendini bu şekilde riske atmaması gerekirken, onu kurtarmak için gelmişti. Morgase’e Andor’dan daha fazla bağlıydı. Bir sebepten, Morgase’in ihtiyaç duyduğu şey de tam olarak buydu. Kıvırdığı kolunun içinde sekiz fincan, elinde de çay tabaklarını dengeleyerek ona doğru yürüdü.</p>
<p class="p0">“Maighdin,” dedi Perrin, Morgase çadırdan çıkarken. Morgase duraksadı ve arkasına döndü. Perrin ile karısı dışında herkes çıkmıştı.</p>
<p class="p0">“Lütfen buraya gel,” dedi Perrin. “Tallanvor, sen de gelebilirsin. Orada beklediğini görebiliyorum. Gerçekten. O Bilgeler ve Aes Sedailerle dolu bir çadırdayken biri üzerine çullanıp onu kaçıracak değil!”</p>
<p class="p0">Morgase tek kaşını kaldırdı. Gördüğü kadarıyla Perrin de son zamanlarda Faile’nin peşinden ayrılmıyordu.</p>
<p class="p0">Tallanvor Morgase’e gülümseyerek içeri girdi. Morgase’in taşıdığı fincanların bazılarını aldı, sonra ikisi birden Perrin’in karşısına geçti. Tallanvor resmi bir biçimde eğilerek Morgase’in canını sıktı. Tallanvor hala kraliçenin Askerleri’nden biriydi; Morgase’in bildiği kadarıyla tek sadık üyesi. Bu zıpçıktı köylünün karşısında eğilmemesi gerekiyordu.</p>
<p class="p0">“Bize ilk katıldığında bana bir öneride bulunulmuştu,” dedi Perrin kabaca. “Eh, bence o öneriye uymamın zamanı geldi. Son zamanlarda, siz ikiniz farklı köyden gelmiş, Güngünü’nün bitmesine bir saat kalmışken birbirinden gözünü alamayan iki genç gibi davranıyorsunuz. Evlenme zamanınız geldi de geçti bile. Töreni Alliandre’ye yaptırabiliriz ya da ben yapabilirim. Uyulması gereken bir geleneğiniz falan var mı?”</p>
<p class="p0">Morgase şaşkın şaşkın gözlerini kırpıştırdı. Perrin’in aklına bu fikri soktuğu için Lini kavrulsundu! Morgase aniden paniğe kapıldı, ama Tallanvor ona sorgularcasına baktı.</p>
<p class="p0">“İsterseniz gidip daha güzel bir şeyler giyebilirsiniz,” dedi Perrin. “Tanık olmasını istediğiniz herkesi toplayın ve bir saat sonra burada olun. O zaman bu budalalığı geride bırakabiliriz.”</p>
<p class="p0">Morgase yüzünün kızgınlıkla kızardığını hissetti. Budalalık! Buna nasıl cüret ederdi? Hem de ne şekilde! Morgase’in duyguları -aşkı- onun için bir sıkıntı kaynağıymış gibi, onu çocuk gibi göndermesi...</p>
<p class="p0">Perrin haritasını topluyordu, ama sonra Faile elini onun koluna koyunca başını kaldırıp baktı ve emirlerine uyulmadığını gördü.</p>
<p class="p0">“Ee?” diye sordu Perrin.</p>
<p class="p0">“Hayır,” dedi Morgase. Bakışlarını Perrin’den ayırmamıştı; Tallanvor’un yüzündeki kaçınılmaz hayal kırıklığını ve reddedilmişliği görmek istemiyordu.</p>
<p class="p0">“Ne?” diye sordu Perrin.</p>
<p class="p0">“Hayır, Perrin Aybara,” dedi Morgase. “Bir saat sonra buraya dönüp evlenmeyeceğim.’’</p>
<p class="p0">“Ama...”</p>
<p class="p0">“Çay servisi, çadırının temizliği ya da bir şeylerin toparlanması için beni çağırabilirsin. Çamaşırlarının yıkanmasını istiyorsan, denileni yaparım. Ama ben senin hizmetçinim, Perrin Aybara, kulun değil. Ben Andor Kraliçesi’ne sadığım. Bana böyle bir emir verme yetkin yok.”</p>
<p class="p0">“Ben...”</p>
<p class="p0">“Bunu Kraliçe bile talep edemezdi! Sırf birbirlerine bakmalarından bıktığın için iki insanı evlenmeye zorlamak? Çiftleştirip, sonra eniklerini satmayı düşündüğün iki köpek gibi?”</p>
<p class="p0">“Onu kastetmek istemedim.”</p>
<p class="p0">“Yine de söyledin. Dahası, genç adamın niyetinden nasıl emin olabilirsin? Onunla konuştun mu, ona sordun mu, bu tür meselelerde bir lordun yapması gerektiği gibi, onunla bir görüşme yaptın mı?”</p>
<p class="p0">“Ama Maighdin,” dedi Perrin. “O seni <span class="t3">seviyor</span>. Sen kaçırıldığında nasıl davrandığını görmeliydin. Işık, kadın, ama çok açık!”</p>
<p class="p0">“Gönül meseleleri asla açık değildir.” Morgase dimdik dururken, kendini neredeyse bir kraliçe gibi hissediyordu. “Eğer biriyle evlenmeyi seçersem, bu kararı kendi başıma veririm. Bir şeylerden sorumlu olmayı sevmediğini iddia eden biri için, emir vermekten kesinlikle fazla hoşlanıyorsun. Bu genç adamın aşkını <span class="t3">istediğimden</span> nasıl emin olabiliyorsun? Benim duygularımı biliyor musun?”</p>
<p class="p0">Yanında, Tallanvor gerildi. Sonra Perrin’e resmi bir biçimde eğildi ve çadırdan çıktı. Duygusal bir adamdı. Eh, Morgase’in itilip kakılmayı kabul etmeyeceğini bilmesi gerekiyordu. Artık değil. İlk önce Gaebril, sonra Valda ve şimdi de Perrin Aybara? Tallanvor, sırf öyle emredildiği için onunla evlenen bir kadından daha iyisini hak ediyordu.</p>
<p class="p0">Morgase kızarmış olan Perrin’i süzdü. Sesini yumuşattı. “Bu işte henüz toysun, bu yüzden sana bir tavsiye vereceğim. Bir lordun ilgilenmesi gereken işler vardır, bir de <span class="t3">asla</span> dokunmaması gereken işler. Deneyimle, farkı öğreneceksin, ama en azından karına danışana kadar bu tür taleplerde bulunmaktan kaçın, lütfen.”</p>
<p class="p0">Bunu söyledikten sonra reverans yaptı -fincanları bırakmamıştı- ve çekildi. Onunla bu şekilde konuşmamalıydı. Eh, Perrin de böyle bir emir vermemeliydi! Morgase’in içinde bir kıvılcım kalmış görünüyordu. Gaebril’in Caemlyn’e gelişinden beri bu kadar kararlı ve kendinden emin hissetmemişti! Gerçi, Tallanvor’u bulup incinmiş gururunu onarması gerekiyordu.</p>
<p class="p0">Fincanları yakındaki bulaşıkhaneye götürdü, sonra kampı dolaşarak Tallanvor’u aradı. Çevresinde, hizmetkarlar ve işçiler işleriyle meşgul oluyorlardı. Eski <span class="t3">gai’shain</span>ların çoğu hala Shaidolar arasındaymış gibi davranıyor, biri onlara baksa bile eğilip bükülüyorlardı. En kötüsü de Cairhienlilerdi; en uzun süre tutsak kalanlar onlardı ve Aieller ders vermek konusunda <span class="t3">çok </span>iyiydiler.</p>
<p class="p0">Elbette, birkaç gerçek Aiel <span class="t3">gai’shain</span> da vardı. Ne tuhaf bir adet. Morgase’in anlayabildiği kadarıyla, <span class="t3">gai’shain</span>ların bazıları Shaidolar tarafından tutsak alınmıştı ve sonra Malden’de serbest bırakılmışlardı. Beyaz giymeye devam ediyorlardı ve bu, kendi akrabalarına ve dostlarına karşı köle görevi gördükleri anlamına geliyordu.</p>
<p class="p0">Her halk anlaşılabilirdi. Ama, itiraf etmek gerekirdi ki, Aielleri anlamak diğerlerinden daha uzun sürüyordu. Örneğin, kampta koşturan Kızları ele alalım. Neden herkesi yollarından çekilmeye zorlamak zorundaydılar? Bunun hiçbir...</p>
<p class="p0">Morgase duraksadı. O Kızlar doğrudan Perrin’in çadırına geliyorlardı. Kötü haber getirmiş gibiydiler.</p>
<p class="p0">Morgase merakına yenilerek takip etti. Kızlar ön çadır kapağında iki nöbetçi bıraktılar, ama kulak misafirlerine karşı yapılan örgü kaldırılmıştı. Morgase çadırın arkasına dolandı ve kulak misafiri olmuyormuş gibi yapmaya çalıştı. Tallanvor’u acısıyla baş başa bıraktığı için vicdan azabı duyuyordu.</p>
<p class="p0">“Beyazpelerinler, Perrin Aybara,” diye raporladı Sulin’in güçlü sesi içeriden. “Yolda, tam önümüzde büyük bir Beyazpelerin ordusu var.”</p>
</body>
</html>