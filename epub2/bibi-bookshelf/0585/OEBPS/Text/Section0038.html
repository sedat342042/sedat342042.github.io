<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>

<link rel="stylesheet" type="text/css" href="../Styles/style.css"/>
<title>Geceyarısı Kuleleri</title>
</head>
<body>
<p class="p1" style="text-align: center;"><span class="t1">29</span></p>
<p class="p1" style="text-align: center;">-------------------------------------------------------------------------------------------------</p>
<p class="p1" style="text-align: center;"><span class="t1">KORKUNÇ BİR HİS</span></p>
<p class="p1" style="text-align: center;"><span class="t1"><br/></span></p>
<p class="p0">“Perrin ne planlıyor sence?” diye sordu Berelain, Faile ve Alliandre’nin yanında yürürken.</p>
<p class="p0">Faile yanıt vermedi. Bulutların örttüğü uzak güneş, akşamın geç saatlerini yumuşak bir ışıkla aydınlatıyordu. Kısa süre sonra, gece için batarken, ufku kavuracaktı. Perrin iki gün sonra mahkemeye çıkacaktı. Faile onun, Asha’manların Kapıyollardaki tuhaf sorunu çözmesi için zaman kazanmak amacıyla, özellikle oyalandığını biliyordu.</p>
<p class="p0">İnsanlar hala akın akın geliyordu ve orduları büyüyordu. Devriye raporları Beyazpelerin ordusunun da büyüdüğünü belirtiyordu. Onların büyümesi daha yavaştı, ama yine de büyüyorlardı. Buna benzer günlerde, bir ordu güç ve en azından yiyecek simgesiydi.</p>
<p class="p0">Perrin’in savaş kampının yakınındaki derenin suyu bir parmakkök koruluğunu besliyordu. Çok da tuhaf ağaçlardı, köklerini suya batırmışlardı. Gövdeleri, dökülürken sertleşmiş cama benziyordu. Saldaea’da onlara benzer bir şey yoktu. İki yanlış adım sizi bataklığın ortasına götürebilirmiş gibi görünüyordu.</p>
<p class="p0">“Bana verecek yanıtınız yok mu?” diye sordu Berelain. Bugünlerde dalgındı. “Düşünüyordum da. Belki de Beyazpelerin ordusuna bir heyet göndermek iyi olabilirdi. Perrin benim gidip onlarla konuşmama izin verir mi dersiniz? Belki onun adına şahsen görüşebilirim.”</p>
<p class="p0">Kadın bu konuyu açıp duruyordu. “Hayır,” dedi Faile. “Mahkemeye çıkmak konusunda kararlı olduğunu biliyorsun, Berelain.”</p>
<p class="p0">Mayene Başı dudaklarını büzdü, ama daha fazla ısrar etmedi. Üçü, on Mızrağın Kızı eşliğinde yürüyüşlerine devam ettiler. Eskiden olsa Faile onların ilgisinden yakınırdı. Bu, böylesine beklenmedik bir biçimde ve kolayca kaçırılmadan önceydi.</p>
<p class="p0">Uzakta, bir grup mültecinin kamptan ayrıldığını ve kırlar üzerinden güneydoğuya yürüdüklerini gördü. Kapıyollarda sorun çıkmadan önce, yaklaşık on bin kişi Cairhien’in kırsal bölgelerine gönderilmişti. Hepsi sessiz olma talimatı almıştı. Perrin henüz yerinin bilinmesini istemiyordu. Kadınlar çenelerini tutardı, ama elbette erkekler dedikodu yapacaktı; onlar her zaman dedikodu yapardı.</p>
<p class="p0">Kapıyollarda sorun çıktığını pek az kişi biliyordu; Perrin insanlara, Beyazpelerinlerle savaşmak zorunda kalmaları ihtimaline karşı Asha’manların güçlü olmasını istediğini söylemişti. Bu da doğruydu. Yine de, bazı mülteciler gitmek için izin istemişti ve yaya olarak yola çıkmıştı. Faile bunlara Sevanna’nın hazinesinden altın ya da mücevherler vermiş, en iyi dilekleriyle uğurlamıştı. Kaç tanesinin Seanchan kontrolündeki memleketlerine dönmek istediğini görünce şaşırmıştı.</p>
<p class="p0">Gidenlere rağmen, Perrin’in ordusu günbegün büyüyordu. Faile ve diğerleri kılıç çalışan büyük bir grubun yanından geçtiler. Eğitim görmeye karar veren mültecilerin sayısı yirmi beş bini bulmuştu. Günün ilerleyen saatlerine kadar çalışıyorlardı ve Faile, Tam’in bağırdığı talimatları hala duyabiliyordu.</p>
<p class="p0">“Eh.” Berelain yorumlarına devam etti. “Perrin <span class="t3">ne</span> yapacak peki? Bu mahkemeyi neden istedi? O Beyazpelerinlerden istediği bir şey var.” Boğum boğum bir parmakkökün çevresinden dolandı. Mayene Başı da pek çok kişi gibi, Perrin’in eylemlerinde var olandan daha fazlasını görüyordu. Perrin ona atfedilen entrikaları duysa gülerdi.</p>
<p class="p0"><span class="t3">Bir de erkekleri anladığını sanıyor</span>, diye düşündü Faile. Perrin kesinlikle aptal değildi, bazen iddia ettiği gibi basit bir adam da değildi. Plan yapıyordu, düşünüyordu ve dikkatliydi. Ama aynı zamanda dolaysızdı. Temkinli. Bir şey söylediğinde, söylediği şeyi kastederdi.</p>
<p class="p0">“Berelain’e katılıyorum,” dedi Alliandre. “Yürüyüp gitmeliyiz. Ya da o Beyazpelerinlere saldırmalıyız.”</p>
<p class="p0">Faile başını iki yana salladı. “İnsanların onun yanlış bir şey yaptığını düşünmesi Perrin’i rahatsız ediyor. Beyazpelerinler onun katil olduğu konusunda ısrar ettiği sürece adı temizlenmeyecek.” Perrin keçi inatlı ve aptalca davranıyordu, ama bunda <span class="t3">asil</span> bir taraf da vardı.</p>
<p class="p0">Onun ölmesine yol açmadığı sürece. Ama Faile bu şeref anlayışı için seviyordu onu. Onu değiştirmek iyi bir fikir olmazdı, bu yüzden Faile diğerlerinin ondan faydalanmamasına dikkat etmeliydi.</p>
<p class="p0">Beyazpelerinler hakkında konuştukları zaman hep olduğu gibi, Berelain’in gözlerine tuhaf bir ifade yerleşti ve belki fark etmeden, ordunun kamp kurduğu yöne doğru baktı. Işık. Gidip onlarla konuşup konuşamayacağını sormayacaktı yine, değil mi? Şimdiye kadar bunu yapmak için bir düzine ayrı bahane bulmuştu.</p>
<p class="p0">Faile bir grup askerin dikkat çekmemeye çalışarak kampın içinde dolaştıklarını, yürüyüş yapan Faile ve korumalarına ayak uydurduklarını fark etti. Perrin onun iyi korunmasını istiyordu.</p>
<p class="p0">“Bu genç Lord Kumandan,” dedi Alliandre aylak aylak. “O beyaz üniforma içinde oldukça çarpıcı görünüyor, sence de öyle değil mi? Pelerinindeki o güneş patlaması armasını görmezden gelebilirsen, ne güzel bir adam.”</p>
<p class="p0">“Öyle mi?” dedi Berelain. Şaşırtıcı bir biçimde, yanakları kızardı.</p>
<p class="p0">“Morgase’in üvey oğlunun yakışıklı bir adam olduğunu her zaman duyardım,” diye devam etti Alliandre. “Ama onun bu kadar... kusursuz olmasını beklememiştim.”</p>
<p class="p0">“Mermerden oyulmuş bir heykel gibi,” diye fısıldadı Berelain, “Efsaneler Çağı’ndan bir andaç gibi. Geride bırakılmış kusursuz bir şey. Bizim tapınmamız için.”</p>
<p class="p0">“Fena değil,” dedi Faile burnunu çekerek. “Kendi adıma, ben sakallı bir yüz tercih ederim.”</p>
<p class="p0">Yalan değildi, sakallı bir yüze bayılırdı ve Perrin yakışıklıydı da. Onda, <span class="t3">oldukça</span> cazip bulduğu iri yarı bir güç vardı. Ama bu Galad Damodred... eh, onu Perrin’le karşılaştırmak haksızlık olurdu. Bu, vitraylı bir cam pencereyi usta bir marangozun yaptığı dolapla karşılaştırmak olurdu. Her ikisi de zanaatın kusursuz örnekleriydi ve birini diğerine göre tartmak zordu. Ama pencere kesinlikle parlıyordu.</p>
<p class="p0">Berelain’in yüzünde dalgın bir ifade vardı. Damodred’e kesinlikle tutulmuştu. Hem de bu kadar kısa zamanda. Faile Berelain’e, dikkatini vereceği bir başka adam bulmasının söylentilerin kesilmesine yardımcı olacağını söylemişti, ama Beyazpelerinlerin kumandanı? Kadın aklını mı yitirmişti?</p>
<p class="p0">“Ee, ne yapıyoruz?” diye sordu Alliandre, kampın güney yanına dönerlerken. Turu yarılamışlardı.</p>
<p class="p0">“Beyazpelerinler hakkında mı?” diye sordu Faile.</p>
<p class="p0">“Maighdin hakkında,” dedi Alliandre. “Morgase.”</p>
<p class="p0">“Onun benim iyiliğimi istismar ettiğini hissetmeden edemiyorum,” dedi Faile. “Yaşadığımız onca şeyden sonra bana kim olduğunu söylemedi.”</p>
<p class="p0">“Ona hak vermemeye kararlı görünüyorsun,” dedi Berelain.</p>
<p class="p0">Faile yanıt vermedi. Perrin’in söylediklerini düşünüyordu ve Perrin muhtemelen haklıydı. Faile Morgase’e o kadar kızmamalıydı. Morgase gerçekten de Terkedilmişlerin birinden kaçıyorsa, hala hayatta olması bir mucizeydi. Dahası, Perrin’le ilk tanıştığında kendisi de kimliği konusunda yalan söylemişti.</p>
<p class="p0">Aslında, öfkesinin sebebi Perrin’i Morgase’in yargılayacak olmasıydı. Perrin’i yargılamaya <span class="t3">cüret</span> ediyordu. Bir hanımefendinin hizmetçisi olarak Maighdin minnettar kalırdı, ama Kraliçe Morgase Perrin’i rakibi olarak görürdü. Morgase <span class="t3">gerçekten</span> bu davaya adil bir biçimde mi yaklaşacaktı, yoksa kendini lord ilan eden bir adamın itibarını lekelemek için bir fırsat olarak mı kullanacaktı?</p>
<p class="p0">“Ben de sizin gibi hissediyorum, Leydim,” dedi Alliandre usulca.</p>
<p class="p0">“Nasılmış o?”</p>
<p class="p0">“Aldatılmış gibi,” dedi Alliandre. “Maighdin arkadaşımızdı. Onu tanıdığımı sanıyordum.”</p>
<p class="p0">“Onun yerinde sen olsan sen de tam olarak öyle davranırdın,” dedi Berelain. “Neden zorunlu olmadığın halde bilgi vereceksin ki?”</p>
<p class="p0">“Çünkü biz arkadaşız,” dedi Alliandre. “Birlikte yaşadıklarımızdan sonra, onun <span class="t3">Morgase Trakand</span> olduğu ortaya çıkıyor. Hem de sıradan bir kraliçe değil; <span class="t3">önemli bir Kraliçe.</span> Kadın bir efsane. Ve buradaydı, yanımızda, çay servisi yapıyordu. Hem de başarısız bir biçimde.”</p>
<p class="p0">“İtiraf etmen lazım,” dedi Faile düşünceli bir biçimde, “çay konusunda gittikçe iyileşiyordu.”</p>
<p class="p0">Faile boğazına uzandı ve Rolan’ın taşını astığı sicime dokundu. Onu her gün takmıyordu, ama sık sık takıyordu. Shaidoların yanında kaldıkları süre içinde Morgase hep rol mü yapmıştı? Yoksa bir açıdan daha mı dürüsttü? Arkasını doldurması gereken bir unvan olmadığından, “efsanevi” Morgase Trakand gibi davranmak zorunda kalmamıştı. O tür koşullar altında, bir insanın gerçek mizacı ortaya çıkmaz mıydı?</p>
<p class="p0">Faile sicimi kavradı. Morgase bu mahkemeyi, sırf garezinden Perrin’in aleyhine çevirmeyecekti. Onu <span class="t3">gerçekten de </span>dürüstçe yargılayacaktı. Bu da, Faile’nin hazırlıklı olması gerektiği...</p>
<p class="p0">Yakından çığlıklar geldi.</p>
<p class="p0">Faile hemen tepki vererek koruluğa döndü. İçgüdüleri çalıların arasından Aiellerin çıkıp onu yakalamasını bekliyordu ve Faile bir anlığına büyük bir panik hissetti.</p>
<p class="p0">Ama çığlıklar kampın <span class="t3">içinden</span> geliyordu. Bir küfür salladı, döndü, ama bir şeyin kemerini çekiştirdiğini hissetti. İrkilerek başını eğdiği zaman kemer bıçağının kınından çıktığını ve dönerek havada yükseldiğini gördü.</p>
<p class="p0">“Şer kabarcığı!” dedi Berelain, sendeleyip kenara kaçarak.</p>
<p class="p0">Faile eğildi ve hançeri havada başına doğru uçarken kendini yere fırlattı. Hançer başını kıl payı ıskaladı. Faile çömeldiği yerden doğrulurken, Berelain’in karşısında bir hançer olduğunu görerek şaşırdı. Berelain’in gömleğindeki yırtığa bakılırsa, kol yenindeki gizli kından fırlamıştı.</p>
<p class="p0">Berelain’in arkasında, kamp kargaşa içindeydi. Yakında kılıç çalışan mülteciler dağılıyordu ve kılıçlarla mızraklar havada kendi başlarına savrulmaktaydılar. Kamptaki <span class="t3">bütün silahlar</span> aniden canlanmış ve sahibine saldırmış gibi görünüyordu.</p>
<p class="p0">Hareket. Hançer tekrar saldırırken Faile kenara kaçtı, ama kahverengi giysili, beyaz saçlı bir şekil silahı havada kaptı ve sıkıca kavradı. Sulin hançeri tutarak yuvarlandı, dişlerini sıkarak onu havadan çekti, bir taşa çarptı ve çeliği kırarak kabzadan ayırdı.</p>
<p class="p0">Hançer hareket etmeyi bıraktı. Ama Sulin’in mızrakları sırtındaki çantadan fırladılar ve havada dönerek, uçlarını Sulin’e doğrulttular.</p>
<p class="p0">“Kaçın!” dedi Mızrağın Kızı, dönüp üç mızrakla aynı anda yüzleşmeye çalışarak.</p>
<p class="p0">“Nereye?” diye sordu Faile, yerden bir taş alarak. “Silahlar her yerde.” Berelain de kendi hançeriyle mücadele ediyordu. Onu kavramıştı, ama hançer onunla çekişiyor, kollarını bir o yana, bir bu yana çekiştiriyordu. Allinadre’nin çevresinde <span class="t3">üç </span>hançer vardı. Işık! Faile aniden, bugün yanına yalnızca bir hançer aldığı için kendini çok şanslı hissetti.</p>
<p class="p0">Kızların çoğu Alliandre’nin yardımına koştu ve kendilerine saldıran mızraklardan kaçınarak, hançerlere taşlar attılar. Berelain yalnızdı.</p>
<p class="p0">Faile dişlerini sıkarak ve nefret ettiği kadına yardım ettiği için kendini aptal gibi hissederek o tarafa koştu, ellerini Berelain’in ellerinin üzerine koydu ve gücünü onunkine ekledi. Birlikte, hançeri kenara, yere yatırdılar ve ucunu toprağa sapladılar. Bunu yaptıkları zaman, olağandışı bir biçimde, hançer durdu.</p>
<p class="p0">Faile onu çekinerek bıraktı, sonra saçı başı dağılmış haldeki Berelain’e baktı. Kadın sağ elini diğer avucuna bastırarak, oradaki kesikten akan kanı durdurmaya çalışıyordu. Faile’ye bakarak başını salladı. “Teşekkür ederim.”</p>
<p class="p0">“Onu durduran ne?” diye sordu Faile yüreği gümleyerek. Kampın her yerinden bağırışlar geliyordu. Küfürler. Silah tangırtıları.</p>
<p class="p0">“Toprak mı?” diye sordu Berelain, diz çökerek.</p>
<p class="p0">Faile parmaklarını humuslu toprağa daldırdı. Döndü ve Kızlardan birinin yerde olduğunu görerek korkuya kapıldı. Diğerleri pek çok mızrağı düşürmüşlerdi. Faile hala havada dönen bir tanesine bir avuç toprak fırlattı.</p>
<p class="p0">Toprak mızrağa dokunduğunda, silah düştü. Sulin bunu görünce, peçesinin arkasında gözleri irileşti. Elindeki taşları bıraktı, toprağı avuçladı ve yüreğine doğru gelen mızrağa fırlattı.</p>
<p class="p0">Toprak mızrağı durdurdu ve mızrak yere düştü. Yakınlardaki, Faile ile diğerlerini korumak için peşlerinden gelen askerler daha kötü durumdaydı. Gerileyerek halka olmuşlar, endişeli ifadelerle büzülmüşler, kalkanlarını saldıran silahlara karşı kullanıyorlardı.</p>
<p class="p0">“Çabuk!” dedi Faile Kızlara, iki elini toprağa batırarak. “Herkese iletin! Silahları nasıl durduracaklarını diğerlerine de söyleyin!” Alliandre’nin yanındaki hançerlere toprak fırlattı, bir atışta ikisini düşürdü, sonra yakındaki askerlere doğru koştu.</p>
<p class="p0">&nbsp;</p>
<p class="p0">“Senin özür dilemene gerek yok, Galad,” dedi Morgase usulca. “Işığın Kalesi’nde neler olup bittiğini bilemezdin. Sen fersahlarca uzaktaydın.”</p>
<p class="p0">Galad’ın çadırında, birbirine bakan sandalyelerde oturuyorlardı. Geç akşam ışığı çadırın duvarlarına vuruyordu. Galad ellerini önünde kavuşturarak eğilmişti. Çok düşünceliydi. Morgase uzun zaman önce babasıyla evlendiğinde onun hakkındaki ilk izlenimini hatırlıyordu. Küçük çocuk anlaşmanın bir parçasıydı ve Morgase onu evlat edinse de, her zaman kardeşleri kadar sevilmediğini hissettiğinden endişelenmişti.</p>
<p class="p0">Galad her zaman çok ciddi bir çocuk olmuştu. Biri yanlış bir şey yaptığında hemen söylerdi. Diğer çocukların -özellikle de Elayne’in- aksine bu bilgiyi silah olarak kullanmazdı. Morgase, onun, siyah-beyaz dünya vizyonları yüzünden Beyazpelerinleri cazip bulacağını fark etmeliydi. Onu daha iyi hazırlayabilir miydi? Ona, dünyanın siyah-beyaz olmadığını gri bile olmadığını gösterebilir miydi? Dünya bazen ahlak yelpazesinde hiçbir yere uymayan renklerle dolu oluyordu.</p>
<p class="p0">Galad ellerini kavuşturmaya devam ederek, tedirgin bakışlarla baktı. “Valda’yı yanlış yere suçladım. Ona gittiğimde, seni taciz ettiği ve öldürdüğü için Işık Altında Mahkeme talep ettim. Yaptıklarımın yarısı yanlıştı. En azından kısmen hatalı bir şey yaptım. Bu gerçeğe rağmen, onu öldürdüğüm için memnunum.”</p>
<p class="p0">Morgase’in nefesi kesildi. Valda, yaşayan en büyük kılıç ustalarından biri olarak nam yapmıştı. Ve Galad bir düelloda onu yenmişti, öyle mi? Bu delikanlı? Ama o artık bir delikanlı değildi. Galad seçimini yapmıştı ve Morgase bu yüzden onu yargılayamazdı. Bazı açılardan kendi seçimlerinden daha hayranlık verici geliyorlardı.</p>
<p class="p0">“İyi iş başardın,” dedi. “Valda yılanın tekiydi. Niall’ın ölümünün ardında onun olduğundan eminim. Galad, dünyaya faydan dokundu.”</p>
<p class="p0">Galad başını salladı. “Sana yaptıkları için ölümü hak ediyordu. Ama yine de bir bildiri yayınlamam gerekecek.” Ayağa kalktı ve ellerini arkasında kavuşturarak yürüdü. Beyaz giysileri ışıkta parlıyormuş gibi görünüyordu. “Onu cinayetle suçlamamın yanlış olduğunu, ama diğer suçları için Valda’nın yine de ölmeyi hak ettiğini açıklayacağım. Büyük suçlar.” Bir anlığına durdu. “Keşke bilseydim.”</p>
<p class="p0">“Yapabileceğin hiçbir şey yoktu, oğlum,” dedi Morgase. “Tutsaklığım benim suçumdu. Düşmanlarıma güvendiğim için.”</p>
<p class="p0">Galad elini salladı. “İşittiklerim doğruysa, Gaebril’e direnmen imkansızdı. Tutsaklığına gelince, düşmanlarına <span class="t3">güvenmedin</span>. Tıpkı bizler gibi, Valda’nın ihanetine uğradın. Işığın Evlatları asla Işık’ta yürüyen birinin düşmanı değildir.”</p>
<p class="p0">“Ya Perrin Aybara?” diye sordu Morgase.</p>
<p class="p0">“Gölgedölü.”</p>
<p class="p0">“Hayır, oğlum. Yaptığı şeylerin bazıları hoşuma gitmiyor, ama sana yemin ederim, o iyi bir adam.”</p>
<p class="p0">“O zaman mahkeme bunu kanıtlayacak,” dedi Galad.</p>
<p class="p0">“İyi adamlar da hata yapabilir. Bu mahkemenin yapılmasında ısrar edersen, hiçbirimizin istemediği bir biçimde sonuçlanabilir.”</p>
<p class="p0">Galad kaşlarını çatarak yerinde dondu. “Anne, suçunun cezasını ödemeden kurtulması gerektiğini mi ima ediyorsun?”</p>
<p class="p0">“Gel,” dedi Morgase, eliyle işaret ederek. “Otur. Dolaşıp durman başımı döndürüyor.”</p>
<p class="p0">Galad Lord Kumandanlık rütbesine yeni yükselmiş olabilirdi, ama emir almak yine de onu kızdırmışa benziyordu. Ama oturdu.</p>
<p class="p0">Tuhaf bir biçimde, Morgase yine kraliçe gibi hissediyordu kendini Galad onu en zor aylarında görmemişti. Onu eski Morgase olarak düşünüyordu, bu yüzden onun yanında Morgase de kendini eski Morgase’miş gibi hissediyordu. Neredeyse.</p>
<p class="p0">Niall onu tutsak almıştı, ama ona saygılı davranmıştı ve Morgase de ona saygı duyabileceğini düşünmeye başlamıştı. Niall ile birlikte sık sık taş oyunu oynadığı oyun tahtasına ne olmuştu? Seanchan saldırısı sırasında kırıldığını düşünmekten nefret ediyordu.</p>
<p class="p0">Galad, Niall gibi bir Lord Kumandan mı olacaktı, yoksa daha iyi biri mi? Morgase’in içindeki Kraliçe uyandı ve Galad’ın içindeki ışığı ortaya çıkarıp, gölgeyi boğmanın bir yolunu bulmak istedi.</p>
<p class="p0">“Galad,” dedi. “Ne yapacaksın?”</p>
<p class="p0">“Mahkeme konusunda mı?”</p>
<p class="p0">“Hayır. Ordun hakkında.”</p>
<p class="p0">“Son Savaş’a katılacağız.”</p>
<p class="p0">“Hayranlık verici,” dedi Morgase. “Ama bunun anlamını biliyor musun?”</p>
<p class="p0">“Yeniden Doğan Ejder’in yanında savaşmak demek.”</p>
<p class="p0">“Ve Aes Sedailerin yanında.”</p>
<p class="p0">“Daha önemli bir ülkü uğruna cadıların yanında hizmet verebiliriz.”</p>
<p class="p0">Morgase gözlerini kapatarak nefes verdi. “Galad, ağzından çıkanı kulağın duysun. Onlara cadı mı diyorsun? Onların yanında eğitim gördün. Muhafız olman ihtimaline karşı!”</p>
<p class="p0">“Evet.”</p>
<p class="p0">Morgase gözlerini açtı. Galad o kadar içten görünüyordu ki. Ama en ölümcül ve en vahşi köpekler de içten olabilirdi. “Elayne’e ne yaptıklarını biliyor musun, anne?” diye sordu Galad.</p>
<p class="p0">“Onu kaybetmelerini mi diyorsun?” Morgase bunun için hala kızgındı.</p>
<p class="p0">“Onu görevlere gönderdiler,” dedi Galad tiksintiyle. “Muhtemelen tehlikeli bir görev peşinde oradan ayrıldığı için, onunla görüşmeme izin vermediler. Onunla daha sonra, Kule dışında karşılaştım.”</p>
<p class="p0">“Neredeydi?” diye sordu Morgase hevesle.</p>
<p class="p0">“Burada, güneyde. Adamlarım Aes Sedailere cadı diyor. Bazen, bunun gerçekten ne kadar uzak olduğunu merak ediyorum.”</p>
<p class="p0">“Galad...”</p>
<p class="p0">“Tek Güç kullanan bütün kadınlar, doğaları gereği kötü değil,” dedi Galad. “Bu Evlatlar arasında sürdürülen hatalı bir gelenek. <span class="t3">Işığın Yolu</span> böyle bir iddiada bulunmuyor; yalnızca, Tek Güç kullanma dürtüsünün insanı yozlaştırabileceğini söylüyor. Şu anda Beyaz Kule’yi yöneten kadınların, entrikaların ve bencil komploların kendilerini kör etmesine izin verdiklerine inanıyorum.”</p>
<p class="p0">Morgase, ona karşı çıkmak istemeyerek başını salladı. Işık’a şükür Elaida burada değildi ve bu mantık yürütme tarzını duymamıştı!</p>
<p class="p0">“Her durumda,” dedi Galad, “gerekirse onların yanında, Yeniden Doğan Ejder ve bu Perrin Aybara denen adamla aynı safta savaşacağız. Gölge’ye karşı savaş diğer tüm sorunlardan daha önemli.”</p>
<p class="p0">“O zaman o mücadeleye katılalım,” dedi Morgase. “Galad, bu mahkemeyi unut! Aybara ordusunun bir kısmını dağıtmayı ve kalanları al’Thor’un emrine vermeyi düşünüyor.”</p>
<p class="p0">Galad onunla göz göze geldi, sonra başını salladı. “Evet. Desen’in seni bana nasıl getirdiğini görebiliyorum. Seninle yolculuk edeceğiz. Mahkeme bittikten <span class="t3">sonra</span>.”</p>
<p class="p0">Morgase içini çekti.</p>
<p class="p0">“Bunu ben istediğim için yapmıyorum,” dedi Galad yine ayağa kalkarak. “Yargılanmayı Aybara önerdi. Adamın vicdanı onu rahatsız ediyor ve ona bu fırsatı vermeyi reddetmek yanlış olur. Bırak masumiyetini bize ve kendine kanıtlasın. Sonra devam edebiliriz.” Duraksadı, sonra uzandı ve giyinme masasındaki beyaz kınlı kılıca dokundu. “Onsuz devam edersek de, suçlarının cezasını ödediği için Işık altında yatacaktır.”</p>
<p class="p0">“Galad,” dedi Morgase, “Perrin’in kampından yakaladığın insanların arasında Lini’nin de olduğunu biliyorsun.”</p>
<p class="p0">“Benimle konuşmalı, kim olduğunu açıklamalıydı. Onu serbest bırakırdım.”</p>
<p class="p0">“Ama bunu yapmadı. Perrin savaşa gelmezse tutsakları idam edeceğini ima etmişsin. Bunu gerçekten yapar mıydın?”</p>
<p class="p0">“Kan dökülmesi Aybara’nın suçu olurdu.”</p>
<p class="p0">“Lini’nin kanı, Galad.”</p>
<p class="p0">“Ben... ben onu diğerlerinin arasında görürdüm ve tehlikeden kurtarırdım.”</p>
<p class="p0">“Demek diğerlerini öldürürdün,” dedi Morgase. “Hiçbir suç işlememiş, Aybara tarafından kandırılmış olmak dışında hiçbir hata yapmamış insanları, öyle mi?”</p>
<p class="p0">“İdam edilmezlerdi. Bu yalnızca bir tehditti.”</p>
<p class="p0">“Yalan.”</p>
<p class="p0">“Pöh! Bu sorgunun amacı nedir anne?”</p>
<p class="p0">“Seni düşünmeye sevk etmek, oğlum,” dedi Morgase. “Seni basit yanılsamalarınla baş başa bırakmak yerine, daha önce teşvik etmiş olmam gereken şekillerde. Hayat, yazı tura atmak kadar kolay değildir. Ya bir yüz ya da diğeri olmaz. Sana Tham Felmley davasını anlatmış mıydım hiç?”</p>
<p class="p0">Galad sinirli bir ifadeyle başını iki yana salladı.</p>
<p class="p0">“Beni dinle. Felmley, Caemlyn’de saygın bir duvar ustasıydı. Benim hükümdarlığımın ilk günlerinde, erkek kardeşini öldürmekle suçlandı. Yeterince saygın olduğundan ve dava yeterince önemli olduğundan, ben yargıçlık ettim. Sonunda adam asıldı.”</p>
<p class="p0">“Bir katil için uygun bir son.”</p>
<p class="p0">“Evet,” dedi Morgase. “Ne yazık ki, katil serbest kaldı. Cinayeti aslında işçilerinden biri işlemiş. Ancak iki sene sonra, adam bir başka cinayetten yakalandığında ortaya çıktı. Adam asılırken bize güldü. Felmley baştan beri masumdu. İlk mahkemede, gerçek katil onun aleyhine tanıklık edenlerden biriydi.”</p>
<p class="p0">Galad sustu.</p>
<p class="p0">“Birini yanlışlıkla astırdığımı kesin olarak bildiğim tek dava budur,” dedi Morgase. “Söyle bana, Galad. Masum bir adamı idama mahkûm ettiğim için <span class="t3">ben</span> asılmalı mıyım?”</p>
<p class="p0">“Sen elinden geleni yaptın, anne.”</p>
<p class="p0">“Ama yine de, ölümü hak etmeyen bir adam öldü.”</p>
<p class="p0">Galad huzursuz olmuş görünüyordu.</p>
<p class="p0">“Evlatlar Işık’ın onları korumasından bahsetmeyi seviyor,” dedi Morgase, “Işık’ın yargılarına rehberlik ettiğinden ve insanları adalete götürdüğünden bahsediyorlar. Bu iş böyle yürümüyor, Galad. Valda, Işık’ın takdisi altında çalıştığını iddia ederek, korkunç şeyler yapabiliyordu. Ben de, Işık’ın bana yardım etmesini umarak haksız yere adam öldürdüm.</p>
<p class="p0">“Aybara’nın masum olduğunu söylemiyorum. Suçlu olup olmadığı konusunda yeterince bilgim yok. Ama anlamanı istiyorum. Bazen iyi bir adam <span class="t3">yanlış</span> yapabilir. Bazen, onu cezalandırmak uygundur. Başka zamanlarda, cezanın kimseye faydası olmaz ve yapılacak en iyi şey onun devam etmesine ve ders almasına izin vermektir. Ben de, bu kadar kötü bir karar verdikten sonra devam ettim ve ders aldım.”</p>
<p class="p0">Galad kaşlarını çattı. Bu iyiydi. Sonunda yüzü aydınlandı ve başını iki yana salladı. “Mahkemenin ne getireceğini göreceğiz. O...”</p>
<p class="p0">Biri dışarıdaki direğe tıkladı. Galad kaşlarını çatarak döndü. “Evet?”</p>
<p class="p0">“Lord Kumandanım,” dedi bir Beyazpelerin, çadır kapağını kaldırıp çadıra girerek. Gözleri derine kaçmış, altlarında morluklar olan, zayıf bir adamdı. “Aybara denen yaratığın kampından haber aldık. Mahkeme gününü ertelemek istiyorlar.”</p>
<p class="p0">Galad ayağa kalktı. “Ne amaçla?” diye sordu.</p>
<p class="p0">“Kamplarında bir karışıklık çıktığını iddia ediyorlar,” dedi Beyazpelerin. “Yaralılarla ilgilenilmesi gerektiği gibi bir şey. Lord Kumandanım... bunun bir oyun olduğu açık. Bir tür hile. Onlara saldırmamız ya da en azından bu anlamsız uzatmayı reddetmemiz lazım.”</p>
<p class="p0">Galad duraksadı. Morgase’e baktı.</p>
<p class="p0">“Bu bir oyun değil, oğlum,” dedi Morgase. “Buna yemin edebilirim. Aybara daha fazla zamana ihtiyacı olduğunu söylüyorsa, sana karşı dürüst davranıyordur.”</p>
<p class="p0">“Hah,” dedi Galad. Haberciye çıkabileceğini işaret etti. “Düşüneceğim. Söylediğin diğer şeylerle beraber, anne. Belki düşünmek için biraz daha fazla zaman... iyi olabilir.”</p>
<p class="p0">&nbsp;</p>
<p class="p0">“Yönlendirenler, ellerinden geldiğince sıkı çalıştıklarını söylüyorlar,” diye açıkladı Gaul. Perrin’le birlikte kampta yürüyorlar, kampın muhtelif kısımlarını kontrol ediyorlardı. “Ama herkesle ilgilenmenin günler alabileceğini söylüyorlar.”</p>
<p class="p0">Güneş ufka doğru batıyordu, ama muhtemelen yaralılarla ilgilenenler için uzun bir gece olacaktı. Binlerce kişi yaralanmıştı, ama neyse ki yaraların çoğu kötü değildi. Kayıp da vermişlerdi. Çok fazla, belki yılan sokmalarına verdikleri kayıplar kadar çok.</p>
<p class="p0">Perrin homurdandı. Gaul’un da kolu askıdaydı; mızraklarını savuşturmayı başarmıştı, ama oklardan biri neredeyse onu öldürüyordu. Onu önkoluyla bloke etmişti. Perrin sorduğunda gülmüş, kendi okuyla kendi kendini vurmayalı seneler olduğunu söylemişti. Aiel mizahı işte.</p>
<p class="p0">“Beyazpelerinlerden haber geldi mi?” diye sordu Perrin, diğer yanında yürüyen Aravine’e dönerek.</p>
<p class="p0">“Evet,” dedi kadın. “Ama özel bir şey yok. Kumandanları, bize daha fazla zaman vermeyi ‘düşüneceğini’ söylemiş.”</p>
<p class="p0">“Eh, karar verecek olan o değil,” dedi Perrin, Berelain’in halkını kontrol etmek için kampın Mayene bölümüne girerek. “Adamlarımın dörtte biri yaralıyken ve Asha’manlarım Şifa vermekten bitkin düşmüşken savaş riskine girmeyeceğim. Bu mahkeme ben söylediğimde başlayacak ve Damodred aynı fikirde değilse, bize saldırsın o halde.”</p>
<p class="p0">Gaul homurdanarak onayladı. Mızrakları sırtındaydı, ama Perrin her zamankinden daha sıkı bağlandıklarını fark etmişti. Aravine, henüz ışığa ihtiyaç duymamalarına rağmen, bir fener taşıyordu. O da uzun bir gece olacağını düşünüyordu.</p>
<p class="p0">“Tam ve Elyas döndüğünde haber verin,” dedi Perrin Gaul’a. Perrin onları ayrı ayrı, yakındaki köylere göndermiş, oradaki insanların -oradan geçen orduya katılmayanların- şer kabarcığından etkilenip etkilenmediğini kontrol etmelerini istemişti.</p>
<p class="p0">Berelain kendini toplamıştı ve eli sarılmıştı. Perrin’e raporu kendi çadırında bizzat verdi ve kaç askerinin yaralandığını bildirerek, kaybettikleri askerlerin isimlerini saydı. Kendi kampından yalnızca altı kayıp vermişlerdi.</p>
<p class="p0">Perrin çadırdan çıkarken esnedi ve Aravine’i Aes Sedaileri kontrol etmeye yolladı. Gaul, yaralıların taşınmasına yardımcı olmak için koşarak uzaklaşmıştı ve Perrin kendini tek başına, kampın Alliandre’ye ait olan kısmına yürürken buldu.</p>
<p class="p0">Çekici onu öldürmeye çalışmamıştı. Bildiği kadarıyla, birinin taşıdığı, şer kabarcığına tepki vermeyen tek silahtı. Bunun anlamı neydi?</p>
<p class="p0">Perrin başını iki yana salladı, sonra duraksadı ve düşünceler içinde durdu. Birinin patikada ona doğru koştuğunu duymuştu. Tam’in kokusunu aldı ve tıknaz adam yanına yaklaşırken döndü.</p>
<p class="p0">“Perrin, evlat,” dedi Tam, koşmaktan nefes nefese. “Sıradışı bir şey oldu.”</p>
<p class="p0">“Şer kabarcığı köyü de vurmuş mu?” diye sordu Perrin korkuyla. “İnsanlara bir şey olmuş mu?”</p>
<p class="p0">“Ah, hayır,” dedi Tam. “O değil. Köy iyi. Sorun çıktığının farkında bile değiller. Bu başka bir şey.” Tam’in kokusu bir tuhaftı. Düşünceli ve endişeli.</p>
<p class="p0">Perrin kaşlarını çattı. “Ne? Neler oluyor?”</p>
<p class="p0">“Ben... eh, gitmem gerek, evlat,” dedi Tam. “Kamptan ayrılacağım. Ne zaman döneceğimi bilmiyorum.”</p>
<p class="p0">“Bunun...”</p>
<p class="p0">“Beyazpelerinlerle bir ilgisi yok,” dedi Tam. “Çok şey söylememe izin verilmedi. Ama Rand hakkında.”</p>
<p class="p0">Renkler döndü. Rand, Tear Taşı’nın koridorlarında yürüyordu. Yüzünde karanlık bir ifade vardı. Tehlikeli.</p>
<p class="p0">“Perrin,” dedi Tam, “bunun yapmam gereken bir şey olduğunu düşünüyorum. Aes Sedailerle ilgili ve benim senin yanından ayrılmam gerekiyor. Başka bir şey söyleyemem. Bana yemin ettirdiler.”</p>
<p class="p0">Perrin Tam’in gözlerine baktı ve orada içtenlik gördü. Başını salladı. “Tamam, o zaman. Yardıma ihtiyacın var mı? Her nereye gidiyorsan, seninle gelecek birine?”</p>
<p class="p0">“Bana bir şey olmaz,” dedi Tam. Neler oluyordu? “Sana yardım bulmaya çalışacağım, evlat.” Elini Perrin’in omzuna koydu. “Burada iyi iş başardın. Seninle gurur duyuyorum. Baban da duyardı. Aynı şekilde devam et. Daha önce olmasa bile Son Savaş’ta görüşürüz.”</p>
<p class="p0">Perrin başını salladı. Tam, muhtemelen toplanmak üzere, çadırına doğru seyirtti.</p>
<p class="p0">&nbsp;</p>
<p class="p0">Bir sedye üzerinde Caemlyn şehir duvarının tepesine taşınırken azametli görünmek zordu, ama Elayne elinden geleni yaptı. Bazen istediğinizi elde etmek, azametli görünmekten daha önemliydi.</p>
<p class="p0">Yatak istirahati! Bir kraliçe için! Eh, Melfane’in tepesinde dikilmesini önlemek için, ayakları üzerine basmayacağına dair yemin etmişti. Ama yatak odasında kalmak konusunda hiçbir şey söylememişti.</p>
<p class="p0">Dört Asker onu omuzlarına dayadıkları sedyenin üzerinde taşıyorlardı. Elayne kırmızı bir elbise giymiş, saçları dikkatle fırçalanmış, Andor’un Gül Tacı kafasında, güven içinde kolçakların arasında oturuyordu.</p>
<p class="p0">Boğucu bir gündü, hava ısınıyordu ve gökyüzü hala karanlık bulutlarla kaplıydı. Bir an için, bu yaz başı sıcağında kendisini taşıttığı üniformalı adamlar için üzüldü. Ama bu adamlar onun adına savaşa giren adamlardı; birazcık sıcak havaya dayanabilirlerdi. Askerleri kraliçelerini taşıma şerefine kaç defa nail oluyorlardı ki zaten?</p>
<p class="p0">Birgitte sedyenin yanında yürüyordu ve bağ, onun durumu komik bulduğunu anlatıyordu. Elayne onun bu gezintiyi durdurmaya çalışacağından korkmuştu, ama bunun yerine Birgitte <span class="t3">kahkaha atmıştı</span>! Bugünün aktivitelerinin -Melfane’i kızdıracak olsa da- Elayne ya da bebekleri için risk taşımadığına karar vermiş olmalıydı. Muhafız’a göre bu, Elayne’in aptal gibi görünerek şehirde dolaşmasını görmek için iyi bir fırsattı.</p>
<p class="p0">Elayne irkildi. İnsanlar ne diyecekti? Kraliçe bir sedye üzerinde dış duvara taşınıyor. Eh, Elayne söylentilerin testi ilk elde görmesini engellemesine izin vermeyecekti. Zorba bir ebe tarafından itilip kakılmasına da izin vermeyecekti.</p>
<p class="p0">Duvarın tepesi etkileyici bir manzara görüyordu. Solunda, tarlalar Aringill’e doğru uzanıyordu; sağında kalabalık şehir vardı. O tarlalar kahverengiydi. Ülkenin dört bir yanından gelen raporlar iç karartıcıydı. Her on tarlanın dokuzu bozulmuştu.</p>
<p class="p0">Askerler onu duvardaki kulelerden birine taşıdı, ama sedyenin sırıklarının kulenin içindeki merdivenlerde dönemediğini fark ettiler; gösteri, kulenin tepesinde olacaktı. Neyse ki, bu tür durumlar için, alternatif el tutamaçları vardı. Sırıkları çıkardılar, el tutamaçlarını kavradılar ve yollarına devam ettiler.</p>
<p class="p0">Askerler onu tepeye taşırken, Elayne Cairhien hakkında düşünmeye başladı. Oradaki asil Evlerin hepsi, onun gelip tahta oturmasını dört gözle beklediklerini iddia ediyorlardı, ama hiçbiri, gönülsüz bir destekten daha fazlasını önermemişti. <span class="t3">Daes Dae’mar</span> tüm hızıyla sürüyordu ve Rand o tahta Elayne’i oturtmayı düşündüğünü söylediği an, Elayne’in tahta oturması ya da oturamaması ihtimali üzerine pozisyon almaya başlamışlardı.</p>
<p class="p0">Cairhien’de her zaman yüz ayrı yönden yüz ayrı siyasi rüzgar eserdi. Elayne tahta oturmadan önce, diğer tüm hizipleri öğrenmek konusunda zaman bulamayacaktı. Dahası, oyunu oynadığı düşünülürse, onu yenebilecekleri biri olarak görmeleri olasıydı. Yerel Ev siyasetine fazla bulaşmadan Güneş Tahtı’nı ele geçirmenin bir yolunu bulmak zorundaydı.</p>
<p class="p0">Elayne’in sedyesi gıcırdayarak kulenin tepesine ulaştı. Orada Aludra, ejder prototiplerinden biriyle bekliyordu. Oldukça uzun, tunç bir silindir, tahta bir desteğe yerleştirilmişti. Bu, neye benzediğini göstermek için yapılmış bir modeldi. Çalışır durumda ikinci bir ejder duvarda, bir sonraki kulenin tepesine yerleştirilmişti. Sorun çıkması durumunda Elayne’e zarar vermeyecek kadar uzaktaydı.</p>
<p class="p0">Yabancı bir ülkenin kraliçesine, dünyayı değiştirme potansiyeli taşıyan bir silah teslim etmekte olduğu, ince Tarabonlu kadının hiç aklına gelmemiş gibiydi. Aludra’nın tek istediği, Seanchanlardan intikam almaktı ya da Mat öyle açıklamıştı. Elayne, Luca’nın sirkiyle birlikte yolculuk ederken kadınla biraz zaman geçirmişti, ama onun ne kadar güvenilir olduğundan hala emin değildi. Norry Efendi’den, gözünü ondan ayırmamasını isteyecekti.</p>
<p class="p0">Elbette, ejderlerin çalışacağı varsayılırsa. Elayne aşağıdaki insanlara göz attı. Ancak o zaman ne kadar yüksekte olduğunu fark etti. Işık!</p>
<p class="p0"><span class="t3">Güvendeyim</span>, diye hatırlattı kendi kendine. <span class="t3">Min’in görüsü.</span> Artık Birgitte’e bu tür şeyler söylediğinden değil; artık söylemiyordu. Bu kadar çok riske girmekten de vazgeçmeye kararlıydı. Bu bir risk değildi. Gerçekten değil.</p>
<p class="p0">Başı dönmeye başlamadan önce döndü ve ejderi daha yakından inceledi. Büyük tunç bir çan biçimindeydi, ama daha uzun ve daha inceydi. Yan yatırılmış devasa bir vazo gibi. Elayne şehrin kızgın dökümcülerinden epey mesaj almıştı. Aludra talimatlarının <span class="t3">harfi harfine</span> uygulanmasında ısrar etmişti ve adamları silindiri üç kez dökmeye zorlamıştı.</p>
<p class="p0">Önceki gecenin geç saatlerinde şehirde yüksek bir çatırtı yankılanmıştı. Bir yerde bir taş duvar yıkılmış ya da yıldırım düşmüş gibi. Elayne bu sabah Aludra’dan bir not almıştı.</p>
<p class="p0"><span class="t3">İlk sınama başarıyla sonuçlandı,</span> diyordu. <span class="t3">Gösterebilmem için bugün şehir duvarında buluşalım.</span></p>
<p class="p0">“Majesteleri,” dedi Aludra. “Siz... iyisiniz, değil mi?”</p>
<p class="p0">“Ben iyiyim Aludra,” dedi Elayne vakarını korumaya çalışarak. “Ejder hazır mı?”</p>
<p class="p0">“Hazır,” dedi Aludra. Üzerinde uzun kahverengi bir elbise vardı, siyah dalgalı saçları açıktı ve beline kadar geliyordu. Neden bugün saçlarını örmemişti? Aludra mücevherden hoşlanmıyora benziyordu ve Elayne onun takı taktığını, hiç görmemişti. Mat’in Kızıl El Birliği’nden beş adam yanında duruyordu ve biri baca fırçasına benzeyen bir şey taşıyordu. Bir başkasının elinde metal bir küre vardı ve bir üçüncüsü, küçük tahta bir fıçı tutuyordu.</p>
<p class="p0">Elayne bir sonraki kulede de benzer bir grubun beklediğini görebiliyordu. Orada biri şapkasını havaya kaldırdı ve ona doğru salladı. Mat, çalışan ejderin durduğu kuleden izlemek istiyordu gösteriyi anlaşılan. Pervasız adam. Ya o şey geceçiçeği gibi patlarsa?</p>
<p class="p0">“O zaman gösteri başlasın,” dedi Aludra. “Bu adamlar size diğer kulede neler yapıldığını gösterecekler.” Aludra Elayne’e bakarak duraksadı. “Sanırım Majesteleri’nin gösteriyi görebilmesi için yükseltilmesi gerekecek.”</p>
<p class="p0">Birkaç dakika sonra küçük kutular bulup sedyenin altına yerleştirmişler, kulenin surlarının üzerinden görebilsin diye Elayne’i yükseltmişlerdi. Uzak bir yamaca bir şey inşa edilmiş gibi görünüyordu, ama Elayne ne olduğunu seçemeyecek kadar uzaktaydı. Aludra dürbünler çıkardı ve Elayne ile Birgitte’e birer tane uzattı.</p>
<p class="p0">Elayne dürbünü gözüne götürdü. Cansız manken. Aludra uzak tepeye elli tanesini dizmişti. Işık! O kadar çok mankeni nereden bulmuştu? Büyük olasılıkla şehrin terzilerinden Elayne’e uzun mektuplar gelecekti.</p>
<p class="p0">Mat bunun maliyetine değeceğine dair söz vermişti. Ama o Mat’ti, elbette. Çevredeki en güvenilir insan olduğu söylenemezdi.</p>
<p class="p0"><span class="t3">Paha biçilmez bir ter’angreali Gölge’ye kaptıran o değil</span>, diye hatırlattı kendi kendine. Yüzünü buruşturdu. Kesesinde tilki başının kopyasını taşıyordu. Şimdiye kadar ürettiği üç kopyadan biriydi. Yatalak olacaksa, zamanını iyi kullansa da olurdu. İstikrarlı bir biçimde yönlendirebilse o kadar can sıkıcı olmazdı.</p>
<p class="p0">Tilki başı madalyonunun üç kopyası da, yaptığı ilk kopya gibi çalışıyordu. Elayne kopyalardan birini takarken yönlendiremiyordu ve güçlü bir örgü onları alt edebiliyordu. Gerçekten de, orjinali alıp daha ayrıntılı şekilde incelemeliydi.</p>
<p class="p0">“Ejderleri kullanmak isteyebileceğiniz koşulları taklit etmeye çalıştığımızı görebilirsiniz, Majesteleri,” dedi Aludra gergin bir sesle, sunum yapmaya alışık değilmiş gibi.</p>
<p class="p0"><span class="t3">Yalnız, karşımıza elli cansız manken değil, yüz bin Trolloc çıkacak</span>, diye düşündü Elayne.</p>
<p class="p0">“Bir sonraki kuleye bakmalısınız,” dedi Aludra eliyle orayı işaret ederek.</p>
<p class="p0">Elayne dürbünü duvar boyunca dizilmiş kulelerden bir sonrakine çevirdi. Orada Birlik’in beş üyesini görebiliyordu. Üniformaları içinde, bir başka ejderle bekliyorlardı. Mat o şeyin silindirinin içine bakmaktaydı.</p>
<p class="p0">“Bu adamlar ejderler konusunda biraz eğitim aldılar,” diye devam etti Aludra. “Ama istediğim kadar etkili değiller. Şimdilik iş görürler, değil mi?”</p>
<p class="p0">Elayne dürbünü indirdi. Adamlar tekerlekler üzerine yerleştirilmiş model silindiri döndürdü ve biraz yukarıya doğru çevirdi. Biri fıçısından silindirin içine bir miktar siyah toz döktü, sonra bir başkası içine bir tomar sıkıştırdı. Ardından biri, uzun sopayı silindirin içine soktu. Adamın elindeki baca fırçası değildi, silindirin içindeki malzemeyi sıkıştırmak için kullanılan bir tür araçtı.</p>
<p class="p0">“Bu, bir geceçiçeğinin içine konulan toza benziyor,” dedi Birgitte. İhtiyatlıydı.</p>
<p class="p0">Aludra, Muhafız’a bir bakış fırlattı. “Bir geceçiçeğinin içinde ne olduğunu sen nereden biliyorsun, Maerion? Onlardan birini açmanın ne kadar tehlikeli olduğunun farkındasındır, değil mi?”</p>
<p class="p0">Birgitte omuzlarını silkti.</p>
<p class="p0">Aludra kaşlarını çattı, ama Birgitte’den yanıt gelmeyince derin bir nefes alarak kendini sakinleştirdi. “Araç son derece güvenli. Ateşlemek için diğer ejderi hazırladık ki tehlike olmasın. Ama zaten tehlike yok. Döküm kaliteli ve benim hesaplarım kusursuz.”</p>
<p class="p0">“Elayne,” dedi Birgitte, “ben yine de aşağıdaki duvardan izlemenin daha iyi olacağını düşünüyorum. Yanımızdaki ejder ateşlenmeyecek olsa bile.”</p>
<p class="p0">“Buraya çıkmak için çektiklerimden sonra mı?” diye sordu Elayne. “Hayır, teşekkür ederim. Aludra, devam edebilirsin.”</p>
<p class="p0">Birgitte’in sinirini görmezden geldi. Aludra gerçekten de demir küreyle o cansız mankenleri vurabileceğini mi düşünüyordu? Orası epey uzaktaydı ve küre çok küçüktü, açık bir elden biraz daha geniş. Elayne bütün bu girişime, bir mancınık kadar iyi iş çıkaramayacak bir şey için mi o kadar yatırım yapmıştı? Ejder küreyi daha uzağa fırlatabilecekmiş gibi görünüyordu, ama bir mancınığın fırlattığı kayalar çok daha büyüktü.</p>
<p class="p0">Adamlar işlerini bitirdiler. Sona kalan adam küreden çıkan fitile küçük bir meşale dokundurdu ve onu silindirin içine yuvarlandı; sonra silindiri doğrudan dışarıya bakacak şekilde döndürdüler.</p>
<p class="p0">“Gördünüz mü?” dedi Aludra ejderi okşayarak. “İdeali üç adam. Birinin düşmesi ihtimaline karşı, güvenlik için dördüncüsünü ekledim. Gerekirse bir kişi de yeterli, ama yavaş olur.”</p>
<p class="p0">Aludra kırmızı bir bayrak çıkarırken adamlar geriye çekildi. Aludra bayrağı havaya kaldırarak bir sonraki kulede bekleyen diğer ekibe işaret verdi. Elayne dürbünü onlara odakladı. Birinin elinde küçük bir meşale vardı. Mat meraklı bir ifadeyle izliyordu.</p>
<p class="p0">Aludra bayrağı indirdi. Asker yanan meşaleyi ejderin yan tarafına dokundurdu.</p>
<p class="p0">Ardından gelen patlama sesi o kadar güçlüydü ki, Elayne yerinde sıçradı. Gümleme bir gökgürültüsü kadar keskindi ve Elayne uzakta, patlamanın yankısı gibi gelen bir şey duydu. Elini göğsüne kaldırdı ve nefes alması gerektiğini hatırladı.</p>
<p class="p0">Dağ yamacında bir yer, devasa bir toz ve toprak serpintisiyle patladı. Yer sarsılmıştı sanki! Bir Aes Sedai bir örgüyle toprağı parçalamış gibiydi, ama Tek Güç hiç kullanılmamıştı.</p>
<p class="p0">Aludra hayal kırıklığına uğramış görünüyordu. Elayne dürbünü gözüne götürdü. Patlama cansız mankenleri en az yirmi adımla ıskalamıştı, ama yerde, beş adım genişliğinde bir çukur açmıştı. Fırlattıkları top geceçiçeği gibi patlayarak mı yapmıştı bunu? Bu araç yalnızca geliştirilmiş bir mancınık değildi; başka bir şeydi. Demir bir küreyi yere, delik açabilecek bir güçle fırlatan bir şey. Sonra da belki küre kendi başına patlamıştı.</p>
<p class="p0">Bu ejderleri bir duvara boylu boyunca dizebilirdi! Hepsi birden ateşlenirse...</p>
<p class="p0">Aludra bayrağı yine kaldırdı; yan kuledeki adamlar silindiri temizleyip yeniden doldururken Elayne onları dürbünle izledi. Mat kaşlarını çatarak kulaklarını tıkıyordu. Bu Elayne’i güldürdü. Mat’in gerçekten de bu kuleden izlemesi gerekirdi. Yeniden doldurma süreci çok kısa sürdü, belki üç dakika. Ve Aludra bunu daha hızlı yapmayı planladığını söylemişti, öyle mi?</p>
<p class="p0">Aludra bir dizi talimat yazdı ve ulakla adamlarına yolladı. Ejderin konumunu biraz değiştirdiler. Aludra bayrağını salladı; Elayne kendini yeni patlamaya hazırladı, ama yine de patlama olduğunda yerinde sıçradı.</p>
<p class="p0">Bu sefer patlama hedefi vurmuş, cansız manken sırasının tam ortasına çarpmıştı. Mankenlerin parçaları dönerek havaya uçtu. Patlama beş altı tanesini yok etti ve en az bir düzinesini de yere devirdi.</p>
<p class="p0">İki dakikada bir ateş etme yeteneğiyle, o kadar uzağı vuran ve bu kadar hasar verebilen bir silah <span class="t3">ölümcül</span> olabilirdi. Belki <span class="t3">damaneler</span> kadar ölümcül. Birgitte hala dürbünüyle bakıyordu ve yüzü duygusuz olsa da, Elayne kadının hayretini hissedebiliyordu.</p>
<p class="p0">“Silahtan memnun kaldınız mı?” diye sordu Aludra.</p>
<p class="p0">“Memnun kaldım Aludra,” dedi Elayne gülümseyerek. “Gerçekten memnun kaldım. Tüm şehrin, Andor’un tamamının kaynakları senindir. Andor’da daha pek çok dökümhane var.” Havaifişekçi’ye baktı. “Ama planları ve tasarımı sır olarak saklamak <span class="t3">zorundasın</span>. Yanında Askerler göndereceğim. Dökümhanecilerin hiçbirinin evlerini terk edip, bilgiyi düşmanlarımıza satmanın değerini düşünmeye başlamalarını göze alamayız.”</p>
<p class="p0">“Seanchanların eline geçmediği sürece,” dedi Aludra, “umurumda değil.”</p>
<p class="p0">“Eh, <span class="t3">benim</span> umurumda,” dedi Elayne. “Ve bu şeylerin doğru düzgün kullanıldığından emin olacak kişi benim. Senin de yemin etmeni istiyorum, Aludra.”</p>
<p class="p0">Kadın içini çekti, ama yemin etti. Elayne onları Trolloclar ve Seanchanlar dışında kimsenin üzerinde kullanmayı düşünmüyordu. Ama bu silahın elinin altında olduğunu bilirken, ulusu hakkında çok daha güvenli hissedecekti.</p>
<p class="p0">Bütün bunları düşünürken gülümsedi. Heyecanını saklamakta güçlük çekiyordu. Sonunda Birgitte dürbünü indirdi. Ondan gelen his... ciddiydi.</p>
<p class="p0">“Ne?” diye sordu Elayne, Askerler onun dürbününü alarak sırayla silahın yarattığı hasara bakarken. Tuhaf bir hazımsızlık hissediyordu. Öğle yemeğinde bozuk, bir şey mi yemişti?</p>
<p class="p0">“Demin dünya değişti,” dedi Birgitte, uzun örgüsünü hafifçe savurarak başını iki yana sallarken. “Çok önemli bir biçimde değişti. İçimde, bunun yalnızca başlangıç olduğu gibi, korkunç bir his var.”</p>
</body>
</html>