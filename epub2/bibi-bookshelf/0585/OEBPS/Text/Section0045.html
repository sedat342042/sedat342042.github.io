<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>

<link rel="stylesheet" type="text/css" href="../Styles/style.css"/>
<title>Geceyarısı Kuleleri</title>
</head>
<body>
<p class="p1" style="text-align: center;"><span class="t1">36</span></p>
<p class="p1" style="text-align: center;">-------------------------------------------------------------------------------------------------</p>
<p class="p1" style="text-align: center;"><span class="t1">BİR DAVET</span></p>
<p class="p1" style="text-align: center;"><span class="t1"><br/></span></p>
<p class="p0">Egwene <span class="t3">Tel’aran’rhiod</span>’da belirdiğinde üzerinde cilalanmış, ama biçimlendirilmemiş minik lavtaşı parçalarıyla işlenmiş, korsesinin kenarları altınla süslenmiş, altın iplikle dikilmiş bembeyaz bir elbise vardı. Hiç pratik bir elbise değildi, ama burada fark etmezdi.</p>
<p class="p0">Dairesinde, belirmek istediği yerdeydi. Kendini Sarı Ajah kısmının dışındaki koridora gönderdi. Nynaeve de oradaydı, çok daha sağduyulu, taba-kahverengi bir elbise içinde, kollarını kavuşturmuş bekliyordu.</p>
<p class="p0">“<span class="t3">Çok</span> dikkatli olmanı istiyorum,” dedi Egwene. “Burada, Terkedilmişlerden biri ile doğrudan yüzleşmiş bir sen varsın ve <span class="t3">Tel’aran’rhiod</span>’da da daha deneyimlisin. Mesaana gelirse, saldırıya sen önderlik edeceksin.”</p>
<p class="p0">“Bunu başarabileceğimi sanıyorum,” dedi Nynaeve gülümseyerek. Evet, bunu başarabilirdi. Asıl zor olan, Nynaeve’i saldırmaktan alıkoymak olurdu.</p>
<p class="p0">Egwene başını salladı ve Nynaeve kayboldu. Kule Salonu’nun yakınında saklanacaktı ve Mesaana’nın ya da Kara Aes Sedailerin orada yapılacak tuzak toplantıyı gözetlemek üzere gelmesi ihtimaline karşı nöbet tutacaktı. Egwene şehirde bir başka yere, Bilgeler ve Rüzgarbulanlar ile gerçekten toplantı yapacağı salona geçti.</p>
<p class="p0">Tar Valon’da müzik gösterileri ve toplantılar için kullanılan pek çok salon vardı. Müzisyenin Yolu diye bilinen bu salon, ihtiyacını mükemmel bir biçimde karşılıyordu. Duvarları kaplayan meşinyaprak panolara bir orman deseni oyulmuştu. Sandalyeler de aynı ahşaptan, Ogier şarkılarıyla yapılmıştı ve her biri ayrı bir sanat eseriydi. Merkezdeki podyumun çevresinde, halka halinde dizilmişlerdi. Kubbeli tavana, yıldız desenli mermer parçalar kakılmıştı. Süslemeler olağanüstüydü; güzel, ama şatafatlı değil.</p>
<p class="p0">Bilgeler çoktan gelmişti: Amys, Bair ve Melaine. Melaine’in karnı iyice büyümüştü, doğum yaklaşıyordu. Bu amfitiyatronun bir tarafında, Bilgelerin rahatça yerde oturabileceği yükseltilmiş bir platform vardı, böylece sandalyeye oturanlar onlara tepeden bakmayacaktı.</p>
<p class="p0">Leane, Yukiri ve Seaine Bilgelerin karşısında, sandalyelere oturmuşlardı. Her biri Elayne’in kopyaladığı düş <span class="t3">ter’angreal</span>lerini takmışlardı ve bu yüzden gölgeli ve puslu görünüyorlardı. Elayne’in de orada olması gerekiyordu, ama Egwene’i, <span class="t3">Tel’aran’rhiod</span>’a girmesine yetecek kadar yönlendiremeyebileceği konusunda uyarmıştı.</p>
<p class="p0">Aes Sedailer ve Bilgeler birbirlerini neredeyse elle tutulur bir düşmanlıkla süzüyorlardı. Aes Sedailer Bilgeleri kötü eğitilmiş yabaniler olarak görüyordu. Bilgeler ise Aes Sedaileri kibirli buluyordu.</p>
<p class="p0">Egwene geldiğinde odanın ortasında esmer tenli, siyah saçlı bir grup kadın belirdi. Rüzgarbulanlar kuşkuyla çevrelerine bakındılar. Siuan onlara ders verirken, Deniz Halkı’nın <span class="t3">Tel’aran’rhiod</span> ve tehlikeleri hakkında efsaneleri olduğunu öğrenmişti. Bu, Rüzgarbulanların, Düşler Dünyası’nın gerçek olduğunu öğrenir öğrenmez, onun hakkında öğrenebildikleri her şeyi öğrenmesini engellememişti.</p>
<p class="p0">Rüzgarbulanların başında kısık gözlü, uzun boyunlu bir kadın vardı. Kadının burnunu sol kulağına bağlayan ince zincire pek çok madalyon asılmıştı. Bu Shielyn olmalıydı, Nynaeve’in Egwene’e anlattığı kadınlardan biri. Diğer üç Rüzgarbulandan biri, siyah saçlarında beyaz tutamlar bulunan, vakur bir kadındı. Gönderdikleri mektuplara ve Nynaeve’in tariflerine bakılırsa, bu Renaile olmalıydı. Egwene onun diğer kadınlar arasında en önemli kişi olduğunu sanıyordu, ama şu an diğerlerinden daha düşük pozisyondaymış gibi davranıyordu. Gemilerin Hanımının Rüzgarbulanı olarak konumunu kaybetmiş olabilir miydi?</p>
<p class="p0">“Hoşgeldiniz,” dedi Egwene onlara. “Lütfen oturun.”</p>
<p class="p0">“Ayakta duracağız,” dedi Shielyn. Sesi gergindi.</p>
<p class="p0">“Bunlar kim, Egwene al’Vere?” diye sordu Amys. “Çocuklar <span class="t3">Tel’aran’rhiod</span>’u ziyaret etmemeli. Bir kum-porsuğunun terk ettiği boş bir in değil burası.”</p>
<p class="p0">“Çocuk mu?” diye sordu Shielyn.</p>
<p class="p0">“Burada çocuk sayılırsınız, Islaktopraklı.”</p>
<p class="p0">“Amys, lütfen,” diye araya girdi Egwene. “Buraya gelmeleri için onlara <span class="t3">ter’angreal</span>ler ödünç verdim. Gerekliydi.”</p>
<p class="p0">“Düşler Dünyası’nın dışında buluşabilirdik,” dedi Bair. “Bir savaş meydanının ortasını seçmek daha güvenli olurdu.”</p>
<p class="p0">Gerçekten de Rüzgarbulanlar <span class="t3">Tel’aran’rhiod</span>’un nasıl işlediği konusunda çok bilgisizdi. Parlak giysileri devamlı renk değiştiriyordu -aslında, Egwene bakarken Renaile’nin bluzu tamamen kayboldu. Egwene kızardı, ama Elayne denize açıldıklarında Deniz Halkı’nın erkek ve kadınlarının bellerinden yukarısı çıplak gezdiklerini söylemişti. Bluz bir an sonra geri döndü. Takıları da devamlı değişiyordu.</p>
<p class="p0">“Bu kararı vermemin sebepleri var, Amys,” dedi Egwene gidip oturarak. “Shielyn din Sabura Gece Suları ve kardeşleri bu mekanın tehlikeleri konusunda bilgilendirildiler ve kendi güvenliklerinden sorumlu olmayı kabul ettiler.”</p>
<p class="p0">“Bir çocuğa çıra ve bir fıçı dolusu yağ vermekten, sonra da onun kendi güvenliğinden sorumlu olacağını söylemekten farksız,” diye mırıldandı Melaine.</p>
<p class="p0">“Bu didişmeye tahammül etmek zorunda mıyız, Anne?” diye sordu Yukiri.</p>
<p class="p0">Egwene derin bir nefes alarak sakinleşti. “Lütfen, siz ayrı halkların önderlerisiniz, bilge ve zeki kadınlar olarak tanınıyorsunuz. En azından birbirimize medeni davranamaz mıyız?” Egwene Deniz Halkı’na döndü. “Rüzgarbulan Shielyn, davetimi kabul ettiniz. Kuşkusuz toplantı boyunca ayakta durarak konukseverliğimi reddetmeyeceksinizdir?”</p>
<p class="p0">Kadın duraksadı. Gururlu bir havası vardı; Aes Sedailer ve Deniz Halkı arasında son zamanlarda yaşananlar onu cüretkar yapmıştı. Egwene öfkesini bastırdı; Rüzgar Çanağı ile ilgili pazarlığın ayrıntıları <span class="t3">hiç</span> hoşuna gitmemişti. Nynaeve ve Elayne daha iyisini yapabilmeliydi. Onlar...</p>
<p class="p0">Hayır. Elayne ve Nynaeve ellerinden geleni yapmışlardı ve o sırada olağanüstü gerilim altındaydılar. Dahası, Deniz Halkı ile pazarlık etmenin, Karanlık Varlık ile pazarlık etmekten yalnızca bir parça daha güvenli olduğu söyleniyordu.</p>
<p class="p0">Sonunda Shielyn sertçe başını salladı. O düşünürken bluzu defalarca renk değiştirmiş, sonunda kırmızıda karar kılmıştı ve takıları belirip kaybolmaya devam ediyorlardı. “Pekala. Bu mekanı armağan olarak vermeniz karşısında borçlandık ve konukseverliğinizi kabul edeceğiz.” Egwene ve diğer Aes Sedailerden uzakta bir sandalyeye oturdu. Yanındakiler de aynısını yaptı.</p>
<p class="p0">Egwene yavaşça nefes verdi ve pek çok sehpa ile, sıcak, güzel kokulu çayla dolu fincanlar yarattı. Rüzgarbulanlar yerlerinde sıçradılar, ama Bilgeler kıllarını bile kıpırdatmadılar. Ama Amys fincanına uzandı ve gül çayını daha koyu renk bir şeye dönüştürdü.</p>
<p class="p0">“Belki bu toplantının amacını bize söylersin,” dedi Bair, çayını yudumlayarak. Deniz Halkı kadınları fincanlarını almadılar, ama Aes Sedailer kendilerininkini yudumlamaya başladı.</p>
<p class="p0">“Biz tahmin ettik,” dedi Shielyn. “Bu yüzleşme kaçınılmaz, ama rüzgarlardan dilerdim ki gerekmesin.”</p>
<p class="p0">“Eh, söyle madem,” dedi Yukiri. “Bu toplantının amacı nedir?”</p>
<p class="p0">Shielyn Egwene’e odaklandı. “Pek çok mevsim ve gelgit boyunca Rüzgarbulmamızın doğasını Aes Sedailerden sakladık. Beyaz Kule nefes alıyor, ama vermiyor: içeri yollananın ayrılmasına izin verilmiyor. Artık bizden haberiniz var ve bizi istiyorsunuz, çünkü sizin kontrolünüz dışında yönlendiren kadınlar bulunmasına dayanamıyorsunuz.”</p>
<p class="p0">Aes Sedailer kaşlarını çattılar. Egwene, Melaine’in onayla başını salladığını gördü. Shielyn’in sözleri doğruydu, ama meselenin yalnızca bir yönünü ifade ediyordu. Beyaz Kule eğitiminin faydasını, yönlendiren insanlara birinin göz kulak olduğunu ve onları eğittiğini bilmenin halk için ne kadar önem taşıdığını bilseler...</p>
<p class="p0">Bununla birlikte, bu düşünce ona boş geliyordu. Deniz Halkı’nın kendi gelenekleri vardı ve Beyaz Kule’nin kuralları olmadan da yönlendiricilerinden faydalanabiliyorlardı. Egwene Deniz Halkı ile, Nynaeve ve Elayne kadar çok zaman geçirmemişti, ama ayrıntılı raporlar almıştı. Rüzgarbulanlar pek çok örgü konusunda bilgisizdi, ama özellikle Hava kullanan bazı özel örgülerdeki yetenekleri, deneyimli Aes Sedailerinkinden kat kat fazlaydı.</p>
<p class="p0">Bu kadınlar gerçeği bilmeyi hak ediyordu. Beyaz Kule ve Üç Yemin de bunu temsil etmiyor muydu? “Haklısın, Shielyn din Sabura Gece Suları,” dedi. “Belki de halkınız yeteneklerini Aes Sedailerden saklayarak akıllılık etti.”</p>
<p class="p0">Yukiri nefesini sertçe içine çekti, kesinlikle Aes Sedailere yakışmayan bir tepki. Shielyn donakaldı, kulağından burnuna uzanan zincirdeki madalyonlar çarpışarak hafifçe çınladı. Bluzu mavi oldu. “Ne?”</p>
<p class="p0">“Akıllılık etmiş olabilirsiniz,” dedi Egwene. “Benden önce gelen Amyrlinlerin görüşlerini bilemem, ama tartışmak gerekiyor. Belki de Tek Güç kullanan kadınları kontrol etmek konusunda fazla şevkli davrandık. Açık ki Rüzgarbulanlar kendi kendilerini eğitmek konusunda başarılı olmuş. Beyaz Kulenin sizden çok şey öğrenebileceğini düşünüyorum.”</p>
<p class="p0">Shielyn arkasına yaslanarak Egwene’in yüzünü inceledi. Egwene kadının bakışlarına karşılık verdi ve sakinliğini korudu. <span class="t3">Kararlı olduğumu gör</span>, diye düşündü. <span class="t3">Söylediklerimde içten olduğumu gör. Bu, iltifat değil. Ben bir Aes Sedaiyim. Gerçeği söylerim.</span></p>
<p class="p0">“Eh,” dedi Shielyn. “Belki de kadınlarınızı eğitmemiz konusunda pazarlık edebiliriz.”</p>
<p class="p0">Egwene gülümsedi. “Bunun avantajlı olacağını göreceğinizi umuyordum.” Kenarda, diğer üç Aes Sedai Egwene’e ölçülü bir düşmanlıkla baktı. Eh, göreceklerdi. Bir tartışmada üste çıkmanın en iyi yolu, beklentileri kavanoza kapatılmış sukenarı böcekleri gibi sarsmaktı.</p>
<p class="p0">“Ama,” dedi Egwene, “Beyaz Kule’nin de sizin bilmediğiniz şeyler bildiğini kabul etmeniz gerek. Aksi halde, Aes Sedailerimizin sizin Rüzgarbulanlarınızı eğitmesi için pazarlık etmezdiniz.”</p>
<p class="p0">“Bu anlaşmayı feshetmeyeceğiz,” dedi Shielyn çabucak. Bluzu açık sarıya döndü.</p>
<p class="p0">“Ah, öyle bir şey beklemiyorum,” dedi Egwene. “Aes Sedai öğretmenleriniz olması iyi. Sizinle pazarlık edenler beklenmedik bir şey başardılar.”</p>
<p class="p0">Sözlerinin her biri doğruydu. Bununla birlikte, onları söyleme tarzı daha fazlasını ima ediyordu: Egwene’in Aes Sedailerin Deniz Halkı gemilerine gönderilmesini <span class="t3">istediğini</span>. Shielyn kaşlarını daha beter çattı ve sandalyesinde arkasına yaslandı. Egwene onun, Rüzgar Çanağı konusunda halkının kazandığı büyük zaferin baştan beri bir tuzak mı olduğunu merak ettiğini umuyordu.</p>
<p class="p0">“Tersine,” diye devam etti Egwene, “önceki anlaşmanın yeterince hırslı olmadığını düşünüyorum.” Bilgelere döndü. “Amys, Aes Sedailerin Bilgelerin bilmediği örgüler bildiğini kabul ediyor musun?”</p>
<p class="p0">“Aes Sedailerin bu alanlarda uzman olduğunu itiraf etmemek aptallık olurdu,” dedi Amys dikkatle. “Örgüleri uzun uzun çalışıyorlar. Ama bizim bildiğimiz ve onların bilmediği şeyler de var.”</p>
<p class="p0">“Evet,” dedi Egwene. “Bilgelerin yanında eğitim aldığım süre içinde, önderlik konusunda Beyaz Kule’de öğrenemediğim kadar çok şey öğrendim. Bana <span class="t3">Tel’aran’rhiod </span>ve Düşgezginliği konusunda da çok faydalı bir eğitim verdiniz.”</p>
<p class="p0">“Tamam,” dedi Bair, “söyle artık. Bütün bu konuşma boyunca üç bacaklı kertenkeleyi kovaladık ve daha fazla hareket edip etmeyeceğini görmek için sopayla dürtükledik.”</p>
<p class="p0">“Bildiklerimizi birbirimizle paylaşmalıyız,” dedi Egwene. “Biz üç yönlendirebilen kadın grubu, ittifak kurmalıyız.”</p>
<p class="p0">“Beyaz Kule’nin kontrolünde, sanırım,” dedi Shielyn.</p>
<p class="p0">“Benim tek söylediğim,” diye yanıt verdi Egwene, “paylaşmanın ve diğerlerinden ders almanın akıllıca olacağı. Bilgeler, sizden eğitim almaları için Beyaz Kule’den Kabul Edilmişler yollamak isterim. Onları özellikle de <span class="t3">Tel’aran’rhiod</span>’a hakim olmaları konusunda eğitmeniz çok faydalı olurdu.”</p>
<p class="p0">Aes Sedailer arasında Egwene gibi bir Düşgören daha keşfedilmesi olasılığı düşüktü, ama yine de Egwene’in umudu vardı. Bu Yeti çok nadirdi. Yine de, bazı Aes Sedailerin, oraya t<span class="t3">er’angreal</span>lerle giriyor olsalar bile, <span class="t3">Tel’aran’rhiod </span>konusunda eğitim alması işe yarardı.</p>
<p class="p0">“Rüzgarbulanlar,” diye devam etti Egwene. “Sizin gibi rüzgar çağırmayı öğrensinler diye, size de kadınlar yollamak isterim, özellikle de Hava konusunda yetenekli olanları.”</p>
<p class="p0">“Bir Rüzgarbulan çırağının hayatı kolay değildir,” dedi Shielyn. “Sizin kadınlarınızın bu hayatı, Beyaz Kule’nin yumuşak hayatından çok farklı bulacaklarını düşünüyorum.”</p>
<p class="p0">Egwene’in poposu Beyaz Kule’de yaşadığı “yumuşak” hayatın acısını hala hatırlıyordu. “Zor olacağından kuşkum yok,” dedi, “ama sırf bu sebepten, çok faydalı olacağından eminim.”</p>
<p class="p0">“Eh, bu ayarlanabilir sanırım,” dedi Shielyn hevesli bir sesle, öne eğilerek. “Bir ödeme yapılmalı, elbette.”</p>
<p class="p0">“Denk bir ödeme,” dedi Egwene. “Siz de bizim eğitmemiz için sizin çıraklarınızdan bazılarını yollayacaksınız.”</p>
<p class="p0">“Size zaten kadın yolluyoruz.”</p>
<p class="p0">Egwene burnunu çekti. “Rüzgarbulanlarınızdan kuşkulanmamamız için, göstermelik birkaç tane. Kadınlarınız genelde diğerlerinden uzak duruyorlar ya da gönülsüzce geliyorlar. Bu uygulamayı durdurabilirim, potansiyel Rüzgarbulanlarınızdan vazgeçmeniz için sebep yok.”</p>
<p class="p0">“Eh, ne fark edecek?” diye sordu Shielyn.</p>
<p class="p0">“Gönderdiğiniz kadınların eğitimden sonra geri dönmesine izin vereceğiz,” dedi Egwene. “Bilgeler, Aiel çıraklarının da bize gönderilmesini istiyorum. Gönülsüzce değil, Aes Sedai olmak için de değil, ama eğitim almak ve bizim adetlerimizi öğrenmek için. Eğitimleri bittiği zaman, eğer isterlerse, onların dönmesine de izin verilecek.”</p>
<p class="p0">“Bundan daha fazlası olmalı,” dedi Amys. “Yumuşak Islaktopraklı adetlerine fazla alışan kadınlara ne olacağından endişeleniyorum.”</p>
<p class="p0">“Kuşkusuz onları zorla...” diye başladı Egwene.</p>
<p class="p0">Bair araya girdi. “Onlar yine de çırak Bilgeler olacaklar, Egwene al’Vere. Eğitimlerini tamamlaması gereken çocuklar. O da, bu planı kabul edersek; tıpkı bir günlük oruçtan sonra çok fazla yemek yemek gibi, bu fikirde midemi ekşiten bir şeyler var.”</p>
<p class="p0">“Aes Sedailerin kancalarını çıraklarımıza geçirmesine izin verirsek,” dedi Melaine, “sonra onları kolay kolay kurtaramayız.”</p>
<p class="p0">“Kurtulmalarını ister miydiniz?” dedi Egwene. “Benim nasıl biri olduğumu görüyor musun, Melaine? Aieller tarafından eğitilmiş bir Amyrlin Makamı? Benim gibi daha fazla kadın olması nelere değmezdi? <span class="t3">ji’e’toh</span>’u ve Üç-Kat Topraklar’ı anlayan, Bilgeleri rakip ya da yabani olarak görmek yerine onlara saygı duyan Aes Sedailer?”</p>
<p class="p0">Üç Aiel bunun üzerine sakinleştiler ve huzursuzluk içinde bakıştılar.</p>
<p class="p0">“Ya sen, Shielyn?” dedi Egwene. “Sizin yanınızda eğitim görmüş, sizi dostu olarak gören ve adetlerinize saygı duyan bir Amyrlin Makamı olması sizin için nelere değmezdi?”</p>
<p class="p0">“Bu kıymetli olabilirdi,” diye itiraf etti Shielyn. “Bize göndereceğin kadınların, şimdiye dek gördüklerimizden daha iyi huylu olacağını varsayarsak. Henüz, birkaç günlüğüne ana direkten sarkıtılmanın faydasının dokunmayacağı Aes Sedai görmedim.”</p>
<p class="p0">“Bunun sebebi, adetleri yerleşmiş Aes Sedailer istemekte ısrar etmeniz,” dedi Egwene. “Bunun yerine size Kabul Edilmişler göndermiş olsak, onları daha esnek bulurdunuz.”</p>
<p class="p0">“Bunun yerine mi?” dedi Shielyn hemen. “Tartıştığımız pazarlık bu değildi.”</p>
<p class="p0">“Olabilirdi,” diye yanıt verdi Egwene. “Deniz Halkı yönlendiricilerinin Kule’de kalmak yerine size dönmesine izin verirsek, sizin de Aes Sedai öğretmenlerine o kadar ihtiyacınız kalmaz.”</p>
<p class="p0">“Bu farklı bir anlaşma.” Shielyn başını iki yana salladı. “Ve hafife alınacak bir pazarlık değil. Aes Sedailer, tıpkı taktığınız yüzüklerdeki yılanlar gibi sinsi.”</p>
<p class="p0">“Size ödünç verdiğim düş <span class="t3">ter’angreal</span>lerini de pazarlığa katsam?” diye sordu Egwene.</p>
<p class="p0">Shielyn eline baktı. Gerçek dünyada, içine biraz Ruh yönlendirdiği zaman <span class="t3">Tel’aran’rhiod</span>’a girmesine izin veren küçük bir tabak tutuyordu. Egwene onlara, yönlendirmeden kullanabilecekleri <span class="t3">ter’angreal</span>ler vermemişti elbette. Onlar çok yönlü <span class="t3">ter’angreal</span>lerdi ve dolayısıyla daha güçlüydüler. Onları sır olarak saklamak en iyisiydi.</p>
<p class="p0">“<span class="t3">Tel’aran’rhiod</span>’da,” dedi Egwene öne eğilerek, “her yere gidebilirsiniz. Yolculuk etmeye gerek kalmadan, uzaktaki kişilerle görüşebilirsiniz, saklı olanı öğrenebilir, gizlilik içinde konuşabilirsiniz.”</p>
<p class="p0">“Önerdiğin tehlikeli bir şey, Egwene al’Vere,” dedi Amys sertçe. “Onları başıboş bırakmak, bir grup Islaktopraklı çocuğu Üç Kat Topraklar’da başıboş bırakmak gibi olur.”</p>
<p class="p0">“Bu mekanı kendinize saklayamazsınız, Amys,” dedi Egwene.</p>
<p class="p0">“Biz o kadar bencil değiliz,” dedi Bilge. “Ben güvenliklerinden bahsediyorum.”</p>
<p class="p0">“O zaman belki,” dedi Egwene, “Deniz Halkı çıraklarından bazılarını eğitim almak üzere size, Bilgelere yollamaları en iyisi olur; belki siz de onlara çırak yollarsınız.”</p>
<p class="p0">“<span class="t3">Gemilerde</span> yaşasınlar diye mi?” dedi Melaine dehşet içinde.</p>
<p class="p0">“Su korkunuzu alt etmenin daha iyi yolu olabilir mi?”</p>
<p class="p0">“Biz ondan korkmuyoruz,” diye terslendi Amys. “Biz ona saygı duyuyoruz. Islaktopraklılar...” Gemilerden her zaman, başkalarının kafese kapatılmış aslanlardan bahsettiği gibi bahsederdi.</p>
<p class="p0">“Yine de,” Egwene Deniz Halkı’na geri döndü, “Pazarlıkta anlaşırsak <span class="t3">ter’angreal</span> sizin olabilir.”</p>
<p class="p0">“Bunları bize verdin bile,” dedi Shielyn.</p>
<p class="p0">“<span class="t3">Ödünç</span> verdim, Shielyn. Onları teslim eden kadınlar bunu açıkça ifade etti.”</p>
<p class="p0">“Onları bize kalıcı olarak mı vereceksin?” diye sordu Shielyn. “Tüm <span class="t3">ter’angreal</span>lerin Beyaz Kule’ye ait olduğu saçmalığı olmadan?”</p>
<p class="p0">“<span class="t3">Ter’angreal</span>lerin, onları bulanlar tarafından alıkonmasını önlemek konusunda bir kural olmalı,” dedi Egwene. “Böylece, tehlike potansiyeli taşıyan nesneleri aptal bir çiftçinin ya da tüccarın elinden alabiliriz. Ama Rüzgarbulanlar ve Bilgeler için resmi bir istisna yapmaya gönüllü olurum.”</p>
<p class="p0">“O zaman cam sütunlar...” dedi Amys. “Aes Sedailerin onlar üzerinde hak iddia etmeyi deneyip denemeyeceğini merak ediyordum.”</p>
<p class="p0">“Bunun olacağından kuşkuluyum,” dedi Egwene. “Ama, o <span class="t3">ter’angreal</span>in ve elinizdeki diğerlerinin size ait olduğunu ve Aes Sedailerin onlar üzerinde hak iddia edemeyeceğini ilan etmemizin, Aiellerin içini rahatlatacağını tahmin ediyorum.”</p>
<p class="p0">Bu Bilgeleri ciddi düşüncelere sevk etti.</p>
<p class="p0">“Ben yine de bu anlaşmayı tuhaf buluyorum,” dedi Bair. “Beyaz Kule’de eğitim gören, ama Aes Sedai olmayan Aieller ha? Eskiden işler böyle yürümüyordu.”</p>
<p class="p0">“Dünya değişiyor, Bair,” dedi Egwene. “Emond Meydanı’nda, bir derenin yanında, özenle bakılan, Emond’un İhtişamı çiçekleriyle bezenmiş güzel bir yer vardı. Babam oraya yürümekten hoşlanırdı ve onların güzelliğine bayılırdı. Ama sonra, yeni köprü yapıldığında, insanlar köprüye giderken çiçeklere basmaya başladı.</p>
<p class="p0">“Babam seneler boyunca onları çiçeklerden uzak tutmaya çalıştı. Küçük çitler, tabelalarla. Hiçbiri işe yaramadı. Sonunda, çiçek tarhının ortasına, ırmak taşlarından bir patika yapmayı akıl etti ve çiçekleri patikanın iki yanında yetiştirdi. Bundan sonra insanlar çiçeklere basmaktan vazgeçti.</p>
<p class="p0">“Değişim geldiğinde bağırıp çağırabilir, her şeyi aynı kalmaya zorlayabilirsiniz. Ama genelde, sonunda ezilirsiniz. Bununla beraber, değişimlere yön verebilirseniz, değişim size hizmet eder. Tıpkı Güç’ün bize, ancak biz ona teslim olduğumuzda hizmet etmesi gibi.”</p>
<p class="p0">Egwene kadınlara teker teker baktı. “Bu üç grup uzun zaman önce birlikte çalışmaya başlamalıydı. Son Savaş geldi ve Yeniden Doğan Ejder, Karanlık Varlık’ı serbest bırakmakla tehdit ediyor. Bu yetmezmiş gibi, bir başka ortak düşmanımız var: Aes Sedaileri, Rüzgarbulanları ve Bilgeleri yok etmek isteyen bir düşman.”</p>
<p class="p0">“Seanchanlar,” dedi Melaine.</p>
<p class="p0">Rüzgarbulanların arkasında oturan Renaile sözcüğü duyunca usulca tısladı. Giysileri değişti. Üzerinde bir zırh, elinde bir kılıç belirdi. İkisi de bir an sonra yok oldu.</p>
<p class="p0">“Evet,” dedi Egwene. “Birlikte, onlarla savaşacak kadar güçlü olabiliriz. Ayrı ayrı...”</p>
<p class="p0">“Bu pazarlığı düşünmemiz lazım,” dedi Shielyn. Egwene odada, Deniz Halkı tarafından muhtemelen kazayla yaratılmış bir rüzgar estiğini fark etti. “Bir daha görüşeceğiz ve belki o zaman bir söz verebiliriz. Eğer verirsek, koşulları şu olacak: Senede iki çırak göndeririz, siz de bize iki tane gönderirsiniz.”</p>
<p class="p0">“En zayıflarınızı değil,” dedi Egwene. “En çok umut vaat edenleri istiyorum.”</p>
<p class="p0">“Siz de aynısını yapacak mısınız?” dedi Shielyn.</p>
<p class="p0">“Evet,” dedi Egwene. İki çırak, bir başlangıçtı. Muhtemelen planın etkili olduğunu gördüklerinde sayıyı artırmak isteyeceklerdi. Ama baştan ısrar etmeyecekti.</p>
<p class="p0">“Ya biz?” dedi Amys. “Biz de, sizin deyiminizle bu ‘pazarlığın’ parçası mıyız?”</p>
<p class="p0">“İki Kabul Edilmiş,” dedi Egwene, “ve karşılığında iki çırak. En az altı ay, en fazla iki sene eğitim görecekler. Kadınlarımız size katıldığı zaman çıraklarınız sayılacaklar ve sizin kurallarınıza uyacaklar.” Duraksadı. “Eğitimlerinin sonunda, tüm çıraklar ve Kabul Edilmişler en az bir seneliğine halklarına dönecekler. Ondan sonra, eğer sizinkiler Aes Sedai olmak isterse, değerlendirilmek üzere geri dönebilirler. Aynısı bizden giden ve sizlere katılmak isteyen kadınlar için de geçerli.”</p>
<p class="p0">Bair düşünceli düşünceli başını salladı. “Belki senin gibi, adetlerimizi gören ve onların daha üstün olduğunu anlayan kadınlar çıkar. Yine de seni kaybetmemiz yazık oldu.”</p>
<p class="p0">“Ben başka yere aidim,” dedi Egwene.</p>
<p class="p0">“Aynısını bizim için de kabul edecek misiniz?” diye sordu Shielyn Bilgelere. “Bu pazarlığı aynı şekilde, ikiye iki yapalım mı?”</p>
<p class="p0">“Eğer pazarlıkta anlaştıysak,” dedi Bair, diğer Bilgelere bakarak, “sizinle de yaparız. Ama diğer Bilgelerle konuşmamız lazım.”</p>
<p class="p0">“Ya <span class="t3">ter’angreal?</span>” dedi Shielyn, Egwene’e dönerek.</p>
<p class="p0">“Sizindir,” dedi Egwene. “Karşılığında bizi, sizi eğitecek Aes Sedailer gönderme sorumluluğundan azat edeceksiniz. Biz de aramızdaki Deniz Halkı kadınlarını geri göndereceğiz. Bütün bunlar halklarınız tarafından onaylanmalı ve ben de Kule Salonu’na sunmalıyım.”</p>
<p class="p0">Elbette, Amyrlin olarak sözü kanundu. Ama Salon direnirse, o kanunlar görmezden gelinirdi. Bu konuda onların desteğini alması gerekiyordu -ve bunu istiyordu da, özellikle de Salon’un onunla daha çok işbirliği yapması ve gizlice toplanmaması gerektiği savı göz önüne alındığında.</p>
<p class="p0">Ama bu öneri için onay alabileceğinden oldukça emindi. <span class="t3">Ter’angreal</span>lerden vazgeçmek Aes Sedailerin hoşuna gitmeyecekti, ama Deniz Halkı ile Rüzgar Çanağı konusunda yapılan pazarlık da hoşlarına gitmemişti. Ondan kurtulmak için her şeyi vermeye razı gelirlerdi.</p>
<p class="p0">“Aes Sedailerin bize ders vermesinden vazgeçmek isteyeceğini biliyordum,” dedi Shielyn, hoşnutlukla.</p>
<p class="p0">“Hangisini tercih ederdiniz?” diye sordu Egwene. “Aramızda en zayıf ve bu hizmeti ceza olarak gören kadınları mı? Yoksa bizim sunabileceğimiz her şeyi öğrenmiş, geri dönerek mutlulukla sizinle paylaşan kendi insanlarınızı mı?” Egwene’in içinden, pazarlığı tamamlamak için Deniz Halkı Aes Sedailerini geri göndermek geçiyordu zaten; durumu bu şekilde kullanmak uygun geliyordu.</p>
<p class="p0">Ama bir umut bu yeni pazarlık eskisinin yerini alacaktı. Deniz Halkı Aes Sedailerini her durumda kaybedeceğini hissediyordu, en azından halkına geri dönmek isteyenleri. Dünya <span class="t3">gerçekten</span> değişiyordu, eski adetlerin korunması gerekmiyordu.</p>
<p class="p0">“Aramızda tartışacağız,” dedi Shielyn. Diğerlerine bakarak başını salladı ve Deniz Halkı kadınları kayboldular. Çabuk öğrendikleri kesindi.</p>
<p class="p0">“Bu, tehlikeli bir dans, Egwene al’Vere,” dedi Amys, ayağa kalkıp şalını düzelterek. “Eskiden Aieller Aes Sedailere hizmet etmekten gurur duyardı. O zamanlar geçti.”</p>
<p class="p0">“Bulacağınızı sandığınız kadınlar yalnızca bir hayaldi, Amys,” dedi Egwene. “Gerçek hayat genellikle insanı hayal kırıklığına uğratır, ama en azından gerçek dünyada şeref bulduğunuzda, onun bir hayalden daha fazlası olduğunu bilirsiniz.”</p>
<p class="p0">Bilge başını salladı. “Büyük olasılıkla bu pazarlığı kabul edeceğiz. Aes Sedailerin öğretebileceklerini öğrenmemiz gerek.”</p>
<p class="p0">“En güçlü kadınlarımızı seçeceğiz,” diye ekledi Bair. “Islaktopraklıların yumuşaklığı karşısında yozlaşmayacak olanları.” Bu sözlerde kınama yoktu. Bair’e göre Islaktopraklılara yumuşak demek bir hakaret değildi.</p>
<p class="p0">Amys başını salladı. “Yaptığın iş, bizi çelikten şeritlerle bağlamaya çalışmadığın sürece, iyi bir iş.”</p>
<p class="p0"><span class="t3">Hayır, Amys,</span> diye düşündü Egwene. <span class="t3">Sizi çelikten şeritlerle bağlamayacağım. Ben dantel kullanacağım.</span></p>
<p class="p0">“Şimdi,” dedi Bair. “Bugün bize ihtiyacın olacak mı? Bir savaştan bahsetmiştin...?”</p>
<p class="p0">“Evet,” dedi Egwene. “Ya da ben öyle umuyorum.” Haber gelmemişti. Bu da, Nynaeve ve Siuan’ın kulak misafiri olmaya çalışan kimseyi yakalamadıkları anlamına geliyordu. Planı başarısızlığa mı uğramıştı?</p>
<p class="p0">Bilgeler başlarını salladılar, sonra kenara gidip, kendi aralarında konuşmaya başladılar. Egwene Aes Sedailerin yanına gitti.</p>
<p class="p0">Yukiri ayağa kalktı. “Bu iş hoşuma gitmedi, Anne,” dedi Yukiri alçak sesle, Bilgeleri süzerek. “Salon’un bunu kabul edeceğini sanmıyorum. Pek çoğu, tüm Tek Güç nesnelerinin bize ait olması gerektiği konusunda ısrarlı.”</p>
<p class="p0">“Salon önerimin sağduyulu olduğunu görecektir,” dedi Egwene. “Rüzgar Çanağı’nı Deniz Halkı’na iade ettik. Elayne <span class="t3">ter’angreal</span> yapma sanatını yeniden keşfettiğine göre, takip edemeyeceğimiz kadar çok <span class="t3">ter’angreal</span> olması yalnızca zaman meselesi.”</p>
<p class="p0">“Ama Elayne bir Aes Sedai, Anne,” dedi Seaine, huzursuz bir ifadeyle kalkarak. “Kuşkusuz onu hizaya sokabilirsin.”</p>
<p class="p0">“Belki,” dedi Egwene usulca. “Ama bunca seneden sonra, bu kadar çok Yeti’nin geri dönmesi, bu kadar çok keşif yapılması size de garip gelmiyor mu? Benim Düş görmem, Elayne’in <span class="t3">ter’angreal</span>leri, Kehanet. Nadir Yetiler bollaştı. Bir Çağ sona eriyor ve dünya değişiyor. Elayne’in Yetisinin benzersiz kalacağından kuşkuluyum. Bilgelerden ya da Deniz Halkından birinde ortaya çıkarsa?”</p>
<p class="p0">Diğer üçü huzursuzluk içinde, sessizce oturuyordu.</p>
<p class="p0">“Yine de <span class="t3">ter’angreal</span>leri onlara vermek doğru değil, Anne,” dedi Yukiri sonunda. “Çaba göstersek, Bilgeleri ve Rüzgarbulanları kontrol altına alabilirdik.”</p>
<p class="p0">“Ya Asha’manlar?” dedi Egwene usulca, sesindeki huzursuzluğu saklamayı başaramadan. “Biz kullanamıyor olsak da, erkekler için yaratılan tüm <span class="t3">angreal</span> ve <span class="t3">sa’angreal</span>lerin de bize ait olduğu konusunda ısrar mı edeceğiz? Güç nesneleri yaratmayı öğrenen Asha’manlar çıkarsa? Onları, ürettikleri her şeyi bize vermeye mi zorlayacağız? Zorlayabilir miyiz?”</p>
<p class="p0">“Ben...” dedi Yukiri.</p>
<p class="p0">Leane başını iki yana salladı. “O haklı, Yukiri. Işık, o haklı!”</p>
<p class="p0">“Bu dünya artık bize ait olamaz,” dedi Egwene usulca. Bilgelerin duymasını istemiyordu. “Hiç bize ait oldu mu acaba? Kara Kule Aes Sedailerle bağ kuruyor, Aieller artık bize saygı duymuyor, Rüzgarbulanlar yüzyıllardır en iyi yönlendiricilerini bizden sakladı ve gittikçe daha dikbaşlı davranıyorlar. Bütün bunlara sıkıca tutunmaya çalışırsak ne kadar başarılı olduğumuza bağlı olarak ya tiran durumuna düşeriz, ya da aptal. Ben ikisini de kabul etmiyorum.</p>
<p class="p0">“Biz onlara <span class="t3">önderlik</span> edeceğiz, Yukiri. Tüm kadınların saygıyla baktığı bir kaynak olmalıyız. Bunu o kadar kontrolcü olmayarak, yönlendiricilerini eğitim almaları için yanımıza çağırarak ve en yetenekli Kabul Edilmişlerimizi en başarılı oldukları alanlarda eğitim almak üzere onlara göndererek başaracağız.”</p>
<p class="p0">“Ya onlar da şu anda aynı şeyi söylüyorlarsa?” diye sordu Leane usulca, odanın uzak tarafında alçak sesle konuşan Bilgelere bakarak. “Ya bizimle, bizim onlarla oynamayı düşündüğümüz gibi oynamaya çalışırlarsa?”</p>
<p class="p0">“O zaman bizim en iyi oyunu oynamamız gerek,” dedi Egwene. “Şimdilik bütün bunlar ikinci planda. Gölge’ye ve Seanchanlara karşı bir olmamız gerek. Bizim...”</p>
<p class="p0">Darmadağın görünümlü bir Siuan kapıda belirdi. Elbisesinin bir yanı kavrulmuştu. “Anne! Sana ihtiyacım var!”</p>
<p class="p0">“Savaş başladı mı?” dedi Egwene telaşla. Kenarda, Bilgeler başlarını kaldırdılar.</p>
<p class="p0">“Başladı,” dedi Siuan nefes nefese. “Aniden başladı. Anne, sizi dinlemek için gelmediler! <span class="t3">Saldırdılar!</span>”</p>
<p class="p0">&nbsp;</p>
<p class="p0">Perrin arazide süzülüyor, her adımda fersahlar kat ediyordu. Çubuğu Katil’den uzak bir yere götürmesi gerekiyordu. Okyanus belki? O...</p>
<p class="p0">Bir ok hışırdayarak havayı yardı ve omzunu kesti. Perrin bir küfür sallayarak döndü. Yüksek, kayalık bir tepedeydiler. Katil yamacın aşağısında duruyordu, yayını köşeli yüzüne kadar kaldırmıştı ve kara gözleri öfkeyle çakmak çakmaktı. Bir ok daha bıraktı.</p>
<p class="p0"><span class="t3">Duvar</span>, diye düşündü Perrin, önünde bir tuğla duvar yaratarak. Ok tuğlada birkaç santimlik bir delik açtı, ama durdu. Perrin hemen yer değiştirdi. Ama kubbeyi taşırken çok uzağa gidemiyordu.</p>
<p class="p0">Perrin yön değiştirerek kuzeye değil, doğuya yöneldi. Bunun izini kaybettireceğinden kuşkuluydu: Muhtemelen kubbenin nasıl hareket ettiğini görüp, yönünü tahmin edecekti.</p>
<p class="p0">Ne yapmalı? Çubuğu okyanusa atmayı düşünmüştü, ama Katil takip ediyorsa, oradan alabilirdi. Perrin elinden geldiğince hızlı hareket etmeye odaklandı ve her yürek atışında fersahlar aştı. Düşmanından kaçabilir miydi? Manzara bir bulanıklık halinde akıp gidiyordu. Dağlar, ormanlar, göller, çayırlar.</p>
<p class="p0">Tam uzaklaştığını düşündüğü sırada yanında bir şekil belirdi ve boynuna bir kılıç salladı. Perrin eğildi ve saldırıdan kıl payı kurtuldu. Hırlayarak çekicini kaldırdı, ama Katil yok oldu.</p>
<p class="p0">Perrin can sıkıntısı içine durdu. Katil ondan daha hızlı hareket edebiliyordu. Kubbenin ilerisine sıçrayarak ve sonra Perrin’in gelmesini bekleyerek kubbenin içine girebilirdi. Oradan, doğrudan Perrin’in üzerine atlayıp saldırabilirdi.</p>
<p class="p0"><span class="t3">Ondan bu şekilde kaçamam</span>, diye düşündü Perrin. Emin olmanın tek yolu, Faile ve diğerlerini korumanın tek yolu Katil’i öldürmekti. Yoksa, Perrin çubuğu nereye koyarsa koysun oradan alır, sonra dönüp halkına tuzak kurardı.</p>
<p class="p0">Perrin çevresine bakınarak nerede olduğunu öğrendi. Seyrek ağaçlıklı bir yamaçtaydı ve kuzeyinde Ejderdağı’nı görebiliyordu. Doğuya baktı ve büyük bir yapının ağaçların arasından çıkan ucunu gördü. Beyaz Kule. Şehir Perrin’e avantaj verebilirdi; onca bina ve sokak arasında saklanmak daha kolay olabilirdi.</p>
<p class="p0">Perrin çubuğu da taşıyarak o yöne sıçradı ve çubuğun yarattığı kubbe de onunla birlikte geldi. Sonunda, savaşmak zorunda kalacaktı.</p>
</body>
</html>