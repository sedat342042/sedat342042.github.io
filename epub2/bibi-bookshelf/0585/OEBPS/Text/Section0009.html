<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>

<link rel="stylesheet" type="text/css" href="../Styles/style.css"/>
<title>Geceyarısı Kuleleri</title>
</head>
<body>
<p class="p4" style="text-align: center;"><span class="t1">ÖNSÖZ</span></p>
<p class="p4" style="text-align: center;">-------------------------------------------------------------------------------------–</p>
<p class="p4" style="text-align: center;"><span class="t1">KÜÇÜK BİR AYRIM</span></p>
<p class="p4" style="text-align: center;"><span class="t1"><br/></span></p>
<p class="p0">Lan Mandragoran, Mandarb’ı ölüme doğru sürerken atın nalları engebeli zeminde aşina bir ritim tutuyordu. Kuru hava boğazını ağrıtıyordu ve yoğunlaşıp yüzeye çıkmış tuz kristalleri, toprağı beyaz bir serpintiyle bezemişti. Kuzeyde, uzakta, hastalığın lekelediği kırmızı kayalar yükseliyordu. Afet işaretleri, gittikçe yayılan kara likenler.</p>
<p class="p0">Lan, afet sınırını izleyerek doğuya doğru ilerliyordu. Hala Saldaea’daydı, karısının onu Sınırboyları’na götürme sözünü kıl payı tutarak bıraktığı yerde. Bu yol çok uzun zamandır onu bekliyordu. Yirmi sene önce, Moiraine’i izlemeyi kabul ederek bu yoldan dönmüştü, ama geri döneceğini hep bilmişti. Atalarının adını, belindeki kılıcı ve başındaki <span class="t3">hadori</span>yi taşıması, bu anlama geliyordu.</p>
<p class="p0">Kuzey Saldaea’nın bu kayalık bölgesi Proska Düzlükleri olarak biliniyordu. At sürmek için zorlu bir yerdi; tek bir bitki yetişmiyordu. Kuzeyden esen rüzgar, yanında pis bir koku getiriyordu. İçinde cesetler yüzen derin, sıcak bir bataklığın kokusu. Gökyüzünde karanlık ve kasvetli bir fırtına kopuyordu.</p>
<p class="p0"><span class="t3">Ne kadın,</span> diye düşündü Lan, başını iki yana sallayarak. Nynaeve bir Aes Sedai gibi düşünüp konuşmayı ne kadar da çabuk öğrenmişti. Ölüme gitmek Lan’i üzmüyordu, ama Nynaeve’in onun için korktuğunu bilmek... işte bu canını yakıyordu. Hem de çok.</p>
<p class="p0">Günlerdir tek bir kişi bile görmemişti. Güneyde Saldaealıların kaleleri vardı, ama buradaki arazi Trollocların saldırılarını güçleştiren derelerle bölünmüştü; onlar Maradon yakınlarına saldırmayı tercih ediyorlardı.</p>
<p class="p0">Ama bu, gevşemek için sebep değildi. Afet’in bu kadar yakınında gevşemek olmazdı. Bir tepeye baktı; bir gözetçi yerleştirmek için iyi bir yerdi. Herhangi bir hareketlenme ihtimaline karşı orayı göz altına aldı. Birinin oraya saklanıp pusu kurmuş olması ihtimaline karşı bir çukurun çevresinden dolandı. Elini yayından ayırmadı. Biraz daha doğuya gittikten sonra Saldaea’ya girecek ve iyi yolları kullanarak Kandor’u geçecekti. Sonra...</p>
<p class="p0">Yakındaki yamaçtan taşlar yuvarlandı.</p>
<p class="p0">Lan, Mandarb’ın eyerine bağlanmış sadaktan dikkatle bir ok çekti. Ses nereden gelmişti? <span class="t3">Sağdan,</span> diye karar verdi. Güneyden. Oradaki tepeden; tepenin arkasından biri yaklaşıyordu.</p>
<p class="p0">Lan, Mandarb’ı durdurmadı. Nal seslerinin değişmesi yaklaşanı uyarabilirdi. Geyik yavrusu derisinden yapılmış eldivenlerinin içinde, parmaklarındaki teri hissederek, sessizce yayını kaldırdı. Oku taktı ve kirişi yanağına kadar çekti. Ok, kaz tüyü ve reçine kokuyordu.</p>
<p class="p0">Bir şekil güneydeki tepeyi dolandı. Adam donakaldı; uzun yeleli bir yük atı peşinden tepeyi dolandı ve yürümeye devam etti. Ancak boynundaki ip gerilince durdu.</p>
<p class="p0">Adamın üzerinde bağcıklı taba rengi bir gömlek ve tozlu bir pantolon vardı. Belinde bir kılıç asılıydı, kolları kalın ve güçlüydü, ama tehditkar görünmüyordu. Aslında, biraz tanıdık geliyordu.</p>
<p class="p0">“Lord Mandragoran!” dedi adam öne atılıp atını da peşinden sürükleyerek. “Sonunda seni buldum. Kremer Yolu’ndan gideceğini düşünmüştüm!”</p>
<p class="p0">Lan yayını indirdi ve Mandarb’ı durdurdu. “Seni tanıyor muyum?”</p>
<p class="p0">“Erzak getirdim, Lordum!” Adamın siyah saçları vardı ve derisi güneşten esmerleşmişti. Muhtemelen Sınırboylulardan biri. Hevesle yaklaşmaya devam etti ve kalın parmaklı eliyle, aşırı yüklenmiş atının ipini çekiştirdi “Yeterince erzakın olmayacağını düşündüm. Çadır -hem de, ne olur ne olmaz diye dört tane- ve su da var. Atlar için yem. Ve...”</p>
<p class="p0">“<span class="t3">Sen kimsin?”</span> diye bağırdı Lan. “Ve kim olduğumu nereden biliyorsun?”</p>
<p class="p0">Adam aniden durdu. “Ben Bulen, Lordum. Kandor’dan?”</p>
<p class="p0">Kandor... Lan fasulye sırığına benzeyen genç ulağı hatırladı. Şaşkınlık içinde, benzerliği fark etti. “<span class="t3">Bulen?</span> Ama bu yirmi sene önceydi, adam!”</p>
<p class="p0">“Biliyorum, Lord Mandragoran. Ama sarayda Altın Turna bayrağının açıldığı haberi yayılınca, ne yapmam gerektiğini anladım. Kılıç kullanmayı iyi öğrendim, Lordum. Seninle at sürmek için geldim ve...”</p>
<p class="p0">“Yola çıktığım <span class="t3">Aesdaishar</span>’dan bile duyuldu mu?”</p>
<p class="p0">“Evet, Lordum. El’Nynaeve bize geldi, anlarsın. Ne yaptığını bize anlattı. Diğerleri de toplanıyor, ama ilk ben geldim. Erzaka ihtiyacın olacağını biliyordum.”</p>
<p class="p0"><span class="t3">Kavrulası kadın,</span> diye düşündü Lan. Üstelik Lan’e, onunla at sürmek isteyenleri kabul edeceğine dair <span class="t3">yemin</span> ettirmişti! Eh, o gerçekle oyun oynayabiliyorsa, Lan da yapabilirdi. Lan, onunla <span class="t3">at sürmek</span> isteyenleri kabul edeceğini söylemişti. Bu adam atlı değildi. Dolayısıyla Lan onu reddedebilirdi. Anlamsız bir ayrım, ama Aes Sedailerle yirmi sene geçirmek, ona insanın ağzından çıkan sözlere dikkat etmesi gerektiği konusunda birkaç şey öğretmişti.</p>
<p class="p0">“Aesdaishar’a geri dön,” dedi Lan. “Onlara söyle, karım yanılıyor, ben Altın Turna’yı açmadım.”</p>
<p class="p0">“Ama...”</p>
<p class="p0">“Sana ihtiyacım yok, evlat. Git hadi.” Lan Mandarb’ı topukladı ve yolda duran adamın yanından geçti. Birkaç dakika için, onun emrine itaat edeceğini sandı, ama ettiği yemine uymaktan kaçınmak vicdanını yaralıyordu.</p>
<p class="p0">“Babam Malkierliydi,” dedi Bulen arkasından.</p>
<p class="p0">Lan yoluna devam etti.</p>
<p class="p0">“Öldüğünde ben beş yaşındaydım,” diye seslendi Bulen. “Kandorlu bir kadınla evlenmişti. İkisi de haydutların saldırısında öldü. Onlar hakkında pek bir şey hatırlamıyorum. Yalnızca babamın bana söylediği bir şeyi hatırlıyorum: Bir gün Altın Turna için savaşacağımızı söylemişti. Ondan geriye bir tek bu kaldı.”</p>
<p class="p0">Lan kendini dönüp geriye bakmaktan alıkoyamadı, ama Mandarb yürümeye devam etti. Bulen ince bir deri şeridi kaldırdı: Gölge’yle savaşmaya yemin etmiş Malkierlilerin başlarına taktıkları <span class="t3">hadori</span>.</p>
<p class="p0">“Babam için <span class="t3">hadori</span>yi takardım,” diye seslendi Bulen, daha da yüksek sesle. “Ama takıp takamayacağımı sorabileceğim kimse yok. Gelenek böyle, değil mi? Birinin bana onu takma hakkı vermesi gerekiyor. Eh, hayatımın sonuna kadar Gölge’yle savaşırım.” Başını eğip <span class="t3">hadori</span>ye baktı, sonra başını kaldırdı ve bağırdı, “Karanlığın karşısına dikilirim, al’Lan Mandragoran! Bana bunu yapamayacağımı söyleyebilir misin?”</p>
<p class="p0">“Yeniden Doğan Ejder’e git,” diye seslendi Lan ona. “Ya da kraliçenin ordusuna katıl. İkisi de seni kabul eder.”</p>
<p class="p0">“Ya sen? Ta Yedi Kule’ye kadar erzaksız mı gideceksin?”</p>
<p class="p0">“Yolda yiyecek bulurum.”</p>
<p class="p0">“Kusura bakma, Lordum, ama bugünlerde çevrenin nasıl olduğunu gördün mü? Afet güneye doğru gittikçe yayılıyor. Eskiden bereketli olan topraklarda bile hiçbir şey yetişmiyor. Av hayvanı az.”</p>
<p class="p0">Lan duraksadı. Mandarb’ı dizginledi.</p>
<p class="p0">“Onca sene önce,” diye seslendi Bulen, ona doğru yürüyerek ve yük atını da peşinden çekerek, “kim olduğunu bilmiyordum; yalnızca senin için değerli birini kaybettiğini biliyordum, bizden birini. Seneler boyunca, sana daha iyi hizmet etmediğim için kendime kızdım. Bir gün senin yanında duracağıma dair yemin ettim.” Gelip Lan’in yanında durdu. “Sana soruyorum, çünkü babam yok. <span class="t3">Hadori</span> takıp yanında savaşabilir miyim, al’Lan Mandragoran? Kralım?”</p>
<p class="p0">Lan duygularını yatıştırarak yavaşça nefes verdi. <span class="t3">Nynaeve, seni bir daha gördüğümde... </span>Ama onu bir daha görmeyecekti. Bu konuda düşünmemeye çalıştı.</p>
<p class="p0">Bir yemin <span class="t3">etmişti</span>. Aes Sedailer verdikleri sözleri tutmamanın bir yolunu bulurlardı, ama bu Lan’e aynısını yapma hakkını veriyor muydu? Hayır. Şerefi, bir erkeğin her şeyiydi. Bulen’i reddedemezdi.</p>
<p class="p0">“Kimliklerimizi açıklamadan yolculuk edeceğiz,” dedi Lan. “Altın Turna’yı açmayacağız. Kimseye kim olduğumu söylemeyeceksin.”</p>
<p class="p0">“Peki, Lordum,” dedi Bulen.</p>
<p class="p0">“O zaman, o <span class="t3">hadori</span>yi gururla takabilirsin,” dedi Lan. “Eski adetleri sürdüren pek az kişi var. Ve evet, bana katılabilirsin.”</p>
<p class="p0">Lan Mandarb’ı dürtükleyerek harekete geçirdi ve Bulen de yaya olarak takip etti. Ve bir kişi, iki oldu.</p>
<p class="p0">&nbsp;</p>
<p class="p0">Perrin çekicini kor kızıl demir çubuğa indirdi. Kıvılcımlar, ateş böcekleri gibi havaya saçıldı. Yüzü boncuk boncuk terlemişti.</p>
<p class="p0">Bazıları metale çarpan metalin sesini sinir bozucu bulurdu. Perrin değil. Bu ses yatıştırıcıydı. Çekici kaldırdı ve yine vurdu.</p>
<p class="p0">Kıvılcımlar. Deri yeleğinden ve önlüğünden seken, uçan ışık kıymıkları. Her darbeyle odanın duvarları -sağlam, meşinyaprak ağacından duvarlar- metale çarpan metal tangırtılarına uyarak <span class="t3">bulanıyordu</span>. Perrin düş görüyordu, ama kurt düşünde değildi. Bunu biliyordu, ama <span class="t3">nasıl</span> bildiğini bilmiyordu.</p>
<p class="p0">Pencereler karanlıktı; sağında yanan koyu kırmızı ateşin ışığından başka ışık yoktu. Közlerin içinde iki demir çubuk ısınıyor, örsteki sıralarını bekliyorlardı. Perrin çekici yine indirdi.</p>
<p class="p0">Huzur buydu. <span class="t3">Yuvası</span> burasıydı.</p>
<p class="p0">Önemli bir şey yapıyordu. Çok önemli bir şey. Daha büyük bir şeyin parçası. Bir şey yaratmanın ilk adımı, parçalarının ne olacağına karar vermekti. Luhhan Usta bunu Perrin’e demirhanedeki ilk gününde öğretmişti. Sapın demire nasıl gireceğine karar vermeden kürek yapamazdınız. İki yaprağın çubuk üzerinde nasıl hareket edeceğini bilmeden menteşe yapamazdınız. Parçalarını bilmeden çivi bile yapamazdınız: kafa, gövde ve uç.</p>
<p class="p0"><span class="t3">Parçaları anla, Perrin.</span></p>
<p class="p0">Odanın köşesinde bir kurt yatıyordu. İri ve yaşlıydı, kürkü soluk gri ırmak taşlarının rengindeydi ve bir ömür boyu verdiği savaşların ve çıktığı avların yara izlerini taşıyordu. Kurt başını pençelerine dayamış, Perrin’i izlemekteydi. Bu doğaldı. <span class="t3">Elbette</span> köşede bir kurt vardı. Neden olmayacaktı ki? Çekirge’ydi o.</p>
<p class="p0">Perrin demirhanenin derin, kavurucu sıcağından, kollarından akan terin verdiği histen, ateşin kokusundan zevk alarak çalıştı. Demir parçasını biçimlendirdi; yüreğinin her atışı için bir darbe. Metal asla soğumuyordu, dövülebilir sarı-kızıl sıcaklığını koruyordu.</p>
<p class="p0"><span class="t3">Ne yapıyorum? </span>Perrin maşayla sıcak demir parçasını kaldırdı. Hava demirin çevresinde çarpıldı.</p>
<p class="p0"><span class="t3">Kaldır, indir, kaldır, indir,</span> dedi Çekirge, imgeler ve kokularla iletişim kurarak. <span class="t3">Kelebeklere doğru sıçrayan bir enik gibi.</span></p>
<p class="p0">Çekirge metal biçimlendirmeyi anlamsız buluyordu ve insanların bu tür şeyler yapması ona gülünç geliyordu. Bir kurt için, bir şey neyse oydu. Neden onu bir başka şeye dönüştürme zahmetine girecektiniz ki?</p>
<p class="p0">Perrin demir parçasını kenara koydu. Demir hemen soğudu, sarıdan turuncuya, kızıla ve sonra donuk siyaha dönüştü. Perrin onu döverek, belki iki yumruk büyüklüğünde, biçimsiz bir yumruya dönüştürmüştü. Luhhan Usta olsa, bu kadar özensiz bir işten utanç duyardı.</p>
<p class="p0">Perrin, ustası dönmeden, ne yapması gerektiğini bir an önce öğrenmeliydi.</p>
<p class="p0">Hayır. Bu yanlıştı. Düş sarsıldı ve duvarlar puslandı.</p>
<p class="p0"><span class="t3">Ben çırak değilim.</span> Perrin kalın eldivenli elini başına kaldırdı. <span class="t3">Artık İki Nehir’de değilim. Ben bir erkeğim, evli bir erkek.</span></p>
<p class="p0">Perin biçimsiz demir parçasını maşayla kaldırdı ve örse koydu. Demir ısınarak canlandı. <span class="t3">Hala her şey yanlış.</span> Perrin çekicini indirdi. <span class="t3">Her şey hemen düzelmeli! Ama düzelmedi. Bir şekilde, daha kötüleşti gibi.</span></p>
<p class="p0">Demiri dövmeye devam etti. Kamptaki adamların onun hakkında söylediklerinden nefret ediyordu. Perrin hastalanmıştı ve Berelain ona bakmıştı. Hepsi buydu. Ama o söylentiler hala devam ediyordu.</p>
<p class="p0">Çekici tekrar tekrar indirdi. Kıvılcımlar, sıçrayan sular gibi havaya uçtu, tek bir demir parçasından gelemeyecek kadar çok kıvılcım. Son bir darbe indirdi, sonra nefeslendi.</p>
<p class="p0">Yumru değişmemişti. Perrin hırladı ve maşayı kaptı, yumruyu kenara kaldırdı ve kömürlerin içinden yeni bir çubuk aldı. Bu parçayı bitirmek zorundaydı. Bu çok önemliydi. Ama ne yapıyordu?</p>
<p class="p0">Dövmeye başladı. <span class="t3">Faile ile biraz zaman geçirmem, durumu anlamam, aramıza girmiş tuhaflığı ortadan kaldırmam lazım. Ama zaman yok!</span> Çevresindeki o Işık-körü aptallar kendi başlarının çaresine bakamıyorlardı. İki Nehir’de daha önce kimsenin bir lorda ihtiyacı olmamıştı.</p>
<p class="p0">Bir süre çalıştı, sonra ikinci demir parçasını kaldırdı. Demir soğudu ve önkolu uzunluğunda, yassı, biçimsiz bir şey olduğu ortaya çıktı. Bir özensiz iş daha. Perrin onu kenara koydu.</p>
<p class="p0"><span class="t3">Eğer mutsuzsan,</span> dedi Çekirge, <span class="t3">onu al ve git. Sen sürüye önderlik etmek istemiyorsan, bir başkası edecektir.</span> Kurdun mesajı, açık çayırlarda koşma, burnuna sürtünen tahıllı bitkiler imgeleri şeklinde geldi. Açık bir gökyüzü, serin bir esinti, macera heyecanı ve açlığı. Yeni yağmurun, yabani otların kokusu.</p>
<p class="p0">Perrin maşasıyla, közlerin içindeki son demir çubuğa uzandı. Çubuk uzak, tehlikeli bir sarıyla yanıyordu. “Gidemem.” Çubuğu kurda doğru tuttu. “Bu, kurt olmaya boyun eğmek anlamına gelir. Kendimi kaybetmek anlamına gelir. Bunu yapmayacağım.”</p>
<p class="p0">Hemen hemen erimiş çeliği aralarında tuttu ve Çekirge ona baktı, sarı ışık benekleri kurdun gözlerinden yansıdı. Bu düş çok tuhaftı. Geçmişte, Perrin’in sıradan düşleri ve kurt düşleri ayrı olurdu. Şimdi birbirine karışmış olmalarının anlamı neydi?</p>
<p class="p0">Perin korkuyordu. İçindeki kurtla hassas bir anlaşmaya varmıştı. Kurtlara çok yakın olmak tehlikeliydi, ama bu onun, Faile’yi ararken onlara başvurmasını engellememişti. Faile için her şeyi yapardı. Perrin bunu yaparken neredeyse aklını yitiriyordu, Çekirge’yi öldürmeye bile çalışmıştı.</p>
<p class="p0">Perrin kendine sandığı kadar hakim değildi. İçindeki kurt hala kontrolü ele geçirebiliyordu.</p>
<p class="p0">Çekirge dilini dışarı sarkıtarak esnedi. Tatlı bir eğlenti kokusu saçıyordu.</p>
<p class="p0">“Bu komik değil.” Perrin son çubuğu üzerinde çalışmadan kenara bıraktı. Çubuk soğudu ve ince bir dikdörtgen şeklini aldı, bir menteşenin başlangıcına çok benziyordu.</p>
<p class="p0"><span class="t3">Sorunlar eğlenceli değildir, </span>Genç Boğa, diye onayladı Çekirge. <span class="t3">Ama sen aynı duvara tırmanıp duruyorsun. Gel. Koşalım.</span></p>
<p class="p0">Kurtlar anı yaşardı; geçmişi hatırlamalarına ve tuhaf bir gelecek sezgisine sahip olmalarına rağmen, ikisi hakkında da endişelenmezlerdi. İnsanların endişelendiği gibi değil. Kurtlar serbestçe koşar, rüzgarları kovalarlardı. Onlara katılmak, acıyı, üzüntüyü ve kızgınlığı görmezden gelmek olurdu. Özgür olmak...</p>
<p class="p0">O özgürlük Perrin’e pahalıya mal olurdu. Faile’yi kaybederdi, kendi <span class="t3">benliğini</span> kaybederdi. Kurt olmak istemiyordu. İnsan olmak istiyordu. “Bana olanları geriye çevirmenin bir yolu var mı?”</p>
<p class="p0"><span class="t3">Geriye çevirmek mi?</span> Çekirge başını yana eğdi. Geriye gitmek kurtların adeti değildi.</p>
<p class="p0">“Ben...” Perrin açıklamaya çalıştı. “Ben kurtların beni duyamayacağı kadar uzağa koşabilir miyim?”</p>
<p class="p0">Çekirge’nin kafası karışmış gibiydi. Hayır. “Kafası karışmış” sözü, Çekirge’den gelen acılı hissi aktarmaya yetmezdi. Hiçlik, çürük et kokusu, acı içinde uluyan kurtlar. Kurtlardan yalıtılmak, Çekirge’nin kavrayabildiği bir şey değildi.</p>
<p class="p0">Perrin’in zihni bulandı. Neden demir dövmeyi bırakmıştı? Bitirmesi gerekiyordu. Luhhan Efendi hayal kırıklığına uğrayacaktı! Bu yumrular korkunçtu. Onları saklamalıydı. Başka bir şey üretmeli, becerikli olduğunu göstermeliydi. Demir <span class="t3">dövebilirdi.</span> Dövebilir miydi?</p>
<p class="p0">Yanından bir tıslama geldi. Perrin döndü ve ocağın yanındaki su fıçılarından birinin kaynamakta olduğunu görerek şaşırdı. <span class="t3">Elbette,</span> diye düşündü. <span class="t3">Bitirdiğim ilk parçalar. Onları oraya atmıştım.</span></p>
<p class="p0">Perrin aniden endişelenerek maşayı kaptı ve çalkalanan suya uzandı, yüzü buhar bulutlarının içinde kaldı. Dipte bir şey buldu ve onu maşayla tutarak çıkardı: bir parça kor beyaz metal.</p>
<p class="p0">Parıltı soldu. Yumru aslında sırtına kılıç bağlanmış uzun, ince bir adam biçiminde küçük, çelik bir bibloydu. Şeklin her hattı ayrıntıyla betimlenmişti, gömleğindeki kırışıklar, minik kılıcın kabzasına dolanmış deri şeritler. Ama yüzü çarpılmıştı, ağzı çarpık bir çığlıkla açılmıştı.</p>
<p class="p0"><span class="t3">Aram,</span> diye düşündü Perrin. <span class="t3">Adı Aram’dı.</span></p>
<p class="p0">Perrin, Luhhan Usta’ya <span class="t3">bunu</span> gösteremezdi! Neden böyle bir biblo yapmıştı ki?</p>
<p class="p0">Şeklin ağzı daha da açıldı ve ses çıkarmadan haykırdı. Perrin bağırarak maşadaki bibloyu bıraktı ve geriye sıçradı. Biblo ahşap zemine düştü ve kırıldı.</p>
<p class="p0"><span class="t3">Neden o adamı bu kadar sık düşünüyorsun?</span> Çekirge çenelerini kocaman bir kurt esnemesiyle açarak, dilini kıvırarak esnedi. <span class="t3">Genç bir eniğin sürü önderine meydan okuması doğal. O aptaldı ve sen onu yendin.</span></p>
<p class="p0">“Hayır,” diye fısıldadı Perrin. “İnsanlar için olağan değil. Dostlar arasında değil.”</p>
<p class="p0">Demirhane duvarı aniden eriyip gitti ve dumana dönüştü. Bunun olması olağan geliyordu. Dışarıda, Perrin açık, aydınlık bir sokak gördü. Kırık pencereli dükkanlarla dolu bir şehir.</p>
<p class="p0">“Malden,” dedi Perrin.</p>
<p class="p0">Kendisinin puslu, saydam bir imgesi dışarıda duruyordu. İmgenin ceketi yoktu; çıplak kolları kaslıydı. Sakalı kısaydı, ama bu onun daha yaşlı, daha haşin görünmesine sebep oluyordu. Perrin gerçekten de bu kadar <span class="t3">heybetli</span> miydi? Yarım ay şeklinde, insan başı kadar büyük, ışıldayan bir balta taşıyan tıknaz, sağlam yapılı, altın gözleri parlarmış gibi görünen bir adam.</p>
<p class="p0">O baltada yanlış bir şeyler vardı. Perrin demirhaneden dışarı çıktı ve kendisinin gölge versiyonunun içinden geçti. Bunu yaparken o imgeye dönüştü. Balta ellerinde ağırdı. İş kıyafetleri yok oldu ve yerini savaşçı donanımı aldı.</p>
<p class="p0">Koşmaya başladı. Evet, bu gerçekten Malden’di. Sokaklarda Aieller vardı. Bu savaşı yaşamıştı, ama bu sefer çok daha sakindi. Öncekinde, savaşın ve Faile’yi aramanın heyecanı içinde kendini kaybetmişti. Sokakta durdu. “Bu yanlış. Malden’e çekicimle gitmiştim. Baltayı atmıştım.”</p>
<p class="p0"><span class="t3">Boynuz ya da toynak, Genç Boğa, avlanmak için hangisini kullandığın fark eder mi?</span> Çekirge yanında, güneşin aydınlattığı sokakta oturuyordu.</p>
<p class="p0">“Evet. Fark eder. Benim için fark eder.”</p>
<p class="p0"><span class="t3">Ama onları aynı şekilde kullanıyorsun.</span></p>
<p class="p0">İki Shaido Aiel’i köşeyi döndü. Solda bir şeye bakıyorlardı, Perrin’in göremediği bir şeye. Onlara saldırmak üzere koşmaya başladı.</p>
<p class="p0">Bir tanesinin çenesini yardı, sonra baltasının kazığını diğerinin göğsüne sapladı. Zalim, korkunç bir saldırıydı ve üçü de kendilerini yerde buldu. İkinci Shaido’yu öldürmek için Perrin’in kazığı tekrar tekrar saplaması gerekti.</p>
<p class="p0">Perrin ayağa kalktı. Bu iki Aiel’i öldürdüğünü hatırlıyordu, ama bunu çekiç ve bıçakla yapmıştı. Onların ölümlerine üzülmemişti. Bazen bir insanın savaşması gerekirdi, o kadar. Ölüm korkunçtu, ama bu bazen gerekli olduğu gerçeğini değiştirmiyordu. Aslında, Aiellerle savaşmak harika olmuştu. Ava çıkmış kurt gibi hissetmişti.</p>
<p class="p0">Perrin savaşırken bir başkası oluyordu. Ve bu tehlikeliydi.</p>
<p class="p0">Sokağın köşesinde bekleyen Çekirge’ye suçlayan gözlerle baktı. “Neden bu düşü görmeme sebep oluyorsun?”</p>
<p class="p0"><span class="t3">Sebep mi oluyorum?</span> diye sordu Çekirge. <span class="t3">Bu benim düşüm değil, Genç Boğa. Çenelerimi boynuna geçirip, seni düşünmeye mi zorluyorum?</span></p>
<p class="p0">Perrin’in baltasından kan akıyordu. Ardından olacakları biliyordu. Döndü. Arkasında, gözlerinde cinayetle, Aram yaklaşıyordu. Eski Tenekeci’nin yüzünün yarısı kanla kaplıydı ve kan çenesinden damlıyor, kırmızı çizgili ceketini lekeliyordu.</p>
<p class="p0">Aram kılıcını Perrin’in boynuna savurdu, çelik hışırdayarak havayı yardı. Perrin geriledi. Delikanlıyla bir kez daha savaşmayı reddetti.</p>
<p class="p0">Gölgeli versiyonu ondan ayrıldı ve gerçek Perrin’i demirci giysileri içinde bıraktı. Gölge, Aram’la vuruştu. <span class="t3">Haberci bana açıkladı... Sen gerçekten de Gölgedölü’sün... Lady Faile’yi senden kurtarmam lazım...</span></p>
<p class="p0">Gölge Perrin aniden kurda dönüştü. Bir Gölgekardeş’inki kadar karanlık bir kürkle sıçradı ve Aram’ın boğazını parçaladı.</p>
<p class="p0">“Hayır! O şekilde olmadı!”</p>
<p class="p0"><span class="t3">Bu bir düş,</span> dedi Çekirge.</p>
<p class="p0">“Ama onu ben öldürmedim,” diye itiraz etti Perrin. “Bir Aiel okuyla vuruldu, tam o beni...”</p>
<p class="p0">Tam Aram onu öldürmeden önce.</p>
<p class="p0"><span class="t3">Boynuz, toynak ya da diş,</span> dedi Çekirge ve döndü, sallana sallana binalardan birine doğru gitti. Binanın duvarı yok oldu ve içeride Luhhan Usta’nın demirhanesi göründü. <span class="t3">Fark eder mi? Ölü ölüdür. İki bacaklılar öldükten sonra buraya gelmez, genellikle gelmez. Nereye gittiklerini bilmiyorum.</span></p>
<p class="p0">Perrin Aram’ın cesedine baktı. “O aptal kılıcı eline aldığı anda bıraktırmalıydım. Onu ailesine geri göndermeliydim.”</p>
<p class="p0"><span class="t3">Bir enik dişlerini hak etmez mi?</span> diye sordu Çekirge, içten bir şaşkınlıkla. <span class="t3">Neden onları sökesin ki?</span></p>
<p class="p0">“İnsanlara özgü bir şey,” dedi Perrin.</p>
<p class="p0"><span class="t3">İki bacaklılara, insanlara özgü şeyler. Senin için her zaman insanlara özgü bir şey oluyor. Kurtlara özgü şeyler ne olacak?</span></p>
<p class="p0">“Ben kurt değilim.”</p>
<p class="p0">Çekirge demirhaneye girdi ve Perrin onu gönülsüzce takip etti. Fıçı hala kaynıyordu. Duvar yeniden belirdi ve Perrin’in üzerinde yine deri yelek ile önlük vardı ve maşası elindeydi.</p>
<p class="p0">Fıçıya yaklaştı ve bir biblo daha çıkardı. Bu, Tod al’Caar biçimindeydi. Biblo soğurken, Perrin yüzünün Aram’ınki gibi çarpılmış olmadığını gördü, ama şeklin alt yarısı biçimlendirilmemişti, hala metalden bir yumru halindeydi. Perrin onu yere koyduktan sonra biblo hafifçe kırmızımsı bir renkte parlamaya devam etti. Perrin maşayı yine suya soktu ve önce Jori Congar’ın, sonra Azi al’Thone’un biblolarını çıkardı.</p>
<p class="p0">Perrin fıçının başına dönmeye ve biblo ardına biblo çıkarmaya devam etti. Düşlerde hep olduğu gibi, onları çıkarmak kısa bir an sürüyordu, ama ona saatler alıyormuş gibi geliyordu. İşini bitirdiği zaman, yerde ona dönük dizilmiş yüzlerce biblo vardı. İzliyorlardı. Her çelik biblo, demirci çekicini hissetmeyi beklermiş gibi, içsel bir ateşle parlıyordu.</p>
<p class="p0">Ama buna benzer biblolar çekiçle dövülmezdi; onlar kalıba dökülürlerdi. “Bunun anlamı ne?” Perrin bir tabureye oturdu.</p>
<p class="p0"><span class="t3">Anlam? </span>Çekirge bir kurt kahkahasıyla ağzını açtı. <span class="t3">Anlamı, yerde yiyemeyeceğin bir sürü küçük adam olması. Senin türün taşlara ve onların içinde olanlara çok fazla ilgi duyuyor.</span></p>
<p class="p0">Biblolar onu suçlar gibiydi. Aram’ın kırık parçaları çevrelerine saçılmıştı. O parçalar gittikçe büyür gibiydi. Kırık eller hareket etmeye, yeri pençelemeye başladılar. Parçaların hepsi küçük ellere dönüştü ve Perrin’e doğru süründüler, ona uzandılar.</p>
<p class="p0">Perrin inleyerek ayağa fırladı. Uzakta bir kahkaha duydu, kahkaha çınlayarak yaklaştı, binayı sarstı. Çekirge sıçrayarak ona çarptı. Ve sonra...</p>
<p class="p0">Perrin irkilerek uyandı. Çadırındaydı, birkaç gün önce kamplarını kurmuş oldukları çayırda. Bir hafta önce bir şer kabarcığına denk gelmişlerdi ve kampın her yerinde topraktan öfkeli, kırmızı, kaygan yılanlar kıvranarak çıkmışlardı. Yüzlerce kişiyi sokup hasta etmişlerdi; Aes Sedai Şifa’sı çoğunu hayatta tutmuştu, ama onları tamamen iyileştirememişti.</p>
<p class="p0">Faile huzur içinde Perrin’in yanında uyuyordu. Dışarıda, adamlarından biri saatin kaç olduğunu bildirmek için bir direğe vuruyordu. Üç vuruş. Şafağa daha saatler vardı.</p>
<p class="p0">Perrin’in kalbi hafif hafif gümlüyordu. Elini çıplak göğsüne kaldırdı. Bir an, yatağının altından minik metal ellerden bir ordu çıkmasını bekledi.</p>
<p class="p0">Sonunda gözlerini kapanmaya zorladı ve gevşemeye çalıştı. Bu sefer uyumak kolay olmadı.</p>
<p class="p0">&nbsp;</p>
<p class="p0">Graendal, gümüşten bir ağla bezenmiş kadehinin içinde ışıldayan şarabını yudumladı. Kristalin içinde halka halinde kıstırılmış kan damlaları vardı. Sonsuza dek dondurulmuş minik parlak kabarcıklar.</p>
<p class="p0">“<span class="t3">Bir şeyler </span>yapıyor olmamız lazım,” dedi Aran’gar. Divanda uzanmış, Graendal’ın gözdelerinin geçmesini bir avcının açlığıyla izliyordu. “Önemli olaylardan bu kadar uzakta, tozlu bir köşeye kapanmış alim gibi nasıl bekleyebildiğini anlamıyorum.”</p>
<p class="p0">Graendal tek kaşını kaldırdı. Alim? Tozlu bir <span class="t3">köşe</span>? Natrin Tepesi, bir önceki çağda gördüğü bazı sarayların yanında mütevazı kalıyordu, ama bir in de sayılmazdı. Mobilyalar kaliteliydi, duvarlar koyu renk ahşaptan kalın kemerlerle süslenmişti ve yerdeki mermer döşeme, sedef ve altın kakmalarla parlıyordu.</p>
<p class="p0">Aran’gar yalnızca onu kışkırtmaya çalışıyordu. Graendal sinirini aklından çıkardı. Şöminedeki ateş küçülmüştü, ama -havada, üç kat yüksekte uzanan revaklı yürüyüş yoluna giden- çift kanatlı kapı açıktı ve serin dağ esintisi içeri doluyordu. Graendal pencere ya da kapı açmayı tercih etmezdi, ama bugün zıtlık hoşuna gidiyordu; bir yanda sıcaklık, diğer yanda serin bir esinti.</p>
<p class="p0">Hayat, <span class="t3">hissetmek</span> hakkındaydı. Teninizdeki, hem tutkulu, hem buz gibi dokunuşlar. Normal, ortalama, ılık dışında her şey.</p>
<p class="p0">“Beni dinliyor musun?” diye sordu Aran’gar.</p>
<p class="p0">“Ben hep dinlerim,” dedi Graendal, kendi divanına oturup, kadehini kenara bırakarak. Üzerinde incecik kumaştan, vücudunu saran, ama boynuna dek düğmeli altın rengi bir elbise vardı. Domanlıların bu harika modaları, teşhir ederken saklamak için idealdi.</p>
<p class="p0">“Ben her şeyden bu kadar uzak olmaktan <span class="t3">nefret ediyorum,</span>” diye devam etti Aran’gar. “Bu Çağ heyecan verici. İlkel insanlar çok ilginç olabiliyor.” Etine dolgun, fildişi tenli kadın sırtını gerdi ve kollarını duvara doğru kaldırdı. “Onca heyecanı kaçırıyoruz.”</p>
<p class="p0">“Heyecanı uzaktan izlemek en iyisidir,” dedi Graendal. “Bunu anlayacağını sanırdım.”</p>
<p class="p0">Aran’gar sustu. Yüce Efendi, Egwene al’Vere’yi kontrol etmeyi başaramamasını hoş karşılamamıştı.</p>
<p class="p0">“Eh,” dedi Aran’gar, ayağa kalkarak. “Eğer bu konudaki düşüncen buysa, ben daha ilginç bir akşam eğlencesi arayacağım.”</p>
<p class="p0">Sesi soğuktu; belki de ittifakları zayıflıyordu. Eğer öyleyse, destek kuvvet gerekirdi. Graendal kendini açtı ve Yüce Efendi’nin hakimiyetini kabullendi, onun gücünün, tutkusunun, <span class="t3">varlığının</span> heyecan verici esrikliğini hissetti. Bu öfkeli ateş fırtınası Tek Güç’ten çok daha sarhoş ediciydi.</p>
<p class="p0">Güç onu boğmakla, tüketmekle tehdit etti. Gerçek Güç’le dolu olmasına rağmen ondan yalnızca küçük bir sızıntı yönlendirebiliyordu. Moridin’den bir armağan. Hayır, Yüce Efendi’den. O ikisini zihninde ilişkilendirmeye başlamamak en iyisi olacaktı. Şimdilik Moridin Nae’blis’ti. Yalnızca şimdilik.</p>
<p class="p0">Graendal, Hava’dan bir kurdele ördü. Gerçek Güç’le çalışmak, Tek Güç’le çalışmaya benziyordu, ama aynı değildi. Gerçek Güç’ten bir örgü genellikle biraz farklı bir biçimde işlerdi ya da beklenmedik bir yan etkisi olurdu. Ve <span class="t3">yalnızca </span>Gerçek Güç’le yapılabilen bazı örgüler vardı.</p>
<p class="p0">Yüce Efendi’nin özü Desen’i zorluyor, geriyor, yaralıyordu. Yaratıcının ebedi olsun diye tasarladığı bir şey bile, Karanlık Varlık’ın enerjisi kullanılarak çözülebilirdi. O, ebedi gerçeği ifade ediyordu -Graendal’ın kabul edebileceği, kutsala en yakın şey. Yaratıcı her ne yaratabiliyorsa, Karanlık Varlık yok edebilirdi.</p>
<p class="p0">Hava’dan kurdelesi bir yılan gibi kıvrılarak odayı geçip Aran’gar’a yaklaştı. Diğer Seçilmiş balkona çıkmıştı; Graendal, gözdelerine ve mobilyalarına zarar verebilir diye, içeride Kapıyol açılmasını yasaklamıştı. Hava kurdelesini Aran’gar’ın yanağına yaklaştırdı ve nazikçe okşadı.</p>
<p class="p0">Aran’gar donakaldı. Kuşkuyla döndü, ama bir an sonra gözleri iri iri açıldı. Graendal’ın yönlendirdiğini anlatan karıncalanmayı hissetmemişti. Gerçek Güç işaret vermezdi. Erkek ya da kadın, kimse örgüleri göremez, hissedemezdi -kendisine de Gerçek Güç yönlendirme ayrıcalığı bahşedilmemişse.</p>
<p class="p0">“Ne?” diye sordu kadın. “Nasıl? Moridin...”</p>
<p class="p0">“Nae’blis,” dedi Graendal. “Evet. Ama Yüce Efendi’nin bu konudaki iltiması Nae’blis’le sınırlı değil.” Aran’gar’ın yanağını okşamaya devam etti ve kadın kızardı.</p>
<p class="p0">Aran’gar, diğer Seçilmişler gibi, hem Gerçek Güç arzuluyor, hem de ondan korkuyordu; tehlikeli, zevkli, baştan çıkarıcı. Graendal Hava kurdelesini çektiği zaman Aran’gar odaya girdi ve divanına oturup, Graendal’ın gözdelerinden birini, oyuncak Aes Sedai’sini getirmeye yolladı. Aran’gar’ın yanakları hala şehvetle yanıyordu; muhtemelen oyalanmak için Delana’yı kullanacaktı. Aran’gar gösterişsiz Aes Sedai’yi itaate zorlamayı eğlenceli buluyor gibiydi.</p>
<p class="p0">Birkaç dakika sonra Delana geldi; her zaman yakında olurdu. Shienarlı kadın sarı saçlı ve tıknazdı, kolları ve bacakları kalındı. Graendal dudak büktü. Ne kadar da çirkin bir şey. Hiç Aran’gar gibi değil. Ondan ideal bir gözde olurdu. Belki bir gün Graendal onu gözdeye çevirme fırsatı bulurdu.</p>
<p class="p0">Aran’gar ve Delana divanda oynaşmaya başladılar. Aran’gar tatmin olmaz bir kadındı, Graendal’ın sık sık istismar ettiği bir gerçek, en son kullandığı şey de Gerçek Güç’ün cazibesiydi. Elbette, Graendal da hazlardan keyif alırdı, ama başkalarının onu olduğundan çok daha haz düşkünü sanmasına izin verirdi. Sizin nasıl biri olduğunuzu bildiklerini sanmalarına izin verirseniz, bu beklentileri kullanabilirdiniz. Bu...</p>
<p class="p0">Kulaklarında bir alarm çınlamaya başlayınca -birbirine çarpan dalgaların sesi- Graendal donakaldı. Aran’gar keyfine bakmaya devam etti; sesi duyamıyordu. Örgü çok özeldi, onu uyarmak için hizmetkarlarının tetikleyebileceği bir yerdeydi.</p>
<p class="p0">Graendal ayağa kalktı ve acil bir durum olduğunu belli etmemek için odanın kenarından gezine gezine yürüdü. Kapıda, Aran’gar’ı oyalamaya yardım etmeleri için birkaç gözdesini içeriye yolladı. Aran’gar’ı işe karıştırmadan önce sorunun boyutunu öğrenmek daha iyi olacaktı.</p>
<p class="p0">Graendal altın avizeler ve süs aynaları ile dekore edilmiş koridorda yürüdü. O merdiveni inerken, saray askerlerinin kumandanı Garumand telaşla yukarı çıktı. Adam Saldaealıydı, Kraliçe’nin uzak kuzenlerinden biri. Yüzü ince ve yakışıklıydı; gür bir bıyık uzatmıştı. İçtepi sayesinde son derece sadıktı, elbette.</p>
<p class="p0">“Yüce Hanım,” dedi adam nefes nefese. “Bir adam saraya yaklaşırken yakalandı. Adamlarım onun Bandar Eban’ın düşük lordlarından biri olduğunu söylüyor. Ramshalan Evi’nden.”</p>
<p class="p0">Graendal kaşlarını çattı, sonra Garumand’ın izlemesini işaret ederek görüşme odalarından birine gitti; kırmızı döşenmiş küçük, penceresiz bir oda. Kulak misafirlerine karşı bir koruma ördü, sonra Garumand’ı adamı getirmeye yolladı.</p>
<p class="p0">Garumand biraz sonra birkaç nöbetçi ve parlak yeşiller ile mavilere bürünmüş, yanağında çan şeklinde bir güzellik damgası taşıyan Domanlı bir adamla geri döndü. Adamın kısa, düzgün sakalına minik çanlar bağlanmıştı. Nöbetçiler adamı öne ittiğinde o çanlar şıngırdadı. Adam askerlere dik dik bakarak kollarını silkeledi ve kırışmış ceketini düzeltti. “Kimin huzuruna getirildiğimi?..”</p>
<p class="p0">Graendal onu Hava örgüleriyle bağlayıp zihnine daldığında, sesi boğulup kesildi. Adam kekeledi bakışları daldı.</p>
<p class="p0">“Adım Piqor Ramshalan,” dedi tekdüze bir sesle. “Yeniden Doğan Ejder tarafından, bu kalede yaşayan tüccar aile ile ittifak aramak üzere yollandım. Ben al’Thor’dan daha zeki ve akıllıyım, ittifaklar oluşturmak için bana ihtiyacı var. Özellikle de bu sarayda yaşayan kişiden korkuyor, ki ben bunu saçma buluyorum, çünkü burası çok uzak ve önemsiz.</p>
<p class="p0">“Yeniden Doğan Ejder’in zayıf bir adam olduğu açık. Onun güvenini kazanırsam, Arad Doman’ın bir sonraki Kral’ı seçilebileceğime inanıyorum. Onunla değil benimle ittifak yapmanızı diliyorum ve kral olduğumda size ayrıcalıklar tanımaya söz veriyorum. Ben...”</p>
<p class="p0">Graendal elini salladı ve adam sesini kesti. Graendal kollarını kavuşturdu. Tüyleri diken diken olmuştu ve ürperiyordu.</p>
<p class="p0">Yeniden Doğan Ejder onu bulmuştu.</p>
<p class="p0">Bu adamı onu oyalamak için göndermişti.</p>
<p class="p0">Graendal’ı kullanabileceğini düşünüyordu.</p>
<p class="p0">Hemen, en güvenli saklanma yerlerinden birine bir Kapıyol açtı. Dünyanın, akşamı değil sabahı yaşadığı bir yerinden içeri serin hava esti. Dikkatli olmak en iyisiydi. En iyisi kaçmaktı. Ama...</p>
<p class="p0">Duraksadı. <span class="t3">Acıyı bilmeli... kızgınlığı bilmeli... ızdırabı bilmeli. Ona bunları getir. O zaman ödüllendirilirsin.</span></p>
<p class="p0">Aran’gar, <span class="t3">saidin</span> yönlendirdiğinin sezilmesine izin verme aptallığını gösterdikten sonra, Aes Sedailerin kampından kaçmıştı. Başarısızlığının cezasını hala çekiyordu. Graendal şimdi giderse -al’Thor’u kullanma şansını elinin tersiyle iterse- o da benzer bir biçimde cezalandırılır mıydı?</p>
<p class="p0">“Bu da ne?” dedi Aran’gar’ın sesi dışarıdan. “Geçmeme izin verin, sizi aptallar. Graendal? Ne yapıyorsun?”</p>
<p class="p0">Graendal usulca tısladı, sonra Kapıyolu kapattı ve kendini topladı. Aran’gar’ın odaya girmesine izin vermeleri için başını salladı. Kıvrak kadın Ramshalan’ı süzerek ve tartarak odaya girdi. Graendal gözdelerini ona yollamamalıydı; muhtemelen bu, kadını kuşkulandırmıştı.</p>
<p class="p0">“Al’Thor beni buldu,” dedi Graendal sertçe. “Benimle ‘ittifak’ kurmak için bu adamı yollamış, ama ona benim kim olduğumu söylememiş. Büyük olasılıkla al’Thor bu adamın beni tesadüfen bulduğunu düşünmemi istiyor.”</p>
<p class="p0">Aran’gar dudaklarını büzdü. “Ee, kaçacak mısın? Yine heyecanın merkezinden kaçacak mısın?”</p>
<p class="p0">“Bunu bana sen mi söylüyorsun?”</p>
<p class="p0">“Ben düşmanlarla kuşatılmıştım. Kaçmaktan başka seçeneğim yoktu.” Çalışılmış bir replik gibiydi.</p>
<p class="p0">Bu tür sözler bir meydan okumaydı. Aran’gar ona hizmet edecekti. Belki... “Şu senin Aes Sedai İçtepi biliyor mu?”</p>
<p class="p0">Aran’gar omuzlarını silkti. “Bu konuda eğitim görmüş. Becerisi fena değil.”</p>
<p class="p0">“Getir onu.”</p>
<p class="p0">Aran’gar tek kaşını kaldırdı, ama saygıyla başını salladı ve işi kendi görmek üzere çıktı, muhtemelen düşünmek için zaman istiyordu. Graendal bir hizmetkarını güvercin kafeslerinden birini getirmeye yolladı. Aran’gar dönmeden kuş geldi ve Graendal dikkatle Gerçek Güç örerek -bir kez daha onun getirdiği heyecanı hissederek; karmaşık bir Ruh örgüsü yaptı. Bunun nasıl yapıldığını doğru düzgün hatırlıyor muydu? Çok uzun süre olmuştu.</p>
<p class="p0">Örgüyü dikkatle kuşun başına bıraktı. Aniden bakış açısı değişti. Önünde, aynı anda iki görüntü belirmişti -kendi gözüyle gördüğü dünya ve kuşun gördüklerinin gölgeli bir versiyonu. Odaklanırsa, dikkatini ikisinden birine çevirebiliyordu.</p>
<p class="p0">Bunu yapmak zihnini acıtıyordu. Kuşun görüşü insanlarınkinden tamamen farklıydı: Daha geniş bir alanı görebiliyordu ve renkler kör edici parlaklıktaydı, ama görüntü bulanıktı ve mesafeleri kestirmekte güçlük çekiyordu.</p>
<p class="p0">Kuşun bakış açısını zihninin bir köşesine kaldırdı. Bir güvercin dikkat çekmezdi, ama onu kullanmak, Karanlık Varlık’ın gözleri olarak tercih ettiği kuzgunlardan ya da sıçanlardan daha zordu. Örgü onlarda, diğer hayvanlardan daha başarılı sonuç veriyordu. Ama Karanlık Varlık adına gözlem yapan haşaratın çoğunun gördüklerini raporlayabilmesi için, bizzat geri dönmesi gerekiyordu. Graendal bunun sebebini bilmiyordu; Gerçek Güç’ün özel örgülerdeki incelikleri ona hiçbir zaman anlaşılır gelmemişti. En azından Aginor kadar anlayamıyordu.</p>
<p class="p0">Aran’gar, bugünlerde gittikçe daha ürkekleşen Aes Sedai’si ile birlikte geri döndü. Kadın Graendal’ın önünde diz kırdı, sonra uysal bir duruşla bekledi. Graendal, Ramshalan üzerindeki İçtepi örgüsünü dikkatle kaldırdı ve onu sersemlemiş, şaşalamış durumda bıraktı.</p>
<p class="p0">“Benden ne yapmamı istiyorsunuz, Yüce Hanımefendi?” diye sordu Delana, Aran’gar’a, ardından yine Graendal’a bakarak.</p>
<p class="p0">“İçtepi,’’ dedi Graendal. “Yapabildiğince girift ve karmaşık bir örgü istiyorum.”</p>
<p class="p0">“Örgünün ne yapmasını istiyorsunuz, Büyük Hanımefendi?”</p>
<p class="p0">“Kendi gibi davranabilmesini sağla,” dedi Graendal. “Ama burayla ilgili tüm diğer anıları sil. Yerine, bir tüccar aileyle konuşmasına ve onlarla ittifak yapmasına dair anılar koy. Tüccar ailenin öne sürdüğü birkaç gelişigüzel şart ekle... aklına ne gelirse.”</p>
<p class="p0">Delana kaşlarını çattı, ama Seçilmiş’i sorgulamamayı öğrenmişti. Graendal kollarını kavuşturdu ve bir parmağıyla hafifçe koluna vurarak Aes Sedai’nin çalışmasını izledi. Gittikçe kendini daha huzursuz hissediyordu. Al’Thor nerede olduğunu biliyordu. Saldıracak mıydı? Hayır, o kadınlara zarar vermezdi. Bu, önemli bir kusurdu. Bu, Graendal’ın karşılık vermek için zamanı olduğu anlamına geliyordu. Öyle değil mi?</p>
<p class="p0">Bu saraya kadar izini sürmeyi nasıl başarmıştı? Graendal izini <span class="t3">kusursuzca</span> örtmüştü. Gözünün önünden ayrılmasına izin verdiği hizmetkarları da öyle ağır bir İçtepi altındaydı ki, kaldırmak onları öldürürdü. Yanında gezdirdiği Aes Sedai -Nynaeve, Şifa yeteneği olan kadın- Graendal’ın örgülerini çözmeyi ve okumayı başarmış olabilir miydi?</p>
<p class="p0">Graendal’ın zamana ihtiyacı vardı ve al’Thor’un neler bildiğini öğrenmesi gerekiyordu. Nynaeve al’Meara İçtepi okuma becerisine sahipse, bu tehlikeliydi. Graendal’ın al’Thor için sahte bir iz üretmesi, onu oyalaması gerekiyordu; bu yüzden Delana’dan içinde tuhaf eklemeler olan yoğun bir İçtepi örmesini istemişti.</p>
<p class="p0">Al’Thor’a acı getir. Graendal bunu yapabilirdi.</p>
<p class="p0">“Sırada sen varsın,” dedi Aran’gar’a, Delana bitirdiği zaman. “Çapraşık bir şey. Al’Thor ve Aes Sedai’sinin bu zihinde bir erkeğin dokunuşunu bulmasını istiyorum.” Bu onların kafasını daha da karıştıracaktı.</p>
<p class="p0">Aran’gar omuzlarını silkti, ama denileni yaptı ve yoğun, karmaşık bir örgü hazırlayıp talihsiz Ramshalan’ın zihnine yerleştirdi. Adam <span class="t3">biraz</span> sevimliydi. Al’Thor, Graendal’ın onu gözdelerinden biri yapmak isteyeceğini mi varsaymıştı? Graendal’ı bilecek kadar Lews Therinlik kalmış mıydı içinde? Eski hayatına dair neler hatırladığı konusunda aldığı raporlar çelişkiliydi, ama al’Thor gittikçe daha fazlasını hatırlıyor gibiydi. Graendal’ı endişelendiren buydu. Belki Lews Therin bu sarayın izini bulabilirdi. Al’Thor’un da aynısını yapabileceğini hiç beklememişti.</p>
<p class="p0">Aran’gar işini bitirdi.</p>
<p class="p0">“Şimdi,” dedi Graendal, Hava örgülerini bırakıp, Ramshalan’a hitaben konuşarak, “geri dön ve Yeniden Doğan Ejder’e burada kazandığın başarıyı anlat.”</p>
<p class="p0">Ramshalan gözlerini kırpıştırarak başını iki yana salladı. “Ben... Evet, Hanımefendi. Evet, bugün kurduğumuz bağların ikimiz için de son derece faydalı olacağına inanıyorum.” Gülümsedi. Zayıf akıllı aptal. “Belki yemek yemeli, başarımıza içmeliyiz, Lady Basene? Sizi görmek için yorucu bir yolculuk yaptım ve ben...”</p>
<p class="p0">“Git,” dedi Graendal soğuk soğuk.</p>
<p class="p0">“Öyle olsun. Kral olduğumda ödüllendirileceksiniz!”</p>
<p class="p0">Graendal’ın nöbetçileri adamı alıp götürürken adam memnuniyetle ıslık çalmaya başladı. Graendal oturdu ve gözlerini yumdu; pek çok asker, kalın halının üzerinde sessizce yaklaşarak koruma pozisyonu aldı.</p>
<p class="p0">Graendal güvercinin gözlerine baktı ve onun tuhaf görüşüne uyum sağladı. Emri üzerine bir hizmetkar güvercini aldı ve odanın dışındaki koridora, bir pencereye taşıdı. Kuş pencere pervazına atladı. Graendal onu hafifçe dürtükledi; kontrolü tamamen ele alacak kadar deneyimli değildi. Uçmak, göründüğünden çok daha zordu.</p>
<p class="p0">Güvercin pencere pervazından havalandı. Güneş dağların arkasında alçalıyor, öfkeli kırmızı ve turuncu renklerle dağların siluetlerini çiziyordu ve aşağıdaki göl derin, gölgeli bir mavi-siyaha dönüşüyordu. Manzara nefes kesiciydi, ama güvercin havada yükselip kulelerden birine konarken Graendal’ın içi kalktı.</p>
<p class="p0">Bir süre sonra Ramshalan aşağıdaki kapıdan çıktı. Graendal güvercini dürtükledi ve güvercin kuleden sıçrayarak yere doğru daldı. Mide bulandırıcı iniş sırasında Graendal dişlerini sıktı, sarayın taş duvarı bir bulanıklığa dönüştü. Güvercin düzeldi ve Ramshalan’ın peşinden kanat çırptı. Adam kendi kendine homurdanıyor gibiydi, ama Graendal güvercinin yabancı kulak deliklerinden, yalnızca temel sesleri duyabiliyordu.</p>
<p class="p0">Kararmaya yüz tutmuş koruluklar içinde bir süre onu izledi. Baykuş daha iyi olurdu, ama elinde tutsak baykuş yoktu. Bunun için kendi kendini payladı. Güvercin daldan dala uçuyordu. Orman zemini dolaşık çalılar ve çam yaprakları ile kaplıydı. Graendal bu dağınıklığı son derece can sıkıcı buldu.</p>
<p class="p0">İleride ışık vardı. Soluktu, ama güvercinin gözleri ışığı ve gölgeyi, hareketi ve kıpırtısızlığı kolaylıkla ayırt edebiliyordu. Onu, Ramshalan’ı bırakıp ışığı araştırmaya yolladı.</p>
<p class="p0">Işık bir açıklığın ortasındaki Kapıyoldan geliyordu ve sıcak bir parıltı halinde bu tarafa dökülüyordu. Kapıyolun önünde duran şekiller vardı. Biri al’Thor’du.</p>
<p class="p0">Graendal bir anlık bir panik hissetti. <span class="t3">Gerçekten</span> buradaydı. Sırttan aşağı, Graendal’ın olduğu yere bakıyordu. İçerideki karanlık! Onun şahsen burada olup olmadığını kesin olarak kestirememişti, Ramshalan’ın rapor vermek için bir Kapıyol aracılığıyla yolculuk edeceğini düşünmüştü. Al’Thor ne oyun oynuyordu? Güvercini bir dala kondurdu. Aran’gar yakınıyor, Graendal’a ne gördüğünü soruyordu. Güvercini görmüştü ve Graendal’ın neyin peşinde olduğunu biliyor olmalıydı.</p>
<p class="p0">Graendal iyice odaklandı. Yeniden Doğan Ejder, eskiden Lews Therin Telamon olan adam. Nerede olduğunu <span class="t3">biliyordu</span>. Eskiden Graendal’a büyük nefret besliyordu; <span class="t3">ne</span> kadarını hatırlıyordu acaba? Graendal’ın Yanet’i öldürdüğünü hatırlıyor muydu?</p>
<p class="p0">Al’Thor’un ehli Aielleri, Ramshalan’ı ona getirdi ve Nynaeve onu muayene etti. Evet, Nynaeve denen kadın gerçekten de İçtepi okuyabiliyor gibiydi. En azından ne araması gerektiğini biliyordu. Kadının ölmesi gerekiyordu; al’Thor ona güveniyordu; ölümü ona acı verirdi. Onun ardından da al’Thor’un siyah saçlı aşığı.</p>
<p class="p0">Graendal güvercini dürterek daha alçak bir dala inmesini sağladı. Al’Thor ne yapacaktı? Graendal’ın içgüdüleri al’Thor’un, onun planlarını çözene kadar harekete geçmeye cesaret edemeyeceğini söylüyordu. Ama şimdi Graendal’ın çağında davrandığı gibi davranıyordu; plan yapıyor, büyük bir saldırı hazırlamak için zaman ayırıyordu.</p>
<p class="p0">Graendal kaşlarını çattı. Ne diyordu? Kulak kabarttı ve sesleri seçmeye çalıştı. Kuşun kulak deliklerine lanet etti; sesler kulağına gaklamalar gibi geliyordu. <span class="t3">Callandor</span> mu? Neden <span class="t3">Callandor</span> hakkında konuşuyordu ki? Ve bir kutu...</p>
<p class="p0">Al’Thor’un elinde bir şey parladı. Erişim anahtarı. Graendal nefesini içine çekti. O <span class="t3">şeyi </span>yanında mı getirmişti? Neredeyse şerateş kadar kötüydü.</p>
<p class="p0">Aniden anladı. Al’Thor ona oyun oynamıştı.</p>
<p class="p0">Buz gibi olmuş, dehşete kapılmış bir halde güvercini bıraktı ve gözlerini açtı. Hala küçük penceresiz odada oturuyordu ve Aran’gar kollarını kavuşturmuş, kapı kasasına yaslanmaktaydı.</p>
<p class="p0">Al’Thor, Ramshalan’ı yakalanmasını ve İçtepi uygulanmasını <span class="t3">bekleyerek </span>göndermişti. Ramshalan’ı göndermesinin tek amacı, Graendal’ın kulede olduğuna dair kanıt bulmaktı.</p>
<p class="p0"><span class="t3">Işık! Ne kadar da akıllanmıştı.</span></p>
<p class="p0">Gerçek Güç’ü salıverdi ve onun kadar harika olmayan <span class="t3">saidar</span>a kucak açtı. Çabuk! O kadar sarsılmıştı ki kucak açışı neredeyse başarısız olacaktı. Terliyordu.</p>
<p class="p0">Gitmek. Gitmesi gerekiyordu.</p>
<p class="p0">Yeni bir Kapıyol açtı. Aran’gar döndü ve duvarların içinden, al’Thor’un olduğu yöne baktı. “Ne kadar çok güç! Ne yapıyor?”</p>
<p class="p0">Aran’gar. İçtepi örgülerini o ve Delana yapmıştı.</p>
<p class="p0">Al’Thor, Graendal’ın öldüğünü sanmalıydı. Eğer sarayı yok ederse ve o İçtepiler kalırsa, al’Thor ıskaladığını ve Graendal’ın yaşadığını anlardı.</p>
<p class="p0">Graendal iki kalkan yaptı, Arangar ve Delana’yla Tek Güç arasına oturttu. Kadınlar inlediler. Graendal örgüleri düğümledi ve ikisini Hava’yla bağladı.</p>
<p class="p0">“Graendal?” dedi Aran’gar panikle. “Sen ne...”</p>
<p class="p0">Geliyordu. Graendal Kapıyola atıldı, yuvarlanarak geçti, takla attı ve elbisesi bir dala takılıp yırtıldı. Arkasında kör edici bir ışık yükseldi. Kapıyolu yok etmeye çalıştı. Aran’gar’ın dehşet dolu ifadesini gördüğü anda her şey güzel, saf bir beyazlığın içinde kavruldu.</p>
<p class="p0">Kapıyol yok oldu ve Graendal karanlıkta kaldı.</p>
<p class="p0">Kalbi korkunç bir hızda atarak, parıltı yüzünden neredeyse körleşmiş halde yattı. Yapabildiği en hızlı Kapıyolu yapmıştı, biraz uzağa açılan bir tane. Sarayın arkasındaki sırtın üzerinde, kirli çalıların arasında yattı.</p>
<p class="p0">Bir <span class="t3">yanlışlık</span> dalgası üzerinden geçti, havayı çarpıttı, Desen’in kendisi dalgalandı. Şerçığlık deniyordu buna; yaratımın acıyla haykırdığı bir an.</p>
<p class="p0">Titreyerek derin derin nefes aldı. Ama görmesi gerekiyordu. Bilmesi gerekiyordu. Ayağa kalktı ve sol ayak bileğini burktu. Aksayarak ağaçlığın kenarına kadar gitti ve aşağı baktı.</p>
<p class="p0">Natrin Tepesi, tüm saray, gitmişti. Desen’den kavrulmuştu. O uzak sırtta al’Thor’u göremiyordu, ama orada olduğunu biliyordu.</p>
<p class="p0">“Sen,” diye hırladı. “Sen benim sandığımdan <span class="t3">çok</span> daha tehlikeli hale geldin.”</p>
<p class="p0">Yüzlerce güzel erkek ve kadın, toparlayabildiği en iyi koleksiyon gitmişti. Kalesi, düzinelerce Güç nesnesi, Seçilmişler arasındaki en büyük müttefiki. Gitmişti. Bu bir felaketti.</p>
<p class="p0"><span class="t3">Hayır,</span> diye düşündü. <span class="t3">Ben yaşıyorum.</span> Al’Thor’un ne yapacağını, yalnızca birkaç dakika önceden de olsa, tahmin etmişti. Şimdi al’Thor onun öldüğünü sanıyor olmalıydı.</p>
<p class="p0">Aniden, Karanlık Varlık’ın zindanından kaçtığından beri hiç olmadığı kadar güvende olduğunu hissetti. Yalnız, elbette, Seçilmişlerden birinin ölmesine sebep olmuştu. Yüce Efendi hiç memnun olmayacaktı.</p>
<p class="p0">Aksayarak sırttan uzaklaşırken, bir sonraki hamlesini planlamaya başlamıştı bile. Bu iş çok, ama çok büyük dikkatle ele alınmalıydı.</p>
<p class="p0">&nbsp;</p>
<p class="p0">Işığın Evlatları’nın Lord Kumandan’ı Galad Damodred bir fışırtı sesi eşliğinde, çizmeli ayağını bileğine kadar gelen çamurun içinden çekti.</p>
<p class="p0">Bulanık havada ısırböcekler vızıldıyordu. Çamur ve durgun su kokusuyla kendisini öğürecek gibi hissederek, atını patikada, daha kuru bir yere çekti. Arkasından dörderli sıralar halinde uzun bir alay geliyordu, her asker onun kadar çamurlu, terli ve bitkindi.</p>
<p class="p0">Ghealdan ile Altara arasındaki sınırdaydılar, meşelerin ve baharatağaçlarının yerlerini defnelere ve örümceksi selvilere bıraktığı, boğum boğum köklerinin sıska parmaklar gibi yayıldığı, bataklık bir arazi. Leş gibi kokan hava, gölgeye ve bulutlara rağmen sıcak ve boğucuydu. Pis bir çorbayı solumak gibiydi. Galad plaka ve zincir zırhlarının altında erimek üzereydi, koni biçimindeki miğferi eyerden sarkıyordu, derisi pislikten ve tuzlu terden kaşınıyordu.</p>
<p class="p0">Ne kadar can sıkıcı olursa olsun, en iyi yol buydu. Asunawa bu yolu seçmelerini beklemezdi. Galad elinin tersiyle alnını sildi ve onu takip edenlerin hatırına başını dik tutmaya çalıştı. Yedi bin adam; Seanchan istilacıları yerine kendisini seçmiş yedi bin Işığın Evladı.</p>
<p class="p0">Dallarda asılı donuk yeşil yosunlar, çürümeye yüz tutmuş cesetlerden dökülen et parçaları gibi sarkıyordu. Hastalıklı griler ve yeşiller, orada burada, ince derelerin çevresinde bitmiş minik pembe-mor çiçeklerle kırılıyordu. Ani renklilik beklenmedik geliyordu, biri yere boya damlaları serpmiş gibi görünüyordu.</p>
<p class="p0">Bu mekanda güzellik bulmak tuhaftı. Galad kendi durumunda da Işık bulabilecek miydi? O kadar kolay olmayacağından korkuyordu.</p>
<p class="p0">Güçlü’yü çekiştirdi. Arkadan endişeli konuşmalar ve arada bir küfürlü nidalar duyabiliyordu. Kokusu ve ısıran böcekleriyle bu mekan en iyi adamları bile zorlardı. Galad’ı izleyenler dönüşen dünya karşısında cesaretlerini yitirmişti. Gökyüzünün daima kara bulutlarla kaplı olduğu, iyi adamların Desen’deki tuhaf çarpıklıklar yüzünden öldüğü, Valda’nın -Galad’dan önceki Lord Kumandan- bir katil ve tecavüzcü olduğunun ortaya çıktığı bir dünya.</p>
<p class="p0">Galad başını iki yana salladı. Son Savaş gelmek üzereydi.</p>
<p class="p0">Bir zincir zırhın şıngırtısı birinin arkadan yaklaştığını haber verdi. Galad omzunun üzerinden arkaya bakarken Dain Bornhald yanına geldi, selam verip yanında yürümeye başladı. “Damodred,” dedi Dain usulca, çamuru ezen botların fışırtısı eşliğinde, “belki de geri dönmeliyiz.”</p>
<p class="p0">“Geriye dönmek, geçmişe dönmek olur,” dedi Galad, ilerideki patikayı tarayarak. “Bunu çok düşündüm, Bornhald Evlat. Bu gökyüzü, araziye yayılan hastalık, ölülerin yürümesi... Artık müttefik bulmak ve Seanchanlara karşı savaşmak için zaman yok. Son Savaş’a yürümeliyiz.”</p>
<p class="p0">“Ama bu bataklık,” dedi Bornhald, çalıların arasında kayan iri bir yılana bakarak. “Haritalarımız çoktan buradan çıkmış olmamız gerektiğini söylüyor.”</p>
<p class="p0">“O zaman sınırına yaklaşmışızdır kuşkusuz.”</p>
<p class="p0">“Belki,” dedi Dain. Alnından akan ter damlası yanağından süzüldü. Neyse ki birkaç gün önce brendi stoku tükenmişti. “Harita yanlış değilse.”</p>
<p class="p0">Galad yanıt vermedi. Eskiden doğru olan haritalar bugünlerde yanlış çıkıyordu. Açık alanlar yerine kırık tepeler buluyorlardı, köyler kayboluyordu, çayırlar bir gün yeşil oluyordu, sonra aniden sarmaşıklar ve mantarlarla kaplanıyordu. Bataklık gerçekten de yayılmış olabilirdi.</p>
<p class="p0">“Adamlar bitkin düştü,” dedi Bornhald. “İyi adamlar onlar, iyi olduklarını biliyorsun. Ama yakınmaya başladılar.” Galad’ın azarlamasını beklermiş gibi irkildi.</p>
<p class="p0">Belki eskiden olsa azarlardı da. Işığın Evlatları sıkıntılarını gururla taşımalıydı. Ama Morgase’in verdiği derslerin anıları -gençliğinde anlamadığı dersler- aklından çıkmıyordu. Onlara örnek ol. Güç talep et, ama önce kendin güçlü olduğunu sergile.</p>
<p class="p0">Galad başını salladı. Kuru bir açıklığa yaklaşıyorlardı. “Adamları topla. Öndekilerle konuşacağım. Sözlerim kaydedilsin ve arkadakilere aktarılsın.”</p>
<p class="p0">Bornhald şaşırmış göründü, ama emri yerine getirdi. Galad kenara çekildi ve küçük bir yamaca tırmandı. Elini kılıcının kabzasına koyarak, önünde biriken adamları inceledi. Omuzları çökmüştü, bacakları çamurlanmıştı. Isırböceklerini kovalıyor, yakalarının sürtündüğü yerleri kaşıyorlardı.</p>
<p class="p0">“Biz Işığın Evlatları’yız,” diye bildirdi Galad, öndekiler toplanmayı bitirdiği zaman. “Bunlar insanoğlunun en karanlık günleri. Umudun zayıf olduğu, ölümün hüküm sürdüğü günler. Ama ışığın en ihtişamlı olduğu zamanlar, en karanlık gecelerdir. Gündüz, parlak bir ateş bile zayıf görünür. Ama tüm diğer ışıklar söndüğünde, aynı ateş insanlara rehberlik eder!</p>
<p class="p0">“O rehber ateş <span class="t3">biziz</span>. Bu bataklık can sıkıcı. Ama biz Işığın Evlatları’yız ve bizim sıkıntılarımız, gücümüzdür. Bizi sevmesi gerekenler tarafından avlanıyoruz. Sonu mezara giden başka yollar da var. Bu yüzden biz ilerleyeceğiz. Korumamız gerekenler için, Son Savaş için, Işık için!</p>
<p class="p0">“Bu bataklıkta, zafer nerede? Isırığını hissetmeyi reddediyorum, çünkü ben <span class="t3">gururluyum</span>. Bugünleri yaşadığım için gururluyum, gelecek olanın parçası olacağım için gururluyum. Bu Çağ’da, bizden önce gelen onca insan, bizim yaşadığımız günü yaşamaya can atıyordu, insanoğlunun sınanacağı günü yaşamaya. Bırakın diğerleri kaderlerine sızlansınlar. Bırakın diğerleri ağlayıp feryat etsinler. Biz öyle yapmayacağız, çünkü biz bu sınavla, başımız dik yüzleşeceğiz. Ve o sınav bizim güçlü olduğumuzu <span class="t3">kanıtlayacak</span>”</p>
<p class="p0">Uzun bir söylev değildi; askerlerinin bataklıkta geçirdikleri zamanı fazla uzatmak istemiyordu. Yine de, iş görmüş gibiydi. Adamların sırtları dikleşti ve başlarını salladılar. Katip olarak seçilmiş askerler sözlerini yazdılar ve işitememiş olanlara okumak üzere arka tarafa geçtiler.</p>
<p class="p0">Alay tekrar harekete geçtiğinde, adamlar artık ayak sürümüyorlardı, omuzları çökmüş değildi. Galad yamaçta kalarak birkaç rapor dinledi ve adamların geçerken onu görmesine izin verdi.</p>
<p class="p0">Yedi bin adamın sonuncusu da geçtikten sonra, Galad küçük bir grubun yamacın dibinde beklediğini fark etti. Jaret Byar yanlarında durmuş, yuvasına kaçmış, şevkle yanan gözlerle Galad’a bakıyordu. Adam sıskaydı ve dar bir yüzü vardı.</p>
<p class="p0">‘‘Byar Evlat,” dedi Galad, yamaçtan inerek.</p>
<p class="p0">“İyi bir söylevdi, Lord Kumandanım,” dedi Byar hevesle. “Son Savaş. Evet, gerçekten de savaşa gitme zamanı geldi.”</p>
<p class="p0">“Bu bizim yükümüz,” dedi Galad. “Ve görevimiz.”</p>
<p class="p0">“Kuzeye at süreceğiz,” dedi Byar. “İnsanlar bize katılacak ve büyüyeceğiz. On binlerce askerden oluşan muazzam bir Işığın Evlatları ordusu. Yüz binlerce asker. Diyarı süpüreceğiz. Belki ittifak yapmak yerine, Beyaz Kule’yi yıkmaya ve cadıları alt etmeye yetecek kadar adamımız olur.”</p>
<p class="p0">Galad, başını iki yana salladı. “Aes Sedailere ihtiyacımız olacak, Byar Evlat. Gölge’nin Dehşetlordları, Myrddraalleri ve <span class="t3">Terkedilmişleri</span> olacak.”</p>
<p class="p0">“Evet, sanırım öyle.” Byar gönülsüzdü. Eh, daha önce de fikri gönülsüzlükle karşılamıştı, ama yine de kabul etmişti.</p>
<p class="p0">“Bizi bekleyen yol güç, Byar Evlat, ama Işığın Evlatları Son Savaş’ın önderleri olacak.”</p>
<p class="p0">Valda’nın suçları tüm tarikatı lekelemişti. Daha da ötesi, Galad üvey annesinin eziyet görmesinde ve öldürülmesinde Asunawa’nın büyük rol oynadığına gittikçe daha fazla ikna oluyordu. Bu, Yüksek Engizisyon’un kendisinin yozlaşmış olduğu anlamına geliyordu.</p>
<p class="p0">Hayatındaki en önemli şey, doğru şeyi yapmaktı. Bu yaklaşım, her tür fedakarlığı gerektiriyordu. Şu anda yapılması gereken doğru şey, kaçmaktı. Galad, Asunawa ile yüzleşemezdi; Seanchanlar Yüksek Engizisyoncu’yu destekliyordu. Dahası, Son Savaş daha önemliydi.</p>
<p class="p0">Galad sık adımlarla çamurların içinde yürüyerek alayın önüne geçti. Hafif yolculuk ediyorlardı, pek az yük hayvanları vardı ve adamları zırhlarını üzerlerinde taşıyorlardı; atları erzak ve malzeme yüklüydü.</p>
<p class="p0">Galad, Trom’u önde, beyaz üniforma ve çelik miğfer yerine deri kıyafetler ve kahverengi pelerinler giymiş birkaç adamla konuşurken buldu. Keşif kolları. Trom Galad’a bakarak saygıyla başını salladı. Lord Yüzbaşı Galad’ın en çok güvendiği adamlardan biriydi. “İzciler ileride küçük bir mesele olduğunu söylüyor, Lord Kumandanım,” dedi Trom.</p>
<p class="p0">“Sorun nedir?”</p>
<p class="p0">“Size göstermek en iyisi olacak, efendim,” dedi keşif kolunun önderi, Barlett Evlat.</p>
<p class="p0">Galad başını sallayarak yol göstermesini söyledi. İleride, bataklık orman seyreliyor gibiydi. Işık’a şükür; bu, kurtulmaya yakın oldukları anlamına mı geliyordu?</p>
<p class="p0">Hayır. Galad yaklaşırken, pek çok başka izciyi ölü bir ormana bakarken buldu. Bataklıktaki çoğu ağaç, hastalıklı olsa da, yapraklarını korumuştu, ama ileridekiler yanmış gibi çıplak ve küllüydü. Her şeyin üzerinde bir tür hastalıklı beyaz liken ya da yosun büyüyordu. Ağaç gövdeleri iskelete dönmüştü.</p>
<p class="p0">Bölgeyi su basmıştı, çok ağır akan, sığ, ama geniş bir ırmağın. Pek çok ağacın dibini yutmuştu ve yere düşmüş ağaç dalları kirli kahverengi suyu, gökyüzüne uzanan kollar gibi yarıyordu.</p>
<p class="p0">“Cesetler var, Lord Kumandanım,” dedi izcilerden biri, ırmak yukarısını göstererek. “Aşağı doğru yüzüyorlar. Uzak bir savaşın kalıntıları gibi görünüyor.”</p>
<p class="p0">“Bu ırmak haritalarımızda var mı?” diye sordu Galad.</p>
<p class="p0">İzciler teker teker, başlarını iki yana salladılar.</p>
<p class="p0">Galad çenesini çıkardı. “Aşılabilir mi?”</p>
<p class="p0">“Sığ, Lord Kumandanım,” dedi Barlett Evlat. “Ama gizli derinliklere karşı dikkat etmemiz gerekecek.”</p>
<p class="p0">Galad yanındaki ağaca uzandı ve uzun bir dal kırdı. Dal yüksek bir çatırtıyla kırıldı. “Ben önden gideceğim. Adamlara zırhlarını ve pelerinlerini çıkarmalarını söyleyin.”</p>
<p class="p0">Emir önden arkaya aktarıldı. Galad zırhını çıkardı, pelerinine sardı ve arkasına bağladı. Pantolonunun paçalarını sıyırabildiğince yukarı sıyırdı, sonra hafif eğimden aşağı inerek suya girdi, bulanık suları yararak ilerledi. Buz gibi kar suyu sinirlerini gerdi. Botları kumlu yatağa birkaç santim battı, suyla doldu ve çamuru karıştırdı. Güçlü, daha yüksek bir şapırtıyla, arkasından suya girdi.</p>
<p class="p0">Suda yürümek çok zor değildi; su ancak dizlerine geliyordu. Galad sopasını kullanarak basacak yerler buluyordu. O ölmeye yüz tutmuş iskelet ağaçlar sinir bozucuydu. Çürüyor gibi görünmüyorlardı ve daha yakından baktığında, gövdelerini ve dallarını kaplayan likenlerin arasında kül grisi, tüylü bir şeyin daha yetiştiğini görebiliyordu.</p>
<p class="p0">Işığın Evlatları büyük şapırtılarla geniş akıntıya girdi. Kabarık şekiller ırmak aşağı süzülüyor, kayalara takılıyordu. Bazıları erkek cesetleriydi, ama pek çoğu daha büyüktü. <span class="t3">Katır,</span> diye düşündü Galad, bir tanesinin burnunu daha iyi gördüğünde. <span class="t3">Düzinelercesi.</span> Nasıl şiştiklerine bakarak, öleli epey olduğunu düşündü.</p>
<p class="p0">Büyük olasılıkla ırmağın yukarısındaki bir köye yiyecek için baskın düzenlenmişti. Buldukları ilk ölü grubu bu değildi.</p>
<p class="p0">Irmağın diğer yakasına ulaştı ve sudan çıktı. Pantolon paçalarını açar ve zırhı ile pelerinini kuşanırken, omzunun Valda’dan aldığı darbeler yüzünden ağrıdığını hissetti. Kalçası da hala acıyordu.</p>
<p class="p0">Döndü ve patika boyunca kuzeye doğru ilerlemeye devam etti, alayın başını çekti. Diğer Işığın Evlatları da kıyıya çıkmaya başladı. Güçlü’ye binmeye can atıyordu, ama buna cesaret edemiyordu. Irmaktan çıkmış olsalar da yer hala ıslaktı, engebeliydi ve gizli çukurlarla delik deşikti. Ata binerse, Güçlü bacağını, kendisi de kafasını kırabilirdi.</p>
<p class="p0">Bu yüzden o ve adamları o gri ağaçların arasında, bunaltıcı sıcakta terleyerek yürüdüler. Galad uzun bir banyo yapmaya can atıyordu.</p>
<p class="p0">Sonunda Trom koşarak arkadan geldi. “Bütün adamlar sağ salim ırmağı geçti.” Gökyüzüne baktı. “Kavrulası bulutlar. Saatin kaç olduğunu asla anlayamıyorum.”</p>
<p class="p0">“Öğleni dört saat geçti,” dedi Galad.</p>
<p class="p0">“Emin misin?”</p>
<p class="p0">“Evet.”</p>
<p class="p0">“Öğlen durup bir sonraki adımımızı tartışmayacak mıydık?” O toplantıyı bataklığı geçtikten sonra yapacaklardı.</p>
<p class="p0">“Şimdilik pek az seçeneğimiz var,” dedi Galad. “Ben adamları kuzeye, Andor’a doğru götüreceğim.”</p>
<p class="p0">“Işığın Evlatları orada... düşmanlıkla karşılandı.”</p>
<p class="p0">“Kuzeybatıda ıssız arazilerim var. Tahtı kim kontrol ediyor olursa olsun, oradan geri çevrilmem.”</p>
<p class="p0">Işık izin verse de Aslan Tahtı’nda Elayne oturuyor olsa. Işık izin verse de Aes Sedailerin karmaşık işlerinden kaçabilmiş olsa, ama Galad en kötüsünden korkuyordu. Onu piyon niyetine kullanmak isteyenler vardı ve al’Thor da onlardan biriydi. Elayne dik başlıydı ve bu insanların onu kullanmasını kolaylaştırabilirdi.</p>
<p class="p0">“Erzaka ihtiyacımız var,” dedi Trom. “Çevreden yiyecek toplamak güç ve boş köylerle gittikçe daha sık karşılaşıyoruz.”</p>
<p class="p0">Galad başını salladı. Geçerli bir endişeydi.</p>
<p class="p0">“Ama iyi bir plan,” dedi Trom, ardından sesini alçalttı. “İtiraf etmeliyim, Damodred, önderliği reddedeceğinden korkuyordum.”</p>
<p class="p0">“Reddedemezdim. Evlatlar’ı şimdi, önderlerini öldürdükten sonra terk etmek yanlış olurdu.”</p>
<p class="p0">Trom gülümsedi. “Senin için bu kadar basit, değil mi?”</p>
<p class="p0">“Herkes için bu kadar basit olmalı.” Galad’ın geldiği konumun hakkını vermesi gerekiyordu. Başka seçeneği yoktu. “Son Savaş geliyor ve Işığın Evlatları savaşacak. Yeniden Doğan Ejder’le ittifak kurmamız gerekse bile <span class="t3">savaşacağız</span>.”</p>
<p class="p0">Galad bir süredir al’Thor hakkında şüpheler besliyordu. Yeniden Doğan Ejder’in Son Savaş’ta savaşması gerekeceği kesindi. Ama o adam al’Thor muydu, yoksa al’Thor Kule’nin kuklasıydı ve gerçek Yeniden Doğan Ejder değil miydi? O gökyüzü fazla karanlık, arazi fazla kırıktı. Al’Thor, Yeniden Doğan Ejder <span class="t3">olmalıydı</span>. Elbette, bu onun aynı zamanda Aes Sedailerin kuklası olmadığı anlamına gelmiyordu.</p>
<p class="p0">Kısa süre sonra iskeletsi gri ağaçları geçtiler ve daha sıradan ağaçlara ulaştılar. Bunların da yaprakları sararmıştı ve çok fazla ölü dal vardı. Ama bu, o tüysü tabakadan daha iyiydi.</p>
<p class="p0">Yaklaşık bir saat sonra Galad, Barlett Evlat’ın geri döndüğünü fark etti. İzci zayıf bir adamdı ve tek yanağında bir yara izi vardı. Adam yaklaşırken Galad elini kaldırdı. “Ne haberler var?”</p>
<p class="p0">Barlett kolunu göğsüne dayayarak selam verdi. “Bataklık kuruyor ve ağaçlık bir buçuk kilometre kadar sonra seyreliyor, Lord Kumandanım. Ötedeki arazi boş ve açık, kuzey yolu temiz.”</p>
<p class="p0"><span class="t3">Işık’a şükür! </span>diye düşündü Galad. Barlett’e başını salladı ve adam ağaçların arasında geriye doğru seyirtti.</p>
<p class="p0">Galad döndü ve asker sıralarına baktı. Çamurluydular, terliydiler ve bitkin düşmüşlerdi. Ama yine de görkemli bir manzaraydılar, zırhlarını takmışlardı ve yüzlerinde kararlı ifadeler vardı. Galad’ın peşinden bu bataklığa kadar gelmişlerdi. İyi adamlardı bunlar.</p>
<p class="p0">“Diğer Lord Yüzbaşılara haberi ilet, Trom,” dedi Galad. “Alaylarına haber yollasınlar. Bir saat içinde buradan çıkacağız.”</p>
<p class="p0">Yaşlı adam gülümsedi. Galad’ın hissettiği kadar rahatlamış görünüyordu. Galad, bacağındaki acıya rağmen dişlerini sıkarak yürümeye devam etti. Yara güzelce sarılmıştı ve işlemesi olasılığı düşüktü. Acı veriyordu, ama acıyla başa çıkabilirdi.</p>
<p class="p0">Sonunda bu bataklıktan kurtulacaktı! Bir sonraki adımlarını dikkatle planlaması gerekiyordu, kasabalardan, ana yollardan ve nüfuzlu lordların mülklerinden uzak duracaktı. Haritaları kafasından geçirdi; daha onuncu isim gününden önce ezberlemiş olduğu haritaları.</p>
<p class="p0">O bunlarla meşgulken sarı dallar seyreldi ve dalların arasından bulutlu gün ışığı sızmaya başladı. Galad biraz sonra ağaçlığın kenarında bekleyen Barlett’i gördü. Orman aniden, haritadaki bir çizgi kadar temiz bir biçimde sona erdi.</p>
<p class="p0">Galad rahat bir nefes aldı ve bir kez daha açık havada olma düşüncesinin tadını çıkardı. Ağaçların arasından çıktılar. Ancak o zaman devasa bir askeri birlik belirmeye başladı ve hemen sağındaki bir tepeye tırmandılar.</p>
<p class="p0">Binlerce asker tepeye dizilirken zırhlar tangırdıyor, atlar kişniyordu. Bazıları plaka ve zincir zırh içinde Işığın Evlatları’ydı, koni miğferleri kusursuzca parlatılmıştı. Tertemiz önlükleri ve pelerinleri parlıyordu, güneş patlamaları göğüslerinde ışıldıyordu ve mızraklarını sıra sıra kaldırmışlardı. Askerlerin çoğu Evlatların üniformalarını giymemiş piyadelerdi, onların üzerinde sade kahverengi deriler vardı. Büyük olasılıkla Seanchanların gönderdiği Amadicialılar. Pek çoğu yay taşıyordu.</p>
<p class="p0">Galad elini kılıcına götürerek geriye doğru sendeledi. Ama tuzağa düştüğünü hemen anlamıştı. Evlatların çoğu Işığın Eli’nin kıvrık çoban asası armasını taşıyordu; Sorgucular. Eğer sıradan Evlatlar şerri yakan bir alevse, Sorgucular öfkeli bir şenlik ateşiydi.</p>
<p class="p0">Galad çabucak saydı. Üç, dört bin Evlat ve yarısı okçu en azından altı, sekiz bin piyade. On bin dinlenmiş asker. İçi burkuldu.</p>
<p class="p0">Galad’ın arkasında Trom, Bornhald ve Byar, bir grup diğer Evlat’la birlikte ormandan fırladı. Trom alçak sesle küfretti.</p>
<p class="p0">“Demek öyle,” dedi Galad, izci Barlett’e dönerek, “sen bir hainsin, öyle mi?”</p>
<p class="p0">“Hain olan sensin, Damodred Evlat,” diye yanıt verdi izci, sert bir yüzle.</p>
<p class="p0">“Evet,” dedi Galad, “bu şekilde algılanabilir, sanırım.” Bataklıktan geçmek izcilerinin önerdiği bir şeydi. Galad şimdi anlıyordu; bu onu geciktirmek ve onun önüne geçebilmesi için Asunawa’ya zaman tanımak için bir taktikti. Ayrıca, yürüyüş Galad’ın adamlarını yormuştu, buna karşın Asunawa’nın askerleri tazeydi ve savaşa hazırdı.</p>
<p class="p0">Bir kılıç kınına sürtündü.</p>
<p class="p0">Galad arkasına dönmeden, hemen elini kaldırdı. “Sakin ol, Byar Evlat.” Silahına uzanan Byar olmalıydı, muhtemelen Barlett’e saldıracaktı.</p>
<p class="p0">Belki durumu kurtarmak için bir şeyler yapabilirdi. Galad hızla karar verdi. “Byar Evlat ve Bornhald Evlat, siz benimle geleceksiniz. Trom, sen ve diğer Lord Yüzbaşılar adamlarımızı saflar halinde meydana çıkaracak.”</p>
<p class="p0">Asunawa’nın güçlerinin önünde, büyük bir atlı grubu yamaçtan aşağı iniyordu. Çoğu Sorgucuların asa armasını taşıyordu. Pusuya düşmüş askerlerin üzerine saldırıp, Galad’ın grubunu kolaylıkla öldürebilirlerdi. Bunun yerine, konuşmak için bir grup gönderiyorlardı. Bu iyiye işaretti.</p>
<p class="p0">Galad, yaralı bacağının acısıyla irkilmemeye çalışarak atına bindi. Byar ve Bornhald da atlarına bindiler ve arazide Galad’ın peşinden gittiler; yoğun, sararmış otlar nal seslerini boğuyordu. Asunawa da yaklaşan grubun içindeydi. Kırlaşmaya yüz tutmuş gür kaşları vardı ve o kadar zayıftı ki, deriye benzemesi için üzerine kumaş geçirilmiş çöpten adam gibi görünüyordu.</p>
<p class="p0">Asunawa gülümsemiyordu. O nadiren gülümserdi.</p>
<p class="p0">Galad atını Yüksek Engizisyoncu’nun önüne çekti. Asunawa küçük bir Sorgucu asker grubu tarafından kuşatılmıştı, ama beş Lord Yüzbaşı da kendisine eşlik ediyordu, Galad’ın Işığın Evlatları arasında geçirdiği kısa süre içinde tanıştığı ya da komutasında görev yaptığı adamlar.</p>
<p class="p0">Asunawa eyerinde öne eğildi ve derine kaçmış gözlerini kıstı. “Asilerin saf tutuyorlar. Onlara geri çekilmelerini söyle, yoksa okçularım vuracak.”</p>
<p class="p0">“Resmi çatışma kurallarını görmezden gelmezsin, kuşkusuz?” dedi Galad. “Daha saf tutmayı bitirmemiş adamların üzerine mi ok attıracaksın? Şerefin nerede kaldı?”</p>
<p class="p0">“Karanlıkdostları şeref hak etmez,” diye terslendi Asunawa. “Acıma da hak etmezler.”</p>
<p class="p0">“Demek bize Karanlıkdostu diyorsun?” diye sordu Galad, atını hafifçe çevirerek. “Valda’nın komutası altındaki yedi bin Evlada birden? Adamlarının birlikte görev yaptığı, birlikte yemek yediği, tanıdığı ve yanında savaştığı askerler? Daha iki ay önce senin bizzat göz kulak olduğun adamlar?”</p>
<p class="p0">Asunawa duraksadı. Yedi bin Işığın Evladı’na Karanlıkdostu demek saçma olurdu -bu, kalan Evlatların üçte ikisinin Gölge’nin tarafına geçtiği anlamına gelirdi.</p>
<p class="p0">“Hayır,” dedi Asunawa. “Belki onlar yalnızca... yanlış yönlendirildi. Önderleri Karanlıkdostuysa, iyi bir adam bile gölgeli yollara sapabilir.”</p>
<p class="p0">“Ben Karanlıkdostu değilim.” Galad, Asunawa’nın gözlerine baktı.</p>
<p class="p0">“Sorguma boyun eğ ve kanıtla.”</p>
<p class="p0">“Lord Kumandan kimseye boyun eğmez,” dedi Galad. “Işık altında, ben <span class="t3">sana</span> geri çekilmeni emrediyorum.”</p>
<p class="p0">Asunawa kahkaha attı. “Evlat, gırtlağına bıçak tuttuk! Teslim olmak için <span class="t3">tek</span> şansın bu!”</p>
<p class="p0">“Golever,” dedi Galad, Asunawa’nın solundaki Lord Yüzbaşı’ya bakarak. Golever sıska, sakallı bir adamdı ve bir insan ne kadar haşin olabilirse o kadar haşindi, ama aynı zamanda da adildi. “Söyle bana, Işığın Evlatları teslim olur mu?”</p>
<p class="p0">Golever başını iki yana salladı. “Olmayız. Işık bizi muzaffer kılacak.”</p>
<p class="p0">“Ya karşımızda daha üstün bir güç varsa?” diye sordu Galad.</p>
<p class="p0">“Savaşmaya devam ederiz.”</p>
<p class="p0">“Eğer yorgun ve bitkinsek?”</p>
<p class="p0">“Işık bizi korur,” dedi Golever. “Ve ölme zamanımız gelmişse, öyle olsun. Ölürken, olabildiğince çok düşmanı da yanımızda götürürüz.”</p>
<p class="p0">Galad Asunawa’ya döndü. “Görüyorsun ki bir açmazdayım. Savaşmak demek, bizi Karanlıkdostu diye nitelemene izin vermek demek olur, ama teslim olmak da, ettiğimiz yeminleri inkar etmek olur. Lord Kumandan olarak şerefim adına, iki seçeneği de kabul edemem.”</p>
<p class="p0">Asunawa’nın yüzü karardı. “Sen Lord Kumandan <span class="t3">değilsin</span>. Lord Kumandan öldü.”</p>
<p class="p0">“Benim elimle,” dedi Galad, silahını çekerek. Kılıcı öne doğru uzattı ve balıkçıl damgaları ışıkta parladı. “Ve onun kılıcını taşıyorum. Kanunun gerektirdiği gibi, adil bir dövüşte Valda ile karşılaştığımı bizzat izlediğini inkar mı ediyorsun?”</p>
<p class="p0">“Kanuna uygun belki,” dedi Asunawa. “Ama ben o dövüşe adil demem. Sen Gölge’nin güçlerinden faydalandın; günışığına rağmen karanlıkta durduğunu gördüm, alnında Ejder Dişi çıktığını gördüm. Valda’nın hiç şansı yoktu.”</p>
<p class="p0">“Harnesh,” dedi Galad, Asunawa’nın sağındaki Lord Yüzbaşı’ya dönerek. Kısa boylu, kel bir adamdı ve Ejderyeminlilerle savaşırken bir kulağını kaybetmişti. “Söyle bana. Gölge Işık’tan güçlü müdür?”</p>
<p class="p0">“Elbette hayır,” dedi adam, yana dönüp tükürerek.</p>
<p class="p0">“Lord Kumandan’ın amacı şerefli olsaydı, Işık altında bir dövüşte bana yenilir miydi? Ben Karanlıkdostu olsaydım, Lord Kumandan’ı yenebilir miydim?”</p>
<p class="p0">Harnesh yanıt vermedi, ama Galad adamın kafasından geçen düşünceleri görebiliyordu neredeyse. Gölge zaman zaman güç gösterileri yapabilirdi, Işık bunu her zaman açığa çıkarır ve onu yok ederdi. Lord Kumandan’ın bir Karanlıkdostu tarafından öldürülmesi mümkündü, her insan ölebilirdi. Ama diğer Evlatların önünde bir düelloda? Işık altında, şeref için edilen bir düelloda?</p>
<p class="p0">“Bazen Gölge kurnazlık ve güç gösterir,” diye araya girdi Asunawa, Galad sorularına devam edemeden. “Bazen iyi adamlar ölür.” “Valda’nın ne yaptığını hepiniz biliyorsunuz,” dedi Galad. “Annem öldü. Ona meydan okumaya hakkım olmadığını savunan var mı?”</p>
<p class="p0">“Bir Karanlıkdostu olarak senin hiçbir hakkın yok! Seninle daha fazla konuşmayacağım, katil.” Asunawa elini salladı ve pek çok Sorgucu kılıçlarını çekti. Galad’ın eşlikçileri de hemen aynısını yaptı. Arkada, bitkin güçlerinin telaşla safları kapattıklarını duyabiliyordu.</p>
<p class="p0">“Işığın Evladı, Işığın Evladı ile savaşırsa halimiz ne olacak, Asunawa?” diye sordu Galad usulca. “Ben teslim olmayacağım, sana saldırmam da, ama belki yeniden birleşebiliriz. Düşman olarak değil, bir süreliğine ayrı düşmüş kardeşler olarak.”</p>
<p class="p0">“Ben Karanlıkdostları ile asla işbirliği yapmam,” dedi Asunawa, ama sesi tereddütlüydü. Galad’ın adamlarını izliyordu. Asunawa savaşı kazanabilirdi, ama Galad’ın adamları direnirse, zaferi pahalıya patlardı. Her iki taraf da binlerce adam kaybederdi.</p>
<p class="p0">“Sana boyun eğerim,” dedi Galad. “Belli şartlar altında.”</p>
<p class="p0">“Hayır!” dedi Bornhald arkadan, ama Galad elini kaldırarak onu susturdu.</p>
<p class="p0">“Ne şartlarıymış onlar?” diye sordu Asunawa.</p>
<p class="p0">“Işık altında ve burada, yanındaki Lord Yüzbaşıların önünde yemin edeceksin -bize zarar vermeyeceğine, bizi sorguya çekmeyeceğine ve beni izleyen adamları suçlamayacağına dair. Onlar yalnızca doğru olduğuna inandıkları şeyi yapıyorlardı.”</p>
<p class="p0">Asunawa’nın gözleri kısıldı, dudakları dümdüz bir çizgi haline geldi.</p>
<p class="p0">“Buna, buradaki eşlikçilerim de dahil,” dedi Galad, Byar ile Bornhald’a doğru başını sallayarak. “Her biri, Asunawa. Sorgulamadan <span class="t3">asla</span> haberleri olmamalı.”</p>
<p class="p0">“Işığın Eli’ni bu şekilde engelleyemezsin! Bu onların kendilerini Gölge’yi aramakta özgür hissetmelerine sebep olur!”</p>
<p class="p0">“Bizi Işık’ta tutan yalnızca Sorgulanmaktan korkmamız mı, Asunawa?” diye sordu Galad. “Işığın Evlatları yiğit ve mert değil midir?”</p>
<p class="p0">Asunawa sustu. Galad gözlerini yumdu ve önderliğin ağırlığını hissetti. Oyalandığı her an, adamlarının pazarlık gücünü arttırıyordu. Gözlerini açtı. “Son Savaş geliyor, Asunawa. Didişmeye zamanımız yok. Yeniden Doğan Ejder yürüyor.”</p>
<p class="p0">“Sapkınlık!” dedi Asunawa.</p>
<p class="p0">“Evet,” dedi Galad. “Aynı zamanda gerçek.”</p>
<p class="p0">Asunawa dişlerini gıcırdattı, ama öneriyi değerlendiriyor gibiydi.</p>
<p class="p0">“Galad,” dedi Bornhald usulca. “Bunu yapma. Savaşabiliriz. Işık bizi koruyacaktır!”</p>
<p class="p0">“Savaşırsak iyi adamları öldüreceğiz, Bornhald Evlat,” dedi Galad, dönmeden. “Kılıçlarımızın her darbesi, Karanlık Varlık’ın lehine bir darbe olacaktır. Bu dünyada geriye kalan tek gerçek temel Işığın Evlatları. Bize ihtiyaçları var. Birlik için benim hayatım isteniyorsa, öyle olsun. Benim yerimde sen olsan, senin de aynısını yapacağına inanıyorum.” Asunawa ile göz göze geldi.</p>
<p class="p0">“Yakalayın onu.” diye terslendi Asunawa, hoşnutsuz bir ifadeyle. “Ve alaylara söyle, geri çekilsinler. Onlara söyleyin, sahte Lord Kumandan’ı gözaltına aldım ve işlediği suçların boyutunu belirlemek için Sorgulayacağım.” Duraksadı. “Aynı zamanda, onu takip edenlerin cezalandırılmayacağı ve Sorgulanmayacağı haberini de iletin.” Asunawa atını döndürdü ve mahmuzlayıp gitti.</p>
<p class="p0">Galad kılıcını çevirdi ve Bornhald’a uzattı. “Adamlarının yanına dön; onlara burada olanları anlat ve savaşmaya ya da beni kurtarmaya <span class="t3">kalkışmamalarını</span> sağla. Bu bir emirdir.”</p>
<p class="p0">Bornhald onunla göz göze geldi, sonra yavaşça kılıcı aldı. Sonunda, selam verdi. “Başüstüne, Lord Kumandanım.”</p>
<p class="p0">O döner dönmez kaba eller Galad’ı yakaladı ve Güçlü’nün eyerinden indirdi. Galad inleyerek yere düştü, yaralı omzundan göğsüne bir sancı yayıldı. Ayağa kalkmaya çalıştı, ama pek çok Sorgucu atlarından inip onu yine yere devirdiler.</p>
<p class="p0">Bir tanesi Galad’ın sırtına ayağını dayadı ve onu yerde kalmaya zorladı. Galad kınından çekilen bir bıçağın metalik hışırtısını duydu. Zırhının kayışlarını ve giysilerini kestiler.</p>
<p class="p0">“Işığın Evlatları’nın üniformasını giymeyeceksin, Karanlıkdostu,” dedi bir Sorgucu kulağına.</p>
<p class="p0">“Ben Karanlıkdostu <span class="t3">değilim</span>,” dedi Galad, yüzü çimenlik toprağa yaslanmış halde. “Bu yalan asla ağzımdan çıkmayacak. Ben Işık’ta yürüyorum.”</p>
<p class="p0">Bu, yan tarafına bir tekme kazandırdı, sonra bir tane daha, bir tane daha. Homurdanarak tortop oldu. Ama darbeler inmeye devam etti.</p>
<p class="p0">Sonunda karanlık onu sardı.</p>
<p class="p0">&nbsp;</p>
<p class="p0">Eskiden Padan Fain olan yaratık yamaçtan aşağı yürüyordu. Kahverengi otlar bölük pörçük büyümüştü ve bir dilencinin çenesinde büyüyen sakallar gibi görünüyorlardı.</p>
<p class="p0">Gökyüzü karanlıktı. Bora geliyordu. Sebep olandan nefret etse de, bundan hoşlanmıştı.</p>
<p class="p0">Nefret. Hala yaşadığının kanıtı, geriye kalan bir duygu. Tek duygu. Ondan başka duyguya yer yoktu.</p>
<p class="p0">Kavurucu. Heyecan verici. Güzel. İç ısıtıcı. Şiddetli. Nefret. Harika. Ona güç veren şey, onu güdüleyen amaç fırtınaydı. Al’Thor ölecekti. Onun ellerinde. Ve belki ondan sonra, Karanlık Varlık. Harika...</p>
<p class="p0">Eskiden Padan Fain olan yaratık güzelim hançerini yokladı, kabzasına dolanmış ince altın tellerin kabartılarını hissetti. Kabzanın ucu iri bir yakutla bitiyordu. Padan Fain silahı kınsız bir halde sağ elinde taşıyordu ve hançerin çeliği işaret parmağı ile orta parmağının arasından çıkıyordu. O parmakların kenarları düzinelerce kez kesilmişti.</p>
<p class="p0">Hançerin ucundan otlara kan damlıyordu. Onu neşelendiren kırmızı lekeler. Aşağıda kırmızı, yukarıda siyah. Kusursuz. Fırtınaya bu nefret mi yol açmıştı? Öyle olmalıydı. Evet.</p>
<p class="p0">Padan Fain kuzeye, Afet’in içlerine doğru ilerlerken kan damlaları, ölü yaprakların ve sapların üzerinde beliren kara lekelerin arasına düşüyordu.</p>
<p class="p0">O deliydi. Bu iyiydi. Deliliği kabullenirseniz, ona kucak açarsanız ve o güneşmiş, suymuş ve havaymış gibi içerseniz, delilik sizin organlarınızdan biri olurdu. Eliniz, gözünüz gibi. Delilikle görebilirdiniz. Delilikle bir şeyler tutabilirdiniz. O harikaydı. Özgürleştiriciydi.</p>
<p class="p0">Padan Fain sonunda özgürdü.</p>
<p class="p0">Eskiden Mordeth olan yaratık tepenin dibine vardı ve tepede bıraktığı büyük, morumsu yığına dönüp bakmadı. Solucanları doğru şekilde öldürmek pis işti, ama bazı şeylerin doğru şekilde yapılması gerekirdi. Prensip meselesiydi.</p>
<p class="p0">Yerden sızan pus onu takip etmeye başlamıştı. O sis onun deliliği miydi, yoksa nefreti mi? O kadar tanıdıktı ki. Ayak bileklerine dolanıyor, topuklarını yalıyordu.</p>
<p class="p0">Yakındaki yamacın arkasından bir şey baktı, sonra geri çekildi. Solucanlar yüksek sesle ölüyorlardı. Solucanlar <span class="t3">her şeyi </span>yüksek sesle yapıyorlardı. Bir Solucan sürüsü koca bir alayı yok edebilirdi. Onları işittiğinizde hemen aksi yöne gitmeniz gerekirdi. Ama diğer yandan, sürünün yerini belirlemek için önden keşif kolu göndermek de avantajlı olabilirdi, yoksa dönüp, onlarla bir başka yerde karşılaşabilirdiniz.</p>
<p class="p0">Bu yüzden, eskiden Padan Fain olan yaratık yamacı dolanıp, orada endişeli bir Trolloc kalabalığı ve başlarında bir Myrddraal bulunca şaşırmadı.</p>
<p class="p0">Gülümsedi. <span class="t3">Dostlarım.</span> Çok uzun zaman olmuştu.</p>
<p class="p0">Trollocların vahşi beyinlerinin apaçık -ama yanlış- sonuca varması fazla sürmedi: Ortalıklarda dolaşan bir insan varsa, o zaman Solucanlar yakında <span class="t3">olamazdı</span>. Solucanlar insan kanının kokusunu alır, onu avlamaya gelirdi. Solucanlar insanları Trolloclara yeğlerdi. Mantıklıydı. Eskiden Mordeth olan yaratık her ikisini de tatmıştı ve Trolloc etinde tercih edilecek taraf yoktu.</p>
<p class="p0">Trolloclar kuş tüyleri, gagalar, pençeler, azı dişleri ve yabandomuzu dişleriyle, uyumsuz bir güruh halinde öne atıldı. Eskiden Fain olan yaratık yerinde durdu ve pus çıplak ayaklarını yaladı. Ne harika! Grubun en arkasında, Myrddraal gözsüz bakışlarını ona dikerek duraksadı. Belki de bir şeyin korkunç ölçüde yanlış -ve doğru, elbette- olduğunu sezmişti. Biri olmadan diğeri de olmazdı. Bu hiç mantıklı olmazdı.</p>
<p class="p0">Eskiden Mordeth olan yaratık -yakında yeni bir isme ihtiyaç duyacaktı geniş geniş gülümsedi.</p>
<p class="p0">Myrddraal kaçmak için döndü.</p>
<p class="p0">Pus saldırdı.</p>
<p class="p0">Trollocların üzerinden yuvarlandı, Aryth Okyanusu’ndaki deniz canavarının dokunaçları gibi hızla hareket etti. Pustan dokunaçlar fırlayarak Trolloc göğüslerini yardı. Uzun bir halat başlarının üzerinde savruldu, bir bulanıklık halinde uzandı ve Soluk’u boynundan yakaladı.</p>
<p class="p0">Trolloclar çığlıklar atarak, kıvranarak düştüler. Kılları tutam tutam döküldü, derileri <span class="t3">kaynamaya</span> başladı. Kabarcıklar ve kistler. Bunlar patladığında, Gölgedöllerinin derilerinde, tıpkı fazla hızlı soğuyan metal yüzeydeki kabarcıklara benzeyen, krater gibi izler bıraktılar.</p>
<p class="p0">Eskiden Padan Fain olan yaratık sevinçle ağzını açtı, gözlerini kaynayan kara göğe yumdu, yüzünü kaldırdı, dudaklarını araladı ve ziyafetin tadını çıkardı. Geçtikten sonra içini çekti, hançeri kavradı ve derisini kesti.</p>
<p class="p0">Yukarıda kırmızı, aşağıda siyah. Kırmızı ve siyah, kırmızı ve siyah, onca kırmızı ve onca siyah. Harika.</p>
<p class="p0">Afet’te yürüdü.</p>
<p class="p0">Yozlaşmış Trolloclar arkasında ayağa kalktılar ve dudaklarından tükürük damlayarak, sallana sallana harekete geçtiler. Gözleri donuklaşmış, bakışları uyuşmuştu, ama Fain dilediğinde, yaşarken bildikleri savaş şehvetini kat kat aşan bir çılgınlıkla yanıt vereceklerdi.</p>
<p class="p0">Myrddraal’i bıraktı. Söylentilerin aksine, o kalkmayacaktı. Artık Padan Fain’in dokunuşu o türden olanlara ani ölüm getiriyordu. Yazık. İşe yarayabilecek çivileri vardı.</p>
<p class="p0">Belki eldiven bulmalıydı. Ama eldiven takarsa kendi elini kesemezdi. Ne sorun ama.</p>
<p class="p0">Fark etmez. İleri. Al’Thor’u öldürme zamanı gelmişti.</p>
<p class="p0">Avın sona erme zorunluluğu onu üzüyordu. Ama artık avlanmak için sebep yoktu. Nerede olacağını <span class="t3">tam olarak</span> bildiğiniz bir şeyi avlamazdınız. Yalnızca onunla buluşacağınız yere giderdiniz.</p>
<p class="p0">Tıpkı eski bir dost gibi. Hançeri gözüne saplayacağınız, karnını yaracağınız ve kanını içerek avuç avuç yiyeceğiniz çok sevdiğiniz bir eski dost. Dostları karşılamanın doğru yolu buydu.</p>
<p class="p0">Bu bir şerefti.</p>
<p class="p0">&nbsp;</p>
<p class="p0">Malenarin Rai erzak raporlarını karıştırdı. Masasının arkasındaki lanet kepenk yine açıldı ve Afet’in rutubetli sıcağı içeri esti.</p>
<p class="p0">Heeth Kulesi’nin kumandanı olarak geçirdiği on seneye rağmen, Rai kuzeyin sıcağına alışamamıştı. Rutubet. Çürük kokusuyla dolu boğucu hava.</p>
<p class="p0">Rüzgar ıslık çalarak tahta kepengi çarpıyordu. Rai kalktı, pencereye gidip kepengi kapattı, sonra kapalı kalması için sapına bir parça sicim doladı.</p>
<p class="p0">Masasına geri döndü ve yeni gelen askerlerin listesine baktı. Her ismin yanında uzmanlık alanı yazıyordu; burada, her askerin iki ve daha fazla görevi yerine getirmesi gerekiyordu. Yara sarmakta becerikli. Ayağına hızlı, iyi ulak olur. Yayla keskin nişancı. Alışıldık lapanın tadını yeni lapa gibi yapacak yeteneğe sahip. Malenarin özellikle de son gruptan adamlar talep ediyordu. Askerlerin yemekhaneye hevesle gelmesini sağlayacak bir aşçı ağırlığınca altın ederdi.</p>
<p class="p0">Malenarin raporu kenara kaldırdı ve bu amaç için bulundurduğu kurşun doldurulmuş Trolloc boynuzunun altına kıstırdı. Yığındaki bir sonraki sayfa, Barriga adlı bir adamın mektubuydu. Barriga, ticaret yapmak için kervanını kuleye getiriyordu. Malenarin gülümsedi; öncelikle askerdi, ama göğsündeki üç gümüş zincir onun usta bir tüccar olduğunu simgeliyordu. Kulesi malzemesinin büyük kısmını Kraliçe’den alsa da, hiçbir Kandorlu kumandan tüccarlarla alışveriş yapma fırsatını reddetmezdi.</p>
<p class="p0">Şanslıysa, bu yabancı tüccarı pazarlık masasında sarhoş edebilirdi. Malenarin birden fazla tüccarı, tutamayacağı sözler vermekten dolayı bir sene askerlik yapma cezasına çarptırmıştı. Kraliçe’nin güçlerinde bir sene eğitim görmek yabancı tüccarlar için epey faydalı oluyordu.</p>
<p class="p0">O sayfayı da Trolloc boynuzunun altına koydu, sonra yığının dibinde, onun ilgisini bekleyen son şeyi görerek duraksadı. Kahyasının hatırlatmak için koyduğu not. En büyük oğlu Keemlin’in on dördüncü isim günü yaklaşıyordu. Malenarin bunu unutabilirmiş gibi! Hatırlatılmaya ihtiyacı yoktu.</p>
<p class="p0">Gülümsedi ve kepengin yine açılması ihtimaline karşı Trolloc boynuzunu notun üzerine koydu. O boynuzu taşıyan Trolloc’u kendi elleriyle öldürmüştü. Çalışma odasının kenarına yürüdü ve eski meşe sandığı açtı. İçeride, başka eşyaların yanı sıra beze sarılı bir kılıç vardı. Kını iyice yağlanmış ve bakımlıydı, ama zamanla solmuştu. Babasının kılıcı.</p>
<p class="p0">Üç gün sonra onu Keemlin’e verecekti. Bir oğlan çocuğu, on dördüncü isim gününde erkek olurdu, ilk kılıcı verilirdi ve kendi sorumluluğunu taşımaya başlardı. Keemlin kılıç formlarını Malenarin’in bulabildiği en zorlu eğitmenlerden öğrenmişti. Oğlu çok yakında erkek olacaktı. Seneler nasıl da hızlı geçiyordu.</p>
<p class="p0">Malenarin gururlu bir nefes çekerek sandığı kapattı, doğruldu ve gündelik kontrollerini yapmak üzere çalışma odasından çıktı. Kulede iki yüz elli asker vardı, Afet’i gözetlemek üzere kurulmuş bir savunma noktası.</p>
<p class="p0">Görev sahibi olmak, gurur sahibi olmaktı; tıpkı bir yükü taşımanın güç kazanmak anlamına geldiği gibi. Afet’i izlemek onun görevi ve gücüydü. Bugünlerde, kuzeydeki tuhaf fırtına sürerken, Kraliçe ve Kandor ordusunun büyük kısmı Yeniden Doğan Ejder’i aramaya gitmişken, daha da önem kazanan bir görev. Çalışma odasının kapısını kapattı, sonra onu diğer yandan kapatan gizli sürgüyü indirdi. Koridordaki pek çok benzer kapıdan biriydi; kuleye saldırı düzenleyen düşman kuvvetleri hangisinin yukarıya çıkan merdivenin kapısı olduğunu çıkartamazdı. Böylece, küçük bir çalışma odası kule savunmasının bir parçası şeklinde iş görüyordu.</p>
<p class="p0">Merdivene yürüdü. Bu üst katlara zemin kattan ulaşılamıyordu; kulenin on iki metrelik zemininin tamamı bir tuzaktı. Zemin kata giren ve garnizon karargahının üç katını tırmanan bir düşman, dördüncü kata çıkmanın yolu olmadığını keşfederdi. Dördüncü kata çıkmanın tek yolu, kulenin dışında, ikinci kattan dördünü kata çıkan dar, kaldırılabilir bir rampaya tırmanmaktı. Rampada koşan saldırganlar yukarıdan yağacak oklara karşı savunmasız kalırlardı. Ve bazıları rampayı geçtikten sonra, Kandorlular rampayı açar, düşman güçlerini böler ve yukarıdakileri iç merdiveni bulmaya çalışırken öldürürlerdi.</p>
<p class="p0">Malenarin hızla tırmandı. Basamakların yanındaki aralıklı yarıklar aşağıdaki merdiveni görüyordu ve okçuların istilacılara ateş açmasına izin veriyordu. Yukarıya çıkan yolu yarıladığında, aşağı inen telaşlı ayak sesleri duydu. Bir an sonra Jargen, nöbetçi çavuşu, köşeyi döndü. Çoğu Kandorlu gibi Jargen de çatal sakal uzatmıştı; siyah saçlarına kır düşmüştü.</p>
<p class="p0">Jargen Afetnöbeti’ne on dördüncü isim gününü takip eden gün katılmıştı. Kahverengi üniformasının omzuna bir halat dolanmıştı; halata, öldürdüğü her Trolloc için bir düğüm atılmıştı. Orada şimdi elliye yakın düğüm olmalıydı.</p>
<p class="p0">Jargen kolunu göğsüne dayayarak selam verdi, sonra elini kılıcına indirdi: kumandanına duyduğu saygının işareti. Pek çok ülkede, silahı bu şekilde tutmak hakaret sayılırdı, ama Güneyliler aksi ve huysuz olarak bilinirdi. Kılıcınızı tutmanın ve dolayısıyla kumandanınızı dikkate değer bir tehdit olarak gördüğünüzü ima etmenizin bir şeref olduğunu göremiyorlar mıydı?</p>
<p class="p0">“Lordum,” dedi Jargen, boğuk bir sesle. “Rena Kulesi’nden işaret geldi.”</p>
<p class="p0">“Ne?” diye sordu Malenarin. İkisi yan yana merdiveni tırmandılar.</p>
<p class="p0">“Belirgindi, efendim,” dedi Jargen. “Kendi gözlerimle gördüm. Tek bir ışık çakması, ama yine de bir işaret.”</p>
<p class="p0">“Düzeltme gönderdiler mi?”</p>
<p class="p0">“Şimdiye kadar göndermiş olabilirler. Ben hemen size haber vermek için koştum.”</p>
<p class="p0">Daha fazla haber gelmiş olsa, Jargen bunu da paylaşırdı, bu yüzden Malenarin ısrar etmek için nefes harcamadı. Biraz sonra kulenin tepesine çıktılar. Orada, aynalar ve lambalardan oluşan muazzam bir mekanizma vardı. Bu aletle, kule doğuya ve batıya -Afet’e dizilmiş diğer kulelere- ya da güneye, Chachin’deki Aesdaishar Sarayı’na kadar uzanan bir hat boyunca mesajlar gönderebiliyordu.</p>
<p class="p0">Kuleden, yükselip alçalan, engin bir Kandor yaylaları manzarası görülüyordu. Güneydeki tepelerden bazıları hala sabah sisiyle sarılmıştı. Bu doğaüstü sıcakla boğulmayan o güney toprakları yakında yeşerirdi ve Kandor çobanları koyun otlatmak için yüksek meralara çıkardı.</p>
<p class="p0">Kuzeyde Afet uzanıyordu. Malenarin Afet’in bu kuleden zar zor görülebildiği zamanlara dair yazılar okumuştu. Şimdi, neredeyse taş duvarın dibine kadar geliyordu. Rena Kulesi kuzeybatıdaydı. Kumandanı -Okatomo Evi’nden Lord Niach- uzak kuzeniydi ve iyi bir dosttu. Sebepsiz yere işaret yollamazdı ve kazayla olmuşsa da düzeltme yollardı.</p>
<p class="p0">“Başka haber var mı?” diye sordu Malenarin.</p>
<p class="p0">Nöbetteki askerler başlarını iki yana salladılar. Jargen ayağını yerde tıklatmaya başladı ve Malenarin kollarını kavuşturarak düzeltme bekledi.</p>
<p class="p0">Hiçbir mesaj gelmedi. Rena Kulesi, Heeth Kulesi’nden daha kuzeyde olduğundan, bugünlerde Afet’in içinde kalıyordu. Afet’teki yeri normalde mesele olmazdı. Afet’in en korkunç yaratıkları bile bir Kandor kulesine saldırılmayacağını bilirdi.</p>
<p class="p0">Düzeltme gelmedi. Tek bir ışıltı bile. “Rena’ya mesaj yollayın,” dedi Malenarin. “İşaretlerinin hata olup olmadığını sorun. Sonra Farmay Kulesi’ne, tuhaf bir şey fark edip etmediklerini sorun.”</p>
<p class="p0">Jargen adamlarını işe koştu, ama Malenarin’e, “Bunu çoktan yapmadığımı mı sanıyorsun?” dercesine, ifadesiz bir bakış da fırlattı.</p>
<p class="p0">Bu, mesajların gönderildiği, ama yanıt gelmediği anlamına geliyordu. Kulenin tepesinde rüzgar esti ve adamların bir dizi ışık çakması yolladığı ayna mekanizmasının çelik parçalarını gıcırdattı. O rüzgar rutubetliydi. Aşırı sıcak. Malenarin yukarıya, aynı kara fırtınanın kaynayıp yuvarlandığı yere baktı. Fırtına durgunlaşmış gibiydi.</p>
<p class="p0">Bu onu huzursuz etti.</p>
<p class="p0">“Geriye mesaj iletin,” dedi, “içerilerdeki kulelere. Onlara gördüklerimizi aktarın; sorun çıkması ihtimaline karşı hazır olmalarını söyleyin.”</p>
<p class="p0">Adamlar çalışmaya başladı.</p>
<p class="p0">“Çavuş,” dedi Malenarin, “ulak listesinde sırada kim var?”</p>
<p class="p0">Kule kuvvetleri arasında, kusursuz biniciler olan küçük oğlan çocukları vardı. Hafif olduklarından, bir kumandan ayna mekanizmasını kullanmamaya karar verirse, hızlı atlar üzerinde onlar yollanabiliyordu. Ayna ışığı hızlıydı, ama düşman tarafından da görülebiliyordu. Dahası, kule sırası kırılırsa -ya da alet zarar görürse- başkente haber iletmenin bir yoluna ihtiyaçları olurdu.</p>
<p class="p0">“Sıradaki...” dedi Jargen, çatı kapısının iç tarafına çivilenmiş listeye bakarak. “Keemlin, Lordum.”</p>
<p class="p0">Keemlin. Malenarin’in Keemlin’i.</p>
<p class="p0">Malenarin kuzeybatıya, o uğursuz ışık çakmasını yollayan sessiz kuleye baktı. “Diğer kulelerden herhangi bir yanıt gelirse bana haber yollayın,” dedi Malenarin askerlere. “Jargen, benimle gel.”</p>
<p class="p0">İkisi hızla merdiveni indiler. “Güneye ulak yollamamız lazım,” dedi Malenarin, sonra duraksadı. “Hayır. Hayır, pek çok ulak yollamamız lazım. İki katı. Kulenin düşmesi ihtimaline karşı.” Yine yürümeye başladı.</p>
<p class="p0">İkisi merdivenden indiler ve Malenarin’in ofisine girdiler. Malenarin en iyi tüy kalemini duvardaki raftan kaptı. O kahrolası kepenk yine takırdamaya başlamıştı; boş bir sayfa çekerken masasındaki kağıtlar hışırdadı.</p>
<p class="p0"><span class="t3">Rena ve Farmay mesajlara yanıt vermiyor. Ele geçirilmiş ya da ciddi hasar görmüş olabilirler. Bilginiz olsun. Heeth direnecek.</span></p>
<p class="p0">Kağıdı katladı ve Jargen’e uzattı. Adam köselemsi bir elle aldı, okudu, sonra homurdandı. “İki kopya mı?”</p>
<p class="p0">“Üç,” dedi Malenarin. “Okçuları harekete geçir ve çatıya yolla. Tehlikenin yukarıdan gelebileceğini söyle onlara.”</p>
<p class="p0">Gölgelerden ürkmek değildi bu -Heeth’in iki yanındaki kuleler bu kadar çabuk düşmüşse- o zaman güneydekiler de düşebilirdi. Ve saldırı düzenleyen kendisi olsaydı, gizlice yaklaşıp ilk önce güneydeki kulelerden birini almak için elinden geleni yapardı. Başkente mesaj gitmeyeceğinden emin olmanın en iyi yolu buydu.</p>
<p class="p0">Jargen yumruğunu göğsüne götürerek selam verdi ve çekildi. Mesaj hemen gönderilecekti; üç atlıyla ve ayrıca ışıkla. Malenarin, güvenliğe at sürenlerden birinin kendi oğlu olduğu düşüncesiyle bir anlık rahatlama hissetti. Bunda şerefsizlik yoktu; mesajların iletilmesi gerekiyordu ve Keemlin sıranın başındaydı.</p>
<p class="p0">Malenarin penceresinden dışarı baktı. Pencere kuzeye, Afet’e bakıyordu. Bütün kumanda ofisleri böyleydi. Gümüş bulutlarıyla, kaynayan fırtına. Bazen düz geometrik şekiller gibi görünüyorlardı. Malenarin oradan geçen tüccarlara kulak vermişti. Zor zamanlar geliyordu. Kraliçe, ne kadar kurnaz ya da etkili olursa olsun, sahte bir Ejder’i aramak için güneye gitmezdi. Kraliçe bu Ejder’e inanıyordu.</p>
<p class="p0">Tarmon Gai’don gelmişti. Ve o fırtınaya bakarken, Malenarin zamanın kıyısını görebildiğini düşünüyordu. O kadar da uzak olmayan bir sınır. Aslında gittikçe kararıyor gibiydi. Ve altında, kuzey topraklarında bir karanlık vardı.</p>
<p class="p0">Karanlık ilerliyordu.</p>
<p class="p0">Malenarin odadan fırladı, hızla çatıya çıktı. Rüzgar, aynaları düzelten, yerlerini değiştiren adamları süpürüyordu.</p>
<p class="p0">“Mesaj güneye gönderildi mi?” diye sordu.</p>
<p class="p0">“Evet, efendim,” dedi Teğmen Landalin. “Henüz yanıt gelmedi.”</p>
<p class="p0">Malenarin aşağıya baktı ve dörtnala kuleden çıkan üç binici gördü.</p>
<p class="p0">Ulaklar çıkmıştı. Saldırıya uğramamışsa, Barklan’da duracaklardı. Ve eğer Barklan düşmüşse, oğlanlar yollarına devam edecekti, gerekirse ta başkente kadar.</p>
<p class="p0">Malenarin fırtınaya döndü. Yaklaşan o karanlık onu huzursuz ediyordu. Yaklaşıyordu.</p>
<p class="p0">“Çitleri kaldırın,” diye emretti Landalin’e. “Erzak kasalarını çıkarın ve kilerleri boşaltın. Sadakçılar okların hepsini toplasınlar ve okçulara yardım etmek üzere pozisyon alsınlar. Her darboğaza, her ok yarığına ve pencereye okçular koy. Kazanları hazırlat ve adamlar dış rampaları atmaya hazır olsun. Kuşatmaya hazırlanın.”</p>
<p class="p0">Landalin emirlerini bağırırken adamlar koşarak uzaklaştı. Malenarin arkasında taşa sürtünen çizmelerin sesini duydu ve omzunun üzerinden arkaya baktı. Gelen Jargen miydi?</p>
<p class="p0">Hayır. Neredeyse on dört yaz görmüş bir genç, daha sakalı bitmemiş, siyah saçları dağınık, yüzü muhtemelen yedi katı koşarak tırmandığı için ter içinde bir delikanlı.</p>
<p class="p0">Keemlin. Malenarin bir korku sancısı hissetti, ama hemen yerini öfke aldı. “Asker! Mesajı alıp çıkmış olman gerekiyordu!”</p>
<p class="p0">Keemlin dudağını ısırdı, “Şey, efendim,” dedi. “Listede benden dört sıra aşağıda olan Tian benden üç, belki beş kilo daha hafif. Bu büyük fark demek, efendim. O çok daha hızlı at sürebilir ve ben bunun önemli bir mesaj olabileceğini düşündüm. Bu yüzden benim yerime onun gönderilmesini istedim.”</p>
<p class="p0">Malenarin kaşlarını çattı. Çevrelerinde askerler hareket ediyor, merdivenden iniyor, yaylarıyla kulenin duvarlarının dibinde toplanıyorlardı. Dışarıda rüzgar uluyordu. Uzakta usul, ama ısrarlı bir gökgürültüsü başladı.</p>
<p class="p0">Keemlin onunla göz göze geldi. “Tian’ın annesi Leydi Yabeth dört oğlunu Afet’e verdi,” dedi, ancak Malenarin’in duyabileceği kadar alçak bir sesle. “Tian’dan başka oğlu kalmadı. Buradan kurtulma şansı bulabilecek biri varsa, efendim, o olması gerektiğini düşündüm.”</p>
<p class="p0">Malenarin oğlunun gözlerine baktı. Oğlan olacak olanları anlıyordu. Işık ona yardım etsin, ama anlıyordu. Ve kendi yerine bir başkasını göndermişti.</p>
<p class="p0">“Kralle,” diye bağırdı Malenarin, yanından geçen askerlerden birine bakarak.</p>
<p class="p0">“Evet, Lord Kumandanım?”</p>
<p class="p0">“Çalışma odama koş,” dedi Malenarin. “Meşe sandığımın içinde bir kılıç var. Onu bana getir.”</p>
<p class="p0">Adam selam verdi ve itaat etti.</p>
<p class="p0">“Baba?” dedi Keemlin. “Daha isim günüme üç gün var.”</p>
<p class="p0">Malenarin ellerini arkasında kavuşturarak bekledi. Şu anda en önemli görevi, askerlerine güven vermek için, birliklerinin başında görünmekti. Kralle kılıçla birlikte geri döndü; yıpranmış kınında, tutuşmuş meşe damgası vardı. Rai Evi’nin simgesi.</p>
<p class="p0">“Baba...” diye tekrarladı Keemlin. “Ben...”</p>
<p class="p0">“Bu silah, erkek olma zamanı gelen çocuğa verilir,” dedi Malenarin. “Senin için geç kalınmış gibi görünüyor, oğlum. Çünkü karşımda bir erkek durduğunu görüyorum.” Silahı sağ elinde tutup öne uzattı. Kule tepesinde, askerler ona döndüler: yaylarını hazır tutan okçular, ayna mekanizmasını kullanan askerler, nöbetçiler. Sınırboylular olarak, her birine kılıcı on dördüncü isim gününde verilmiş olmalıydı. Her biri göğsünün sıkıştığını hissetti, çocukluktan erkekliğe geçiş töreninin o harika duygusu. Her biri yaşamıştı, ama bu, şimdikini daha az özel kılmıyordu.</p>
<p class="p0">Keemlin tek dizi üzerine çöktü.</p>
<p class="p0">“Neden kılıç çekersin?” diye sordu Malenarin, kuledeki herkesin duyabileceği kadar yüksek sesle.</p>
<p class="p0">“Şerefimi, ailemi, vatanımı savunmak için,” diye yanıt verdi Keemlin.</p>
<p class="p0">“Ne kadar savaşırsın?”</p>
<p class="p0">“Son nefesim kuzey yeline karışana kadar.”</p>
<p class="p0">“Nöbeti ne zaman bırakırsın?”</p>
<p class="p0">“Asla,” diye fısıldadı Keemlin.</p>
<p class="p0">“Daha yüksek sesle!”</p>
<p class="p0">“<span class="t3">Asla!</span>”</p>
<p class="p0">“Bu kılıç çekildiğinde savaşçı olacaksın, Gölge’ye karşı savaşa hazırlanırken her zaman yanında olsun. Bu kılıcı çekip, bir erkek olarak bize katılır mısın?”</p>
<p class="p0">Keemlin başını kaldırıp baktı, sonra kabzayı sıkıca kavradı ve silahı çekip çıkardı.</p>
<p class="p0">“Bir erkek olarak kalk, oğlum!” dedi Melanarin.</p>
<p class="p0">Keemlin kalktı, silahı kaldırdı, parlak çelik loş günışığını yansıttı. Kuledeki adamlar tezahürat yaptılar.</p>
<p class="p0">Böyle bir anda insanın gözlerinin yaşarması utanç getirmezdi. Malenarin gözlerini kırpıştırdı, sonra diz çöktü ve kılıç kemerini oğlunun beline taktı. Adamlar bağırıp çağırmaya devam ettiler ve Malenarin onların yalnızca oğlu için bağırmadığını anladı. Gölge’ye meydan okuyarak bağırıyorlardı. Bir anlığına, sesleri gökgürültüsünü bile bastırdı.</p>
<p class="p0">Malenarin doğruldu ve oğlan kılıcı kınına sokarken elini oğlunun omzuna koydu. Birlikte dönüp, yaklaşan Gölge’ye baktılar.</p>
<p class="p0">“Orada!” dedi okçulardan biri, yukarıyı göstererek. “Bulutların içinde bir şey var!”</p>
<p class="p0">“Draghkar!” dedi bir başkası.</p>
<p class="p0">Sıradışı bulutlar şimdi yakındaydı ve düşürdükleri gölge artık aşağıdaki Trolloc sürüsünü saklayamıyordu. Gökyüzünden bir şey fırladı, ama bir düzine okçu ateş etti. Yaratık çığlık atarak düştü, kara kanatları beceriksizce çırpındı.</p>
<p class="p0">Jargen adamlarını ittirerek Malenarin’e ulaştı. “Lordum,” dedi Jargen, Keemlin’e bir bakış fırlatarak, “çocuk aşağı inmeli.”</p>
<p class="p0">“Artık çocuk değil,” dedi Malenarin gururla. “O bir erkek. Ne rapor getirdin?”</p>
<p class="p0">“Her şey hazır.” Jargen duvarın üzerinden dışarıya baktı ve yaklaşan Trollocları, bir tavla dolusu atı süzercesine süzdü. “Bu ağacı devirmeleri kolay olmayacak.”</p>
<p class="p0">Malenarin başını salladı. Keemlin’in omzu gergindi. O Trolloc denizi sonsuz görünüyordu. Bu düşman karşısında, kule sonunda düşecekti. Trolloclar, dalga dalga gelmeye devam edeceklerdi.</p>
<p class="p0">Ama o kulenin tepesindeki her asker görevini biliyordu. Yaşadıkları sürece Gölgedölü öldürecekler, mesajların bir işe yaraması için yeterince zaman kazanmaya çalışacaklardı.</p>
<p class="p0">Malenarin Sınırboyluydu, tıpkı babası gibi, tıpkı yanındaki oğlu gibi. Görevlerini biliyorlardı. Görev sizden alınana kadar savaşırdınız.</p>
<p class="p0">Hepsi o kadardı.</p>
</body>
</html>