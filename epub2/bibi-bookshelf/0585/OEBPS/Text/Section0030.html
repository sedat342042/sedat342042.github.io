<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>

<link rel="stylesheet" type="text/css" href="../Styles/style.css"/>
<title>Geceyarısı Kuleleri</title>
</head>
<body>
<p class="p1" style="text-align: center;"><span class="t1">21</span></p>
<p class="p1" style="text-align: center;">-------------------------------------------------------------------------------------------------</p>
<p class="p1" style="text-align: center;"><span class="t1">AÇIK BİR KAPI</span></p>
<p class="p1" style="text-align: center;"><span class="t1"><br/></span></p>
<p class="p0">“İçimizden birinin eksiksiz bir rapor vermesinin en iyisi olacağını düşündük,” dedi Seonid. “Sunum için diğerlerinden bilgi topladık.”</p>
<p class="p0">Perrin dalgın dalgın başını salladı. Görüşme çadırında, yanında Faile’yle, minderlerde oturuyordu. Çadır yine insanlarla dolmuştu.</p>
<p class="p0">“Cairhien hala kargaşa içinde elbette,” diye başladı Seonid. İş bilir Yeşil, sert bir kadındı. Kötü ya da nahoş değildi, ama Muhafızlarıyla ilişkileri bile, zengin bir çiftçinin işçileriyle ilişkilerine benzerdi. “Güneş Tahtı çok uzun zamandır boş kaldı. Tek bildiğim Lord Ejder’in tahtı Elayne Trakand’a söz verdiği, ama o da kendi tahtını güvenceye almak için çabalamakta. Raporlara bakılırsa, bunu sonunda başarmış.”</p>
<p class="p0">Faile, tatmin dolu bir kokuyla, yorumunu merak ederek Perrin’e baktı. Perrin sakalını kaşıdı. Bu önemliydi ve dikkat etmesi gerekiyordu. Ama kurt düşünde aldığı eğitimi düşünüp duruyordu. “Yani Elayne Kraliçe oldu. Bu Rand’ı mutlu etmiştir.”</p>
<p class="p0">“Lord Ejder’in tepkisi bilinmiyor,” diye devam etti Seonid, bir listedeki maddeleri sayarmış gibi. Bilgeler yorum yapmıyor, soru sormuyordu; tıpkı bir menteşedeki perçinler gibi, küçük bir grup halinde minderlerinin üzerinde oturuyorlardı. Mızrağın Kızları muhtemelen bütün bunları onlara anlatmıştı bile.</p>
<p class="p0">“Lord Ejder’in Arad Doman’da olduğundan hemen hemen eminim,” diye devam etti Seonid. “Pek çok söylenti bundan bahsediyor ama elbette, onun ayrı ayrı yerlerde olduğunu iddia eden birçok söylenti var. Ama taktik bir fetih olarak, Arad Doman’da olması mantıklı geliyor. Oradaki kargaşa Sınırboylarının istikrarının bozulması tehdidini yaratıyor. Oraya Aiel gönderdiği söylentisinin doğru olup olmadığını bilmiyorum.”</p>
<p class="p0">“Gönderdi,” dedi Edarra basitçe. Başka açıklama yapmadı.</p>
<p class="p0">“Evet,” dedi Seonid. “Eh, pek çok söylenti onun Arad Doman’da Seanchanlarla buluşacağını söylüyor. Orada ona yardım edecek klanlar olmasını isteyeceğini tahmin ediyorum.”</p>
<p class="p0">Bu Perrin’e Malden’i hatırlattı. Perrin <span class="t3">damane</span>lerin ve bilgelerin savaştığını, asker saflarının Tek Güç’le paramparça edildiğini, kan, toprak ve ateşin havada savrulduğunu hayal etti. Tıpkı Dumai Kuyusu gibi olacaktı, ama daha kötüsü. Perrin ürperdi. Gördüğü görüntülere göre -Seonid konuşurken belirmişlerdi- Rand kadının söylediği yerdeydi.</p>
<p class="p0">Seonid sözlerine devam etti, Cairhien’deki ticaretten ve yiyecek kaynaklarından bahsetti. Perrin kendini kurt düşünde gördüğü o tuhaf mor duvar hakkında düşünürken buldu. <span class="t3">Ahmak</span>, diye düşündü kendi kendine, sertçe. <span class="t3">Dinlesene!</span> Işık! Gerçekten de kötü bir hükümdardı. Kurtlar avlanmasına izin verdiğinde onların önünde koşmakta sorun yaşamıyordu. Neden aynısını kendi halkı için de yapamıyordu?</p>
<p class="p0">“Tear asker topluyor,” dedi Seonid. “Söylentiler Lord Ejder’in Kral Darlin’e savaş için adam toplamasını emrettiğini iddia ediyor. Bu arada, anlaşılan artık Tear’da bir kral var. İlginç bir olay. Bazıları Darlin’in Arad Doman’a yürüyeceğini, diğerleri bunun Son Savaş için olacağını söylüyor. Başkaları ise al’Thor’un ilk önce Seanchanları yenmek istediğinde ısrar ediyor. Üç seçenek de akla yakın geliyor ve Tear’a bizzat gitmeden daha fazlasını söylemem.” Umutlu bir kokuyla Perrin’e döndü.</p>
<p class="p0">“Hayır,” dedi Perrin. “Henüz değil. Rand Cairhien’de değil, ama Andor istikrarlı görünüyor. Oraya gidip Elayne’le konuşmak bana son derece mantıklı geliyor. O bize bilgi verecektir.”</p>
<p class="p0">Faile endişeli kokuyordu.</p>
<p class="p0">“Lord Aybara,” dedi Seonid, “sizce Kraliçe sizi hoş karşılar mı? Manetheren bayrağı açılmışken ve sizin kendi kendinize aldığınız lord unvanı...”</p>
<p class="p0">Perrin kaşlarını çattı. “İki aptal bayrak da indirildi ve ben açıkladığım zaman Elayne gerçeği görecektir.”</p>
<p class="p0">“Ya benim askerlerim?” dedi Alliandre. “Muhtemelen Andor topraklarına yabancı askerler sokmadan önce izin almak istersiniz.”</p>
<p class="p0">“Siz gelmiyorsunuz,” dedi Perrin. “Daha önce de söyledim Alliandre. Siz Jehannah’da olacaksınız. Ben Beyazpelerinlerle anlaşma yapar yapmaz sizi oraya göndereceğim.”</p>
<p class="p0">“Onlar hakkında bir karar mı verildi?” diye sordu Arganda, heves ve heyecanla öne eğilerek.</p>
<p class="p0">“Savaş talep ettiler,” dedi Perrin. “Ve benim görüşme taleplerimi duymazdan geliyorlar. İstedikleri savaşı onlara vermeyi düşünüyorum.”</p>
<p class="p0">Bu konuda konuşmaya başladılar, ama kısa süre sonra konu Tear’da bir kral olmasının anlamına döndü. Sonunda Seonid boğazını temizledi ve konuşmayı yine raporuna çevirdi.</p>
<p class="p0">“Cairhien’de Seanchanlar önemli bir tartışma konusu,” dedi Seonid. “İstilacılar, Altara dahil, ele geçirdikleri tüm toprakları güvenceye almaya odaklanmış görünüyorlar. Ama hala batıya doğru genişlemekteler ve Almoth Ovası’nda büyük çarpışmalar yaşanıyor.”</p>
<p class="p0">“Arad Doman’a doğru genişliyorlar,” dedi Arganda. “Orada savaş çıkacak.”</p>
<p class="p0">“Büyük olasılıkla,” dedi Seonid.</p>
<p class="p0">“Eğer Son Savaş gelirse,” dedi Annoura, “Seanchanlarla ittifak yapmak avantajlı olur.” Mavi ve sarı ipekten, işlemeli minderinin üzerinde, bacaklarını çaprazlayarak oturmuştu ve düşünceli görünüyordu.</p>
<p class="p0">“Bilgeleri zincire vurdular,” dedi Edarra, aşırı genç yüzü karararak. Tehlikeli kokuyordu. Öfkeli, ama soğuk, tıpkı cinayet planlayan birinin kokusu gibi. “Sırf, kaderlerini hak eden Shaidolar da değil. Seanchanlarla ittifak yapılsa bile, <span class="t3">Car’a’carn</span>’ın işi biter bitmez ittifak da sona erer. Şimdiden, halkımdan pek çok kişi bu istilacılarla kan davamız olduğundan bahsediyor.”</p>
<p class="p0">“Rand’in iki taraf arasında savaş çıkmasını istediğinden kuşkuluyum,” dedi Perrin.</p>
<p class="p0">“Bir yıl ve bir gün,” dedi Edarra basitçe. “Bilgeler <span class="t3">gai’shain</span> alınamaz, ama belki Seanchan adetleri farklıdır. Yine de, onlara bir yıl ve bir gün vereceğiz. Bu sürenin sonunda, biz istediğimizde tutsakları bırakmazlarsa, mızraklarımızın tadına varacaklar. <span class="t3">Car’a’carn</span> bizden daha fazlasını talep edemez.”</p>
<p class="p0">Çadır sessizleşti.</p>
<p class="p0">“Her neyse,” dedi Seonid boğazını temizleyerek. “Cairhien’de işimiz bittiğinde, oradaki söylentileri araştırmak için Andora gidenlerle buluştuk,”</p>
<p class="p0">“Bir dakika,” dedi Perrin. “Andor mu?”</p>
<p class="p0">“Bilgeler oraya Mızrağın Kızlarını göndermeye karar verdi.”</p>
<p class="p0">“Plan bu değildi,” diye hırladı Perrin Bilgelere bakarak.</p>
<p class="p0">“Bizi sen kontrol etmiyorsun, Perrin Aybara,” dedi Edarra sakin sakin. “Şehirde hala Aiel olup olmadığını, <span class="t3">Car’a’Carn</span>’ın hala orada olup olmadığını bilmemiz gerekiyordu. Kapıyol istediğimizde Asha’manların Kapıyol açtı.”</p>
<p class="p0">“Mızrağın Kızları görülebilirlerdi,” diye homurdandı Perrin. Eh, Grady’ye Aieller istediğinde Kapıyol açmasını söylemişti, ama o gidiş ve dönüş zamanlarından bahsediyordu. Daha ayrıntılı emirler vermesi gerekirdi.</p>
<p class="p0">“Eh, onları gören olmadı.” Seonid, aptal bir çocukla konuşurmuş gibi, çileden çıkmıştı. “En azından, konuşmayı planlamadıkları hiç kimse onları görmedi.” Işık! Seonid Bilgelere benzemeye mi başlamıştı, yoksa Perrin’e mi öyle geliyordu? Aiel kampında Seonid ve diğerleri bunu mu yapıyordu? <span class="t3">Daha inatçı</span> olmayı mı öğreniyorlardı? Işık hepsine yardım etsindi.</p>
<p class="p0">“Yine de,” diye devam etti Seonid, “Caemlyn’i ziyaret etmemiz akıllıca oldu. Söylentilere güvenilemez, özellikle de Terkedilmişlerden birinin bölgede çalıştığı söyleniyorsa.”</p>
<p class="p0">“Terkedilmişlerden biri mi?” diye sordu Gallenne. “Andor’da mı?”</p>
<p class="p0">Perrin başını salladı ve bir fincan daha sıcak çay istemek için elini salladı. “Rand Rahvin olduğunu söyledi, ama savaş sırasında ben İki Nehir’deydim.” Perrin’in kafasının içinde renkler döndü. “Rahvin yerel bir lordu taklit ediyordu, Gabral ya da Gabil gibi bir ismi olan bir adam. Kraliçe’yi kullandı -onu kendisine aşık etti gibi bir şey- ve sonra onu öldürdü.”</p>
<p class="p0">Bir servis tepsisi boğuk bir çınlama ile yere düştü.</p>
<p class="p0">Porselen fincanlar kırıldı, her yere çay saçıldı. Perrin küfrederek döndü ve pek çok Mızrağın Kızı kemer bıçaklarına uzanarak ayağa fırladılar.</p>
<p class="p0">Maighdin, kolları yanlarında, sersem sersem dikiliyordu. Tepsi önünde, yerde duruyordu.</p>
<p class="p0">“Maighdin!” dedi Faile. “Sen iyi misin?”</p>
<p class="p0">Güneş saçlı kadın şaşkınlıkla Perrin’e döndü. “Lütfen Lordum, söylediklerinizi tekrarlar mısınız?”</p>
<p class="p0">“Ne?” diye sordu Perrin. “Kadın, sorun nedir?”</p>
<p class="p0">“Terkedilmişlerden birinin Andor’a yerleştiğini söylediniz,” dedi Maighdin sakin bir sesle. Perrin’e, hiçbir Aes Sedaide görmediği ölçüde sert bir bakış fırlattı. “İşittiğiniz haberden emin misiniz?”</p>
<p class="p0">Perrin çenesini kaşıyarak minderine yerleşti. “Ne kadar emin olunabilirse. Üzerinden zaman geçti, ama Rand’ın emin olduğunu biliyorum. Andor sarayında, Tek Güç kullanarak <span class="t3">biriyle</span> savaşmış.”</p>
<p class="p0">“Adı Gaebril’di,” dedi Sulin. “Ben de oradaydım. Açık gökyüzünden yıldırım düştü ve Tek Güç’le yapıldığından kuşku yoktu. Terkedilmişlerden biriydi.”</p>
<p class="p0">“Andor’da, <span class="t3">Car’a’carn</span>’ın bundan bahsettiğini iddia edenler var,” diye ekledi Edarra. “Bu, Gaebril denen adamın saraydaki Islaktopraklılar üzerinde yasak örgüler kullandığını, onların zihinlerini çarpıtarak onun dilediği gibi düşünüp hareket etmelerini sağladığını söyledi.”</p>
<p class="p0">“Maighdin sorun nedir?” diye sordu Perrin. “Işık, kadın, adam artık öldü! Korkmana gerek yok.”</p>
<p class="p0">“Bana izin verin,” dedi Maighdin. Tepsiyi ve kemik beyazı kırık porselenleri yere saçılmış halde bırakarak çadırdan çıktı.</p>
<p class="p0">“Onunla daha sonra ilgilenirim,” dedi Faile utançla. “Terkedilmişlerden birine bu kadar yakın yaşadığı için altüst oldu. O Caemlynlidir, biliyorsunuz.”</p>
<p class="p0">Diğerleri başlarını salladılar ve diğer hizmetkarlar gelip dökülenleri temizlediler. Perrin daha fazla çay içemeyeceğini fark etti. <span class="t3">Aptal adam, diye düşündü. Ömrünün büyük kısmını, her istediğinde çay içmeyerek geçirdin. Şimdi de, elini salladığında çay gelmediği için ölmezsin.</span></p>
<p class="p0">“Devam edelim,” dedi, minderine yerleşerek. Bu lanet şeylerin üzerinde asla rahat edemiyordu.</p>
<p class="p0">“Benim raporum bitti,” dedi Seonid, önünde porselen parçaları temizleyen hizmetkarı görmezden gelerek.</p>
<p class="p0">“Ben önceki kararımı savunuyorum hala,” dedi Perrin. “Beyazpelerinlerin işini görmek önemli. Ondan sonra Andor’a gideriz ve ben Elayne’le konuşurum. Grady, sen ne durumdasın?”</p>
<p class="p0">Yaşlı Asha’man siyah ceketi içinde oturduğu yerden başını kaldırdı. “Hastalığım tamamen geçti Lordum ve Neald da iyileşmek üzere.”</p>
<p class="p0">“Hala yorgun görünüyorsun,” dedi Perrin.</p>
<p class="p0">“Yorgunum,” dedi Grady, “ama yak beni, Kara Kule’ye gitmeden önce, çoğu gün tarlada hissettiğimden daha iyiyim.”</p>
<p class="p0">“O mültecilerden bazılarını evlerine göndermeye başlama zamanı geldi,” dedi Perrin. “O halkaları kullanırsan, Kapıyolları daha uzun süre açık tutabilir misin?”</p>
<p class="p0">“Emin değilim. Halkaya dahil olmak yine de yorucu. Belki daha fazla yorucu. Ama kadınların yardımıyla daha geniş Kapıyollar yapabilirim, belki iki arabanın yan yana geçebileceği kadar geniş.”</p>
<p class="p0">“Güzel. Sıradan insanları evlerine göndererek başlarız. Ait olduğu yere dönen her insan, sırtımdaki yükün biraz daha azalması anlamına gelecek.”</p>
<p class="p0">“Ya gitmek istemezlerse?” diye sordu Tam. “Çoğu eğitim almaya başladı, Perrin. Neyin yaklaştığını biliyorlar ve evlerinde saklanmaktansa, onunla burada, senin yanında yüzleşmeyi yeğlerler.”</p>
<p class="p0">Işık! Bu kampta, ailelerine dönmek isteyen hiç mi kimse yoktu? “Kuşkusuz <span class="t3">bazıları</span> dönmek istiyordur.”</p>
<p class="p0">“Bazıları,” dedi Tam.</p>
<p class="p0">“Unutma,” dedi Faile, “yaşlılar ve zayıflar Aiellerle birlikte gönderilmişti.”</p>
<p class="p0">Arganda başını salladı. “Ben bu birlikleri inceledim. Gittikçe daha fazla <span class="t3">gai’shain s</span>ersemliklerinden kurtuluyor ve kurtulduklarında, sertleşiyorlar. Tanıdığım tüm askerler kadar sert.”</p>
<p class="p0">“Bazıları ailelerini görmek isteyecektir,” dedi Tam, “ama ancak geri dönmelerine izin verirsen. O gökyüzünü onlar da görebiliyor. Neyin yaklaştığını biliyorlar.”</p>
<p class="p0">“Şimdilik gitmek ve evlerinde kalmak isteyenleri göndereceğiz,” dedi Perrin. “Beyazpelerinlerle işim bitene kadar diğerleriyle uğraşamam.”</p>
<p class="p0">“Mükemmel,” dedi Gallenne hevesle. “Bir saldırı planınız var mı?”</p>
<p class="p0">“Eh,” dedi Perrin, “bize bir iyilik yapıp yan yana dizilirlerse, okçularım ve yönlendirenlerimle onları yok edebilirim.”</p>
<p class="p0">“Bu planı onaylıyorum,” dedi Gallenne, “sonradan adamlarım saldırıya geçip, geride kalan güruhun işini görebilecekse.”</p>
<p class="p0">“Balwer,” dedi Perrin. “Beyazpelerinlere yaz. Onlara savaşacağımızı ve bir yer seçmeleri gerektiğini söyle.”</p>
<p class="p0">Sözler ağzından çıkarken tuhaf bir gönülsüzlük hissetti. Gölge’ye karşı savaşabilecek bunca adamı öldürmek ona israf gibi geliyordu. Ama bu durumu aşmanın bir yolunu göremiyordu.</p>
<p class="p0">Balwer haşin bir kokuyla başını salladı. Beyazpelerinler Balwer’e ne yapmıştı? Adamlar tozlu sekreteri büyülemiş gibiydi.</p>
<p class="p0">Toplananlar dağılmaya başladılar. Perrin çadırın açık tarafına yaklaştı ve ayrılan grupları izlemeye başladı. Alliandre ile Arganda kampın kendilerine ait bölgelerine yollandılar. Faile Berelain’in yanında yürüyordu; tuhaf bir biçimde, ikisi kendi aralarında sohbet ediyorlardı. Kokuları öfkeli olduklarını söylüyordu, ama sözleri dostçaydı. O ikisi ne peşindeydiler?</p>
<p class="p0">Yere düşmüş tepsiden geriye yalnızca birkaç ıslak leke kalmıştı. Maighdin’in nesi vardı? Bu tür dengesiz hareketler rahatsız ediciydi; genellikle, ardından Karanlık Varlık’ın gücüne dair işaretler ortaya çıkardı.</p>
<p class="p0">“Lordum?” dedi bir ses ve ardından hafifçe öksürdü. Perrin döndü ve Balwer’in arkasında beklemekte olduğunu fark etti. Çocukların eski bir gömlek ve ceket giydirdiği bir korkuluk gibi görünen sekreter, ellerini önünde kavuşturmuştu.</p>
<p class="p0">“Evet?” dedi Perrin.</p>
<p class="p0">“Cairhien’deki alimleri ziyaret ederken pek çok ilgi çekici haber duydum.”</p>
<p class="p0">“Erzak buldun, değil mi?”</p>
<p class="p0">“Evet, evet. Stoklarımız yeterli. Lütfen, bir dakikanızı rica edeceğim. İşittiklerimin ilginizi çekeceğine inanıyorum.”</p>
<p class="p0">“Söyle madem,” dedi Perrin, çadıra dönerek. Kalanların sonuncusu da çıkmıştı.</p>
<p class="p0">Balwer alçak sesle konuştu. “İlk olarak, Lordum, öyle görünüyor ki Işığın Evlatları Seanchanlarla ittifak içinde. Bu artık bilinen bir gerçek ve önümüzdeki ordunun orada olmasının amacının...”</p>
<p class="p0">“Balwer,” diye sözünü kesti Perrin, “Beyazpelerinlerden nefret ettiğini biliyorum, ama bu haberi zaten yarım düzine kez anlattın.”</p>
<p class="p0">“Evet, ama...”</p>
<p class="p0">“Başka Beyazpelerin lafı duymak istemiyorum,” dedi Perrin, elini kaldırarak. “Önümüzdeki güç hakkında özel bir bilgi vermeyeceksen. Böyle bir bilgin var mı?”</p>
<p class="p0">“Hayır, Lordum.”</p>
<p class="p0">“Tamam, o zaman. Bana söylemek istediğin başka bir şey var mı?”</p>
<p class="p0">Balwer canını sıkıldığını belli etmedi, ama Perrin memnuniyetsizlik kokusu alabiliyordu. Işık biliyordu ya, Beyazpelerinlerin verilecek çok hesabı vardı ve Perrin de onlardan nefret ettiği için Balwer’i suçlamıyordu, ama zamanla bıkkınlık verici bir hal almaya başlıyordu.</p>
<p class="p0">“Şey, Lordum,” diye devam etti Balwer, “Yeniden Doğan Ejder’in Seanchanlarla ateşkes yapmak istediği hikayelerinin boş söylentilerden daha fazlası olduğunu söyleyebilirim. Onun barış için önderlerine başvurduğunu işaret eden pek çok kaynak var.”</p>
<p class="p0">“Peki ya eline ne olmuş?” diye sordu Perrin, gözlerinin önüne gelen bir başka Rand imgesini yok ederek.</p>
<p class="p0">“Efendim?”</p>
<p class="p0">“Yok bir şey,” dedi Perrin.</p>
<p class="p0">“Ek olarak,” dedi Balwer, kol yenine uzanarak, “Cairhien’deki yankesiciler, eline-çabuklar ve hırsızlar arasında, buna benzer korkutucu sayıda resim dolanıyor.” Üzerinde Perrin’in yüzü olan bir kağıt çıkardı. Resim Perrin’e korkutucu ölçüde benziyordu. Perrin kaşlarını çatarak kağıdı aldı. Üzerinde yazı yoktu. Balwer ona, ilkinin tıpatıp aynısı, ikinci bir resim uzattı. Ardından, Mat’in resmini taşıyan bir üçüncü kağıt çıktı.</p>
<p class="p0">“Bunları nereden buldun?” diye sordu Perrin.</p>
<p class="p0">“Dediğim gibi, Lordum,” diye devam etti Balwer, “bunlar bazı çevrelerde elden ele dolaşıyor. Görünüşe göre cesedinizi getirecek adama büyük para vaat ediliyor, ama parayı kimin ödeyeceğini belirleyemedim.”</p>
<p class="p0">“Ve bunları, Rand’ın okulundaki alimleri ziyaret ederken keşfettin, öyle mi?” diye sordu Perrin.</p>
<p class="p0">Sıska yüzlü yazman herhangi bir tepki vermedi.</p>
<p class="p0">“Sen gerçekte kimsin, Balwer?”</p>
<p class="p0">“Bir sekreter. Sırlar keşfetmek konusunda bir parça beceriye sahip bir sekreter.”</p>
<p class="p0">“Bir parça mı? Balwer, sana geçmişini sormadım. Bir insanın her şeye baştan başlama hakkına sahip olduğunu düşünüyorum. Ama Beyazpelerinler burada ve senin onlarla bir tür bağlantın var. O bağlantının ne olduğunu bilmem gerek.”</p>
<p class="p0">Balwer bir süre sessizce durdu. Çadırın kaldırılmış duvarları hışırdadı.</p>
<p class="p0">“Önceki işverenim saygı duyduğum bir adamdı, Lordum,” dedi Balwer. “Işığın Evlatları tarafından öldürüldü. Aralarından bazıları beni tanıyabilir.”</p>
<p class="p0">“Bu kişinin casusu muydun?” diye sordu Perrin.</p>
<p class="p0">Balwer’in dudakları gözle görülür bir biçimde aşağı döndü. Daha da alçak sesle konuştu. “Ben yalnızca verileri hatırlamakta iyiyimdir, Lordum.”</p>
<p class="p0">“Evet, gerçekten de bu konuda çok iyisin. Hizmetlerinden çok faydalandım, Balwer. Sana yalnızca bunu anlatmaya çalışıyorum. Burada olduğun için memnunum.”</p>
<p class="p0">Adam memnun koktu. “Söylememe izin verirseniz Lordum, verdiğim bilgileri çevresindekilere ihanet etmek ve onları tehlikeye düşürmek için kullanmayan biri için çalışmak mutluluk verici.”</p>
<p class="p0">“Eh, öyleyse, belki de sana daha iyi bir maaş vermeye başlamalıyım,” dedi Perrin.</p>
<p class="p0">Bunun üzerine Balwer’in kokusuna panik girdi. “Bu gerekli değil.”</p>
<p class="p0">“Bir sürü başka lord ya da tüccardan daha yüksek maaş alabilirdin!”</p>
<p class="p0">“Herhangi bir önemi olmayan insanlar,” dedi Balwer, parmakları seyirerek.</p>
<p class="p0">“Evet, ama yine de daha fazla para alman gerektiğini düşünüyorum. Basit mantık. Demirhanen için çırak demirci alırsan ve ona yeterince para ödemezsen, düzenli müşterilerini etkiler, sonra yeterince birikim yapar yapmaz yolun karşısına yeni bir demirhane açar.”</p>
<p class="p0">“Ah, ama anlamıyorsunuz, Lordum,” dedi Balwer. “Benim için paranın önemi yok. Bilgi; önemli olan bu. Gerçekler ve keşifler... onlar altın külçeler gibidir. O altını, para kazanmak için sıradan bir bankacıya verebilirim, ama ben güzel bir eser yapacak usta bir zanaatkara vermeyi tercih ederim.</p>
<p class="p0">“Lütfen Lordum, bırakın basit bir sekreter olarak kalayım. Anlarsınız, birinin göründüğü gibi biri olmadığını anlamanın en iyi yolu, maaşına bakmaktır.” Güldü. “Bu şekilde, birden fazla kiralık katil ya da casus yakaladım, kesinlikle evet. Paraya gerek yok. Sizinle çalışma fırsatı, başlı başına bir ödül benim için.”</p>
<p class="p0">Perrin omuzlarını silkti, başını salladı ve Balwer çekildi. Perrin resimleri cebine tıkarak çadırdan çıktı. Resimler onu tedirgin etmişti. Bu resimlerin de Andor’dan geldiğine ve Terkedilmişler tarafından dağıtıldığına yemin edebilirdi.</p>
<p class="p0">İlk defa, kendi güvenliği için bir ordu bulundurmaya <span class="t3">ihtiyaç</span> duyup duymadığını merak etmeye başlamıştı. Bu, huzursuz edici bir düşünceydi.</p>
<p class="p0">&nbsp;</p>
<p class="p0">Hayvansı Trolloc dalgası tepeyi aştı ve son tahkimatı da ele geçirdi. Homurdanıyor, uluyorlardı; kalın parmaklı elleri kara Saldaea toprağını pençeliyor, kılıç, kancalı mızrak, çekiç, sopa ve başka korkunç silahlar kullanıyordu. Bazılarının domuz dişli dudaklarından salya akıyordu, diğerlerinin iri, aşırı insansı gözleri korkunç gagalarının arkasından bakıyordu. Siyah zırhları çivilerle donatılmıştı.</p>
<p class="p0">Ituralde’nin adamları onunla birlikte, tepenin arka yamacının dibinde duruyordu. Ituralde aşağı kampın toplanmasını ve ırmak kıyısı boyunca, mümkün olduğunca güneye çekilmesini emretmişti. Bu arada, ordu tahkimatlardan çekilmişti. Ituralde yüksek zemini teslim etmekten nefret ediyordu, ama bir saldırı sırasında o dik yamaçtan aşağı sürülmek ölümcül olurdu. Geri çekilecek yer vardı, bu yüzden tahkimatları kaybettikten sonra, seçeneğini kullanmıştı.</p>
<p class="p0">Güçlerini tepenin dibine, önceden aşağı kampın olduğu yerin yakınına yerleştirmişti. Doman askerleri çelik miğferler takmıştı ve dört metrelik kargılarını yere dayamış, uçlarını yüksek Trolloc dalgasına çevirmiş, sağlamca tutuyorlardı. Klasik bir savunma pozisyonu: kargılarını tepeye yöneltmiş üç sıra kargılı asker. İlk kargı sırası bir Trolloc öldürdüğünde, geri çekilip silahlarını kurtaracaktı ve ikinci sıra öldürmek üzere öne çıkacaktı. Ağır ağır, dikkatle, saf saf çekileceklerdi.</p>
<p class="p0">Arkadaki iki okçu sırası oklarını fırlatmaya, dalga dalga Gölgedöllerini vurup yere devirmeye başladı. Vurulan Trolloclar, bazıları hala haykırarak ve kara kanlarını saçarak, yamaçtan aşağı yuvarlandılar. Daha fazlası, kardeşlerinin üzerinden atlayarak saldırıya devam etti ve kargılı askerlere ulaşmaya çalıştılar.</p>
<p class="p0">Kartal başlı bir Trolloc, Ituralde’nin önündeki kargıya saplanarak öldü. Yaratığın gagasının kenarlarında çentikler vardı ve avcı gözlere sahip kafası bir boğa boynunun üzerinde oturuyordu, tüylerinin kenarları bir tür kara, yağlı maddeyle kaplanmıştı. Canavar ciyaklayarak öldü, sesi alçak ve yalnızca biraz kuşsuydu, Trolloc dilinde boğuk sesler çıkarıyordu.</p>
<p class="p0">“Dayanın!” diye seslendi Ituralde, dönüp atını kargılı asker sırası boyunca sürerek. “Safları bozmayın, kavrulasıcalar!”</p>
<p class="p0">Trolloclar yamaçtan aşağı akarak, o kargılara saplanıp öldüler. Bu, geçici bir başarı olacaktı. Çok fazla Trolloc vardı ve üç kargı sırasını rotasyona tabi tutsa bile, sonunda alt edileceklerdi. Bu bir geciktirme taktiğiydi. Arkalarında, birliklerin geri kalanı çekilmeye başlamıştı. Saflar zayıfladığında Asha’manlar savunmanın yükünü omuzlayacaklar, kargılı askerlerin çekilmesi için zaman kazanacaklardı.</p>
<p class="p0">Asha’manlar yeterince güç toplayabilirse. Ituralde onları çok yormuştu. Belki haddinden fazla. Onların sınırlarını, kendi askerlerinin sınırlarını bildiği gibi bilmiyordu. Trolloc ilerleyişini durdurabilirlerse, Ituralde’nin ordusu güneye doğru çekilecekti. Bu, onları Maradon’un güvenliğinin önünden geçirecekti, ama oraya girmelerine izin yoktu. İçeridekiler Ituralde’nin iletişim girişimlerini geri çevirmişti. “İstilacılara yardakçılık etmeyiz,” diye yanıt vermişlerdi her seferinde. Kahrolası aptallar.</p>
<p class="p0">Eh, büyük olasılıkla Trolloclar uzun bir kuşatma için Maradon’u çevirecekler ve böylece Ituralde ile adamlarına daha kolay savunulabilir bir pozisyona geri çekilecek zamanı vereceklerdi.</p>
<p class="p0">“Dayanın!” diye seslendi Ituralde yine, Trolloc baskısının sonuç vermeye başladığı bir bölgenin yanından geçerek. Tepedeki tahkimatta, kurt başlı Trolloclardan bir grup ihtiyatla beklerken, diğerleri önlerinde ileri atılıyordu. “Okçular!” dedi Ituralde işaret ederek.</p>
<p class="p0">Bir ok yaylımı başladı ve kurt başlı Trollocları ya da Ituralde’nin ordusundaki Ejderyeminlilerin tabiriyle “Akılları” vurdu. Trollocların kendi birlikleri ve düzenleri vardı, ama adamları genellikle Trolloclara, fiziksel özellikleriyle atıfta bulunuyordu. Keçiler için “Boynuz”, şahinler için “Gaga”, ayılar için “Kol”. Kurt kafalılar genelde en zeki Trolloclar oluyordu; bazı Saldaealılar onların rakipleri ile pazarlık yapmak ya da rakiplerini kandırmak için insan dilinde konuştuklarını duyduklarına yemin ediyordu.</p>
<p class="p0">Ituralde artık Trolloclar hakkında çok şey biliyordu. Düşmanınızı tanımanız gerekirdi. Ne yazık ki, Trolloclar arasında zeka ve kişilik açısından büyük çeşitlilik vardı. Ve ayrı gruplardan, benzer fiziksel özellikler taşıyan pek çok Trolloc da vardı. Ituralde şahin tüylü, ama keçi boynuzlu, çarpık bir canavar gördüğüne yemin edebilirdi.</p>
<p class="p0">Tahkimatın tepesindeki Trolloclar oklardan kaçmaya çalışıyorlardı. Arkalarından gelen iri yarı canavarlar kükreyerek onları tepeden aşağı yuvarladılar. Trolloclar normalde acıkmadıkları sürece korkak yaratıklardı, ama çılgına döndürüldüklerinde iyi savaşırlardı.</p>
<p class="p0">Bu ilk dalganın ardından Soluklar gelecekti. Okçuların okları tükendikten ve Trolloclar aşağıdaki insanları yumuşattıktan sonra. Ituralde bunu dört gözle beklemiyordu.</p>
<p class="p0"><span class="t3">Işık,</span> diye düşündü Ituralde. <span class="t3">Umarım onlardan kaçabiliriz.</span> Asha’manlar uzakta emirlerini bekliyorlardı. Ituralde onları daha yakına yerleştirebileceğini diliyordu. Ama bu riske giremezdi. Onlar, gelişigüzel bir okla kaybetmeyi göze alamayacağı, çok önemli bir avantajdılar.</p>
<p class="p0">Şansları varsa öndeki Trolloc safları kargılar önünde çok kayıp verirlerdi ve yerde, kıvrılmış yatan leşleri kargılı askerler için siper oluştururdu ve arkadaki Trolloc ordusu kendi kanlı kalıntılarına takılıp düşerdi. Ituralde’nin kalan Saldaealı süvarileri, Asha’manların yaratacağı patlamalardan kurtulup geçenleri hedef alacaklardı. O zaman kargılı askerler, ordunun geri kalanının peşinden geri çekilebilirlerdi. Maradon’u geçtikten sonra Kapıyol kullanarak bir sonraki konumlarına, on fersah güneydeki ormanlık geçide gidebilirlerdi.</p>
<p class="p0">Adamları <span class="t3">kaçabilmeliydi</span>. Mutlaka. Işık, Ituralde bu kadar hızlı bir şekilde geri çekilmek zorunda kalmaktan nefret ediyordu.</p>
<p class="p0"><span class="t3">Sağlam dur</span>, dedi kendi kendine, atını sürmeye ve askerlerine dayanmalarını söylemeye devam ederek. Onun sesini duymaları önemliydi. <span class="t3">O oğlan Yeniden Doğan Ejder. Verdiği sözleri tutacaktır.</span></p>
<p class="p0">“Lordum!” diye seslendi biri. Ituralde’nin korumaları ayrılarak, nefes nefese kalmış genç bir oğlanın atının sırtında yaklaşmasına izin verdiler. “Lordum, Teğmen Lidrin!”</p>
<p class="p0">“Öldü mü?” diye sordu Ituralde.</p>
<p class="p0">“Hayır, Lordum. O...” Oğlan omzunun üzerinden arkaya baktı. Yakındaki kargı sırasında, askerler geri çekilmek yerine Trolloc dalgasına doğru ilerliyorlardı.</p>
<p class="p0">“Işık aşkına, bu da ne?” dedi Ituralde, Şafakörgüsü’nü topuklayarak. Beyaz iğdiş at dörtnala atıldı, Ituralde’nin korumaları ve genç ulak da bir nal gümbürtüsü eşliğinde ona katıldılar.</p>
<p class="p0">Savaş meydanının gürültüsüne rağmen Lidrin’in bağrışını duyabiliyordu. Genç Domanlı subay kargı sırasının önündeydi, kılıç ve kalkanla, haykırarak Trolloclara saldırıyordu. Lidrin’in adamları onu savunmak için öne çıkmışlardı ve kargılı askerleri şaşkın, ne yapacaklarını bilmez halde bırakmışlardı.</p>
<p class="p0">“Lidrin, seni aptal.” Ituralde atını dizginleyerek durdurdu.</p>
<p class="p0">“Gelin!” diye bağırdı Lidrin, kılıcını Trolloclara doğru kaldırarak. Yüzü kanla lekelenmişti. Yüksek sesle yarı deli bir kahkaha attı. “Gelin! Hepinizle yüzleşirim! Kılıcım susadı!”</p>
<p class="p0">“Lidrin!” diye bağırdı Ituralde. “Lidrin!”</p>
<p class="p0">Adam omzunun üzerinden arkaya baktı. Gözleri çılgın bir coşkuyla irileşmişti. Ituralde bunu daha önce de, çok uzun ve çok zorlu savaşlarda yer almış askerlerin gözlerinde görmüştü. “Öleceğiz, Rodel,” diye seslendi Lidrin. “Bu şekilde, onları da yanımda götüreceğim. En az bir ikisini! Bana katıl!”</p>
<p class="p0">“Lidrin, buraya gel ve...”</p>
<p class="p0">Adam onu duymazdan geldi, önüne döndü ve saldırdı.</p>
<p class="p0">“Adamlarına söyleyin, onu buraya getirsinler,” diye bağırdı Ituralde el ederek. “Kargı saflarını kapatın! Çabuk! Sakın...”</p>
<p class="p0">Trolloclar öne atıldılar. Lidrin kahkahalar atarak, bir kan serpintisi içinde düştü. Adamları büyük baskı altındaydı ve ortadan ikiye ayrıldılar. Kargılı askerler saflarına geri döndüler, ama bir Trolloc yumruğu saflarına çarptı. Birkaç Trolloc düştü.</p>
<p class="p0">Çoğu ayakta kaldı.</p>
<p class="p0">Yakındaki yaratıklar savunma hattındaki deliği görünce ciyaklayıp uludular. Tepenin dibindeki leşleri ezip geçerek atıldılar, kendilerini kargılı askerlerin üzerine fırlattılar.</p>
<p class="p0">Ituralde bir küfür salladı, sonra Şafakörgüsü’nü mahmuzladı. Çiftçilikte olduğu gibi, savaşta da bazen dizlerinize dek çamura batmanız gerekirdi. Ituralde bağırarak Trollocların içine daldı. Korumaları çevresinde at sürerek arayı kapattılar. Hava, metale çarpan metalden, acılı homurtulardan bir fırtınayla doldu.</p>
<p class="p0">Ituralde kılıcını savururken Şafakörgüsü kişnedi, dans etti. Savaş atı Gölgedölleri’ne bu kadar yakın olmaktan hoşlanmıyordu, ama iyi eğitilmiş bir attı, Bashere’in adamlarının birinden bir armağan. Bir Sınırboyu generalinin, daha önce de Trolloclarla savaşmış bir hayvana ihtiyacı olduğunu söylemişti. Ituralde şimdi o askere müteşekkirdi.</p>
<p class="p0">Savaş korkunçtu. Öndeki kargılı asker sırası ve bir arkasındaki geri çekilmeye başladı. Ituralde bir an için Ankaer’in kumandayı devraldığını ve adamlara saflarına geri dönmelerini bağırdığını duydu. Adamın sesi çılgın gibiydi. Bu kötüydü.</p>
<p class="p0">Ituralde -at sırtında kullanılan- Kütükteki Balıkçıl hamlesiyle kılıcını savurdu ve boğa kafalı bir Trollocun boğazını biçti. Yaratıktan pis kokulu kahverengimsi kan fışkırdı ve yaratık geri devrilerek yabandomuzu kafalı bir canavara çarptı. Tepeye büyük kırmızı bir sancak -arkasında ateş yanan bir keçi kafatası- dikilmişti. Ghob’hlin Birliği’nin simgesi.</p>
<p class="p0">Ituralde atını çevirdi, at dans ederek pis bir balta hamlesinden kaçındı, sonra Ituralde onu öne sürerek kılıcını Trollocun yan tarafına sapladı. Whelborn ve Lehynen -en iyi iki adamı- Ituralde’nin yan cephesini savunurken öldüler. Işık Trollocları kavursun!</p>
<p class="p0">Saflar dağılıyordu. Ituralde ve adamları sayıca çok azınlıkta kalıyordu, üstelik güçlerinin çoğu geri çekilmişti bile. <span class="t3">Yo, yo, yo! </span>diye düşündü Ituralde, çatışmadan sıyrılıp kumandayı tekrar almaya çalışarak. Geri çekilirse Trolloclar hattı yarıp geçecekti.</p>
<p class="p0">Riske girmesi gerekiyordu. Bu tür sorunlara hazırdı.</p>
<p class="p0">Bir boru geri çekilme işareti verdi.</p>
<p class="p0">Ituralde donakaldı ve boru sesi savaş meydanında yayılırken dehşet içinde dinledi. Kendisi ya da korumalarından biri şahsen emir vermediği sürece borunun çalınmaması gerekiyordu! Çok erkendi, fazla erken.</p>
<p class="p0">Diğer borazancıların bazıları sesi duydu ve tekrarladılar, ama hepsi değil. Onlar da çok erken olduğunu görebiliyordu. Ne yazık ki, bu <span class="t3">daha da kötüydü</span> çünkü kargılı askerlerin yarısı geri çekilirken, diğer yarısının yerinde kalacağı anlamına geliyordu.</p>
<p class="p0">Ituralde’nin çevresinde saflar bozuldu, Trolloclar akın ederken insanlar dağıldı. Bu bir felaketti, Ituralde’nin rol oynadığı en kötü felaket. Parmakları gevşedi.</p>
<p class="p0"><span class="t3">Eğer biz düşersek, Gölgedölleri Arad Doman’ı yok eder.</span></p>
<p class="p0">Ituralde kükredi, atının dizginlerini çekti ve dörtnala Trolloc dalgasından uzaklaştı. Korumalarının kalanları onu takip etti.</p>
<p class="p0">“Helmke ve Cutaris,” diye bağırdı Ituralde adamlarından ikisine. Uzun kolları ve bacakları olan, sağlam yapılı adamlardı bunlar. “Durhem’in süvarilerine gidin ve onlara bir açıklık görür görmez ortalarına saldırmalarını söyleyin! Kappre, Alin’in süvari alayına git. Trollocların doğu kanadına saldırmalarını söyle. Sorrentin, sen de Asha’manlara git! Trollocların alev almasını istiyorum!”</p>
<p class="p0">Atlılar dörtnala uzaklaştılar. Ituralde batıya, kargılı askerlerin hala direnmekte olduğu yere yöneldi. Arka safları toparlayıp gerilemeye başlamış kısma sürdü. Neredeyse işe yarıyordu. Ama sonra Myrddraaller geldi, Trolloc saflarının arasından yılan gibi süzüldüler, yağ gibi bir hızla saldırdılar. Ardından bir Draghkar sürüsü indi.</p>
<p class="p0">Ituralde kendini canını kurtarmak için savaşırken buldu.</p>
<p class="p0">Çevresinde, savaş meydanı korkunç bir kargaşaydı: Saflar bozulmuştu, Trolloclar serbestçe dolaşarak kolay av arıyordu, Myrddraaller onları kalan kargı saflarına saldırmaya zorluyordu.</p>
<p class="p0">Asha’manlar Trolloclara nişan aldığında havada ateşler uçuştu, ama ateş topları birkaç gün öncekine göre daha küçük ve daha zayıftı. Aşırı siyah bulutlarla kaplı gökyüzünün altındaki dumanların içinde insanlar çığlık attılar, silahlar tangırdadı ve yaratıklar kükredi.</p>
<p class="p0">Ituralde derin derin nefes alıyordu. Korumaları ölmüştü. En azından Staven ile Rett’in öldüğünü görmüştü. Ya diğerleri? Onları görmemişti. Çok fazla insan ölüyordu. Çok fazla. Ter gözlerine giriyordu.</p>
<p class="p0"><span class="t3">Işık</span>, diye düşündü. <span class="t3">En azından direndik. Mümkün olduğunu sandığımdan daha uzun süre dayandık.</span></p>
<p class="p0">Kuzeyde dumanlar yükseliyordu. Eh, bir şey iyi gitmişti: Asha’man Tymoth işini yapmıştı. İkinci kuşatma makinesi grubu yanıyordu. Subaylarının bazıları Asha’manlardan birini göndermesini delilik şeklinde nitelemişti, ama bu felaketin içinde bir yönlendirici az bir yönlendirici fazla fark etmezdi. Ve Trolloclar Maradon’a saldırdığında, o mancınıkların olmaması büyük fark yaratacaktı.</p>
<p class="p0">Şafakörgüsü düştü. Ituralde’yi hedefleyen bir Trolloc ciriti, fazla alçak gelmişti. Silah boynuna saplandığında at çığlık attı ve terle köpürmüş derisine kan fışkırdı. Ituralde daha önce de at kaybetmişti ve kenara yuvarlanması gerektiğini biliyordu, ama bu sefer dengesini yitirmişti. Yere çarptığında bacağının kırıldığını duydu.</p>
<p class="p0">Sırtüstü ölmeme kararlılığıyla dişlerini sıktı ve zorla doğrulup oturdu. Balıkçıl damgalı kılıcını bıraktı ve akıcı bir hareketle, kırılmış, yere atılmış bir kargı kapıp, yaklaşan bir Trollocun göğsüne sapladı. Mızrak koyu, iğrenç kanla kaplandı ve Trolloc çığlık atarak ölürken kanı Ituralde’nin ellerine doğru fışkırdı.</p>
<p class="p0">Havada bir gürleme vardı. Bu tuhaf değildi; o bulutlardan sık sık gökgürültüsü geliyordu ve tekinsiz bir biçimde, şimşeklerden bağımsız patlıyorlardı.</p>
<p class="p0">Ituralde kargıyı kullanarak Trollocu kenara itti. Sonra bir Myrddraal onu gördü.</p>
<p class="p0">Ituralde dişlerini sıkarak kılıcına uzandı, ama katilini gördüğünü biliyordu. O şeylerden biri bir düzine insan öldürebilirdi. Onu kırık bacakla karşılamak...</p>
<p class="p0">Yine de sallanarak ayağa kalkmaya çalıştı. Başaramadı ve küfrederek geri düştü. Kılıcını kaldırdı ve yaratık çevik hareketlerle kendisine yaklaşırken Ituralde ölmeye hazırlandı.</p>
<p class="p0">Bir düzine ok Soluk’a saplandı.</p>
<p class="p0">Yaratık sallanırken Ituralde gözlerini kırpıştırdı. Gökgürültüsü sesi yükseliyordu. Ituralde yere yaslanarak oturdu ve bin yabancı atlının saf tutmuş, Trolloclara doğru atıldığını, önlerine çıkan yaratıkları süpürdüğünü görünce şaşakaldı.</p>
<p class="p0"><span class="t3">Yeniden Doğan Ejder! Geldi!</span></p>
<p class="p0">Ama hayır. Bu adamlar Saldaea bayrağı taşıyordu. Ituralde arkasına baktı. Maradon kapıları açılmıştı ve Ituralde’nin ordusundan hayatta kalan yorgun askerlerin aksaya aksaya içeri girmesine izin veriliyordu. Surlardan ateş yağıyordu: Asha’manlar savaş meydanına tepeden bakan yerlere çıkmışlardı.</p>
<p class="p0">Yirmi atlıdan oluşan bir grup süvarilerden ayrılarak Myrddraali devirdi ve ezdi. Gruptaki son adam eyerinden aşağı atladı ve el baltasıyla yaratığı biçti. Savaş meydanının her yerinde Trolloclar eziliyor, vuruluyor ya da mızraklanıyordu.</p>
<p class="p0">Bu uzun sürmezdi. Daha fazla Trolloc Ituralde’nin öndeki tahkimatlarından geçip, yamaçtan aşağı akın ediyordu. Ama o kapılar açılmışken ve Asha’manlar Trolloc ordusunda yıkım yaratırken, Saldaealıların yardıma gönderdiği askerler yeterli olurdu. Ituralde’nin güçlerinden kalanlar güvenliğe kaçıyordu. Barettal ile Connel’in -koruma grubundan kalan son iki kişi- meydanda yaya olarak ona doğru geldiğini görünce gururlandı. Adamların atları ölmüş olmalıydı, üniformaları kanlıydı.</p>
<p class="p0">Kılıcını kınına soktu ve kargıyı Şafakörgüsü’nün boynundan çekti. Kargıya yaslanarak ayağa kalkmayı başardı. Saldaea güçlerinden bir binici atını yaklaştırdı. İnce yüzlü, gaga burunlu, kalın kara kaşları olan bir adamdı. Sakalı kısa kesilmişti. Adam kılıcını Ituralde’ye doğru kaldırdı. “Yaşıyorsun.”</p>
<p class="p0">“Yaşıyorum,” dedi Ituralde, iki koruması yaklaşırken. “Bu güce sen mi komuta ediyorsun?”</p>
<p class="p0">“Şimdilik,” dedi adam. “Adım Yoeli. At binebilir misin?”</p>
<p class="p0">“Burada kalmaktan iyidir.”</p>
<p class="p0">Yoeli elini uzattı ve Ituralde’yi terkisine çekti. Ituralde’nin bacağı yakıcı bir acıyla isyan etti, ama sedye bekleyecek zaman yoktu.</p>
<p class="p0">İki diğer atlı Ituralde’nin korumalarını terkilerine aldılar ve üçü dörtnala şehre yollandı.</p>
<p class="p0">“Işık sizi kutsasın,” dedi Ituralde. “Ama geciktiniz.”</p>
<p class="p0">“Biliyorum.” Yoeli’nin sesi tuhaf bir biçimde sertti. “Buna değeceğini umuyorum istilacı, çünkü bugünkü kararım büyük olasılıkla hayatıma mal olacak.”</p>
<p class="p0">“Ne?”</p>
<p class="p0">Adam yanıt vermedi. Yalnızca, gürleyen nal sesleri eşliğinde Ituralde’yi şehrin güvenliğine taşıdı -şimdi yüz binlerce Gölgedölü’nün kuşatması altında olan şehir ne kadar güvenli olabilirse.</p>
<p class="p0">&nbsp;</p>
<p class="p0">Morgase kamptan çıktı. Onu kimse durdurmadı, ama bazıları ona tuhaf bakışlar fırlattılar. Kuzeydeki ağaçlıkları geçti. Büyük, yaygın dallara izin verecek şekilde seyrek yetişmiş kocameşeler. Nemli havayı derin derin içine çekerek dalların altında yürüdü.</p>
<p class="p0">Gaebril, Terkedilmişlerden biriydi.</p>
<p class="p0">Sonunda minik bir yayla deresinin iki kayanın arasındaki yarığı doldurduğu ve durgun, berrak bir gölet oluşturduğu bir yer buldu. Çevresindeki kayalar, on beş boy yüksekliğinde bir dev için yapılmış gibi görünen eski, kırık bir taht oluşturuyordu.</p>
<p class="p0">Ağaçlarda yaprak vardı, ama çoğu hastalıklı görünüyordu. Seyrek bulutlar süzülerek geçti ve güneşin parmaklarının kapalı gökyüzünden yere uzanmasına izin verdi. O kırık dökük ışık berrak suya dalarak göletin dibine ışıltılar düşürdü. Küçük balıklar ışıltıların arasında ışığı incelermiş gibi yüzdü.</p>
<p class="p0">Morgase göletin çevresinden dolandı, sonra yassı bir kayaya yerleşti. Uzaktan, kampın gürültülerini duyabiliyordu. İnsanların seslenmeleri, yere çakılan kazıklar, yollarda takırdayan arabalar.</p>
<p class="p0">Gözlerini gölete dikti. Bir başkasının piyonu olmaktan daha iğrenç bir şey var mıydı? Tahta bir kukla gibi onların iplerinin ucunda dans etmeye zorlanmaktan? Gençliğinde, başkalarının dileklerine boyun eğmeyi öğrenmişti. Hükümdarlığını sağlamlaştırmanın tek yolu buydu.</p>
<p class="p0">Taringail onu kullanmaya çalışmıştı. Aslında, çoğu zaman başarılı da olmuştu. Başkaları da yapmıştı bunu. Onu o yana bu yana çekiştiren bir sürü kişi. Morgase on senesini, en güçlü hizip hangisiyse ona dalkavukluk ederek geçirmişti. On sene boyunca yavaş yavaş ittifaklar oluşturmuştu. İşe yaramıştı. Sonunda kendi başına manevra yapabilir hale gelmişti. Taringail bir av kazasında öldüğünde, çok kişi ölümün Morgase’i serbest bıraktığını fısıldamıştı, ama Morgase’e yakın olanlar, onun Taringail’in otoritesini sarsalı uzun zaman olduğunu biliyordu.</p>
<p class="p0">Tahtın arkasındaki gerçek güç olduğunu sanan son kişiden de kurtulduğu günü çok iyi hatırlıyordu. Yüreğinin içinde, gerçekten Kraliçe olduğu gündü o. Bir başkasının onu kullanmasına bir daha izin vermeyeceğine yemin etmişti.</p>
<p class="p0">Ve seneler sonra Gaebril gelmişti. Onun ardından da Valda ve o daha da kötüydü. En azından Gaebril’in kuklasıyken, neler olduğunun farkında değildi. Bu, yaralarını uyuşturmuştu.</p>
<p class="p0">Yerdeki dalların üzerindeki ayak sesleri bir ziyaretçisi olduğunu ilan etti. Seyrek bulutlar geçip gidince gökyüzünden sızan ışık da loşlaştı. Işık huzmeleri yok oldu ve küçük balıklar dağıldı.</p>
<p class="p0">Ayak sesleri Morgase’in üzerine oturduğu kayanın yanında durdu. “Ben gidiyorum,” dedi Tallanvor’un sesi. “Aybara Asha’manlarının Kapıyol açmasına izin verdi ve uzak şehirlerden başlayacaklar. Ben Tear’a gidiyorum. Söylentilere göre, orada yine bir kral varmış. Son Savaş’ta savaşacak bir ordu topluyormuş. Ben de o orduya katılmak istiyorum.”</p>
<p class="p0">Morgase başını kaldırdı ve ağaçların arasından ileriye baktı. Gerçek bir orman sayılmazdı. “Senin de Altıngöz kadar sabit fikirli olduğunu söylüyorlar,” dedi yumuşak bir sesle. “Dinlenmediğini, yemek yemek için bile zaman ayırmadığını, her anını beni kurtarmak için bir yol arayarak geçirdiğini.”</p>
<p class="p0">Tallanvor yanıt vermedi.</p>
<p class="p0">“Hiçbir erkek benim için bunu yapmamıştı,” diye devam etti Morgase. “Taringail beni piyon olarak görüyordu, Thom avlanıp iltifatlara boğulacak bir güzel olarak, Gareth ise hizmet edilecek bir kraliçe olarak. Ama hiçbiri beni tüm hayatı, tüm yüreği olarak görmedi. Sanırım Thom ve Gareth beni seviyordu, ama korunup kollanacak, sonra da serbest bırakılacak bir şey olarak. Senin beni hiç bırakmayacağını sanıyordum.”</p>
<p class="p0">“Bırakmayacağım,” dedi Tallanvor usulca.</p>
<p class="p0">“Tear’a gidiyorsun. Ama hiç gitmeyeceğini söylemiştin.”</p>
<p class="p0">“Kalbim burada kalacak,” dedi Tallanvor. “Uzaktan sevmenin ne olduğunu çok iyi biliyorum, Morgase. Bu budalaca yolculuk başlamadan önce, seneler boyunca yaptım bunu ve seneler boyunca da yaparım. Benim kalbim bir hain. Belki bir Trolloc bana bir iyilik yapar da göğsümden söker onu.”</p>
<p class="p0">“Çok acı,” diye fısıldadı Morgase.</p>
<p class="p0">“İlgimi istemediğini açıkça ifade ettin. Bir kraliçe ve basit bir asker. Aptallık.”</p>
<p class="p0">“Artık kraliçe değilim,” dedi Morgase.</p>
<p class="p0">“İsmen değil, Morgase. Yalnızca zihnen.”</p>
<p class="p0">Yukarıdan bir yaprak süzüldü ve gölete düştü. Sağlıklı ve yemyeşildi, daha uzun bir ömrü olmalıydı.</p>
<p class="p0">“Bunun en kötü tarafı nedir, biliyor musun?” diye sordu Tallanvor. “Umut. Hissetmeme izin verdiğim umut. Seninle yolculuk ederken, seni korurken, belki göreceğini düşündüm. Belki aldırış edeceğini. Ve <span class="t3">onu</span> unutacağını.”</p>
<p class="p0">“O kim?”</p>
<p class="p0">“Gaebril,” diye terslendi Tallanvor. “Hala onu düşündüğünü görebiliyorum. Hem de sana yaptıklarından sonra. Ben kalbimi burada bırakıyorum, ama sen seninkini Caemlyn’de bırakmışsın.” Morgase göz ucuyla, onun sırtını döndüğünü gördü. “Onda her ne gördüysen bende yok. Ben doğru sözcükleri bulamayan basit, sıradan, <span class="t3">ahmak</span> bir askerim. Sen Gaebril’e yaltaklanıyordun ve o seni görmezden geliyordu. Aşk da böyle bir şey işte. Kanlı küller, ben de sana aynı şeyi yapıp durdum.”</p>
<p class="p0">Morgase konuşmadı.</p>
<p class="p0">“Eh,” dedi Tallanvor, “işte bu yüzden gitmem lazım. Artık güvendesin ve önemli olan tek şey bu. Işık bana yardım etsin, ama <span class="t3">hala</span> önemsediğim her şey bu!”</p>
<p class="p0">Dalları ezerek uzaklaşmaya başladı.</p>
<p class="p0">“Gaebril Terkedilmişlerden biriydi,” dedi Morgase.</p>
<p class="p0">Ezilen dalların sesi kesildi.</p>
<p class="p0">“O aslında Rahvin’di,” diye devam etti Morgase. “Tek Güç kullanarak ve insanları onun dediğini yapmaya zorlayarak Andor’u ele geçirdi.”</p>
<p class="p0">Tallanvor tısladı ve dalları ezerek Morgase’in yanına seyirtti. “Emin misin?”</p>
<p class="p0">“Emin miyim? Hayır. Ama mantıklı geliyor. Dünyaya olanları görmezden gelemeyiz, Tallanvor. Hava durumu, yiyeceklerin bir anda bozulması, Rand al’Thor’un hareketleri. O sahte Ejder değil. Terkedilmişler serbest kalmış olmalı.</p>
<p class="p0">“Sen onların yerinde olsan ne yapardın? Bir ordu kurup fethetmeyi mi seçerdin? Yoksa saraya gelip Kraliçe’yle evlenmeyi mi? Onun zihnini çarpıtıp, senin dilediğin gibi davranmasını sağlamayı mı? Pek az çabayla tüm bir ulusun kayaklarını ele geçirmiş olurdun. Parmağını oynatmadan...”</p>
<p class="p0">Başını kaldırdı ve uzaklara baktı. Kuzeye. Andor’un olduğu yöne. “Buna İçtepi diyorlar. Hedef olan insanın iradesini yok eden karanlık, pis bir örgü. Onun var olduğunu bilmemem gerekiyordu.</p>
<p class="p0">“Onu düşündüğümü söylüyorsun. Bu doğru. Onu düşünüyorum ve ondan <span class="t3">nefret ediyorum</span>. Onun yapmasına izin verdiklerim yüzünden kendimden nefret ediyorum. Ve yüreğimin bir parçası, burada olsa ve benden bir şey istese, yapacağımı biliyor. Elimde değil. Ama onun için hissettiğim bu şey -arzumu ve nefretimi bir saç örgüsündeki iki bukle gibi birleştiren bu şey- aşk değil.”</p>
<p class="p0">Döndü ve Tallanvor’a baktı. “Aşkı biliyorum Tallanvor ve Gaebril’e hiç aşık olmadım. Onun gibi bir yaratığın aşkı kavrayabileceğini bile sanmıyorum.”</p>
<p class="p0">Tallanvor onunla göz göze geldi. Gözleri koyu gri, yumuşak ve saftı. “Kadın, yine o umut canavarını veriyorsun bana. Ayaklarının dibinde yatan şeye dikkat et.”</p>
<p class="p0">“Düşünmek için zamana ihtiyacım var. Şimdilik Tear’a gitmekten vazgeçebilir misin?”</p>
<p class="p0">Tallanvor eğildi. ‘‘Morgase, benden herhangi bir şey istersen -<span class="t3">herhangi bir şey-</span> söylemen yeterli. Bunu açıkça ifade ettim sanıyordum. Adımı listeden sildireceğim.”</p>
<p class="p0">Çekildi. Morgase onun uzaklaşmasını izlerken, ağaçların ve önündeki göletin dinginliğine rağmen, zihni bir fırtına gibiydi.</p>
</body>
</html>