<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>

<link rel="stylesheet" type="text/css" href="../Styles/style.css"/>
<title>Geceyarısı Kuleleri</title>
</head>
<body>
<p class="p1" style="text-align: center;"><span class="t1">42</span></p>
<p class="p1" style="text-align: center;">-------------------------------------------------------------------------------------------------</p>
<p class="p1" style="text-align: center;"><span class="t1">KANDAN GÜÇLÜ</span></p>
<p class="p1" style="text-align: center;"><span class="t1"><br/></span></p>
<p class="p0">Gawyn bir kez daha Egwene’in dairesindeki küçük, süssüz odada oturuyordu. Bitkin düşmüştü; Şifa dahil, yaşadığı her şey düşünülünce bunda şaşırtıcı bir yan yoktu.</p>
<p class="p0">Tüm dikkati içinde beliren yeni farkındalıktaydı. Zihninin arkasında beliren o harika bilinç, Egwene ve duyguları ile bağlantısı. Bağlantı bir mucizeydi, bir teselliydi. Onu sezdiği sürece, onun yaşadığını bilecekti.</p>
<p class="p0">Egwene’in yaklaştığını fark ederek kapı açılırken ayağa kalktı. “Gawyn,” dedi Egwene içeri girerken, “bu durumda ayağa kalkmaman lazım. Lütfen, otur.”</p>
<p class="p0">“Ben iyiyim,” dedi Gawyn, ama denileni yaptı.</p>
<p class="p0">Egwene bir tabure çekip onun önüne oturdu. Sakin ve dingindi, ama gece yaşadığı olayların onu yorduğu belliydi. Hizmetkarlar hala kan lekeleri ve cesetlerle ilgileniyordu. Chubain tüm Kule’yi uyandırmıştı, bütün Aes Sedailer teker teker kontrol ediliyordu. Bir suikastçı daha ortaya çıkmıştı. Onu öldürürken iki asker ve bir Muhafız kaybetmişlerdi.</p>
<p class="p0">Evet, Gawyn o sakin yüzün ardındaki duygusal fırtınayı hissedebiliyordu. Son birkaç ay içinde, Gawyn Aes Sedailerin hiçbir şey hissetmemeyi öğrendiklerini düşünmeye başlamıştı. Bağ aksini kanıtlıyordu. Egwene hissedebiliyordu; yalnızca, duyguları yüzüne yansımıyordu.</p>
<p class="p0">Onun yüzüne bakar, içerideki fırtınayı hissederken, Gawyn ilk defa, Muhafız ile Aes Sedaisi arasındaki ilişkinin bir başka tarafını öğrendi. Muhafızlar yalnızca Aes Sedaileri korumuyorlardı; Aes Sedainin içinde neler olup bittiğini bilen yegane kişilerdi. Aes Sedai duygularını saklamak konusunda ne kadar uzman olursa olsun, Muhafızı maskenin ardında daha fazlası olduğunu biliyordu.</p>
<p class="p0">“Mesaana’yı buldunuz mu?” diye sordu.</p>
<p class="p0">“Evet, ama zaman aldı. Kahverengi Ajah’tan, Danelle adlı bir Aes Sedai rolü yapıyormuş. Onu odasında, çocuk gibi agularken bulduk. Altını kirletmiş. Onunla ne yapacağız bilmiyorum.”</p>
<p class="p0">“Danelle. Onu tanımıyorum.”</p>
<p class="p0">“Kendi halinde biriydi,” dedi Egwene. “Muhtemelen Mesaana bu yüzden onu seçti.”</p>
<p class="p0">Uzun dakikalar boyunca sessizlik içinde oturdular. “Ee,” dedi Egwene sonunda, “nasıl hissediyorsun?”</p>
<p class="p0">“Nasıl hissettiğimi biliyorsun,” dedi Gawyn dürüstçe.</p>
<p class="p0">“Yalnızca sohbet başlatmaya çalışıyordum.”</p>
<p class="p0">Gawyn gülümsedi. “Harika hissediyorum. Muhteşem. Ve endişeli, kaygılı. Senin gibi.”</p>
<p class="p0">“Seanchanlar konusunda bir şeyler yapılması lazım.”</p>
<p class="p0">“Haklısın. Ama seni endişelendiren bu değil. Sen, sana itaatsizlik etmemden rahatsız oldun, ama yapılacak doğru şeyin bu olduğunu biliyorsun.”</p>
<p class="p0">“İtaatsizlik etmedin,” dedi Egwene. “Sana geri dönmeni söylemiştim.”</p>
<p class="p0">“Odanı koruma yasağı kalkmamıştı. Planlarını bozabilir, sorun yaratabilir, suikastçıları kaçırtabilirdim.”</p>
<p class="p0">“Evet,” dedi Egwene. Sıkıntısı arttı. “Ama bunun yerine, hayatımı kurtardın.”</p>
<p class="p0">“Nasıl içeri girdiler?” diye sordu Gawyn. “Hizmetçi alarmı tetiklediğinde uyanman gerekmiyor muydu?”</p>
<p class="p0">Egwene başını iki yana salladı. “Derin düşe dalmıştım, Mesaana’yla savaşıyordum. Kule Askerleri alarmları duyacak kadar yakındı,” dedi Egwene. “Hepsi ölü bulundu. Öyle görünüyor ki, suikastçılar koşa koşa gelmemi bekliyormuş. Aralarından biri giriş odasında saklanıyormuş. Ben diğer ikisini yakaladıktan sonra beni öldürmek için.” Yüzünü buruşturdu. “İşe yarayabilirdi de. Ben Kara Ajah ya da belki bir Gri Adam bekliyordum.”</p>
<p class="p0">“Uyarı yollamıştım.”</p>
<p class="p0">“Ulak da ölü bulundu.” Egwene onu süzdü. “Bu gece doğru şeyi yaptın, ama yine de bu beni endişelendirdi.”</p>
<p class="p0">“Çözeriz,” dedi Galad. “Seni korumama izin verirsen, başka her şeye itaat ederim Egwene. Söz veriyorum.”</p>
<p class="p0">Egwene duraksadı, ardından başını salladı. “Eh, Salon’la konuşmam gerekecek. Kapımı kırıp, yanıtlar talep etmeye hazır olmalılar.” Gawyn onun içten içe sıkıntılı olduğunu anlayabiliyordu.</p>
<p class="p0">“Geri dönüşümün planın bir parçası olduğunu söylesen işe yarayabilir,” dedi.</p>
<p class="p0">“Öyleydi,” dedi Egwene. “Ama zamanlama beklenmedikti.” Duraksadı. “Silviana’nın geri dönmen talebimi nasıl dile getirdiğini fark edince, hiç gelmeyeceğinden korktum.”</p>
<p class="p0">“Neredeyse gelmiyordum da.”</p>
<p class="p0">“Neden fikir değiştirdin?”</p>
<p class="p0">“Teslim olmayı öğrenmem gerek. Bu işte asla başarılı olmadım.”</p>
<p class="p0">Egwene, bunu anlarmış gibi başını salladı. “Bu odaya yatak getirmelerini emredeceğim. Baştan beri, bu odanın Muhafızıma ait olmasını planlıyordum.”</p>
<p class="p0">Gawyn gülümsedi. Bir başka odada uyumak? Her şeyin altında, hala muhafazakar bir hancının kızı vardı. Egwene onun düşüncelerini sezince kızardı.</p>
<p class="p0">“Neden evlenmiyoruz?” dedi Gawyn. “Hemen burada, bugün. Işık, Egwene, sen Amyrlin’sin; Tar Valon’da senin sözün kanun. Söyle evlenelim.”</p>
<p class="p0">Egwene soldu; bunun onu bu gece alt üst etmesi tuhaftı. Gawyn kaygıya kapıldı. Egwene onu sevdiğini söylemişti. Evlenmek istemiyor muydu?</p>
<p class="p0">Ama hayır, duygularını sezebiliyordu. Egwene onu gerçekten seviyordu. O zaman neden?</p>
<p class="p0">Egwene konuşurken dehşet içindeymiş gibiydi. “Annemle babama haber vermeden evlenirsem, bir daha nasıl yüzlerine bakarım? Işık, Gawyn, en azından onları buraya getirtmemiz lazım! Ya Elayne? Ona söylemeden mi evleneceksin?”</p>
<p class="p0">Gawyn gülümsedi. “Haklısın elbette. Onlarla temas kurarım.”</p>
<p class="p0">“Ben...”</p>
<p class="p0">“Egwene, sen <span class="t3">Amyrlin Makamı</span>’sın. Dünyanın ağırlığı omuzlarında. Bırak, ayarlamaları ben yapayım.”</p>
<p class="p0">“Pekala,” dedi Egwene. Dışarıya, Silviana’nın beklediği yere çıktı; kadın Gawyn’e dik dik baktı. Egwene hizmetçilere Gawyn için bir yatak getirmelerini emretti, sonra o ve Vakanüvis uzaklaştılar, Chubain’in askerlerinden ikisi de onları takip etti.</p>
<p class="p0">Gawyn de onunla gitmek isterdi. Çevrede hala suikastçılar olabilirdi. Ne yazık ki, Egwene onu uyumaya göndermekte haklıydı. Gawyn ayakta durmakta güçlük çekiyordu. Titrek bacakları üzerinde doğruldu, sonra dışarıda çarşaflarla örtülmüş bir ceset sırası gördü. Aes Sedailer onları gözden geçirene kadar yerlerinden oynatılmayacaklardı. Şimdilik, Mesaana’yı bulmak ve başka suikastçılar aramak daha önemliydi.</p>
<p class="p0">Dişlerini sıkarak, kendini gidip örtüyü çekmeye zorladı. Celark ve Mazone’nin cansız yüzleri ortaya çıktı: Ne yazık ki Celark’ın başı bedeninden ayrılmış, yanına konmuştu.</p>
<p class="p0">“İyi iş çıkardınız,” dedi. “Aileleriniz, Amyrlin’in hayatını kurtardığınızı bilecek.” Bu kadar iyi adamları kaybetmek onu öfkelendiriyordu.</p>
<p class="p0"><span class="t3">Kavrulsun o Seanchanlar</span>, diye düşündü. <span class="t3">Egwene onlar konusunda haklı. Bir şey yapılması lazım.</span></p>
<p class="p0">Kenara, üç suikastçının de örtüler altında yattıkları yere baktı. Siyah terlikli ayakları örtülerin altından çıkmıştı. İki kadın ve bir adam.</p>
<p class="p0"><span class="t3">Acaba</span>... diye düşündü, sonra onlara yaklaştı. O örtüyü çekerken nöbetçiler ona baktı, ama kimse onu durdurmadı.</p>
<p class="p0"><span class="t3">Ter’angreal</span>’leri seçmek kolaydı, ama yalnızca ne araması gerektiğini bildiği için. Suikastçıların sağ ellerinin orta parmaklarına taktıkları, birbirinin aynısı, siyah taşlı yüzükler. Yüzükler, dikenli sarmaşık biçimindeydi. Görünüşe göre Aes Sedailer onların ne olduğunu anlamamıştı, en azından şimdilik.</p>
<p class="p0">Gawyn üç yüzüğü çıkardı ve cebine attı.</p>
<p class="p0">&nbsp;</p>
<p class="p0">Lan bir şey hissedebiliyordu, zihninin arkasındaki duygularda belirgin bir farklılık. Onları ve onların temsil ettiği kadını görmezden gelmeye alışmıştı.</p>
<p class="p0">Son zamanlarda o duygular değişmişti. Nynaeve’in onun bağını devraldığından gittikçe daha emin oluyordu. Onu, hislerinden tanıyabiliyordu. O tutkuyu, o iyiliği tanımamak mümkün müydü? Duygu... olağanüstüydü.</p>
<p class="p0">Yoldan aşağı baktı. Tepenin yamacında dolanıyor, sonra dümdüz ilerideki kaleye gidiyordu. Kandor ile Arafel sınırı, Gümüşduvar Surları’yla işaretlenmişti, Firchon Geçidi’nin iki yanına inşa edilmiş büyük bir kale. Son derece etkileyici bir kaleydi; aslında, dar kanyonun düz duvarlarından yükselen iki kale.</p>
<p class="p0">Geçidi aşmak için, ok yarıkları dizilmiş büyük taş duvarların arasından geçmek gerekiyordu ve her iki yönden gelen orduları durdurabilecek nitelikteydi.</p>
<p class="p0">Sınırboyluların hepsi müttefikti. Ama bu Arafellilerin, Shol Arbela yolunu kesen güzel bir kale istemelerini engellememişti. O kalenin önünde, küçük gruplar halinde toplanmış bin kişi kamp kurmuştu. Bazı gruplar Malkier’in Altın Turna bayrağını açmışlardı. Diğerleri Kandor ya da Arafel bayrakları altında toplanmıştı.</p>
<p class="p0">“Hanginiz yemininden döndü?” diye sordu Lan, dönüp onu izleyen alaya bakarak.</p>
<p class="p0">Adamlar başlarını iki yana salladılar.</p>
<p class="p0">“Kimsenin yemininden dönmesi gerekmiyordu,” dedi Andere. “Başka ne yapabilirdin ki? Kırık Topraklar’dan mı gidecektin? Zirvesiz Tepeler’den mi? Ya burayı seçecektin ya da hiçbir yeri. Bunu biliyorlar. Bu yüzden seni burada bekliyorlar.”</p>
<p class="p0">Lan homurdandı. Muhtemelen doğruydu. “Biz bir kervanız,” dedi yüksek sesle. “Unutmayın, soran olursa Malkierli olduğumuzu itiraf edebilirsiniz. Kralınızı beklediğinizi söyleyebilirsiniz. Bu doğru. Onu bulduğunuzu söylemeyeceksiniz.”</p>
<p class="p0">Diğerleri rahatsız olmuş gibiydi, ama itiraz etmediler. Lan yamaçtan aşağı başı çekti, yirmi araba, savaş atları ve eşlikçilerden oluşan kervan da takip etti.</p>
<p class="p0">Lan bunun yaşanacağından hep endişelenmişti. Malkier’i geri kazanmak imkansızdı. Orduları ne kadar büyük olursa olsun öleceklerdi. Saldırı? Afet’e? Saçmalıktı.</p>
<p class="p0">Onlardan bunu isteyemezdi. Bunu yapmalarına <span class="t3">izin veremezdi</span>. Yolda ilerlemeye devam ederken kararlılığı arttı. O bayrakları açan o cesur adamlar... Shienarlı güçlerle birleşip, anlamı olan bir savaşa katılmaları gerekirdi. Onların ölümüne sebep olmayacaktı.</p>
<p class="p0"><span class="t3">Ölüm tüyden hafiftir</span>... Yolculukları süresinde Rakim bunu defalarca söylemişti. On seneler önce, Aiel Savaşı sırasında Lan’i takip etmişti. <span class="t3">Görev dağdan ağırdır.</span></p>
<p class="p0">Lan görevinden <span class="t3">kaçmıyordu</span>. Ona doğru koşuyordu. Yine de, yamacın eteklerine ulaştığında, kampları görüp duygulandı. At sürmeye devam etti. Bekleyen adamlar basit savaşçı kıyafetleri giymişler, <span class="t3">hadori</span>ler takmışlardı. Kadınların alınları <span class="t3">ki’sain</span> ile işaretlenmişti. Adamların bazıları, omuzlarında Altın Taç bulunan ceketler giymişlerdi: Malkier Kraliyet Askerleri’nin arması. O armayı ancak babaları ya da büyükbabaları Asker birliğinde hizmet etmişse takabilirlerdi.</p>
<p class="p0">Bukama görse: gözyaşlarına boğulurdu. Malkierlilerin bir halk olarak yok olduğunu, kırıldığını, dağıldığını, başka uluslara karıştığını düşünüyordu. Ama buradaydılar işte, en ufak silah çağrısı fısıltısında toplanıyorlardı. Çoğu yaşlıydı: Krallığı düştüğünde Lan daha bebekti; o gün yetişkin olanlar şimdi yetmiş, seksen yaşlarında olsa gerekti. Saçları kırdı, ama yine de savaşçıydılar, oğullarını ve torunlarını getirmişlerdi.</p>
<p class="p0">“<span class="t3">Tai’shar Malkier!”</span>diye bağırdı bir adam, Lan’in grubu geçerken. <span class="t3">Hadori</span>sini gördüklerinde çağrı bir düzine, iki düzine kez tekrarlandı. Kimse onun kim olduğunu fark etmemiş gibiydi. Onun da kendileri ile aynı sebepten geldiğini sanıyorlardı.</p>
<p class="p0"><span class="t3">Son Savaş geliyor</span>, diye düşündü Lan. <span class="t3">Onlara benim yanımda savaşma hakkını vermemeli miyim?</span></p>
<p class="p0">Evet, vermemeliydi. Fark edilmeden, tanınmadan geçmesi en iyisiydi. Bakışlarını ileriye dikti, elini kılıcından ayırmadı ve ağzını açmadı. Ama her <span class="t3">Tai’shar Malkier</span> çağrısıyla sırtı daha da dikleşiyordu. Her biri onu güçlendiriyor, öne itiyordu.</p>
<p class="p0">İki kalenin surları arasındaki kapı açıktı, ama askerler kapılardan geçen herkesi kontrol ediyorlardı. Lan Mandarb’ı durdurdu ve alay da arkasında durdu. Arafelliler, ona karşı gözlerini açık tutma emri almış olabilirler miydi? İlerlemek dışında seçeneği var mıydı? Kalenin çevresinden dolaşmak haftalar alırdı. Alayı sıraya girdi ve herkes teker teker nöbetçilerin olduğu yere yaklaştı.</p>
<p class="p0">“Geliş amacı?” diye sordu saçları örülmüş, üniformalı bir Arafelli.</p>
<p class="p0">“Fal Moran’a gidiyoruz,” dedi Lan. “Son Savaş için.”</p>
<p class="p0">“Siz de diğerleri gibi burada kalıp kralınızı beklemeyecek misiniz?” dedi nöbetçi, çelik eldivenli elini, toplanmış Malkierlilere doğru sallayarak.</p>
<p class="p0">“Benim kralım yok,” dedi Lan alçak sesle.</p>
<p class="p0">Asker çenesini ovalayarak yavaşça başını salladı. Sonra bazı askerlere arabalardaki malları denetlemelerini işaret etti. “Bunlar için vergi ödemeniz lazım.”</p>
<p class="p0">“Son Savaş’ta Shienarlılara vermeyi planlıyorum,” dedi Lan. “Bedelsiz.”</p>
<p class="p0">Nöbetçi tek kaşını kaldırdı.</p>
<p class="p0">“Yemin ederim,” dedi Lan usulca, adamın gözlerine bakarak.</p>
<p class="p0">“O zaman vergi yok. <span class="t3">Tai’shar Malkier</span>, dostum.”</p>
<p class="p0">“<span class="t3">Tai’shar Arafel.</span>” Lan atını tekmeledi. Gümüşduvarlar’ın arasından geçmekten nefret ediyordu; bin okçu ona nişan alıyormuş gibi hissetmesine sebep oluyordu. Arafel güçleri bu kadar geriye sürülürse, Trolloclar <span class="t3">buradan</span> kolay kolay geçemeyeceklerdi. Bunun olduğu zamanlar görmüşlerdi ve her seferinde, burada tutunmuşlardı. Yılmaz Yakobin’in zamanında olduğu gibi.</p>
<p class="p0">Lan yol boyunca nefesini tuttu neredeyse. Diğer tarafa ulaştığında rahatladı ve Mandarb’ı kuzeydoğu yoluna doğru mahmuzladı.</p>
<p class="p0">“Al’Lan Mandragoran?” diye bağırdı bir ses uzaktan.</p>
<p class="p0">Lan donakaldı. Ses yukarıdan gelmişti. Döndü ve en soldaki surlara baktı. Oradaki pencereden bir baş uzanmıştı.</p>
<p class="p0">“Işık’a şükürler olsun, sensin!” dedi konuşan. Baş geri çekildi.</p>
<p class="p0">Lan’in içinden kaçmak geçti. Ama kaçarsa, bu adam kesinlikle diğerlerine haber verirdi. Lan bekledi. Adam kale kapılarının birinden koşarak çıktı. Lan onu tanıyordu; henüz erkek olmamış bir oğlan çocuğuydu; kırmızı kıyafetler giymiş, masmavi bir pelerin takmıştı. Kandor Kraliçesi’nin torunu Kaisel Noramaga.</p>
<p class="p0">“Lord Mandragoran,” dedi çocuk yaklaşarak. “Geldiniz! Altın Turna’nın açıldığını duyduğumda...”</p>
<p class="p0">“Ben açmadım, Prens Kaisel. Benim planım yalnız gitmekti.”</p>
<p class="p0">“Elbette. Ben de sizinle birlikte gelmek isterim. Gelebilir miyim?”</p>
<p class="p0">“Bu akıllıca bir seçim olmaz, Ekselansları,” dedi Lan. “Büyükanneniz güneyde; Kandor’a babanızın hükmettiğini varsayıyorum. Onunla olmanız gerekir. Burada ne işiniz var?”</p>
<p class="p0">“Beni Prens Kendral davet etti,” dedi Kaisel. “Ve gelmemi babam istedi. İkimiz de sizinle gelmeyi planlıyoruz!”</p>
<p class="p0">“Kendral da mı?” diye sordu Lan dehşet içinde. Arafel kralının torunu mu? “Sizin yeriniz halkınızın yanı!”</p>
<p class="p0">“Atalarımız bir yemin etti,” dedi genç adam. “Koruma ve savunma yemini. O yemin kandan güçlüdür, Lord Mandragoran. İrade ya da seçimden güçlüdür. Karınız sizi burada beklememizi söyledi; bizi selamlamadan geçmeye çalışabileceğinizi söyledi.”</p>
<p class="p0">“Beni nasıl tanıdınız?” diye sordu Lan, öfkesine hakim olarak.</p>
<p class="p0">“At,” dedi Kaisel, başını Mandarb’a doğru sallayarak. “Sizin kılık değiştirebileceğinizi söyledi. Ama atınızı asla bırakmazsınız.”</p>
<p class="p0"><span class="t3">Kavrulası kadın</span>, diye düşündü Lan, kalede bir çağrının yükseldiğini duyunca. Kendi oyununda yenilmişti. <span class="t3">Nynaeve’e lanet olsun. Ve Nynaeve’e şükürler olsun.</span> Bağ aracılığıyla ona bir aşk ve kızgınlık hissi yollamaya çalıştı.</p>
<p class="p0">Sonra, içini çekerek pes etti. “Altın Turna Tarmon Gai’don için açıldı,” dedi usulca. “İsteyen her kadın ve erkek gelip bizimle savaşsın.” Mesaj yayılırken gözlerini yumdu. Sesler önce bir tezahürata dönüştü. Sonra bir kükremeye.</p>
</body>
</html>