<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>

<link rel="stylesheet" type="text/css" href="../Styles/style.css"/>
<title>Geceyarısı Kuleleri</title>
</head>
<body>
<p class="p1" style="text-align: center;"><span class="t1">SONSÖZ</span></p>
<p class="p1" style="text-align: center;">-------------------------------------------------------------------------------------------------</p>
<p class="p1" style="text-align: center;"><span class="t1">SONRASI</span></p>
<p class="p1" style="text-align: center;"><span class="t1"><br/></span></p>
<p class="p0">Graendal ihtiyaç duyduğu eşyaları yeni sarayından telaşla toparladı. Yazı masasından Mesaana’nın bilgi karşılığında verdiği küçük bir <span class="t3">angreal</span>i aldı. Fildişinden oyma küçük bir bıçağa benziyordu; al’Thor’un saldırısı sırasında altın yüzüğünü kaybetmişti.</p>
<p class="p0">Graendal onu çantasına attı, sonra yatağından bir demet kağıt aldı. Temas kurduğu insanların, göz ve kulakların listesi: Natrin Tepesi’nde yok olanlardan hatırlayabildiği her şey.</p>
<p class="p0">Dışarıda, dalgalar kayaları dövüyordu. Hava hala karanlıktı. Son aleti de başarısızlığa uğrayalı yalnızca birkaç dakika geçmişti. Aybara savaş meydanından canlı çıkmıştı. O planın işe <span class="t3">yaraması </span>gerekiyordu!</p>
<p class="p0">Ebou Dar’dan birkaç fersah uzakta, zarif malikanesindeydi. Semirhage gittikten sonra, Graendal yeni, çocuk İmparatoriçelerine kancalar takmaya başlamıştı. Şimdi o planlardan vazgeçmesi gerekiyordu.</p>
<p class="p0">Perrin Aybara kurtulmuştu. Graenda kendini sersemlemiş hissediyordu. Kurduğu kusursuz planlar teker teker gerçekleşmişti. Ama sonra... o kaçıp kurtulmuştu. Nasıl? Kehanet... diyordu ki...</p>
<p class="p0"><span class="t3">O</span> <span class="t3">aptal Isam</span>, diye düşündü Graendal, kağıtları çantasına tıkarak. <span class="t3">Ve o ahmak Beyazpelerin!</span> Terliyordu. Terlemiyor olması gerekirdi.</p>
<p class="p0">Masasından birkaç <span class="t3">ter’angreal</span> alıp çantasına attı, sonra yedek giysi bulmak için dolabını karıştırdı. O, onu her yerde bulabilirdi. Ama belki Kapı Taşlarının onu götürebileceği ayna alemlerden birine gidebilirdi. Evet. Orada, bağlantıları onu...</p>
<p class="p0">Kolları ipeklilerle dolu halde döndü ve donakaldı. Odada bir şekil duruyordu. Siyah pelerin giymiş bir sütun gibi, uzun boylu. Gözsüz. Gülümseyen dudakları ölüm rengi.</p>
<p class="p0">Graendal giysileri kenara fırlatarak dizleri üzerine çöktü. Alnından yanağına ter damlaları aktı.</p>
<p class="p0">“Graendal,” dedi uzun boylu Myrddraal. Sesi, ölmek üzere olan bir adamın son fısıltıları gibi korkunçtu. “Başarısız oldun Graendal.”</p>
<p class="p0">Shaidar Haran. Çok kötü. “Ben...” dedi Graendal, kuruyan dudaklarını yalayarak. Bu işi bir zafere nasıl dönüştürebilirdi? “Her şey planlara uygun gidiyor. Yalnızca bir...”</p>
<p class="p0">“Yüreğinden geçeni biliyorum, Graendal. <span class="t3">Dehşetinin</span> tadını alabiliyorum.”</p>
<p class="p0">Graendal gözlerini sıkı sıkı yumdu.</p>
<p class="p0">“Mesaana düştü,” diye fısıldadı Shaidar Haran. “Üç Seçilmiş, senin eylemlerin sonucunda öldü. Düzen belirgin; başarısızlıklardan dokunmuş bir dantel, bir beceriksizlik tablosu.”</p>
<p class="p0">“Mesaana’nın ölümüyle benim bir ilgim yok!”</p>
<p class="p0">“Hiç mi yok? Graendal, Düşçubuğu oradaydı. Mesaana’yla savaşanlar, yer değiştirmeye, Aes Sedaileri kapana kısılacakları bir yere çekmeye çalıştıklarını söylediler. Beyaz Kule’de onların savaşamaması gerekiyordu. Ama ayrılamadılar. Senin yüzünden.”</p>
<p class="p0">“Isam...”</p>
<p class="p0">“Sana verilen bir araç. Başarısızlık sana ait, Graendal.”</p>
<p class="p0">Graendal yine dudaklarını yaladı. Ağzı kurumuştu. Bir çıkış yolu <span class="t3">olmak</span> zorundaydı. “Daha iyi, daha cüretli bir planım var. Etkileneceksin. Al’Thor benim öldüğümü sanıyor, bu yüzden ben...”</p>
<p class="p0">“Hayır.” Öylesine yumuşak, ama öylesine korkunç bir sesti ki. Graendal konuşamadığını fark etti. Bir şey sesini almıştı. “Hayır,” diye devam etti Shaidar Haran. “Bu fırsat bir başkasına verildi. Ama Graendal, sen de unutulmayacaksın.”</p>
<p class="p0">Graendal umutlanarak başını kaldırdı. O ölü dudaklar geniş geniş gülümsüyordu, o gözsüz bakış kendisine dikilmişti. Graendal korkunç bir iç burkuntusu hissetti.</p>
<p class="p0">“Hayır,” dedi Shaidar Haran, “seni unutmayacağım. Şimdi olacakları da sen unutmayacaksın.”</p>
<p class="p0">Graendal gözlerini iri iri açtı, ardından Shaidar Haran ona uzanırken haykırmaya başladı.</p>
<p class="p0">&nbsp;</p>
<p class="p0">Gökyüzü gürledi; Perrin’in çevresindeki otlar ürperdi. O çimenler, tıpkı gerçek dünyada olduğu gibi, siyah beneklerle kaplıydı. Kurt düşü bile ölüyordu.</p>
<p class="p0">Hava, oraya ait olmayan kokularla doluydu. Yanan bir ateş. Kuruyan kan. Tanımadığı, ölü bir hayvanın leşi. Çürük yumurta.</p>
<p class="p0"><span class="t3">Hayır</span>, diye düşündü. <span class="t3">Hayır, öyle olmayacak.</span></p>
<p class="p0">İradesini toparladı. O kokular <span class="t3">kaybolacaktı</span>. Kayboldular ve yerini yaz kokuları aldı. Çimenler, kirpiler, böcekler, yosun, fareler, mavi kanatlı güvercinler, mor ispinozlar. Hepsi belirdi, çevresinde bir halka halinde canlandılar.</p>
<p class="p0">Perrin dişlerini sıktı. Gerçeklik ondan dalga dalga yayıldı ve bitkilerdeki siyahlık soldu. Yukarıda, bulutlar dalgalandı, sonra aralandı. Güneş ışığı döküldü. Gökgürültüsü dindi.</p>
<p class="p0"><span class="t3">Ve Çekirge yaşıyor</span>, diye düşündü Perrin. <span class="t3">Yaşıyor! Kürkünün kokusunu alabiliyorum, otların içinde koştuğunu duyabiliyorum.</span></p>
<p class="p0">Önünde, sislerden oluşurmuş gibi, bir kurt belirdi. Gümüşsü gri ve geçen senelerle kırlaşmış. Perrin gücüne sevindi. <span class="t3">Gerçekti.</span></p>
<p class="p0">Sonra kurdun gözlerini gördü. Cansız.</p>
<p class="p0">Koku, bayat ve yanlış oldu.</p>
<p class="p0">Perrin, odaklanma çabasıyla terliyordu. İçinde bir şeyin bağlantısı kopmuştu. Kurt düşüne fazla kuvvetli geliyordu; bu mekanı kontrol etmeye çalışmak, bir kurdu kutuya kapatmaya çalışmaktan farksızdı.</p>
<p class="p0">Bağırarak dizleri üzerine çöktü. Sislerden oluşmuş Çekirge şekli dağıldı ve bulutlar yerlerine geri döndüler. Başının üzerinde şimşek patladı ve çimenler siyah lekelerle kaplandı. Yanlış kokular geri döndü.</p>
<p class="p0">Perrin, alnından ter damlayarak diz çöktü ve bir elini sivri, kahverengi ve siyah otlara dayadı. Fazla sert.</p>
<p class="p0">Perrin, Merrilor Çayırı’ndaki çadırlarında uyuyan Faile’yi düşündü. Perrin’in yuvası <span class="t3">Faile</span>’ydi. Yapacak çok iş vardı. Rand’ın söz verdiği gibi gelmesi gerekiyordu. Yarın Egwene’le yüzleşecekti. Gerçek dünyayı düşünmek Perrin’i kendine getirdi ve kurt düşüne fazla güçlü girmesini engelledi.</p>
<p class="p0">Ayağa kalktı. Bu mekanda çok şey yapabilirdi, ama bunun da sınırları vardı. Her zaman sınırlar vardı.</p>
<p class="p0"><span class="t3">Sınırsız’ı ara. O açıklar.</span></p>
<p class="p0">Çekirge’nin son mesajı. Ne demek istemişti? Çekirge, Perrin’in yanıtı bulduğunu söylemişti. Ama o yanıtı Sınırsız açıklayacaktı, öyle mi? Mesaj acı, kayıp ve Perrin içindeki kurdu kabullendiği için tatminle doluydu. Kürkü parlayarak, kararlı bir kokuyla karanlığa sıçrayan bir kurda dair son bir imge gelmişti.</p>
<p class="p0">Perrin Jehannah Yolu’na gitti. Sınırsız, sürüsünden kalanlarla birlikte, sık sık oraya gidiyordu. Perrin uzandı ve onu buldu: kahverengi kürklü, ince yapılı, genç bir erkek kurt. Sınırsız, Perrin’in, bir erkek geyiği ezen bir boğa olarak imgesini yollayarak ona sataştı. Diğerleri o imgeyi kullanmaktan vazgeçmişti, ama Sınırsız hala hatırlıyordu.</p>
<p class="p0"><span class="t3">Sınırsız</span>, dedi Perrin. <span class="t3">Çekirge sana ihtiyacım olduğunu söyledi.</span></p>
<p class="p0">Kurt gözden kayboldu.</p>
<p class="p0">Perrin irkildi, sonra kurdun biraz önce durduğu yere sıçradı; yoldan fersahlarca uzakta bir tepe. Kurdun gittiği yere dair hafif bir koku yakaladı, sonra oraya gitti. Uzakta çürümeye yüz tutmuş bir ahır görünen, açık bir çayır.</p>
<p class="p0"><span class="t3">Sınırsız?</span> dedi Perrin. Kurt yakındaki çalıların içine çökmüştü.</p>
<p class="p0"><span class="t3">Hayır. Hayır.</span> Sınırsız korku ve öfke mesajları gönderiyordu.</p>
<p class="p0"><span class="t3">Ben ne yaptım?</span></p>
<p class="p0">Kurt bir bulanıklık bırakarak akıp gitti. Perrin hırladı ve dört ayak üzerine çökerek kurt oldu. Genç Boğa, rüzgar kulaklarında kükreyerek takip etti. Rüzgarı önünde aralanmaya zorlayarak, daha da hızlandı.</p>
<p class="p0">Sınırsız kaybolmaya çalıştı, ama Genç Boğa takip ederek, okyanusun ortasında belirdi. Dalgalara indi, su pençelerinin altında katıydı ve yavaşlamadan Sınırsız’ı izlemeye devam etti.</p>
<p class="p0">Sınırsız’ın mesajları imgelerle doluydu. Ormanlar. Şehirler. Tarlalar. Bir kafesin dışında durmuş, ona bakan Perrin’in imgesi.</p>
<p class="p0">Perrin donakaldı ve yine insan oldu. Kabaran dalgaların üzerinde durarak, yavaşça yükseldi. <span class="t3">Ne?</span> O imge, daha genç bir Perrin’e aitti. <span class="t3">Moiraine</span> de yanındaydı. Sınırsız bunu...</p>
<p class="p0">Perrin aniden anladı. Kurt düşünde Sınırsız her zaman Ghealdan’daydı.</p>
<p class="p0"><span class="t3">Noam</span>, dedi, şimdi uzakta olan kurda.</p>
<p class="p0">Bir şaşkınlık mesajı geldi ve sonra zihin kayboldu. Perrin Sınırsız’ın biraz önce olduğu yere gitti ve küçük bir köyün kokusunu aldı. Bir ahır. Bir kafes.</p>
<p class="p0">Perrin orada belirdi. Sınırsız iki evin arasında, yere uzanmış, Perrin’e bakıyordu. Perrin gerçeği anladıktan sonra bile Sınırsız diğer kurtlardan farksız görünüyordu. Bu bir kurt değildi. Bu bir insandı.</p>
<p class="p0">“Sınırsız,” dedi Perrin, tek dizi üzerine çöküp, kurdun gözlerine bakarak. “Noam. Beni hatırlıyor musun?”</p>
<p class="p0"><span class="t3">Elbette. Sen Genç Boğa’sın.</span></p>
<p class="p0">“Demek istediğim, beni öncesinden, uyanık dünyadaki karşılaşmamızdan hatırlıyor musun? O zamana dair bir imge yolladın.”</p>
<p class="p0">Noam çenelerini açtı ve aralarında bir kemik belirdi. Üzerinde bir miktar et olan iri bir uyluk kemiğiydi. Yan yattı ve kemiği kemirmeye başladı. <span class="t3">Sen Genç Boğa’sın</span>, dedi inatla.</p>
<p class="p0">“Kafesi hatırlıyor musun, Noam?” diye sordu Perrin yumuşak bir sesle, imgeyi yollayarak. Pis giysilerinin yarısı yırtılıp gitmiş, ailesinin yaptığı tahta bir hücreye kapatılmış bir insan imgesi.</p>
<p class="p0">Noam donakaldı ve imgesi bir anlığına bulandı, insana dönüştü. Ama kurt hemen geri geldi ve tehlikeli bir sesle, usulca hırladı.</p>
<p class="p0">“Kötü anıları sırf seni kızdırmak için uyandırmıyorum, Noam,” dedi Perrin. “Ben... Eh, ben de senin gibiyim.”</p>
<p class="p0"><span class="t3">Ben bir kurdum.</span></p>
<p class="p0">“Evet,” dedi Perrin. “Ama her zaman öyle değildin.”</p>
<p class="p0"><span class="t3">Her zaman.</span></p>
<p class="p0">“Hayır,” dedi Perrin kararlılıkla. “Eskiden benim gibiydin. Aksini düşünmek gerçeği değiştirmez.”</p>
<p class="p0"><span class="t3">Burada değiştirir</span>, Genç Boğa, dedi Noam. <span class="t3">Burada değiştirir.</span></p>
<p class="p0">Bu doğruydu. Perrin neden ısrar ediyordu? Ama onu buraya Çekirge yollamıştı. Neden yanıt Sınırsız’da olsundu? Onu görünce, onun kim olduğunu anlayınca, Perrin’in tüm korkuları geri gelmişti. Kendi doğasıyla barışmıştı, ama burada, kendini kurdun içinde tamamen kaybeden bir adam vardı.</p>
<p class="p0">Perrin de bundan korkuyordu. Onunla kurtlar arasına ayrılık sokan bu olmuştu. Artık onu aşmıştı; o zaman neden Çekirge onu buraya yollamıştı? Sınırsız Perrin’in şaşkınlığının kokusunu aldı. Kemik kayboldu ve Sınırsız kafasını pençelerine koyarak Perrin’e baktı.</p>
<p class="p0">Zihni hemen hemen gitmiş olan Noam yalnızca kaçmayı ve öldürmeyi düşünebiliyordu; çevresindeki herkes için tehlikeydi. Artık bu kalmamıştı. Sınırsız huzurlu görünüyordu. Noam’ı bıraktıklarında, Perrin adamın kısa zamanda öleceğinden endişelenmişti, ama hayatta ve iyi gibi görünüyordu. En azından hayatta -Perrin adamın kurt düşünde nasıl göründüğüne bakarak, ne kadar iyi olduğunu kestiremezdi.</p>
<p class="p0">Yine de, Sınırsız’ın zihni şimdi çok daha iyi görünüyordu. Perrin kendi kendine kaşlarını çattı. Moiraine, yaratığın zihninde, Noam olan adamdan geriye hiçbir şey kalmadığını söylemişti.</p>
<p class="p0">“Sınırsız,” dedi Perrin. “İnsan dünyası hakkında ne düşünüyorsun?”</p>
<p class="p0">Bir anda, peş peşe imgeler geldi. Acı. Üzüntü. Ölen ekinler. Acı. Güzel bir kadını döven, yarı sarhoş, iri yarı, tıknaz bir adam. Acı. Yangın. Korku ve hüzün. <span class="t3">Acı.</span></p>
<p class="p0">Perrin sendeleyerek geriledi. Sınırsız imgeler yollamaya devam etti. Peş peşe. Bir mezar. Yanında daha küçük bir çocuk mezarı. Gittikçe büyüyen yangın. Öfkeye kapılmış bir adam; Noam’ın ağabeyi olduğunu fark etti Perrin, ama onunla karşılaştığında tehlikeli görünmüyordu.</p>
<p class="p0">İmge seli çok fazlaydı. Perrin uludu. Noam’ın yaşadığı hayata dair bir ağıt, bir acı ve hüzün ağıtı. Bu adamın kurt olarak yaşamayı seçmesine şaşmamak gerekirdi.</p>
<p class="p0">İmgeler durdu ve Sınırsız başını öte yana çevirdi. Perrin soluksuz kalmıştı.</p>
<p class="p0"><span class="t3">Bir armağan</span>, dedi Sınırsız.</p>
<p class="p0">“Işık aşkına,” diye fısıldadı Perrin. “Bu bir seçimdi, değil mi? Kurdu bilinçli olarak seçtin.”</p>
<p class="p0">Sınırsız gözlerini yumdu.</p>
<p class="p0">“Her zaman, dikkatli olmazsam beni alıp götüreceğini düşünmüşümdür,” dedi Perrin.</p>
<p class="p0"><span class="t3">Kurt olmak, huzurlu olmaktır</span>, dedi Sınırsız.</p>
<p class="p0">“Evet,” dedi Perrin, elini kurdun başına koyarak. “Anlıyorum.”</p>
<p class="p0">Sınırsız için denge buydu. Elyas’ın dengesinden farklı. Perrin’in bulduğu dengeden de farklı. Anlıyordu. Bu, kendini kurda bırakmasının tehlikeli olmadığı anlamına gelmiyordu. Ama anlaması gereken son şeydi. Kendine dair son parça.</p>
<p class="p0"><span class="t3">Teşekkür ederim</span>, dedi Perrin. Bir tepenin üstünde yan yana duran ve aynı kokuya sahip olan Kurt Genç Boğa ile insan Perrin’in imgesi. Bu imgeyi, mümkün olduğunca kuvvetli bir biçimde gönderdi. Sınırsız’a ve yakındaki kurtlara. Dinleyen herkese.</p>
<p class="p0"><span class="t3">Teşekkür ederim.</span></p>
<p class="p0">&nbsp;</p>
<p class="p0">“<span class="t3">Dovie’andi se tovya sagain</span>,” dedi Olver, zarları atarak. Zarlar çadırın kanvas zemininde yuvarlandılar. Zarlar dururken Olver gülümsedi. Hepsi siyah beneklerdi ve dalgalı çizgiler ya da üçgenler yoktu. Gerçekten de şanslı bir atış.</p>
<p class="p0">Olver oyun taşını, babasının onun için bezden yaptığı Yılanlar ve Tilkiler oyun tahtasında ilerletti. O oyun tahtasını görmek her seferinde Olver’in içini burkuyordu. Ona babasını hatırlatıyordu. Ama dudaklarının titremesini engelliyor, kimseye belli etmiyordu. Savaşçılar ağlamazdı. Dahası, babasını öldüren o Shaidoyu bir gün bulacaktı. O zaman intikamını alacaktı.</p>
<p class="p0">Bu, savaşçı olan bir adamın yaptığı türden bir şeydi. Mat’in, Son Savaş’taki işini bitirdiği zaman yardım edeceğini düşünüyordu. O zaman Olver’e borçlu olacaktı, hem de sırf Olver onun kişisel ulağı olarak çalıştığı için değil. Yılanlar ve Tilkiler konusunda ona verdiği bilgilerden dolayı da.</p>
<p class="p0">Talmanes Olver’in yanında, bir sandalyede oturuyordu. Vurdumduymaz adam kitap okuyor, oyuna fazla ilgi göstermiyordu. Onunla oynamak, Noal ya da Thom’la oynamak kadar ilginç değildi. Ama diğer yandan, Talmanes Olver’le oynamak için değil, ona göz kulak olması için gönderilmişti.</p>
<p class="p0">Mat Olver’in onu geride bırakıp, Ghenjei Kulesi’ne gittiğini bilmesini istemiyordu. Eh, Olver aptal değildi ve neler döndüğünden haberi vardı. Kızmamıştı, gerçekten kızmamıştı. Mat’in yanında götürmesi için, Noal iyi bir seçenekti ve Mat yanına yalnızca üç kişi alabiliyorsa, eh... Noal Olver’den daha iyi savaşırdı. Bu yüzden onun gitmesi mantıklıydı.</p>
<p class="p0">Ama <span class="t3">bir dahaki sefere</span> seçimi Olver yapacaktı. O zaman, Mat iyi davransa iyi ederdi, yoksa geride kalan <span class="t3">o</span> olurdu.</p>
<p class="p0">“Senin sıran, Talmanes,” dedi Olver.</p>
<p class="p0">Talmanes bir şeyler mırıldandı, uzandı ve kitaptaki yerini kaybetmeden bir avuç zarı attı. Biraz gergin olsa da, iyi adamdı. Olver, içki içerek ve hizmetkar kız avlayarak geçireceği güzel bir günde, yanına böyle bir adam almak istemezdi. Olver içki içecek ve hizmetkar kız avlayacak kadar büyüdüğü zaman. Yaklaşık bir sene sonra hazır olacağını tahmin ediyordu.</p>
<p class="p0">Olver yılanları ve tilkileri oynattı, sonra kendi atışı için zarları topladı. Her şeyi hesaplamıştı. Orada, dışarıda <span class="t3">bir sürü</span> Shaido vardı ve annesiyle babasını kimin öldürdüğünü nasıl bulacağına dair en ufak fikri yoktu. Ama Aelfinnler sorularını yanıtlayabilirdi. Mat bundan bahsederken kulak misafiri olmuştu. Bu yüzden, Olver gidip yanıtlarını alacaktı, sonra adamı bulacaktı. At binmek kadar kolaydı. Yalnızca, önceden Birlik’in yanında eğitim görmesi gerekiyordu ki, yapılması gerekeni yapabilecek kadar iyi savaşsın.</p>
<p class="p0">Zarlarını attı. Yine hepsi nokta. Olver gülümsedi ve oyun taşını tahtanın ortasına doğru oynattı. Düşüncelere dalmıştı ve sonunda, gerektiği gibi, intikamını alabileceği günü hayal ediyordu.</p>
<p class="p0">Taşını bir çizginin üzerinden daha aşırdı ve donakaldı.</p>
<p class="p0">Oyun taşı en ortadaydı.</p>
<p class="p0">“<span class="t3">Ben kazandım!</span>” diye bağırdı.</p>
<p class="p0">Talmanes dudaklarının arasındaki pipoyu sarkıtarak başını kaldırdı. Başını yana eğerek oyun tahtasına baktı. “Yak beni,” diye mırıldandı. “Yanlış saymış olmalıyız ya da...”</p>
<p class="p0">“Yanlış mı saydık?”</p>
<p class="p0">“Demek istediğim...” Talmanes sersemlemiş görünüyordu. “Kazanamazsın. Bu oyun kazanılamaz. Sadece mümkün değil, işte.”</p>
<p class="p0">Bu saçmalıktı. Oyun kazanılamaz olsa, Olver neden oynasındı? Tahtaya bakarak gülümsedi. Yılanlar ve tilkiler bir zar atışı sonra onu yakalayıp, kaybetmesine sebep olabilecek bir yerdeydi. Ama bu sefer Olver ta en dış halkaya gidip dönmüştü. Ve <span class="t3">kazanmıştı</span>.</p>
<p class="p0">Bu iyiydi. Asla başaramayacağını düşünmeye başlamıştı!</p>
<p class="p0">Olver ayağa kalkarak bacaklarını gerdi. Talmanes sandalyesinden kalktı ve kafasını kaşıyarak oyun tahtasının yanına çömeldi. Piposunun ucundan dumanlar yükseliyordu.</p>
<p class="p0">“Umarım Mat yakında döner,” dedi Olver.</p>
<p class="p0">“Eminim döner,” dedi Talmanes. “Majesteleri adına yaptığı iş o kadar uzun sürmese gerek.” Olver’e söyledikleri yalan buydu: Mat, Thom ve Noal’ın Kraliçe için gizli bir göreve gittiği. Eh, Mat bunun için de ona borçluydu. Gerçekten, Mat bazen o kadar titiz olabiliyordu ki, Olver kendi başının çaresine bakamazmış gibi davranıyordu.</p>
<p class="p0">Olver başını iki yana sallayarak çadırın kenarına gitti. Orada, Mat’e ait bir kağıt yığını onun geri dönmesini bekliyordu. Olver iki kağıdın arasında ilginç bir şey gördü. Kan gibi, kırmızı bir leke. Uzandı ve iki sayfanın arasından yıpranmış bir mektup çekti. Mumla mühürlenmişti.</p>
<p class="p0">Olver kaşlarını çatarak mektubu evirip çevirdi. Mat’in onu yanında taşıdığını görmüştü. Neden açmamıştı acaba? Bu kabalıktı. Setalle Olver’e görgü kurallarını açıklamak için epey çaba harcamıştı ve söylediklerinin çoğu mantıklı gelmese de -sırf kadın kucağına çıkmasına izin versin diye başını sallıyordu- insanların size gönderdiği mektupları açmanız ve sonra nazik bir biçimde yanıt vermeniz gerektiğinden emindi.</p>
<p class="p0">Mektubu tekrar çevirdi, sonra omuzlarını silkti ve mührü kırdı. Olver Mat’in resmi özel ulağıydı ne de olsa. Mat’in zaman zaman bir şeyleri unutması şaşırtıcı bir şey değildi ve ona göz kulak olmak Olver’in göreviydi. Artık Lopin olmadığına göre, Mat’e daha fazla dikkat etmesi gerekecekti. Bu, Olver’in Birlik’in yanında kalmasının sebeplerinden biriydi. Mat onsuz ne yapardı, bilmiyordu.</p>
<p class="p0">Mektubu açtı ve içinden küçük, sert bir kağıt parçası çıkardı. Kaşlarını çatarak sözcükleri seçmeye çalıştı. Setalle sayesinde okuması gittikçe ilerlemişti, ama bazı sözcükler hala zor geliyordu. Kafasını kaşıdı. “Talmanes,” dedi. “Muhtemelen bunu okuman lazım.”</p>
<p class="p0">“O nedir?” Adam başını oyundan kaldırdı. “Bak şimdi! Olver, ne yapıyorsun? O mektup açılmayacaktı!” Adam kalktı ve gelip kağıt parçasını Olver’in elinden kaptı.</p>
<p class="p0">“Ama...” diyecek oldu Olver.</p>
<p class="p0">“Lord Mat açmadı,” dedi Talmanes. “Bizi Beyaz Kule siyasetine bulaştıracağını biliyordu. Bunca hafta bekledi! Bak ne yaptın şimdi. Acaba onu zarfın içine geri tıkabilir miyiz...”</p>
<p class="p0">“Talmanes,” dedi Olver ısrarla. “Bence <span class="t3">önemli.”</span></p>
<p class="p0">Talmanes duraksadı. Bir an kararsız kaldı, sonra mektubu ışığa tuttu. Bir sokak satıcısının arabasından yiyecek çalan ve görülmeden ağzına tıkan bir oğlan çocuğunun havasıyla, hızla okudu.</p>
<p class="p0">Talmanes kendi kendine küfretti. Mektubu yine okudu, sonra daha yüksek sesle küfretti. Odanın kenarından kılıcını kaptı ve çadırdan dışarı fırladı. Mektubu yerde bırakmıştı.</p>
<p class="p0">Olver mektubu yine gözden geçirdi ve ilk seferinde anlamadığı sözcükleri sesli olarak tekrarladı.</p>
<p class="p0">&nbsp;</p>
<p class="p0"><span class="t3">Matrim,</span></p>
<p class="p0"><span class="t3">Eğer bu mektubu açmışsan, ben ölmüşüm demektir. Bir gün içinde geri dönüp, seni ettiğin yeminden azat etmeyi planlamıştım. Ama görevimde pek çok güçlük çıkması olasılığı var ve hayatta kalmamam mümkün. Geride, bu işi tamamlayacak birini bıraktığımı bilmek zorundaydım.</span></p>
<p class="p0"><span class="t3">Neyse ki, güvenebileceğime inandığım bir şey varsa, o da senin merakındır. Muhtemelen bu mektubu açmadan birkaç gün beklemeyi başarmışsındır ve bu da, eğer dönme olanağım varsa, dönmeme yetecek kadar uzun bir süre. Bu yüzden, bu görev sana düşüyor.</span></p>
<p class="p0"><span class="t3">Caemlyn’de bir Yolkapı var. Önüne barikat yapılmış, korunan, güvenli sayılan bir Yolkapı. Ama güvenli değil.</span></p>
<p class="p0"><span class="t3">Yollarda, Caemlyn’e doğru gelen muazzam bir Gölgedölü ordusu var. Tam olarak ne zaman yola çıktıklarını bilmiyorum, ama onları durdurmak için zaman bulabilmelisiniz. Kraliçe’ye gitmeli, onu Yolkapı’yı yok etmeye ikna etmelisin. Bu yapılabilir; kapıya duvar örmek yeterli olmaz. Onu yok edemezseniz, Kraliçe tüm güçlerini orayı korumaya adamalı.</span></p>
<p class="p0"><span class="t3">Bunu başaramazsanız, korkarım bir ay bitmeden Caemlyn kaybedilecek.</span></p>
<p class="p0"><span class="t3">Sevgilerimle,</span></p>
<p class="p3"><span class="t3">Verin Mathwin</span></p>
<p class="p0">&nbsp;</p>
<p class="p0">Olver çenesini ovaladı. Yolkapı neydi? Mat ve Thom’un o şeylerden bahsettiğini duyduğunu sanıyordu. Mektubu aldı ve çadırdan çıktı.</p>
<p class="p0">Talmanes çadırdan çıkmış, doğuya bakıyordu. Caemlyn’e doğru. Ufukta kırmızımsı bir pus asılıydı ve şehrin üzerinde bir parıltı vardı. Diğer gecelerde gördüğünden daha büyük bir parıltı.</p>
<p class="p0">“Işık bizi korusun,” diye fısıldadı Talmanes. “Yanıyor. Şehir yanıyor.” Düşüncelerini toplamak istermiş gibi başını iki yana salladı, sonra alarm verdi. “Silah başına! Caemlyn’de Trolloclar! Şehir savaşta! Herkes silah başına! Yak beni, şehre gidip o ejderleri kurtarmamız lazım! Onlar Gölge’nin eline geçerse, hepimiz öldük demektir!”</p>
<p class="p0">Olver iri iri açılmış gözlerle mektubu indirdi. Caemlyn’de Trolloclar mı? Shaidoların Cairhien’e girmesi gibi olacaktı, ama daha kötüsü.</p>
<p class="p0">Mat’in çadırına daldı, halıya takılıp sendeledi ve şiltesinin yanında diz çöktü. Telaşla şiltenin yan dikişlerini söktü. Şiltenin içindeki yün dışarıya doğru taştı. Olver elini şiltenin içine daldırdı, arandı ve oraya sakladığı büyük bıçağı çıkardı. Bıçak deriden bir kına sarılmıştı. Birlik’in levazımatçılarından biri olan Bergevin bakmazken, ondan almıştı.</p>
<p class="p0">Cairhien’den sonra, Olver bir daha asla korkaklık etmeyeceğine dair kendi kendine söz vermişti. Bembeyaz parmaklarla koca bıçağı kavradı ve çadırdan dışarı fırladı.</p>
<p class="p0">Savaşma zamanıydı.</p>
<p class="p0">&nbsp;</p>
<p class="p0">Barriga devrilmiş bir ağacın yanından geçerken tökezledi. Alnından akan kan yere damlıyordu ve siyah lekeli ısırganlar sanki kanını emiyor, onun canıyla besleniyordu. Titrek elini alnına götürdü. Sargı bezi sırılsıklam olmuştu.</p>
<p class="p0"><span class="t3">Duracak zaman yok. Zaman yok!</span> Kendini ayağa kalkmaya zorladı ve kahverengi testereyaprakların arasında telaşla koştu. Bitkilerin üzerindeki siyah lekelere bakmamaya çalışıyordu. Afet, <span class="t3">Afet’e</span> girmişti. Ama başka ne yapabilirdi? Trolloclar güneyi kasıp kavuruyordu; kuleler düşüyordu. <span class="t3">Kandor</span> düşmüştü.</p>
<p class="p0">Barriga’nın ayağı takıldı ve yere düştü. İnleyerek, kesik kesik nefes alarak döndü. Heeth Kulesi’nin kuzeyinde, iki tepenin arasındaki çukurdaydı. Eskiden güzel olan giysileri -kaliteli kadifeden ceket ve yelek- lime lime olmuştu ve kanla lekelenmişti. Duman kokuyordu ve gözlerini yumduğunda Trolloclar görüyordu. Kervanının üzerine akın eden, hizmetkarlarını ve askerlerini katleden Trolloclar.</p>
<p class="p0">Ölmüşlerdi. Thum, Yang... ikisi de ölmüştü. Işık, <span class="t3">hepsi ölmüştü</span>.</p>
<p class="p0">Barriga ürperdi. Bu hale nasıl gelmişti? O yalnızca bir tüccardı. <span class="t3">Rebek’i dinlemeliydim</span>, diye düşündü. Arkasında, Heeth Kulesi’nden duman yükseliyordu. Kervanı oraya gidiyordu. Bütün bunlar nasıl olabilirdi?</p>
<p class="p0">İlerlemeye devam etmesi gerekiyordu. Doğuya. Arafel’e gidecekti. Diğer Sınırboyu ulusları düşmüş olamazdı, değil mi?</p>
<p class="p0">Kısa, kıvrımlı boğansarmaşıklara tutunarak bir tepeye tırmandı. Sarmaşık dalları, parmaklarının arasında solucanlar gibiydi. Başı dönmeye başlamıştı. Tepeye ulaştı; dünya fırıl fırıl dönüyordu. Orada, sargı bezinden kan sızarak, devrildi.</p>
<p class="p0">Önünde bir şey hareket etti. Barriga gözlerini kırpıştırdı. Tepedeki bulutlarda fırtına kopuyordu. Siyah ve kahverengilere bürünmüş üç şekil yaklaştı. Myrddraaller!</p>
<p class="p0">Hayır. Gözlerine dolan gözyaşlarına ve kana karşı gözlerini kırpıştırdı. Hayır, onlar Myrddraal <span class="t3">değildi</span>. Yüzlerine kırmızı peçeler takmış adamlardı. Eğilerek yürüyor, araziyi tarıyorlardı. Sırtlarında kısa mızraklar taşıyorlardı.</p>
<p class="p0">“Işık’a şükürler olsun,” diye fısıldadı. “Aieller.” Rand al’Thor geldiğinde Andor’daydı. Aiellerin Yeniden Doğan Ejder’i takip ettiğini herkes bilirdi. O Aieller ehlileştirilmişti.</p>
<p class="p0"><span class="t3">Güvendeyim!</span></p>
<p class="p0">Aiellerden biri Barriga’ya yaklaştı. Neden adamın peçesi kırmızıydı? Bu sıradışıydı. Aiel’in kara gözleri cam gibi ve sertti. Aiel adam peçesini açtı ve gülümseyen yüzünü gösterdi.</p>
<p class="p0">Adamın dişleri eğelenerek sivriltilmişti. Gülümsemesi genişledi ve kemerinden bir bıçak çekti.</p>
<p class="p0">Barriga kekeleyerek o korkunç ağza ve öldürmek için yaklaşan adamın gözlerindeki sevince baktı. Bunlar Aiel değildi. Başka bir şeydiler.</p>
<p class="p0">Daha korkunç bir şey.</p>
<p class="p0">&nbsp;</p>
<p class="p0">Rand al’Thor, Yeniden Doğan Ejder, düşünde sessizce oturuyordu. Serin havayı içine çekti. Beyaz bulutlar yavaşça yanından geçiyor, buharlarıyla tenini öpüyorlardı.</p>
<p class="p0">Bu geceki tahtı dağ yamacında düz bir kayaydı; bulutların arasından dar bir vadiye baktı. Gerçek yer bu değildi. Düşler Dünyası, Terkedilmişlerle savaştığı, çok tehlikeli olduğu söylenen yer bile değildi.</p>
<p class="p0">Hayır, bu onun sıradan düşlerinden biriydi. Artık onları kontrol edebiliyordu. Bedeni yeni kamplarında, Min’in yanında uyurken, koruma örgüleriyle koruduğu, düşünecek huzuru bulabildiği bir yer. Kampı Merrilor Çayırı’na kurmuşlardı ve Sınırboylularca kuşatılmıştı. Egwene de, topladığı ordularla birlikte oradaydı. Rand buna hazırdı. Buna güveniyordu.</p>
<p class="p0">Yarın, onun taleplerini duyacaklardı. Mühürleri kırmamak karşılığında bulunacağı talepler değil: Egwene ne derse desin bunu yapacaktı. Hayır, bunlar, Shayol Ghul’e gidip Karanlık Varlık’la yüzleşmek karşılığında hükümdarlardan talep edeceği şeyler olacaktı.</p>
<p class="p0">Reddederlerse ne yapacağından emin değildi. Reddetmeyi güç bulacaklardı. Bazen, mantıksız davranmakla ünlenmek işe yarayabiliyordu.</p>
<p class="p0">Huzur içinde, derin derin nefes aldı. Burada, düşlerinde, tepeler yeşildi. Onları hatırladığı gibi. Puslu Dağlar’ın bağrındaki bu isimsiz vadide, bir yolculuğa başlamıştı. İlk yolculuğu değildi, sonuncusu da olmayacaktı, ama belki en önemlisi olacaktı. En acılı olanlardan biri, kesinlikle.</p>
<p class="p0">“İşte geri döndüm,” diye fısıldadı. “Yine değiştim. İnsan durmaksızın değişiyor.”</p>
<p class="p0">Buraya, içindeki katille ilk yüzleştiği yere döndüğünde, bütünlendiğini hissediyordu. Yanında tutması gerekenlerden kaçmaya çalıştığı ilk sefer. Gözlerini yumdu ve dinginliğin keyfini çıkardı. Sakinlik. Ahenk.</p>
<p class="p0">Uzakta acı çığlıkları duydu.</p>
<p class="p0">Rand gözlerini açtı. O da neydi? Ayağa kalktı ve döndü. Bu mekanı kendi zihninde yaratmıştı, korunaklı ve güvenliydi. Bu...</p>
<p class="p0">Çığlık yinelendi. Uzakta. Kaşlarını çattı ve elini kaldırdı. Çevresindeki sahne yok oldu ve sise karıştı. Karanlığın içinde duruyordu.</p>
<p class="p0"><span class="t3">Orada</span>, diye düşündü. Koyu renk ahşap panellerle kaplı uzun bir koridordaydı. Botlarıyla yeri döverek koridorda yürüdü. O çığlık. Huzurunu bozmuştu. Biri <span class="t3">acı</span> çekiyordu. Ona ihtiyaçları vardı.</p>
<p class="p0">Rand koşmaya başladı. Koridorun sonunda bir kapıya ulaştı. Kapının kestane rengi ahşabı, kadim bir ağacın kökleri gibi düğüm düğüm ve çıkıntılıydı. Rand, yine bir kökten oluşan kapı kolunu tuttu ve kapıyı çekip açtı.</p>
<p class="p0">Kapının arkasındaki engin oda, yer altındaki derinliklerde bir mağara gibi ışıksız, simsiyahtı. Oda adeta ışığı soğuruyor, söndürüyordu. Çığlık içeriden geliyordu. Karanlık onu boğuyormuş gibi zayıftı.</p>
<p class="p0">Rand içeri girdi. Karanlık onu yuttu. Damarlarındaki kanı emen yüz sülük gibi canını çekiyordu sanki. Yürümeye devam etti. Çığlıkların nereden geldiğini seçemiyordu, bu yüzden duvar boyunca ilerledi; duvarlar ele kemik kadar pürüzsüz geliyordu, ama arada bir çatlaklara rastlıyordu.</p>
<p class="p0">Oda yuvarlaktı. Kocaman bir kafatasının içinde duruyormuş gibi.</p>
<p class="p0"><span class="t3">İşte!</span> İleride küçük bir ışık vardı, yerde duran, siyah mermer zemini aydınlatan tek bir mum. Rand ona doğru seyirtti. Evet, orada bir şekil vardı. Kemik beyazı duvarın dibinde büzülmüştü. İncecik, beyaz bir iç etek giymiş, gümüş saçlı bir kadın.</p>
<p class="p0">Şimdi sarsılıp titreyerek ağlıyordu. Rand kadının yanında diz çöktü ve hareketiyle mum titreşti. Bu kadın düşüne nasıl girmişti? Gerçek biri miydi, yoksa zihninin yaratımı mıydı? Elini onun omzuna koydu.</p>
<p class="p0">Kadın kırmızı gözlerle, acılı bir ifadeyle, çenesinden gözyaşları akarak baktı. “Lütfen,” diye yalvardı. “<span class="t3">Lütfen</span>. Beni ele geçirdi.”</p>
<p class="p0">“Sen kimsin?”</p>
<p class="p0">“Beni tanıyorsun,” diye fısıldadı kadın, onun elini tutup kendine bastırarak. “Üzgünüm. <span class="t3">Çok</span> üzgünüm. Beni ele geçirdi. Her akşam ruhumu kamçılıyor. Ah, lütfen! Dursun artık.” Gözyaşları şimdi daha serbestçe akıyordu.</p>
<p class="p0">“Seni tanımıyorum,” dedi Rand. “Ben...”</p>
<p class="p0">O gözler. O güzel, korkunç gözler. Rand inledi ve kadının elini bıraktı. Yüz farklıydı. Ama o ruhu tanıyordu. “Mierin? Sen öldün. Öldüğünü gördüm!”</p>
<p class="p0">Kadın başını iki yana salladı. “Keşke ölseydim. Keşke. Lütfen! Kemiklerimi öğütüyor, dal gibi kırıyor, sonra beni ölmeye bırakıyor, ama sırf hayatta tutacak kadar Şifa veriyor. O...” Sarsılarak durdu.</p>
<p class="p0">“Ne?”</p>
<p class="p0">Kadın gözlerini iri iri açtı ve hızla duvara döndü. “Hayır!” diye haykırdı. “Geliyor! Her insanın zihnindeki Gölge, gerçeğin katili. Hayır!” Dönerek Rand’a uzandı, ama bir şey onu geriye sürükledi. Duvar kırıldı ve kadın karanlığa yuvarlandı.</p>
<p class="p0">Rand ona uzanarak öne atıldı, ama çok geçti. Kadın aşağıdaki karanlıkta kaybolmadan önce, son bir kez gördü.</p>
<p class="p0">O çukura bakarak donakaldı. sükuneti aradı, ama bulamadı. Bunun yerine nefret, endişe ve içinde bir engerek gibi tıslayan bir arzu hissetti. O kadın Mierin Eronaile’di, eskiden Lady Selene dediği kadın.</p>
<p class="p0">Çoğu insanın, onun kendi kendine verdiği isimle tanıdığı kadın. Lanfear.</p>
<p class="p0">&nbsp;</p>
<p class="p0">Yozlaşmış manzaraya bakarken Lan’in yüzünden zalim, kuru bir rüzgar esti. Tarwin Geçidi, bozulmuş hançerotlarıyla benek benek, geniş, kayalık bir geçitti. Eskiden burası Malkier’in parçasıydı. Memleketindeydi. Son sefer için.</p>
<p class="p0">Geçidin diğer ucunda Trolloc kitleleri toplanmıştı. Binlercesi. On binlercesi. Muhtemelen yüz binlercesi. Lan’in Sınırboylarından geçerken toplayabildiği adamlardan en az on kat fazla. Normalde, adamlar geçidin bu yanını tutabilirdi, ama Lan bunu yapamazdı.</p>
<p class="p0">Buraya saldırmak için, atını Malkier’e sürmek için gelmişti. Andere solunda, Kandorlu genç Kaisel de sağındaydı. Uzakta bir şey hissedebiliyordu, son günlerde ona güç veren bir şey. Bağ değişmişti. Duygular değişmişti.</p>
<p class="p0">Zihninin arkasında Nynaeve’i hala hissedebiliyordu, öylesine harika, sevgi dolu ve tutkulu. Öldüğü zaman bir başkasının değil, onun acı çekeceğini bilmek onu üzmeliydi. Ama aralarındaki bu yakınlık -son bir yakınlık- ona güç veriyordu.</p>
<p class="p0">Sıcak rüzgar fazla kuruydu; toz ve toprak kokuyordu, ve gözlerindeki nemi kurutuyor, gözlerini kırpıştırmasına sebep oluyordu.</p>
<p class="p0">“Çok uyuyor,” dedi Kaisel.</p>
<p class="p0">“Ne?” diye sordu Lan.</p>
<p class="p0">“Burada saldırmamız.”</p>
<p class="p0">“Evet,” dedi Lan.</p>
<p class="p0">“Belki,” dedi Kaisel. “Ama cüretkar bir karar. Gölge’ye bizi yenemeyeceğini, bizim ürkmeyeceğimizi gösteriyor. Bu <span class="t3">senin</span> ülken, Lord Mandragoran.”</p>
<p class="p0"><span class="t3">Benim ülkem</span>, diye düşündü Lan. Evet, öyleydi. Mandarb’ı dürtükleyerek harekete geçirdi.</p>
<p class="p0">“Ben al’Lan Mandragoran,” diye bağırdı. “Yedi Kulenin Efendisi, İlk Ateşler Duvarı’nın Savunucusu, Bin Göl Kılıcının Taşıyıcısı! Eskiden bana <span class="t3">Aan’allein</span> derlerdi, ama bu unvanı reddediyorum, çünkü artık yalnız değilim. Kork benden, Gölge! Benden kork ve beni tanı. Benim olanı almak için geldim. Ülkesiz kral olabilirim. Ama yine de bir kralım!”</p>
<p class="p0">Kılıcını kaldırarak kükredi. Arkasında bir tezahürat yükseldi. Nynaeve’e son bir güçlü aşk duygusu yolladıktan sonra Mandarb’ı dörtnala kaldırdı.</p>
<p class="p0">Ordusu da peşinden kalktı, her adam atlıydı: Kandorlular, Arafelliler, Shienarlılar, Saldaealılar. Ama çoğu Malkierliydi. Lan, eski ulusundan, eli hala silah tutan her adamı topladığını bilse şaşırmazdı.</p>
<p class="p0">Naralar atarak, kılıçlarını sallayarak, kargılarını doğrultarak at sürdüler. Nal sesleri gökgürültüsü, naraları kırılan dalgalar gibiydi ve gururları alev alev güneşten de güçlüydü. On iki bin kişiydiler. Ve en az yüz elli bin kişilik bir orduya saldırıyorlardı.</p>
<p class="p0"><span class="t3">Bugün şerefle hatırlanacak</span>, diye düşündü Lan, dörtnala giderken. <span class="t3">Altın Turna’nın Son Saldırısı. Malkierlilerin düşüşü.</span></p>
<p class="p0">Son gelmişti. Onu kılıçlarını kaldırarak karşılayacaklardı.</p>
<p class="p0">&nbsp;</p>
<p class="p0"><span class="t3">Ve dünyaya bir zaman gelecek, En Yüce’nin zindanı, onu yapanların bedenleri gibi zayıflayacak. Bir kez daha, O’nun görkemli pelerini Desen’deki her şeyi kaplayacak ve Yüce Efendi elini uzatarak O’nun olanı alacak. Asi uluslar kıraç kalacak, çocukları ağlayacak. O’ndan ve gözlerini Majesteleri’ne çevirenlerden başka hiçbir şey olmayacak.</span></p>
<p class="p0"><span class="t3">&nbsp;</span></p>
<p class="p0"><span class="t3">Tek Gözlü Soytarı’nın yas salonlarından geçtiği ve Baş Haşere’nin Yok Edecek Olan’a özgürlük getirmek için elini kaldırdığı o gün, Düşmüş Demirci’nin gururunun son günleri gelecek. Evet, ve Yıkılmış Kurt, Ölüm’ün tanıdığı, düşecek ve Geceyarısı Kuleleri tarafından yutulacak. Ve onun yıkımı insanların yüreklerine korku ve üzüntü getirecek ve iradelerini sarsacak.</span></p>
<p class="p0"><span class="t3">&nbsp;</span></p>
<p class="p0"><span class="t3">Ve sonra, Akşamın Efendisi gelecek. Ve O gözlerimizi alacak, çünkü ruhlarımız O’nun huzurunda eğilecek ve O derimizi alacak, çünkü O’na etimiz hizmet edecek ve O dudaklarımızı alacak, çünkü yalnızca O’na övgüler düzeceğiz. Ve Akşamın Efendisi Kırık Kahraman’la yüzleşecek ve onun kanını dökecek ve bize güzelim Karanlığı getirecek. Çığlıklar başlasın, Ey Gölge’nin kulları. Yıkımınız için yalvarın!</span></p>
<p class="p0">&nbsp;</p>
<p class="p0"><span class="t3">Gölge Kehanetleri</span>’nden.</p>
</body>
</html>