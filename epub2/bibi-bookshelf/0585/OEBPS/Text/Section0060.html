<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>

<link rel="stylesheet" type="text/css" href="../Styles/style.css"/>
<title>Geceyarısı Kuleleri</title>
</head>
<body>
<p class="p1" style="text-align: center;"><span class="t1">51</span></p>
<p class="p1" style="text-align: center;">-------------------------------------------------------------------------------------------------</p>
<p class="p1" style="text-align: center;"><span class="t1">BİR SINAV</span></p>
<p class="p1" style="text-align: center;"><span class="t1"><br/></span></p>
<p class="p0">Kristal kılıcı tutarken Min’in ensesindeki tüyler diken diken oldu. <span class="t3">Callandor</span>. Çocukken bu silah hakkında hikayeler dinlemişti, uzak Tear ve tuhaf Kılıç Olmayan Kılıç hakkında çılgın masallar. Şimdi onu kendi parmaklarının arasında tutuyordu.</p>
<p class="p0">Beklediğinden daha hafifti. Kristal, lamba ışığını yakalıyor, yansıtıyordu. Çok fazla ışıldıyor gibiydi ve Min onu kıpırdatmasa bile içindeki ışık değişiyordu. Kristal pürüzsüzdü, ama ılıktı. Neredeyse canlıymış gibi.</p>
<p class="p0">Rand önünde durmuş, silaha bakıyordu. Tear Taşı’ndaki dairelerindeydiler ve Cadsuane, Narishma, Merise, Naeff ve iki Kız da yanlarındaydı.</p>
<p class="p0">Rand uzandı ve silaha dokundu. Min ona baktı ve Rand’ın başının üzerinde bir görü canlandı. Siyah bir elin tuttuğu parlak bir kılıç, <span class="t3">Callandor</span>. Min nefesini içine çekti.</p>
<p class="p0">“Ne gördün?” diye sordu Rand usulca.</p>
<p class="p0">“Bir yumruğun tuttuğu <span class="t3">Callandor</span>. El oniksten yapılmış gibi görünüyordu.”</p>
<p class="p0">“Ne anlama geldiği konusunda bir fikrin var mı?”</p>
<p class="p0">Min başını iki yana salladı.</p>
<p class="p0">“Onu yine saklamalıyız,” dedi Cadsuane. Bugün üzerinde kahverengi-yeşil giysiler vardı, altın saç süsleri büründüğü toprak renklerini canlandırıyordu. Kollarını kavuşturmuş, dimdik duruyordu. “Pof! O şeyi şimdi ortaya çıkarmak düşüncesizlik, evlat.”</p>
<p class="p0">“İtirazın kaydedildi,” dedi Rand. <span class="t3">Sa’angreal</span>i. Min’den aldı, sonra omzunun üzerinden, sırtına bağlanmış kınına soktu. Kınına kırmızı-altın ejderler resmedilmiş kadim kılıcı beline takmıştı. Önceden, onu bir tür simge olarak düşündüğünü söylemişti. Onun için geçmişi simgeliyordu ve bir şekilde <span class="t3">Callandor</span> da geleceği simgeliyordu.</p>
<p class="p0">“Rand,” dedi Min, onun koluna girerek. “Araştırmalarım... hatırlarsan, <span class="t3">Callandor’</span>da bizim fark ettiğimizden daha büyük bir kusur var gibi. Bu görü önceden söylediklerimi güçlendiriyor yalnızca. Sana karşı kullanılabileceğinden endişeleniyorum.”</p>
<p class="p0">“Ben de öyle tahmin ediyorum,” dedi Rand. “Bu dünyadaki başka her şey bana karşı kullanılıyor. Narishma, Kapıyol, lütfen. Sınırboyluları fazla beklettik.”</p>
<p class="p0">Asha’man saçlarındaki çanları şıngırdatarak başını salladı.</p>
<p class="p0">Rand Naeffe döndü. “Naeff, hala Kara Kule’den haber yok mu?”</p>
<p class="p0">“Hayır, Lordum,” dedi uzun boylu Asha’man.</p>
<p class="p0">“Oraya Yolculuk edemedim,” dedi Rand. “Bu büyük bir soruna işaret ediyor, korktuğumdan daha beter bir soruna. Bu örgüyü kullan. Seni gözlerden gizler. Kara Kule’den atla bir günlük mesafede bir yere Yolculuk et ve kılık değiştirerek oraya git. Bak bakalım, neler keşfedebiliyorsun. Elinden geliyorsa yardım et ve Logain’i ve ona sadık olanları bulduğunda, onlara benden bir mesaj ilet.”</p>
<p class="p0">“Ne mesajı, Lordum?”</p>
<p class="p0">Rand daldı. “Onlara yanıldığımı söyle. Onlara, bizim silah olmadığımızı söyle. Biz insanız. Bu belki işe yarar. Dikkatli ol. Bu iş tehlikeli olabilir. Bana haber getir. Oradaki düzeni düzeltmem lazım, ama şimdiye kadar kaçındığım tuzaklardan daha tehlikelisine düşebilirim de. Sorunlar... çözülmesi gereken çok fazla sorun var. Ve ben yalnızca bir kişiyim. Şimdilik benim yerime sen git, Naeff. Bilgiye ihtiyacım var.”</p>
<p class="p0">“Ben... Peki, Lordum.” Kafası karışmış gibiydi, ama eğildi ve itaat etmek üzere odadan çıktı.</p>
<p class="p0">Rand derin bir nefes aldı, sonra güdük sol kolunu ovaladı. “Gidelim.”</p>
<p class="p0">“Daha fazla insan getirmek istemediğinden emin misin?” diye sordu Min.</p>
<p class="p0">“Evet,” dedi Rand. “Cadsuane, gerekirse Kapıyol açmaya ve bizi buradan götürmeye hazır ol.”</p>
<p class="p0">“Far Madding’e mi gidiyoruz, evlat?” dedi Cadsuane. “Oradayken Kaynak’a dokunmamızın yasak olduğunu unutmamışsındır, kuşkusuz?”</p>
<p class="p0">Rand gülümsedi. “Senin de saçlarında eksiksiz bir paralis ağı var ve aralarında bir de Kuyu görüyorum. Eminim onu dolu tutuyorsundur ve bu tek bir Kapıyol açmaya yeter.”</p>
<p class="p0">Cadsuane’in yüzü ifadesizleşti. “Paralis ağı diye bir şey hiç duymadım.”</p>
<p class="p0">“Cadsuane Sedai,” dedi Rand yumuşak bir sesle. “Ağında tanımadığım birkaç süs var, Kırılış dönemi ürünleri olduğunu tahmin ediyorum. Ama ilk paralisler tasarlanırken oradaydım ve orijinal, eril versiyonunu kullanmıştım.”</p>
<p class="p0">Odaya sessizlik çöktü.</p>
<p class="p0">“Eh, evlat,” dedi Cadsuane. “Sen...”</p>
<p class="p0">“Bu rolden hiç vazgeçmeyecek misin, Cadsuane Sedai?” diye sordu Rand. “Bana evlat demekten? Aldırmıyorum, ama tuhaf geliyor. Efsaneler Çağı’nda öldüğümde dört yüz yaşındaydım. Buna göre sen benden en az on yıllarca daha gençsin. Ben sana saygı gösteriyorum. Belki senin bu saygıya karşılık vermen daha uygun düşer. Dilersen, sen de bana Rand Sedai diyebilirsin. Bildiğim kadarıyla, gerektiği gibi terfi ettirilmiş, ama asla Gölge’ye dönmemiş tek yaşayan erkek Aes Sedai’yim.”</p>
<p class="p0">Cadsuane gözle görülür bir biçimde soldu.</p>
<p class="p0">Rand tatlılıkla gülümsedi. “Gelip Yeniden Doğan Ejder’le dans etmek istedin, Cadsuane. Ben, ne olmam gerekiyorsa oyum. Rahat ol; karşında Terkedilmişler var, ama yanında da onlar kadar kadim biri var.” Sırtını döndü ve gözleri daldı. “Şimdi, keşke ileri yaş, büyük bilgelik işareti olsaydı. Ama bunun Karanlık Varlık’ın bizi rahat bırakmasını dilemekten bir farkı yok.”</p>
<p class="p0">Min’in kolunu tuttu ve birlikte Narishma’nın Kapıyolundan geçtiler. Ötede, küçük bir Mızrağın Kızı grubu ağaçlı bir açıklıkta bekliyor, atlara göz kulak oluyorlardı. Min atına binerken Cadsuane’in ne kadar mesafeli göründüğü dikkatini çekti. Bu doğaldı. Rand’ın o şekilde konuşması, Min’i itiraf etmek istemediği kadar rahatsız etmişti.</p>
<p class="p0">Küçük ağaçlıktan çıktılar ve Far Madding’e doğru yol aldılar. Far Madding bir gölün ortasındaki adaya kurulmuş etkileyici bir şehirdi. Gölün çevresine, yüzlerce bayrak açmış büyük bir ordu yayılmıştı.</p>
<p class="p0">“Burası her zaman önemli bir şehirdi,” dedi Rand Min’in yanında, dalgın bir yüzle. “Askerler daha yeni, ama bundan uzun zaman önce de şehir buradaydı. Aren Deshar, Aren Mador, Far Madding. Aren Deshar her zaman bizim için bir can sıkıntısıydı. Incastarların bölgesi: ilerlemeden, merak etmekten korkanlar. Korkmakta haklı oldukları anlaşıldı. Keşke Gilgame’yi dinleseydim...”</p>
<p class="p0">“Rand?” dedi Min usulca.</p>
<p class="p0">Rand düşüncelerinden sıyrıldı. “Evet?”</p>
<p class="p0">“Gerçekten de söylediğin gibi mi? Sen <span class="t3">dört yüz</span> yaşında mısın?”</p>
<p class="p0">“Sanırım dört yüz elliye yakın. Bu Çağ’daki yaşımı öncekine eklemem gerekiyor mu?” Min’e baktı. “Endişelendin, değil mi? Artık ben olmadığımdan, senin tanıdığın adam, aptal koyun çobanı olmadığımdan endişeleniyorsun, değil mi?”</p>
<p class="p0">“Bütün bunlar zihninin içinde, onca <span class="t3">geçmiş</span>.”</p>
<p class="p0">“Yalnızca anılar,” dedi Rand.</p>
<p class="p0">“Ama sen osun da. Delik’i mühürlemeye çalışan <span class="t3">senmişsin</span> gibi konuşuyorsun. Terkedilmişleri şahsen tanıyormuşsun gibi.”</p>
<p class="p0">Rand bir süre sessizlik içinde at sürdü. “Sanırım oyum. Ama Min, gözden kaçırdığın bir şey var: Şimdi ben o olabilirim, ama aynı zamanda o da <span class="t3">her zaman</span> bendi. Ben her zaman oydum. Sırf hatırladığım için değişmeyeceğim, ben aynıydım. Ben <span class="t3">benim</span>. Ben her zaman bendim.”</p>
<p class="p0">“Lews Therin deliydi.”</p>
<p class="p0">“En sonda,” dedi Rand. “Ve evet, hatalar yaptı. <span class="t3">Ben de</span> hatalar yaptım. Kibirli ve çaresiz davrandım. Ama bu sefer bir fark var. Büyük bir fark.”</p>
<p class="p0">“Ne farkı?”</p>
<p class="p0">Rand gülümsedi. “Bu sefer daha iyi yetiştirildim.”</p>
<p class="p0">Min de gülümsedi.</p>
<p class="p0">“Beni tanıyorsun, Min. Eh, sana yemin ederim, aylardır hissetmediğim kadar kendim gibi hissediyorum. Eğer <span class="t3">bu</span> mantıklı gelecekse, Lews Therin’ken hissettiğimden daha çok kendim gibi hissediyorum. Tam ve çevremdeki insanlar sayesinde. Sen, Perrin, Nynaeve, Mat, Aviendha, Elayne, Moiraine. <span class="t3">O</span> benim direncimi kırmak için çok uğraştı. Uzun zaman önceki kişi olsaydım, başarabilirdi de sanırım.”</p>
<p class="p0">Far Madding’i kuşatan çayırlarda at sürdüler. Başka her yerde olduğu gibi, burada da yeşiller solmuş, yerini sarı ve kahverengiler almıştı. Durum gittikçe daha kötüye gidiyordu.</p>
<p class="p0"><span class="t3">Yalnızca uyuduğunu düşün</span>, dedi Min kendi kendine. <span class="t3">Toprak ölmedi. Yalnızca kışın geçmesini bekliyor.</span> Fırtınalar ve savaşla geçen bir kış.</p>
<p class="p0">Arkadan gelen Narishma usulca tısladı. Min ona baktı. Asha’man’ın yüzü sertleşmişti. Görünüşe göre Muhafız’ın etkisini taşıyan bir kabarcığın içinden geçmişlerdi. Rand fark ettiğine dair işaret vermedi. Artık yönlendirdiğinde kendini hasta hissetmiyordu ve bu Min’i rahatlatmıştı. Yoksa Rand yalnızca saklıyor muydu?</p>
<p class="p0">Düşüncelerini eldeki işe çevirdi. Sınırboyu orduları neden gelenekleri ihlal ederek, mantıksız bir biçimde, Rand’ı bulmak için güneye at sürdüklerini açıklamamışlardı. Kendi memleketleri onlara çok ihtiyaç duyuyordu. Rand’ın Maradon’a müdahalesi şehirden kalanları kurtarmıştı, ama bu tür şeyler Afet sınırı boyunca oluyorsa...</p>
<p class="p0">Orduya yaklaşmadan önce, yirmi asker -ucunda ince, kan kırmızısı flamaların dalgalandığı mızraklarını dik tutarak- Rand’ın grubunun önünü kesti. Rand durdu ve onların yaklaşmasına izin verdi.</p>
<p class="p0">“Rand al’Thor,” dedi adamlardan biri. “Biz Sınır Birliği’nin temsilcileriyiz. Size eşlik edeceğiz.”</p>
<p class="p0">Rand başını salladı ve bu sefer korumalar eşliğinde, yine yola koyuldular.</p>
<p class="p0">“Sana Lord Ejder demedi,” diye fısıldadı Min Rand’a. Rand düşünceli düşünceli başını salladı. Belki de Sınırboylular onun Yeniden Doğan Ejder olduğunu inanmıyordu.</p>
<p class="p0">“Burada kibirli davranma, Rand al’Thor,” dedi Cadsuane, atını kaldırıp Rand’ınkinin yanına çekerek. “Ama gerileme de. Çoğu Sınırboylular güçlü birine iyi tepki verirler.”</p>
<p class="p0">Demek öyle. Cadsuane, Rand’a “Evlat” demek yerine adıyla hitap etmişti. Bu bir zaferdi ve Min’i gülümsetti.</p>
<p class="p0">“Ben o Kapıyolu hazır tutacağım,” diye devam etti Cadsuane usulca. “Ama çok küçük olacak. Kuyu ancak emekleyerek geçebileceğimiz büyüklükte bir Kapıyola yetecek kadar Güç verir. Ona ihtiyacımız olmasa gerek. Bu insanlar senin için savaşır. Senin için savaşmak <span class="t3">isteyecekler</span>. Ancak beceriksiz bir budala onları vazgeçirebilir.”</p>
<p class="p0">“Bu işte daha fazlası var, Cadsuane Sedai,” diye yanıt verdi Rand alçak sesle. “Bir şey onları güneye sürmüş. Bu bir meydan okuma, nasıl karşılık vereceğimi bilemediğim bir meydan okuma. Ama tavsiyen için teşekkür ederim.”</p>
<p class="p0">Cadsuane başını salladı. Bir süre sonra Min ordunun önünde bekleyen bir dizi insan gördü. Arkada sıra olmuş binlerce asker vardı. Çarpık bacaklı Saldaealılar. Tepe tutamlı Shienarlılar. Sırtlarında ikişer kılıçla Arafelliler. Çatal sakallarıyla Kandorlular.</p>
<p class="p0">Öndeki grup atlarından inmiş, ayakta duruyordu. Güzel giysiler giymişlerdi. İki kadın ve iki erkek; her birinin yanında birer Aes Sedai, arkalarında birer ikişer hizmetkar vardı.</p>
<p class="p0">“Öndeki Kraliçe Ethenielle,” diye fısıldadı Cadsuane. “Sert, ama adil bir kadındır. Güney uluslarının işlerine karışmasıyla bilinir ve bugün diğerlerinin de onu taklit edeceğini tahmin ediyorum. Yanındaki yakışıklı adam Arafel Kralı Paitar Nachiman.”</p>
<p class="p0">“Yakışıklı mı?” diye sordu Min, kelleşmeye yüz tutmuş yaşlıca Arafelliyi inceleyerek. “O mu?”</p>
<p class="p0">“Bakış açısına bağlı, çocuğum,” dedi Cadsuane duraksamadan. “Eskiden daha çok yüzüyle tanınırdı. Şimdi ise kılıcıyla tanınıyor. Yanındaki de Shienar Kralı Easar Togita.”</p>
<p class="p0">“Çok hüzünlü,” dedi Rand usulca. “Kimi kaybetmiş?”</p>
<p class="p0">Min kaşlarını çattı. Easar ona o kadar da hüzünlü görünmemişti. Belki ciddi.</p>
<p class="p0">“O bir Sınırboylu,” dedi Cadsuane. “Hayatı boyunca Trolloclarla savaşmış; onun için değerli olan pek çok kişiyi kaybettiğini tahmin ediyorum. Karısı birkaç sene önce öldü. Onda şair ruhu olduğu söylenir, ama sade bir adamdır. Onun saygısını kazanabilirsen, çok işe yarayabilir.”</p>
<p class="p0">“O zaman sonuncusu da Tenobia,” dedi Rand çenesini ovalayarak. “Bashere’in hala yanımızda olduğunu umuyorum.” Bashere Tenobia’nın onu görünce öfkelenebileceğini söylemişti ve Rand bu konuda sağduyunun sesini dinlemişti.</p>
<p class="p0">“Tenobia,” dedi Cadsuane, “kontrolden çıkmış yangın gibidir. Genç, küstah ve pervasız. Seni bir tartışmanın içine çekmesine izin verme.”</p>
<p class="p0">Rand başını salladı. “Min?”</p>
<p class="p0">“Tenobia’nın başının üzerinde bir mızrak var,” dedi Min. “Kanlı, ama ışıkta parlıyor. Ethenielle yakında evlenecek; beyaz güvercinlerden anlıyorum bunu. Bugün tehlikeli bir şey yapmayı planlıyor, bu yüzden dikkatli ol. Diğer ikisinin başlarının üstlerinde muhtelif kılıçlar, kalkanlar ve oklar var. İkisi yakında savaşacak.”</p>
<p class="p0">“Son Savaş’ta mı?” diye sordu Rand.</p>
<p class="p0">“Bilmiyorum,” diye itiraf etti Min. “Bugün, burada olabilir.”</p>
<p class="p0">Eşlikçileri onları dört hükümdara götürdü. Rand eyerden aşağı kaydı ve kişneyen Tai’daishar’ın boynunu okşadı. Min ve Narishma da atlarından inecek oldular, ama Rand elini kaldırarak onları durdurdu.</p>
<p class="p0">“Lanet aptal,” diye mırıldandı Cadsuane Min’in yanından, başka kimsenin duyamayacağı kadar alçak sesle. “Onu buradan götürmeye hazır olmamı söylüyor, sonra bizi geride bırakıyor, öyle mi?”</p>
<p class="p0">“Büyük olasılıkla beni götürmeni kastediyordu,” dedi Min usulca. “Onu tanıyorsam kendisinden çok benim için endişeleniyor.” Duraksadı. “Lanet aptal.”</p>
<p class="p0">Cadsuane ona bir bakış fırlattı, sonra gülümseyerek dönüp Rand’a baktı.</p>
<p class="p0">Rand dört hükümdara yaklaştı, durdu ve “Benden ne istiyorsunuz?” diye sorarmış gibi ellerini açtı.</p>
<p class="p0">Cadsuane’in tahmin ettiği gibi Ethenielle başı çekti. Tombul bir kadındı, siyah saçlarını geriye tarayıp bağlamıştı. Rand’a yaklaştı. Bir adam da onunla birlikte geldi. Adam kolunda kını içinde bir kılıç taşıyordu ve kılıcın kabzasını Ethenielle’e dönük tutuyordu.</p>
<p class="p0">Yakında, Mızrağın Kızları kıpırdandılar. Rand’a yaklaştılar. Her zamanki gibi, geride kalma emrinin onları dahil etmediğini varsayıyorlardı.</p>
<p class="p0">Ethenielle elini kaldırdı ve Rand’ın yüzüne tokat attı.</p>
<p class="p0">Narishma bir küfür salladı. Kızlar peçelerini takıp mızraklarını çektiler. Min atını dürtükleyerek eşlikçi sırasını geçti.</p>
<p class="p0">“Durun!” dedi Rand elini kaldırarak. Dönüp Kızlara baktı.</p>
<p class="p0">Min kısrağını durdurdu ve boynunu okşadı. At, beklenebileceği gibi tedirgindi. Kızlar gönülsüzce gerilediler, ama Cadsuane fırsattan faydalanarak atını Min’in yanına çekti.</p>
<p class="p0">Rand Ethenielle’e döndü ve yüzünü ovaladı. “Umarım bu bir tür geleneksel Kandor selamıdır, Majesteleri.”</p>
<p class="p0">Kadın tek kaşını kaldırdı, sonra yana doğru işaret etti. Shienar Kralı Easar yaklaştı. Adam da elinin tersiyle Rand’a öyle kuvvetli bir tokat attı ki, Rand sendeledi.</p>
<p class="p0">Rand dengesini kurdu ve yine Kızlara durmalarını işaret etti. Easar ile göz göze geldi. Rand’ın çenesinden aşağı kan sızıyordu. Shienarlı bir an onu süzdü, sonra başını salladı ve geri çekildi.</p>
<p class="p0">Sırada Tenobia vardı. Sol eliyle Rand’a havayı çınlatacak kadar kuvvetli bir tokat attı. Min Rand’dan bir acı çakması sezdi. Tenobia tokattan sonra elini salladı.</p>
<p class="p0">En son Kral Paitar yaklaştı. Saçları dökülmüş yaşlı Arafelli düşünceli düşünceli, elleri arkasında yürüdü. Rand’a yanaştı, uzanıp yanağındaki kana dokundu. Sonra Rand’a elinin tersiyle öyle güçlü bir tokat attı ki, Rand ağzından kanlar saçılarak dizleri üzerine çökmek zorunda kaldı.</p>
<p class="p0">Min daha fazla dayanamadı. “Rand!” diyerek eyerinden aşağı atladı ve onun yanına koştu. Hükümdarlara dik dik bakarak onun kalkmasına yardım etti. “Buna <span class="t3">nasıl</span> cüret edersiniz? O size barış içinde geldi.”</p>
<p class="p0">“Barış içinde mi?” dedi Paitar. “Hayır, genç kadın, o bu dünyaya barış içinde gelmedi. Diyarı dehşete, kargaşaya ve yıkıma boğdu.”</p>
<p class="p0">“Kehanetlerin yapacağını söylediği gibi,” dedi Cadsuane, Min Rand’ın ayağa kalkmasına yardım ederken öne çıkarak. “Tüm Çağ’ın sorunlarını onun önüne yığdınız. Evinizi yeniden inşa etmesi için bir adam tutup, sonra işini yapmak için duvarı yıkmasına kızamazsınız.”</p>
<p class="p0">“Eğer o <span class="t3">gerçekten</span> Yeniden Doğan Ejder ise,” dedi Tenobia, kollarını kavuşturarak. “Biz...”</p>
<p class="p0">Rand ayağa kalkıp, <span class="t3">Callandor</span>’u dikkatle kınından çekerken sustu. Işıltılı kılıç bir hışırtıyla kınından sıyrıldı. Rand onu kaldırdı. “Bunu inkar mı ediyorsun Kraliçe Tenobia, Kuzeyin Kalkanı ve Afetsınırının Kılıcı, Kazadi Evinin Yüksek Makamı? Bu silahı görüp, bana sahte Ejder diyebilir misin?”</p>
<p class="p0">Bu Tenobia’yı susturdu. Kenarda, Easar başını salladı. Arkasında, sessiz askerler mızraklarını, kargılarını ve kalkanlarını kaldırmış izliyorlardı. Selam verircesine. Saldırmaya hazırlanırcasına. Min başını kaldırdı ve Far Madding duvarlarına dizilmiş, izlemekte olan insanları zar zor seçebildi.</p>
<p class="p0">“Devam edelim,” dedi Easar. “Ethenielle?”</p>
<p class="p0">“Pekala,” dedi kadın. “Şunu söyleyeceğim, Rand al’Thor. Yeniden Doğan Ejder olduğunu kanıtlasan bile verecek çok hesabın var.”</p>
<p class="p0">“Bedelini tenimden çıkarabilirsin, Ethenielle,” dedi Rand yumuşak bir sesle, <span class="t3">Callandor</span>’u kınına sokarak. “Ama Karanlık Varlık beni yalnızca bir kere ele geçirdi.”</p>
<p class="p0">“Rand al’Thor,” dedi Paitar. “Sana bir sorum var. Bugünün sonucunu nasıl yanıt verdiğin belirleyecek.”</p>
<p class="p0">“Nasıl bir soru?” diye sordu Cadsuane.</p>
<p class="p0">“Cadsuane, lütfen,” dedi Rand elini kaldırarak. “Lord Paitar, gözlerinde görüyorum. Yeniden Doğan Ejder olduğumu biliyorsun. Bu soru gerekli mi?”</p>
<p class="p0">“Yaşamsal öneme sahip, Lord al’Thor,” diye yanıt verdi Paitar. “Müttefiklerim başta bunu bilmese de, bizi buraya sen getirdin. Ben her zaman senin Yeniden Doğan Ejder olduğuna inandım. Bu, burada bulunmamı daha da önemli hale getiriyor.”</p>
<p class="p0">Min kaşlarını çattı. Yaşlı asker çekmeye hazırlanırmış gibi kılıcının kabzasına uzandı. Mızrağın Kızları dikkat kesildiler. Min irkilerek Paitar’ın Rand’a hala çok yakın olduğunu fark etti. Fazla yakın.</p>
<p class="p0"><span class="t3">Göz açıp kapayana kadar kılıcını çekip Rand’ın boynunu uçurabilir</span>, diye düşündü. <span class="t3">Paitar saldırmaya hazır olmak için orada durdu.</span></p>
<p class="p0">Rand bakışlarını ondan ayırmadı. “Sorunu sor.”</p>
<p class="p0">“Tellindal Tirraso nasıl öldü?”</p>
<p class="p0">“Kim?” diye sordu Min, Cadsuane’e bakarak. Aes Sedai başını şaşkınlık içinde iki yana salladı.</p>
<p class="p0">“Sen bu ismi nereden biliyorsun?” diye sordu Rand.</p>
<p class="p0">“Soruya yanıt ver,” dedi Easar eli kılıcında, vücudu gergin. Çevresinde asker sıraları hazırlandılar.</p>
<p class="p0">“O kadın bir katipti,” dedi Rand. “Efsaneler Çağı’nda. Demandred, Seksen Bir’i kurduktan sonra peşime düştüğünde... Tellindal savaş sırasında öldü, gökyüzünden inen bir yıldırım... Kanı ellerime bulaştı... <span class="t3">Sen bu ismi nereden biliyorsun?”</span></p>
<p class="p0">Ethenielle Easar’a, sonra Tenobia’ya, son olarak da Paitar’a baktı. Adam başını salladı, sonra gözlerini yumdu ve rahat bir nefes aldı. Elini kılıcından çekti.</p>
<p class="p0">“Rand al’Thor,” dedi Ethenielle. “Yeniden Doğan Ejder. Bizimle oturup konuşma nezaketini gösterir misin? Sorularına yanıt vereceğiz.”</p>
<p class="p0">&nbsp;</p>
<p class="p0">“Neden bu sözde kehaneti ben hiç duymadım?” diye sordu Cadsuane.</p>
<p class="p0">“Doğası gereği gizli tutulması gerekiyordu,” dedi Kral Paitar. Sınırboyu ordusunun ortasındaki büyük bir çadırda, minderlerin üzerinde oturuyorlardı. Bu şekilde kuşatılmış olmak Cadsuane’in omuzlarını kaşındırıyordu, ama aptal oğlan -kaç yaşında olursa olsun Cadsuane için her zaman aptal bir oğlan olarak kalacaktı- tamamen rahat görünüyordu.</p>
<p class="p0">Çadırın dışında on üç Aes Sedai bekliyordu. Çadır herkesi alabilecek kadar büyük değildi. <span class="t3">On üç</span>. Bu da al’Thor’u huzursuz etmemişti. Yönlendirebilen hangi adam on üç Aes Sedainin arasında oturup da ter dökmezdi?</p>
<p class="p0"><span class="t3">Değişmiş</span>, dedi Cadsuane kendi kendine. <span class="t3">Bunu kabul etmem gerekecek.</span> Rand artık ona ihtiyaç duymadığından değil. Onun gibi erkekler kendilerine aşırı güvenmeye başlardı. Birkaç başarı elde edince ayakları dolaşırdı ve güç durumda kalırlardı.</p>
<p class="p0">Ama... eh, onunla gurur duyuyordu. İstemeye istemeye. Birazcık.</p>
<p class="p0">“Soyumdan bir Aes Sedai söylemişti,” diye devam etti Paitar. Kare yüzlü adam küçük bir fincandan çay yudumluyordu. “Atam, Reo Myershi onu duyan tek kişiymiş. Sözlerin korunmasını ve hükümdardan hükümdara aktarılmasını emretmiş. Bu şekilde, bugüne kadar geldi.”</p>
<p class="p0">“O sözleri bana söyle,” dedi Rand. “Lütfen.”</p>
<p class="p0">“Onu önünde görüyorum!” diye alıntıladı Paitar. “O, pek çok yaşam yaşayan, ölümler veren, dağlar yükselten. Kırılması gerekeni kıracak, ama ilk önce burada, kralımızın önünde duracak. Siz onu kana bulayacaksınız! Kontrolünü ölçün. Konuşuyor! Düşen nasıl öldürüldü? Tellindal Tirraso, onun eliyle öldürüldü, ışıktan sonraki gün gelen karanlık. <span class="t3">Sormak</span> zorundasınız, kaderinizi <span class="t3">bilmek </span>zorundasınız. Yanıt veremezse...”</p>
<p class="p0">Sustu.</p>
<p class="p0">“Ne?” diye sordu Min.</p>
<p class="p0">“Yanıt veremezse,” dedi Paitar, “yok olacaksınız. Sonunu hızla getireceksiniz, ki son günler fırtınalı olsun. Ki Işık onu koruması gereken tarafından yok edilmesin. Onu görüyorum. Ve ağlıyorum.”</p>
<p class="p0">“O zaman onu öldürmeye geldiniz,” dedi Cadsuane.</p>
<p class="p0">“Onu <span class="t3">sınamaya</span> geldik,” dedi Tenobia. “Ya da, Paitar bize kehanetten bahsettiği zaman buna karar vermiştik.”</p>
<p class="p0">“Sonunuza ne kadar yaklaştığınızı bilmiyorsunuz,” dedi Rand usulca. “Size daha önce gelmiş olsam, o tokatlara şerateşle karşılık verirdim.”</p>
<p class="p0">“Muhafız’ın içinde mi?” Tenobia küçümsercesine burnunu çekti.</p>
<p class="p0">“Muhafız Tek Güç’ü bloke ediyor,” diye fısıldadı. “Yalnızca Tek Güç’ü.”</p>
<p class="p0"><span class="t3">Bununla ne demek istiyor?</span> diye düşündü Cadsuane, kaşlarını çatarak.</p>
<p class="p0">“Riskin farkındaydık,” dedi Ethenielle gururla. “İlk tokat atma hakkını ben talep ettim. Biz ölsek ordularımız saldıracaktı.”</p>
<p class="p0">“Ailem kehanetin sözlerini yüz kere incelemiştir,” dedi Paitar. “Anlam açık görünüyordu. Yeniden Doğan Ejder’i sınamak bizim görevimizdi. Son Savaş’ta ona güvenip güvenemeyeceğimizi görmek için.”</p>
<p class="p0">“Bir ay önce olsa,” dedi Rand. “Size yanıt verecek anılara sahip olmayacaktım. Bu aptalca bir kumardı. Beni öldürseniz, her şeyi kaybedecektik.”</p>
<p class="p0">“Bir kumar,” dedi Paitar sakin sakin. “Belki yerine bir başkası geçecekti.”</p>
<p class="p0">“Hayır,” dedi Rand. “Bu kehanet de diğerleri gibi. Bir öğüt değil, olacakların ifadesi.”</p>
<p class="p0">“Ben farklı düşünüyorum, Rand al’Thor,” dedi Paitar. “Diğerleri de benimle aynı fikirde.”</p>
<p class="p0">“Benim güneye bu kehanet için gelmediğimi kayda geçmek isterim,” dedi Ethenielle. “Benim hedefim dünyaya biraz anlam getirip getiremeyeceğimi görmekti. Ve sonra...” Yüzünü buruşturdu.</p>
<p class="p0">“Ne?” diye sordu Cadsuane, sonunda çayını yudumlayarak. Bugünlerde al’Thor’un çevresinde hep olduğu gibi, lezzetliydi.</p>
<p class="p0">“Fırtınalar,” dedi Tenobia. “Kar bizi durdurdu. Sonra, seni bulmak sandığımızdan daha zor çıktı. O Kapıyollar. Onları bizim Aes Sedailerimize öğretebilir misiniz?”</p>
<p class="p0">“Bir söz verirseniz öğrenmelerini sağlarım,” dedi Rand. “Bana sadakat yemini edeceksiniz. Size ihtiyacım var.”</p>
<p class="p0">“Biz hükümdarlarız,” diye terslendi Tenobia. “Sana amcamın yaptığı kadar kolay boyun eğmeyeceğim. <span class="t3">Bu</span> konuda da konuşmamız gerek bu arada.”</p>
<p class="p0">“Biz koruduğumuz topraklara yeminliyiz,” dedi Easar.</p>
<p class="p0">“Nasıl dilerseniz,” dedi Rand ayağa kalkarak. “Bir zamanlar size bir ültimatom vermiştim. Güzel dile getiremedim ve bunun için pişmanım, ama Son Savaş’a giden tek yolunuz benim. Ben olmadan, burada, korumaya yemin ettiğiniz topraklardan yüzlerce fersah uzakta kalacaksınız.” Her birine teker teker başını sallayarak selam verdi, sonra Min’in ayağa kalkmasına yardım etti. “Yarın dünyanın hükümdarlarıyla görüşeceğim. Ondan sonra Shayol Ghul’e gideceğim ve Karanlık Varlık’ın zindanının kalan mühürlerini kıracağım. İyi günler.”</p>
<p class="p0">Cadsuane kalkmadı. Çayını yudumlayarak oturdu. Dördü şok olmuş görünüyordu. Eh, oğlan dramatik olmayı kesinlikle öğrenmişti.</p>
<p class="p0">“Dur!” diye kekeledi Paitar sonunda, ayağa kalkarak. “<span class="t3">Ne</span> yapacaksın?”</p>
<p class="p0">Rand döndü. “Mühürleri kıracağım, Lord Paitar. Kendi kehanetinizin söylediği gibi, ‘kırmam gerekeni kıracağım’. Beni durduramazsınız, o sözler ne yapmam gerektiğini kanıtlarken değil. Önceden, Maradon’un düşmesini engellemek için müdahale ettim. Düşmek üzereydi, Tenobia. Duvarlar yıkılmıştı, askerlerin kan içindeydi. Yardım da alarak, onu kurtarmayı başardım. Zar zor. Uluslarınızın size ihtiyacı var. Yani, iki seçeneğiniz var. Ya bana yemin edersiniz, ya da siz burada otururken başka herkesin sizin adınıza savaşmasına izin verirsiniz.”</p>
<p class="p0">Cadsuane çayını yudumladı. Bu iş fazla ileri gidiyordu.</p>
<p class="p0">“Sizi teklifimi tartışmak üzere yalnız bırakacağım,” dedi Rand. “Bir saat ayırabilirim, ama toplantınıza başlamadan önce, benim adıma birini çağırtabilir misiniz? Ordunuzda Hurin adlı bir adam var. Ondan özür dilemek istiyorum.”</p>
<p class="p0">Hala sersemlemiş görünüyorlardı. Cadsuane, dışarıdaki Aes Sedailerle konuşmak üzere kalktı; birkaçını tanıyordu ve diğerlerini de yoklaması gerekiyordu. Sınırboyluların ne karar vereceği hakkında endişelenmiyordu. Al’Thor onları avucuna almıştı. <span class="t3">Bayrağının altında bir ordu daha. Bu seferkini becerebileceğini sanmıyordum.</span></p>
<p class="p0">Bir gün sonra her şey başlayacaktı. Işık, hazır olduklarını diliyordu.</p>
</body>
</html>