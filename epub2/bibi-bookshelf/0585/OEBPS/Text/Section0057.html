<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>

<link rel="stylesheet" type="text/css" href="../Styles/style.css"/>
<title>Geceyarısı Kuleleri</title>
</head>
<body>
<p class="p1" style="text-align: center;"><span class="t1">48</span></p>
<p class="p1" style="text-align: center;">-------------------------------------------------------------------------------------------------</p>
<p class="p1" style="text-align: center;"><span class="t1">AVENDESORA’NIN YAKININDA</span></p>
<p class="p1" style="text-align: center;"><span class="t1"><br/></span></p>
<p class="p0">Aviendha son bir adım attı ve cam sütun ormanından çıktı. Derin bir nefes aldı, sonra geldiği yola baktı.</p>
<p class="p0">Rhuidean’ın merkezindeki meydan huşu uyandırıcı bir manzaraydı. Tüm meydan, göbeği dışında, pürüzsüz beyaz parke taşlarıyla kaplanmıştı. En ortada, dalları güneşi kucaklamak istermiş gibi açılmış devasa bir ağaç vardı. Dev ağaçta, Aviendha’nın açıklayamadığı bir kusursuzluk vardı, doğal olmayan bir simetri; eksik dal yoktu, yapraklı üst dallarında büyük boşluklar yoktu. Son gördüğünde yanmış ve kararmış olduğundan özellikle etkileyiciydi.</p>
<p class="p0">Diğer bitkilerin açıklanamaz bir biçimde öldüğü bir dünyada, bu ağaç doğal olamayacak kadar hızlı iyileşmiş, gelişmişti. Yaprakları rüzgarda yatıştırıcı bir sesle hışırdıyordu ve boğum boğum kökleri, bilge bir ihtiyarın parmakları gibi yerden çıkıyordu. Ağaç, Aviendha’nın dibine oturup, o anın sade huzurunun keyfini çıkarmak istemesine yol açıyordu.</p>
<p class="p0">Sanki ağaç ideal olandı, tüm diğer ağaçlar şekillendirilirken örnek alınan bir şablon. Efsane ona <span class="t3">Avendesora</span> diyordu. Yaşam Ağacı.</p>
<p class="p0">Cam sütunlar kenarda duruyordu. Düzinelercesi vardı, belki yüzlercesi. Eşmerkezli halkalar halinde dizilmişlerdi. Sıska ve inceydiler, gökyüzüne doğru uzanıyorlardı. Ve <span class="t3">Avendesora</span>’da ne kadar saf, ne kadar kusursuz bir doğallık varsa, bu sütunlar da o kadar yapaydı. O kadar ince ve uzundular ki, mantıksal açıdan ilk rüzgarda devrilmeleri gerekirdi. Anormal değildiler, yalnızca yapaydılar.</p>
<p class="p0">Günler önce, sütunların arasına ilk girdiğinde, beyazlı <span class="t3">gai’shain</span>lar dikkatle dökülmüş yaprakları ve dalları topluyordu. Onu görür görmez uzaklaşmışlardı. Rhuidean’ın dönüşümünden bu yana cam sütunların arasına girecek ilk kişi o muydu? Kendi klanı kimseyi göndermemişti ve Aviendha diğerleri göndermiş olsa bunu duyacağından emindi.</p>
<p class="p0">Geriye yalnızca Shaidolar kalıyordu, ama onlar Rand’ın Aiellerin geçmişi hakkındaki iddialarını inkar ediyorlardı. Aviendha, Shaidolar gelmiş olsa, buranın gösterdiklerine dayanamayacaklarını tahmin ediyordu. Cam sütunların içine girerlerdi ve bir daha asla geri dönemezlerdi.</p>
<p class="p0">Aviendha için öyle olmamıştı. O hayatta kalmıştı. Gerçekten de, gördüğü her şey beklediği gibiydi. Neredeyse hayal kırıklığı uyandıracak ölçüde.</p>
<p class="p0">İçini çekti, <span class="t3">Avendesora’</span>nın gövdesine yaklaştı ve başını kaldırıp iç içe geçmiş dallarına baktı.</p>
<p class="p0">Eskiden bu meydana başka <span class="t3">ter’angreal</span>ler de saçılmıştı; Rand <span class="t3">saidin</span>i temizlemek için kullandığı erişim anahtarlarını ilk burada bulmuştu. O <span class="t3">ter’angreal</span> hazinesi gitmişti; Moiraine pek çok parçayı Beyaz Kule’nin aldığını iddia etmişti. Kalanları da burada yaşayan Aieller almış olmalıydı. Geriye yalnızca ağaç, sütunlar ve kadınların, onları çırak Bilgeler yapan ilk yolculukta geçtikleri üç halka kalmıştı.</p>
<p class="p0">Aviendha o halkalardan geçmesiyle ilgili bir şeyler hatırlıyordu. Ona hayatını, pek çok olası hayatını göstermişti. Hafızasında yalnızca ufak tefek anı kırıntıları kalmıştı. Rand’a aşık olacağı, kardeş-eşlere sahip olacağı bilgisi. Buraya, Rhuidean’a döneceği bilgisi de vardı aralarında. Biliyordu, ama o anıların bazıları ancak bu avluya adım attığında canlanmıştı.</p>
<p class="p0">Büyük ağacın köklerinden ikisinin arasına bağdaş kurup oturdu. Esinti yatıştırıcıydı, hava kuru ve tanıdıktı, Üç Kat Topraklar’ın tozlu kokusu ona çocukluğunu hatırlatıyordu.</p>
<p class="p0">Sütunlar arasında yaptığı yolculuk kesinlikle yoğun olmuştu. Aiellerin kökenini görmeyi, belki bir halk olarak mızraklarını ellerine alıp savaştıkları güne tanık olmayı beklemişti. Asil bir karar beklemişti, şerefin, Yaprağın Yolu’nun dayattığı düşük yaşam tarzını alt etmesini beklemişti.</p>
<p class="p0">Asıl olayın ne kadar sıradan, neredeyse kaza eseri olduğunu görünce şaşırmıştı. Görkemli kararlar yoktu; yalnızca ailesinin öldürülmesine izin vermek istemeyen bir adam. Diğerlerini savunmak istemekte şeref vardı, ama adam bu karara şerefle yaklaşmamıştı.</p>
<p class="p0">Aviendha başını ağacın gövdesine yasladı. Aieller Üç Kat Topraklar’daki cezayı hak ediyorlardı ve bir halk olarak Aes Sedailere karşı <span class="t3">toh</span> edinmişlerdi. Görmeyi beklediği her şeyi görmüştü. Ama öğrenmeyi <span class="t3">umduğu</span> pek çok şey yoktu. Aieller yüzyıllar boyunca bu mekanı ziyaret etmişti ve etmeye de devam edeceklerdi. Her biri artık herkesin bildiği bir şeyi öğrenecekti.</p>
<p class="p0">Bu Aviendha’yı derinden rahatsız ediyordu.</p>
<p class="p0">Başını kaldırıp, esintide titreyen dalları izledi. Yapraklar düşüyor, ona doğru süzülüyordu. Bir tanesi yüzünün yanından geçti ve yanağına sürtünerek şalına kondu.</p>
<p class="p0">Cam sütunlardan geçmek artık bir <span class="t3">meydan okuma</span> değildi. Başta, bu <span class="t3">ter’angreal</span> bir sınav yeriydi. Potansiyel lider Aieller en karanlık sırlarıyla yüzleşip, onları kabullenebilecek miydi? Bir Mızrağın Kızı olarak, Aviendha’nın vücudu ve gücü sınanmıştı. Bilge olmak insanı duygusal ve zihinsel açıdan sınardı. Rhuidean o sürecin zirvesiydi, nihai zihinsel dayanıklılık sınavı. Ama o sınav artık yoktu.</p>
<p class="p0">Gelenek hatırına gelenek fikrinin <span class="t3">aptallık</span> olduğuna gittikçe daha fazla inanıyordu. İyi gelenekler -güçlü Aiel gelenekleri- insanlara <span class="t3">ji’e’toh</span> yollarını, hayatta kalma yöntemlerini öğretirdi.</p>
<p class="p0">Aviendha içini çekerek ayağa kalktı. Sütun ormanı, kışın Islaktopraklarda gördüğü, donmuş su parçalarına benziyordu. Elayne onlara sarkıt demişti. Bunlar yerden çıkıyordu ve gökyüzüne işaret ediyordu: güzellik ve Güç nesneleri. Önemlerini yitirmelerine tanıklık etmek üzücüydü.</p>
<p class="p0">Aklına bir şey geldi. Caemlyn’den ayrılmadan önce o ve Elayne olağanüstü bir keşif yapmışlardı. Aviendha Tek Güç’te bir Yetisi olduğunu keşfetmişti: <span class="t3">ter’angreal</span>leri tanıyabilme yetisi. Cam sütunların tam olarak ne yaptığını belirleyebilir miydi? Aieller için özel olarak yapılmış olamazlardı, değil mi? Bunun gibi, büyük Güç kullanan pek çok nesne çok eski günlerden geliyordu. Sütunlar Efsaneler Çağı’nda yaratılmış, sonra Aiellere gerçek tarihlerini göstermek için kullanılmaya başlanmış olmalıydı.</p>
<p class="p0"><span class="t3">Ter’angreal</span> hakkında bilmedikleri çok şey vardı. Kadim Aes Sedailer, Aviendha’nın bir yayın ya da bir mızrağın nasıl çalıştığını bildiği gibi, onları gerçekten anlayabilmiş miydi? Yoksa yarattıkları şeyler onları da mı hayrete düşürmüştü? Tek Güç o kadar harika, o kadar gizemliydi ki, Aviendha bildiği örgüleri çalışırken bile kendini çocuk gibi hissediyordu.</p>
<p class="p0">Halkanın içine girmemeye özen göstererek en yakındaki cam sütuna yaklaştı. Çubuklardan birine dokunursa belki Yetisi onlar hakkında bir şeyler okumasına izin verirdi. <span class="t3">Ter’angreal</span>lerle deney yapmak tehlikeliydi, ama Aviendha onların sınavından sağ salim geçmişti.</p>
<p class="p0">Tereddütle uzandı ve parmaklarını kaygan cam yüzeye dokundurdu. Yaklaşık otuz santim genişliğindeydi. Gözlerini yumdu ve sütunun işlevini okumaya çalıştı.</p>
<p class="p0">Sütunun çevresinde güçlü bir hale hissetti. Elayne’le birlikte çalıştığı tüm diğer <span class="t3">ter’angreal</span>lerden çok daha güçlüydü. Gerçekten de, sütunlar bir şekilde... canlı gibiydi. Onlarda bir farkındalık hissediyordu sanki.</p>
<p class="p0">Bu Aviendha’nın tüylerini ürpertti. O mu sütuna dokunuyordu yoksa sütun mu ona?</p>
<p class="p0">Önceden yaptığı gibi, <span class="t3">ter’angreal</span>i okumaya çalıştı, ama bu <span class="t3">ter’angreal</span> engindi. Tek Güç’ün kendisi gibi, kavranması imkansız. Hissettiklerinin <span class="t3">ağırlığıyla</span>, sert bir nefes çekti. Aniden derin, karanlık bir çukura düşmüş gibi hissetmişti.</p>
<p class="p0">Gözlerini açtı ve avucu titreyerek, elini çekti. Bu iş onu aşıyordu. O, bir dağın büyüklüğünü ve kitlesini kavramaya çalışan bir böcekti. Kendine gelmek için derin bir nefes aldı, sonra başını iki yana salladı. Burada yapabileceği başka hiçbir şey yoktu.</p>
<p class="p0">Cam sütunlara sırtını döndü ve bir adım attı.</p>
<p class="p0">&nbsp;</p>
<p class="p0">Adı Malidra’ydı, on sekiz yaşındaydı, ama o kadar sıskaydı ki, çok daha genç görünüyordu. Karanlıkta ilerliyordu. Dikkatle. Sessizce. Işıkyapanlara bu kadar yaklaşmak tehlikeliydi. Onu açlık güdülüyordu. Her zaman öyle olmuştu.</p>
<p class="p0">Gece soğuktu, arazi çıplaktı. Malidra uzak dağların ötesinde, toprağın yeşil olduğu, her yerde yiyecek biten bir yere dair hikayeler duymuştu. O yalanlara inanmıyordu. Dağlar yalnızca, gökyüzündeki bir dizi diş gibi çentik çentik çizgilerdi. O kadar yüksek şeylere kim tırmanabilirdi ki?</p>
<p class="p0">Belki Işıkyapanlar. Onlar genelde o yönden gelirdi. Kampları ilerideydi, karanlıkta parlıyordu. O parıltı ateş olamayacak kadar istikrarlıydı. Yanlarında taşıdıkları kürelerden geliyordu. Yalınayak, elleri tozlu, eğilerek, yavaşça yaklaştı. Yanında Ahaliden birkaç erkek ve kadın vardı. Pis yüzler, tel tel saçlar. Adamlarda pejmürde sakallar.</p>
<p class="p0">Hepsi ayrı telden çalan kıyafetler. Lime lime pantolonlar, belki de eskiden gömlek olan giysiler. Gündüz güneşini uzak tutmaya yarayan herhangi bir şey, çünkü güneş öldürebilirdi. Ve öldürüyordu. Malidra dört kız kardeşin sonuncusuydu, ikisini güneş ve açlık öldürmüştü, birini ise yılan sokması.</p>
<p class="p0">Ama Malidra hayatta kalmıştı. Zorla da olsa, yaşamıştı. En iyisi Işıkyapanları takip etmekti. Tehlikeliydi, ama Malidra’nın zihni artık tehlikenin farkında değildi. Hemen her şeyin sizi öldürebileceği bir dünyada olurdu bu.</p>
<p class="p0">Malidra Işıkyapanların nöbetçilerini izleyerek bir çalının yanından geçti. Çubuğa benzeyen uzun silahlar taşıyan iki adam. Malidra bir seferinde ölü bir adam üzerinde o çubuklardan bir tane bulmuştu, ama ne işe yaradığını çıkartamamıştı. Işıkyapanların büyüleri vardı, yiyeceklerini ve ışıklarını yapan aynı büyü. Gecenin acı soğuğunda onları sıcak tutan büyüler.</p>
<p class="p0">İki adamın üzerinde tuhaf giysiler vardı. Üstlerine tam oturan pantolonlar, ceplerle ve parlak metal parçalarla kaplı ceketler. Her ikisinin de şapkaları vardı, ama bir tanesi, ince deri sicimle boynuna bağlanmış şapkayı arkaya atmıştı. Adamlar gevezelik ediyorlardı. Ahali gibi sakallı değildiler. Saçları daha koyu renkti.</p>
<p class="p0">Ahaliden bir kadın fazla yakına gitti ve Malidra ona tısladı. Kadın dik dik baktı, ama uzaklaştı. Malidra ışığın kenarında kaldı. Işıkyapanlar onu görmedi. Tuhaf, parlayan küreleri gece görüşlerine zarar veriyordu.</p>
<p class="p0">Malidra devasa arabalarının çevresinden dolandı. Atları yoktu. Yalnızca, bir düzine insan alabilecek kadar büyük bir araba. Araba gündüz ışığında büyüyle hareket ediyor, Malidra’nın boyu kadar yüksek tekerlekler üzerinde gidiyordu. Malidra Ahali arasındaki suskun, bölük pörçük konuşmalardan, Işıkyapanların devasa bir yol inşa etmekte olduklarını biliyordu. Yol doğrudan Kıraç’tan geçecekti. Tuhaf metal parçalar sererek yapıyorlardı yolu. Sökülemeyecek kadar büyüktüler, Jorshem bulduğu büyük bir çiviyi Malidra’ya göstermişti. Çiviyi, eti kemikten sıyırmak için kullanıyordu.</p>
<p class="p0">Yediği son sağlam öğünün üzerinden çok zaman geçmişti: İki sene önce, o tüccarı uykusunda öldürdüklerinden beri doğru doğru düzgün yemek yememişti. O ziyafeti hala hatırlayabiliyordu, adamın stokuna dalmışlardı ve Malidra midesi ağrıyana kadar yemişti. Tuhaf bir histi. Harika ve acılı.</p>
<p class="p0">Çoğu Işıkyapan, onun kendilerini uykusunda öldürmesine izin vermeyecek kadar dikkatliydi. Malidra onlarla uyanıkken yüzleşmeye cesaret edemezdi. Onlar bir bakışlarıyla, Malidra gibi birini yok edebilirdi.</p>
<p class="p0">Peşinde Ahaliden iki kişiyle, endişe içinde arabanın çevresinden dolandı ve ona arkadan yaklaştı. Gerçekten de, Işıkyapanlar buraya yemek artıklarını dökmüşlerdi. Malidra öne atıldı ve çöpleri karıştırmaya başladı. Et ve yağ parçaları vardı. Bunları hevesle kaptı, diğerleri görmesin diye göğsüne bastırdı ve ağzına tıktı. Dişlerinin toprağı ezdiğini hissetti, ama et <span class="t3">besindi</span>. Telaşla biraz daha çöp karıştırdı.</p>
<p class="p0">Parlak bir ışık üzerine tutuldu. Malidra, elini ağzına götürürken donakaldı. Diğer ikisi haykırarak gerilediler. Malidra da kaçmaya çalıştı, ama ayağı takıldı. Bir hışırtı duyuldu -Işıkyapanların silahlarından biri- ve bir şey ensesine çarptı. Küçük bir taş atılmış gibi hissetmişti.</p>
<p class="p0">Ani, keskin bir acıyla yıkıldı. Işık hafifçe soldu. Malidra gözlerini kırpıştırdı ve canının ellerinden sızıp gittiğini hissederken, gözleri ışığa alıştı.</p>
<p class="p0">“Sana söylemiştim,” dedi bir ses. Işığın önüne iki kişi geldi. Kaçması gerekiyordu! Kalkmaya çalıştı, ama zayıfça çırpınmaktan başka şey gelmedi elinden.</p>
<p class="p0">“Kan ve kömür, Flern,” dedi ikinci ses. Yanında bir siluet çömeldi. “Zavallıcık. Neredeyse bir çocuk. Kimseye bir zararı yoktu.”</p>
<p class="p0">Flern hıhladı. “Zararı yok mu? Ben bu yaratıkların uyuyan bir adamın boğazını kesmeye çalıştıklarını gördüm. Hem de sırf çöpleri için. Kahrolası haşereler.”</p>
<p class="p0">Diğer gölge Malidra’ya baktı ve Malidra sert bir yüz gördü. Işıldayan gözler. Yıldızlar gibi. Adam içini çekerek kalktı. “Bir dahaki sefere çöpleri gömelim.” Işığa doğru çekildi.</p>
<p class="p0">İkinci adam, Flern, Malidra’yı izliyordu. O kendi kanı mıydı? Ellerinin üzerinde, fazla güneşte kalmış su gibi ılık.</p>
<p class="p0">Ölüm onu şaşırtmamıştı. Bir açıdan, on sekiz senelik ömrünün büyük kısmını onu bekleyerek geçirmişti.</p>
<p class="p0">“Kahrolası Aieller,” dedi Flern, Malidra’nın gözleri kararırken.</p>
<p class="p0">&nbsp;</p>
<p class="p0">Aviendha’nın ayağı Rhuidean meydanındaki parke taşına indi ve Aviendha şok içinde gözlerini kırpıştırdı. Gökyüzünde, güneşin yeri değişmişti. Saatler geçmişti.</p>
<p class="p0">Ne olmuştu? Görüntü o kadar gerçekti ki! Tıpkı halkının ilk günlerine dair görüler gibi. Ama onlardan bir anlam çıkaramamıştı. Tarihte daha geriye mi gitmişti? Bu, Efsaneler Çağı’na benziyordu. Tuhaf makineler, giysiler ve silahlar. Ama orası <span class="t3">Kıraçtı</span>.</p>
<p class="p0">Malidra olduğunu açık seçik hatırlıyordu. Açlıkla, yiyecek toplamakla, Işıkyapanlara duyduğu nefret ve korkuyla geçen seneleri hatırlayabiliyordu. Ölümünü hatırlayabiliyordu. Dehşet, kapana kısılmışlık, kan. Ellerindeki ılık kan...</p>
<p class="p0">Elini başına götürdü. Midesi bulanıyordu ve alt üst olmuştu. Ölüm yüzünden değil. Herkes düşten uyanırdı ve Aviendha ona kucak açmasa da, ondan korkmuyordu da. Hayır, görüdeki korkunç şey, gördüğü mutlak şerefsizlikti. Gecenin bir yarısı, yiyecek için insan öldürmek? Toz toprak içinde, yarısı kemirilmiş et parçalarını toplamak? Paçavralar giymek? Bir insandan çok hayvan gibiydi!</p>
<p class="p0">Ölmek daha iyiydi. Kuşkusuz Aieller uzun zaman önce, bu tür kökenlerden doğmuş olamazlardı. Efsaneler Çağı’ndaki Aieller saygın, barışçıl hizmetkarlardı. Nasıl döküntü toplayıcılar olabilirlerdi?</p>
<p class="p0">Belki de bu yalnızca Aiellerden küçük bir gruptu. Ya da belki adam yanılmıştı. Bu tek görüden anlamak imkansızdı. Neden bu görüyü görmüştü?</p>
<p class="p0">Cam sütunlara doğru çekingen bir adım attı ve hiçbir şey olmadı. Başka görü gelmedi. Huzursuzluk içinde, meydandan uzaklaşmaya başladı.</p>
<p class="p0">Sonra yavaşladı.</p>
<p class="p0">Tereddütle döndü. Sütunlar solan ışığın altında, sessiz ve tek başlarına duruyorlardı ve görünmez bir enerjiyle uğulduyor gibiydiler.</p>
<p class="p0">Daha fazlası mı vardı?</p>
<p class="p0">O tek görü, Aviendha’nın diğer gördükleriyle çok bağlantısızdı. Sütunların içinden tekrar geçerse, önceden gördüklerini bir daha mı görürdü? Yoksa... acaba, Yetisi ile bir şeyleri mi değiştirmişti?</p>
<p class="p0">Rhuidean’ın kuruluşunu izleyen yüzyıllarda, bu sütunlar Aiellere, kendileri hakkında bilmeleri gerekenleri göstermişti. Onları Aes Sedailer kurmuştu, değil mi? Ya da belki de onlar yalnızca <span class="t3">ter’angreal</span>leri kurmuşlardı ve onların bilgelik bahşedeceklerini bilerek, canları ne isterse onu yapmalarına izin vermişlerdi.</p>
<p class="p0">Aviendha ağacın yapraklarının hışırtısını dinledi. O sütunlar, mızrağı elinde bir düşman askeri gibi, bir meydan okumaydı. Aralarından yine geçerse, asla dışarı çıkamayabilirdi; kimse bu <span class="t3">ter’angreal</span>i ikinci defa ziyaret etmezdi. Bu yasaktı. Halkalardan bir sefer, sütunların arasından bir sefer geçilirdi.</p>
<p class="p0">Ama o buraya bilgi aramak için gelmişti. Onsuz gitmeyecekti. Döndü ve derin bir nefes alarak, sütunlara yaklaştı.</p>
<p class="p0">Sonra bir adım attı.</p>
<p class="p0">&nbsp;</p>
<p class="p0">Adı Norlesh’ti. En küçük çocuğunu göğsüne bastırıyordu. Kuru bir rüzgar şalını çekiştiriyordu. Bebeği Garlvan sızlanmaya başladı, ama kocası yabancılarla konuşurken Norlesh bebeğini susturdu.</p>
<p class="p0">Yabancıların köyü yakındaydı, dağ eteklerinde barakalardan ibaretti. Üstlerinde boyanmış kumaşlardan giysiler, tuhaf kesimli pantolonlar ve düğmeli gömlekler vardı. Maden cevheri için gelmişlerdi. Kayalar nasıl onları dağın bu yanında, efsanevi su ve yiyecek diyarından uzakta yaşamaya ikna edecek kadar kıymetli olabilirdi? Mum olmadan ışıkların parladığı binalardan, arabalarının atsız hareket ettiği yerden uzakta?</p>
<p class="p0">Norlesh’in şalı kaydı ve onu çekip düzeltti. Yeni bir şala ihtiyacı vardı; bu şal lime lime olmuştu ve yamayacak ipliği kalmamıştı. Garlvan kollarında sızlanıyordu ve hayatta kalan tek diğer çocuğu -Meise- eteklerine yapışmıştı. Meise aylardır konuşmamıştı. Ağabeyi hava koşullarından dolayı öldüğünden beri.</p>
<p class="p0">“Lüften,” dedi kocası -Metalan- yabancılara. Üç kişiydiler, iki adam ve bir kadın. Hepsi pantolon giymişti. Hırpani tiplerdi, narin yüz hatları ve aşırı güzel ipeklileri olan diğer yabancılar gibi değillerdi. O diğerleri bazen kendilerine Aydınlanmış Olanlar diyordu. Bu üçü daha sıradandı.</p>
<p class="p0">“Lütfen,” diye yineledi Metalan. “Ailem...”</p>
<p class="p0">Metalan iyi bir adamdı. Ya da eskiden öyleydi, güçlü ve zinde olduğu zamanlarda. Şimdiyse o adamın kabuğundan ibaretti. Yanakları çökmüştü. Eskiden canlı bakan mavi gözleri zamanın çoğunda boş boş bakıyordu. Dalgın. On sekiz ay içinde üç çocuğunun ölümüne tanık olunca bu hale gelmişti. Metalan yabancılardan bir baş daha uzun olmasına rağmen, yaltaklanıyormuş gibi görünüyordu.</p>
<p class="p0">Öndeki yabancı -çalı sakallı, iri ve dürüst gözleri olan- başını iki yana salladı. Taşlarla dolu çuvalı Metalan’a iade etti. “Kuzgun İmparatoriçesi, sonsuza dek nefes alsın, bunu yasaklıyor. Aiellerle ticaret yapamayız. Seninle konuştuğumuz için bile ruhsatımız iptal edilebilir.”</p>
<p class="p0">“Yiyeceğimiz yok,” dedi Metalan. “Çocuklarım açlıktan ölüyor. Bu taşlarda cevher var. Sizin aradığınız türden olduğunu <span class="t3">biliyorum</span>. Onları toplamak için haftalar harcadım. Bize biraz yiyecek verin. Bir şey. Lütfen.”</p>
<p class="p0">“Üzgünüm, dostum,” dedi öndeki yabancı. “Başımızı Kuzgunlarla derde sokmaya değmez. Yoluna git. Olay çıkmasını istemiyoruz.” Arkadan pek çok yabancı yaklaştı. Birinin elinde balta vardı, diğer ikisi hışırtı-değnekleri taşıyordu.</p>
<p class="p0">Kocasının omuzları çöktü. Günler süren yolculuk, haftalarca cevher aramak. Boşunaydı. Döndü ve Norlesh’in yanına yürüdü. Uzakta, güneş batıyordu. Yanlarına geldiğinde, Norlesh ve Meise ona katıldılar ve yabancıların kampından uzaklaşmaya başladılar.</p>
<p class="p0">Meise burnunu çekiyordu, ama ikisinin de onu taşıyacak kadar gücü ya da iradesi yoktu. Kocası yabancıların kampından yaklaşık bir saat uzakta, kayalık bir çıkıntıda bir çukur buldu. Oraya yerleştiler ve ateş yakmadılar. Yakacak hiçbir şey yoktu.</p>
<p class="p0">Norlesh ağlamaklıydı. Ama... herhangi bir şey hissetmek zordu. “Çok açım,” diye fısıldadı.</p>
<p class="p0">“Sabaha kapan kurarım,” dedi kocası, yıldızlara bakarak.</p>
<p class="p0">“Günlerdir hiçbir şey yakalayamadık,” dedi Norlesh.</p>
<p class="p0">Metalan yanıt vermedi.</p>
<p class="p0">“Ne yapacağız?” diye fısıldadı Norlesh. “Büyükninem Tava’nın günlerinden bu yana halkımız yuva kuramadı. Toplandığımızda bize saldırıyorlar. Kıraç’ta dolaşmaya çıkarsak ölüyoruz. Bizimle alışveriş yapmıyorlar. Dağları aşmamıza izin vermiyorlar. <span class="t3">Ne yapacağız?</span>”</p>
<p class="p0">Yanıt olarak Metalan uzandı ve sırtını ona döndü.</p>
<p class="p0">Bunun üzerine Norlesh’in gözyaşları sessizce, zayıfça akmaya başladı. Verecek sütü olmamasına rağmen, Garlvan’ı emzirmek için gömleğinin önünü açarken gözyaşları yanaklarından aşağı süzüldü.</p>
<p class="p0">Garlvan kıpırdamadı. Meme almadı. Norlesh küçük bedeni kaldırdı ve onun artık nefes almadığını fark etti. Çukura yürürlerken, bir yerde, o fark etmeden ölüp gitmişti.</p>
<p class="p0">En korkunç olanı da, onun ölümü için üzüntü duymakta güçlük çekmesiydi.</p>
<p class="p0">&nbsp;</p>
<p class="p0">Aviendha ayağını parke taşlarına bastı. Çevresindeki, cam sütun ormanı rengarenk parlıyordu. Bir Havaifişekçi gösterisinin ortasında durmak gibiydi. Güneş gökyüzünde yükselmişti ve olağanüstü bir biçimde, bulutlar gitmişti.</p>
<p class="p0">Aviendha meydandan ayrılmak ve bir daha da dönmemek istiyordu. Aiellerin bir zamanlar Yaprağın Yolu’nu takip ettikleri bilgisine hazırlıklıydı. Bu bilgi o kadar rahatsız edici değildi. Yakında <span class="t3">toh</span>larını ödeyeceklerdi.</p>
<p class="p0">Ama <span class="t3">bu?</span> Bu dağılmış, yıkılmış, sefil halk? Kendi haklarını savunamayan, dilenen, Kıraç’ta hayatta kalmanın yolunu bilmeyen insanlar? Onların ataları olduğunu bilmek, dayanmakta güçlük çektiği bir utançtı. Rand al’Thor’un geçmişlerinin bu kısmını Aiellere açıklamamış olması iyiydi.</p>
<p class="p0">Kaçabilir miydi? Meydandan kaçıp, daha fazlasını görmekten kurtulabilir miydi? Bundan daha kötü olursa, utanç onu ezerdi. Ne yazık ki, artık başladığına göre, tek bir çıkış yolu olduğunu biliyordu.</p>
<p class="p0">Dişlerini sıkarak bir adım daha attı.</p>
<p class="p0">&nbsp;</p>
<p class="p0">Adı Tava’ydı, on dört yaşındaydı ve gecenin bir yarısı, çığlıklar atarak, yanan evinden kaçıyordu. Tüm vadi -aslında dik yamaçlı bir kanyon- alevler içindeydi. Yeni kurulmuş mezradaki tüm binalar ateşe verilmişti. Kıvrık boyunları ve geniş kanatları olan kabus yaratıkları gece göğünde uçuyorlardı ve sırtlarında taşıdıkları biniciler yay, mızrak ya da ateşlendiklerinde bir hışırtı çıkaran tuhaf yeni silahlar taşıyorlardı.</p>
<p class="p0">Tava bağırarak ailesini aradı, ama mezra bir kargaşa yuvasıydı. Birkaç Aiel savaşçı direniyordu, ama mızrağını kaldıran herkes birkaç dakika içinde ya okla ya da yeni silahların görünmez atışlarıyla öldürülüyordu.</p>
<p class="p0">Önüne bir Aiel adam düştü ve cesedi yerde yuvarlandı. Adı Tadvishm’di, bir Taş Köpek. Hala bir kimliğe sahip olan pek az topluluktan biri. Artık savaşçıların çoğu herhangi bir topluluğa bağlı değildi; kiminle kamp kurmuşlarsa, onlarla kardeş oluyorlardı. O kamplar da genellikle dağılıyordu zaten.</p>
<p class="p0">Kıraç’ın derinliklerindeki bu gizli mezra farklı olacaktı. Düşmanları onları nasıl bulmuştu?</p>
<p class="p0">Daha iki yaşındaki bir çocuk ağlıyordu. Tava ona koştu ve onu alevlerin yakınında yattığı yerden kaptı. Ahşap evleri yanıyordu. Tahtalar Kıraç’ın doğu kıyısındaki dağlardan güçlükle getirilmişti.</p>
<p class="p0">Çocuğu göğsüne bastırdı ve kanyonun içlerine doğru koştu. Babası neredeydi? Kabus yaratıklardan biri ani bir uğultuyla önüne kondu, rüzgar patlaması eteklerini savurdu. Yaratığın sırtında korkunç bir savaşçı oturuyordu, miğferi böceğe benziyordu, dokunaçları keskin ve testere gibiydi. Adam hışırdayan değneğini ona uzattı. Tava dehşetle bağırarak, ağlayan çocuğun üzerine kapandı ve gözlerini yumdu.</p>
<p class="p0">Hışırtı gelmedi. Yılansı yaratığın homurtusunu ve ani ciyaklamasını duyunca başını kaldırdı ve bir şeklin yabancıyla mücadele etmekte olduğunu gördü. Ateş ışığı babasının, eski geleneklerin gerektirdiği gibi temiz traşlı yüzünü ortaya çıkardı. İki adamın altındaki yaratık sarsıldı ve ikisini birden yere fırlattı.</p>
<p class="p0">Birkaç dakika sonra babası istilacının kılıcını tutarak ayağa kalktı. Kılıç boylu boyunca kanlanmıştı. İstilacı kıpırdamadı ve yaratık arkalarında uluyarak havaya sıçradı. Tava başını kaldırdı ve onun sürüsünün peşinden gittiğini gördü. İstilacılar çekiliyor, arkalarında evleri yanan, kırık bir halk bırakıyorlardı.</p>
<p class="p0">Başını yine yere çevirdi. Manzara onu dehşete düşürdü; onca ceset, düzinelercesi, kanlar içinde yerde yatıyordu. Babasının öldürdüğü istilacıdan başka düşman cesedi yoktu.</p>
<p class="p0">“Kum toplayın!” diye kükredi babası Rowahn. “Yangını söndürün!”</p>
<p class="p0">Bir Aiel için bile uzun boyluydu, saçları kıpkırmızıydı, kahverengi ve taba rengi eski kıyafetler ve dizlerine dek gelen bağcıklı çizmeler giymişti. Bu giysiler bir Aielin işaretiydi ve bu yüzden çoğu kişi bu giyim tarzını bırakmıştı. Aiel olarak tanınmak demek, ölüm demekti.</p>
<p class="p0">Babası giysileri kendi büyükbabasından miras almıştı. Giysilerle birlikte bir görev de devralmıştı. <span class="t3">Eski adetleri hatırla. </span>Ji’e’toh<span class="t3">u hatırla.</span> <span class="t3">Savaş ve şerefini koru. </span>Mezraya geleli yalnızca birkaç gün olsa da, yangınları söndürmelerini bağırdığında diğerleri onu dinledi. Tava çocuğu minnettar annesine iade etti ve ardından kum ve toprak toparlanmasına yardım etti.</p>
<p class="p0">Birkaç saat sonra, yorgun ve kanlı halk kanyonun ortasında toplanıp, donuk gözlerle, inşa edilmesi için aylarını verdikleri şeyden kalanlara baktılar. Tek bir gece içinde dümdüz edilmişti. Kılıç hala babasının elindeydi. Onu insanları yönlendirmek için kullanıyordu. Yaşlıların bazıları kılıcın kötü şans getirdiğini söylüyordu, ama neden öyle diyorlardı ki? O yalnızca bir silahtı.</p>
<p class="p0">“Yeniden inşa etmeliyiz,” dedi babası, enkazı inceleyerek.</p>
<p class="p0">“Yeniden inşa etmek mi?” dedi kurum kaplı bir adam. “İlk yaktıkları ambardı! Yiyecek yok!”</p>
<p class="p0">“Hayatta kalacağız,” dedi babası. “Kıraç’ın daha derinlerine gidebiliriz.”</p>
<p class="p0">“Gidecek hiçbir yer yok!” dedi bir başkası. “Kuzgun İmparatorluğu Uzaktakilere haber yolladı. Doğu sınırında bizi avlıyorlar!”</p>
<p class="p0">“Ne zaman toplansak bizi buluyorlar!” diye bağırdı bir başkası.</p>
<p class="p0">“Bu bir ceza!” dedi babası. “Dayanmalıyız!”</p>
<p class="p0">İnsanlar ona baktılar. Sonra, ikişer üçer uzaklaşmaya başladılar.</p>
<p class="p0">“Durun,” dedi babası, elini kaldırarak. “Bir arada kalmalıyız, savaşmaya devam etmeliyiz! Klan...”</p>
<p class="p0">“Biz bir klan <span class="t3">değiliz</span>,” dedi küllü adam. “Ben tek başıma daha kolay hayatta kalırım. Artık savaş yok. Savaştığımız zaman bizi yeniyorlar.”</p>
<p class="p0">Babası kılıcı indirdi; kılıcın ucu yere değdi. Tava onun yanına gitti. Endişeli halde, diğerlerinin gecenin içinde, kendi yollarına gitmesini izledi. Hava hala dumandan boğucuydu. Ayrılan Aieller, rüzgarda dağılan toz bulutları gibi, karanlığa karışan gölgelerden ibarettiler. Ölülerini gömecek kadar bile kalmadılar.</p>
<p class="p0">Babası başını eğdi ve kılıcı kül kaplı yere bıraktı.</p>
<p class="p0">&nbsp;</p>
<p class="p0">Aviendha’nın gözlerinde yaşlar vardı. Bu trajedi karşısında ağlamak utanç verici değildi. Gerçekten korkuyordu ve artık onu inkar edemezdi.</p>
<p class="p0">Onlar, <span class="t3">raken</span> süren <span class="t3">Seanchan</span> istilacılardı. Kuzgun İmparatorluğu, ilk görüdeki Işıkyapanlar, Seanchanlardı ve Seanchan ulusu şimdiki çağın ortalarında kurulmuştu. Artur Şahinkanadı’nın orduları ancak o zaman okyanusları aşmıştı.</p>
<p class="p0">Halkının uzak geçmişini görmüyordu. Geleceklerini görüyordu.</p>
<p class="p0">Sütunların arasından ilk geçtiğinde, her adım onu geriye götürmüş, Efsaneler Çağı’na yaklaştırmıştı. Öyle görünüyordu ki bu sefer de, görüntüler gelecekte uzak bir noktadan başlıyordu ve onun gününe doğru, geri geliyordu; her görü bir iki nesil atlıyordu.</p>
<p class="p0">Yanaklarından yaşlar süzülerek bir sonraki adımı attı.</p>
</body>
</html>