<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>

<link rel="stylesheet" type="text/css" href="../Styles/style.css"/>
<title>Geceyarısı Kuleleri</title>
</head>
<body>
<p class="p1" style="text-align: center;"><span class="t1">47</span></p>
<p class="p1" style="text-align: center;">-------------------------------------------------------------------------------------------------</p>
<p class="p1" style="text-align: center;"><span class="t1">DERS ODASI</span></p>
<p class="p1" style="text-align: center;"><span class="t1"><br/></span></p>
<p class="p0">Kapıyol havayı yararken Faile Günışığı’nın sırtında sabırsızlık içinde oturmuş, kıpırdanmamaya çalışıyordu. Kapıyolun diğer yanında kahverengi bir çayır uzanıyordu; Gaul ve Kızlar hemen Kapıyoldan geçip çevreyi keşfetmeye başladılar.</p>
<p class="p0">“Gelmek istemediğinden emin misin?” diye sordu Perrin Galad’a. Galad yakında durmuş, ellerini arkasında kavuşturmuş, alayı izliyordu.</p>
<p class="p0">“Evet,” dedi Galad. “Elayne’le yediğim yemekte yeterince görüştük.”</p>
<p class="p0">“Canın nasıl isterse,” dedi Perrin. Faile’ye döndü ve Kapıyolu gösterdi.</p>
<p class="p0">Faile Günışığı’nı mahmuzladı. Sonunda Andor Kraliçesi ile görüşecekti ve tedirginliğini kontrol altına almak için çabalaması gerekiyordu. Perrin onunla birlikte Kapıyoldan geçti; diğer yanda sivri tepeli kuleleri, kırmızı-beyaz bayrakları, en ortada yükselen sarayı ile görkemli Caemlyn’in yakınındaydılar. Şehir duvarlarının dışında yayılmış Aşağı Caemlyn başlı başına bir şehir olma yolundaydı.</p>
<p class="p0">Alay, peşlerinden Kapıyoldan geçti. Etkileyici görünecek, ama tehditkar olmayacak şekilde, dikkatle planlanmış bir alaydı. Yüz Askeri ile Alliandre. Kirişleri çözülmüş uzun yaylarını değnek gibi taşıyan yüz İki Nehirli. Kurt Askerlerinin yüz temsilcisi. Beyazköprü’den satın aldıkları kumaşlarla, üniformalarına renkli şeritler diktirmiş olan küçük Cairhien asillerinden büyük bir grup. Ve elbette Gaul ile Mızrağın Kızları.</p>
<p class="p0">Grady en arkadan geliyordu. Adamın sırtında düzgünce ütülenmiş siyah bir ceket vardı. Yüksek yakasındaki Adanmış iğnesi ovulup parlatılmıştı. Adam hemen batıya, Kara Kule’nin olduğu yöne baktı. Sabahleyin, Perrin izin verdiğinde Kapıyol açmayı denemişti. İşe yaramamıştı. Bu Perrin’i huzursuz etmişti. Yakında bu meseleyi araştırmayı düşünüyordu, o gece ya da en geç ertesi gece.</p>
<p class="p0">Gaul ve Kızlar, Perrin ile Faile’nin arkasında dizildiler ve alay yola koyuldu. Arganda ve Perrin’in Kurt Askerlerinden bir grup, gelişlerini haber vermek için önden gittiler. Kalanlar azametli bir hızda ilerlediler. Caemlyn’deki yayılma, Beyazköprü’dekinden bile beterdi. Aşağı Caemlyn’in dışında pek çok ordu kamp kurmuştu. Muhtemelen Elayne’in tahta çıkışını destekleyen lordların ordularıydı.</p>
<p class="p0">Burada belirgin bir sıradışılık vardı. Bulutlar, Caemlyn çevresinde aralanmıştı. Başka her yerde hava o kadar kapalıydı ki, Faile bunu fark edince irkildi. Bulutlar, tekinsiz bir biçimde, şehir üzerinde yuvarlak bir açıklık bırakmışlardı.</p>
<p class="p0">Arganda ve Kurt Askerleri geri döndüler. “Bizi kabul edecekler Lordum, Leydim,” diye bildirdi Arganda.</p>
<p class="p0">Hep beraber yoldan aşağı ilerlerken, Faile ve Perrin sessiz kaldılar. Yaklaşan görüşmeyi düzinelerce defa tartışmışlardı; söyleyecek başka bir şey kalmamıştı. Perrin akıllılık ederek, diplomatik görüşmelerde önderlik etme rolünü ona vermişti. Dünya, Andor ile İki Nehir arasında savaş çıkmasını göze alamazdı. Şu anda değil.</p>
<p class="p0">Şehir kapısından geçerlerken, Perrin ve Aieller dikkat kesildiler. Faile onların aşırı korumacı tavrına sessizlik içinde tahammül etti. Shaidolar tarafından kaçırılmış olması hayatını daha ne kadar etkileyecekti? Bazen Perrin onu tuvalete bile dört nöbetçiyle göndermek istermiş gibi davranıyordu.</p>
<p class="p0">Duvarların içinde, sokaklar insanlarla doluydu, binalar ve pazar yerleri sıkış tıkıştı. Çöp yığınları büyüyordu ve kalabalığın içinde korkutucu sayıda sokak çocuğu dolaşıyordu. Çığırtkanlar sokaklarda tehlikeli zamanlar hakkında bağırıp çağırıyordu; belki de insanların yiyecek stoklaması için, tüccarlar tarafından tutulmuş çığırtkanlardı. Perrin’in adamları burada yiyecek bulmuştu, ama pahalıydı; Elayne’in, eğer şimdiye kadar yapmamışsa, yiyecek fiyatlarını kontrol altına alması gerekecekti. Kraliyet depoları ne durumdaydı acaba?</p>
<p class="p0">Yeni Şehir’den geçip İç Şehir’e girdiler ve Saray’ın bulunduğu tepeye tırmandılar. Bembeyaz Saray duvarlarındaki kapının dışında, kırmızı-beyaz üniformalar ve cilalanmış plaka ile zincir zırhlar içinde Kraliçenin Askerleri hazırolda bekliyordu.</p>
<p class="p0">Kapıdan geçtikten sonra atlarından indiler. Yüz kişilik bir birlik Perrin ve Faile ile birlikte Saray’a girdi. Aiellerin tamamı ve her birlikten birer şeref Asker grubu. Saray koridorları genişti, ama bunca insan varken, Faile sıkış tıkış hissediyordu. Onları götürdükleri yol, önceden geçtiği taht odası yolundan farklıydı. Neden doğrudan gitmiyorlardı?</p>
<p class="p0">Rand’ın burada hüküm sürdüğü zamandan bu yana Saray’da pek az şey değişmiş gibiydi. Artık, Perrin’in getirdikleri dışında Aiel yoktu. Koridorun ortasına aynı dar, kırmızı halı serilmişti, köşelerde aynı vazolar vardı, aynı aynalar daha geniş bir mekan yanılsamasını yaratıyordu.</p>
<p class="p0">Halıların üzerinde kimin ayakları yürürse yürüsün, taht kimin poposunu ısıtırsa ısıtsın, böyle bir yapı yüzyıllar boyunca değişmeden kalabilirdi. Bir sene içinde, Saray Morgase’i, Terkedilmişlerden birini, Yeniden Doğan Ejder’i ve son olarak Elayne’i görmüştü.</p>
<p class="p0">Aslında, taht odasına giden köşeyi dolanırlarken Faile bir anlığına Rand’ı, o tuhaf yarım mızrak kucağında, gözlerinde bir delilik ışıltısıyla, Ejder Tahtı’nda otururken bulacağını sandı. Ama Ejder Tahtı kaldırılmıştı ve bir kez daha Aslan Tahtı’nda bir kraliçe oturuyordu. Elayne o tahtı kenara kaldırmış ve gelecekteki sevgilisine sunmayı düşündüğü bir çiçek gibi korumuştu.</p>
<p class="p0">Kraliçe, annesinin daha genç bir versiyonuydu. Evet, Elayne’in yüz hatları Morgase’inkilerden daha narindi. Ama aynı kızıl-altın saçlara, aynı baş döndürücü güzelliğe sahipti. Uzun boyluydu ve karnıyla göğüsleri hamileliğini belli ediyordu.</p>
<p class="p0">Taht odası gerektiği gibi süslüydü, yaldızlı ahşap paneller, köşelerde muhtemelen süs amaçlı, ince sütunlar vardı. Elayne odayı Rand’ın zamanına göre daha aydınlık tutuyordu, sağda solda ayaklı şamdanlar yakılmıştı. Morgase’in kendisi tahtın sağında dikiliyordu. Solda ise Kraliçenin Askerlerinden sekiz kişi vardı. Düşük asiller odanın kenarına dizilmiş, dikkatle izlemekteydiler.</p>
<p class="p0">Perrin, Faile ve diğerleri içeri girerken Elayne tahtında öne eğildi. Faile reverans yaptı elbette, Perrin ise eğildi. Yerlere kadar değil, ama yine de eğildi. Önceden anlaştıkları gibi, Alliandre Faile’ninkinden daha derin bir reverans yaptı. Bu Elayne’i düşüncelere sevkedecekti.</p>
<p class="p0">Bu ziyaretin resmi amacı, Taht’ın takdirlerini sunması, Morgase’i geri getirdikleri için Perrin ile Faile’ye teşekkür etmesiydi. Bu yalnızca göstermelikti elbette. Bu görüşmenin gerçek amacı, İki Nehir’in geleceğini tartışmaktı. Ama bu, iki tarafın da, en azından en başta açık açık dile getiremeyeceği, hassas bir konuydu. Amacı ifade etmek bile diğer tarafa çok fazla bilgi vermek olurdu.</p>
<p class="p0">“Bilinsin ki,” dedi Elayne ezgili bir sesle, “taht size hoşgeldin diyor, Leydi Zarine ni Bashere t’Aybara. Kraliçe Alliandre Maritha Kigarin. Perrin Aybara.” Onun için unvan kullanmamıştı. “Annemi geri getirdiğiniz için minnetimiz duyulsun. Bu konudaki titizliğiniz size, Taht’ın en derin takdirlerini kazandırdı.”</p>
<p class="p0">“Teşekkür ederim, Majesteleri,” dedi Perrin her zamanki kaba sesiyle. Faile, resmiyete ya da törenlere bağlı kalması gerekliliği konusunda onunla uzun uzun konuşmuştu.</p>
<p class="p0">“Annemin sağ salim dönüşü şerefine bir günlük kutlama ilan ediyoruz,” diye devam etti Elayne. “Ve onun... gereken statüsüne tekrar kavuşması şerefine.”</p>
<p class="p0">Eh, bu Elayne’in annesine bir hizmetkar gibi muamele edilmesinden hoşnut olmadığını anlatıyordu. Perrin ve Faile’nin ne yaptıklarının farkında olmadığını biliyor olmalıydı, ama yine de bir kraliçe böyle bir olay karşısında kızma hakkına sahipti. Belki de bu, kullanmayı düşündüğü bir faktördü.</p>
<p class="p0">Belki Faile yorumlardan çok fazla anlam çıkarıyordu, ama elinde değildi. Leydi olmak, pek çok açıdan tıpkı bir tüccar olmak gibiydi ve Faile her iki konuda da iyi eğitim almıştı.</p>
<p class="p0">“Son olarak,” dedi Elayne, “bu görüşmenin amacına geliyoruz. Leydi Bashere, Aybara Efendi. Andor’a verdiğiniz armağan karşılığında dilediğiniz bir lütuf var mıdır?”</p>
<p class="p0">Perrin elini çekicine koydu, sonra soru sorarcasına Faile’ye baktı. Açık ki, Elayne onun resmi olarak lord ilan edilmesini istemelerini bekliyordu. Ya da belki, lord rolü oynadığı için merhamet edilmesini ve resmi olarak affedilmesini. Bu görüşmenin sonucu her ikisi de olabilirdi.</p>
<p class="p0">Faile içinde ilkini talep etme dürtüsünü hissediyordu. Basit bir yanıt olurdu. Ama belki fazla basit; ilerlemeden önce, Faile’nin bilmesi gereken şeyler vardı. “Majesteleri,” dedi Faile dikkatle, “bu lütfu daha özel bir ortamda tartışabilir miyiz?”</p>
<p class="p0">Elayne bunu düşündü, en az otuz saniye, ve bu Faile’ye bir sonsuzluk gibi geldi. “Pekala. Oturma odam hazır.”</p>
<p class="p0">Faile başını salladı ve bir hizmetkar taht odasının sol duvarındaki küçük kapıyı açtı. Perrin o tarafa yürüdü, sonra Gaul, Sulin ve Arganda’ya dönerek elini kaldırdı. “Burada bekleyin.” Grady’ye bakarak duraksadı. “Sen de.”</p>
<p class="p0">Bu hiçbirinin hoşuna gitmemiş gibiydi, ama itaat ettiler. Bunun olabileceği konusunda uyarılmışlardı.</p>
<p class="p0">Faile tedirginliğini bastırdı, en iyi kaçış yöntemlerini, Asha’manları geride bırakmak hoşuna gitmiyordu. Özellikle de Elayne’in oturma odasında saklanmış, işler sarpa sararsa fırlamaya hazır casusları ve Askerleri bulunduğundan emin olduğundan. Faile de benzer türden bir koruma isterdi, ama Kraliçe’yle görüşmesine bir erkek yönlendirici getirmek... eh, böyle olmak zorundaydı. Elayne’in hükümranlık alanındaydılar.</p>
<p class="p0">Faile derin bir nefes aldı ve küçük yan odada Perrin, Alliandre ve Morgase’e katıldı. Sandalyeler ayarlanmıştı; Elayne bu olasılığı tahmin etmişti. Oturmadan, Elayne’in içeri girmesini beklediler. Faile askerlerin saklanabileceği hiçbir yer göremiyordu.</p>
<p class="p0">Elayne içeri girdi ve elini salladı. Parmağındaki Büyük Yılan yüzüğü lamba ışığında parladı. Faile onun Aes Sedai olduğunu neredeyse unutmuştu. Belki de yardım etmek için saklanmış askerler yoktu, yönlendirebilen bir kadın bir düzine asker kadar tehlikeliydi.</p>
<p class="p0">Elayne’in çocuğunun babası hakkındaki söylentilerin hangisine inanmak gerekirdi? Asker alayındaki o budala adam hakkındakilere değil, kuşkusuz büyük olasılıkla o söylenti bir şaşırtmacaydı. Gerçekten de Rand olabilir miydi?</p>
<p class="p0">Elayne’in peşinden Morgase içeri girdi. Koyu kırmızı, sade bir elbise giymişti. Kızının yanına oturdu ve sessiz kalarak dikkatle izlemeye başladı.</p>
<p class="p0">“Pekala,” dedi Elayne, “neden ikinizi birden hain diye asmamam gerektiğini bana açıklayın.”</p>
<p class="p0">Faile şaşkın şaşkın gözlerini kırpıştırdı. Ama Perrin hıhladı. “Rand’ın bu karardan pek memnun kalacağını sanmıyorum.”</p>
<p class="p0">“Ben ona bağımlı değilim,” dedi Elayne. “Vatandaşlarımı baştan çıkarıp, kendini kral ilan etmenin arkasında <span class="t3">onun </span>olduğuna inanmamı mı bekliyorsun?”</p>
<p class="p0">“Size verilen bilgilerin birkaçında yanlışlık var, Majesteleri,” dedi Faile aksi aksi. “Perrin asla kendini kral ilan etmedi.”</p>
<p class="p0">“Ah, bilgi kaynaklarımın bildirdiği gibi, Manetheren bayrağını açtı mı?” diye sordu Elayne.</p>
<p class="p0">“Bunu yaptım,” dedi Perrin. “Ama kendi kararımla kaldırttım.”</p>
<p class="p0">“Eh, bu da bir şeydir,” diye yanıt verdi Elayne. “Kendini kral ilan etmemiş olabilirsin, ama o bayrağı açmak da aynı anlama gelir. Ah, oturun, hepiniz.” Elini salladı. Uzak masadaki bir tepsi kalktı ve ona doğru süzüldü. Üzerinde kadehler, bir şarap sürahisi, çaydanlık ve fincanlar vardı.</p>
<p class="p0"><span class="t3">Bunu Tek Güç’le yapıyor</span>, diye düşündü Faile. <span class="t3">Gücünü hatırlatmak için.</span> Pek de incelikli bir hatırlatma olmamıştı.</p>
<p class="p0">“Yine de,” dedi Elayne, “bedeli ne olursa olsun, ülkem için en iyisini yapacağım.”</p>
<p class="p0">“İki Nehirlileri kızdırmanın ülkeniz için en iyisi olacağından kuşkuluyum,” dedi Alliandre tereddütle. “Önderlerini idam etmek kuşkusuz bölgeyi isyana teşvik edecektir.”</p>
<p class="p0">“Beni ilgilendirdiği kadarıyla,” dedi Elayne, fincanlara çay doldurarak, “şu anda isyan halindeler zaten.”</p>
<p class="p0">“Biz size barış içinde geldik,” dedi Faile. “Bu pek isyankar bir eylem değil.”</p>
<p class="p0">Adet olduğu üzere, zehirli olmadığını kanıtlamak için çayından ilk yudumu Elayne aldı. “İki Nehir’e gönderdiğim elçiler reddedildi ve halkınız bana bir mesaj yolladı. Alıntılıyorum: ‘Lord Perrin Altıngöz’ün toprakları sizin Andor vergilerinizi reddediyor. <span class="t3">Tai’shar Manetheren!</span>”</p>
<p class="p0">Alliandre soldu. Perrin usulca homurdandı, bir parça hırlamaya benzeyen bir sesle. Faile fincanını aldı ve çayını yudumladı -nane ve ağaççileği; güzeldi. İki Nehirliler cüretliydi, orası kesindi.</p>
<p class="p0">“İnsanların tutkulu oldukları zamanlar yaşıyoruz, Majesteleri,” dedi Faile. “Halkın endişeli olduğunu görebiliyorsunuzdur kuşkusuz; İki Nehir hiçbir zaman tahtınız için öncelikli bir yer olmadı.”</p>
<p class="p0">“Bu çok hafif bir tabir oldu,” diye ekledi Perrin hıhlayarak. “Çoğumuz, Andor’un bir parçası olduğumuzu bilmeden büyüdük. Bizi görmezden geliyordunuz.”</p>
<p class="p0">“Çünkü bölge isyan etmiyordu.” Elayne çayını yudumladı.</p>
<p class="p0">“Üstlerinde hak iddia eden bir kraliçenin ilgisi için isyan tek sebep değildir,” dedi Perrin. “Duydunuz mu bilmiyorum, ama geçen sene Trolloclarla tek başımıza savaştık ve Taht’tan en ufak yardım görmedik. Bilseniz yardım ederdiniz, ama yakında asker olmaması, tehlikede olduğumuzu bilebilecek kimsenin olmaması çok şey anlatıyor.”</p>
<p class="p0">Elayne duraksadı.</p>
<p class="p0">“İki Nehir tarihini yeniden keşfetti,” dedi Faile dikkatle. Tarmon Gai’don yaklaşırken, sonsuza dek sessiz kalamazdı. Çocukluğu boyunca Yeniden Doğan Ejder’i barındırdıktan sonra değil. Bir parçam düşünüyor; belki de Rand al’Thor’un, kralların kanına ve dikbaşlılığına sahip çiftçiler arasında büyüyebileceği bir yer olması için Manetheren’in düşmesi, İki Nehir’in de yükselmesi gerekiyordu.”</p>
<p class="p0">“Bu da, olayları <span class="t3">hemen</span> bastırmamı daha da önemli kılıyor,” dedi Elayne. “Af dileyebilmeniz için size bir lütuf hakkı verdim. Sizi affederdim ve halkınızın korunabilmesi için kesinlikle asker göndereceğim. Bunu kabul ederseniz, hepimiz olması gereken düzene geri dönebiliriz.”</p>
<p class="p0">“Öyle bir şey olmayacak,” dedi Perrin usulca. “Artık İki Nehir’in lordları olacak. Bir süre buna direndim. Siz de direnebilirsiniz, ama bu hiçbir şeyi değiştirmez.”</p>
<p class="p0">“Belki,” dedi Elayne. “Ama <span class="t3">seni</span> tanımak, ulusum içinde herkesin kendine bir unvan seçebileceğini ve inatla ordu toplayarak o unvanı koruyabileceğini kabul etmek anlamına gelir. Bu korkunç bir örnek teşkil eder, Perrin. Beni ne kadar güç durumda bıraktığının farkında olduğunu sanmıyorum.”</p>
<p class="p0">“Uğraşırız,” dedi Perrin, fikir değiştirmemeye kararlı olduğu zamanlarda kullandığı aynı inatçı ses tonuyla. “Unvanımdan vazgeçmiyorum.”</p>
<p class="p0">“Beni yetkemi kabul edeceğine ikna etmeyi başaramıyorsun,” diye terslendi Elayne.</p>
<p class="p0"><span class="t3">İyi değil</span>, diye düşündü Faile. Lafa karışmak için ağzını açtı. Burada tartışmak çıkarları açısından hiç iyi olmazdı.</p>
<p class="p0">Ama o konuşamadan bir başka ses araya girdi. “Kızım,” dedi Morgase usulca, çayını yudumlayarak. “Bir <span class="t3">ta’veren</span> ile dans etmeyi planlıyorsan, atman gereken adımları bildiğinden emin olmalısın. Ben bu adamla yolculuk yaptım. Dünyanın onun çevresinde büküldüğünü gördüm; büyük düşmanların müttefike dönüştüğünü gördüm. Desen’le mücadele etmek, kaşıkla bir dağın yerini değiştirmek gibidir.”</p>
<p class="p0">Elayne annesine bakarak duraksadı.</p>
<p class="p0">“Haddimi aştıysam özür dilerim,” diye devam etti Morgase. “Ama Elayne, bu ikisine, onları savunacağıma dair söz verdim. Bunu sana söylemiştim. Andor güçlüdür, ama korkarım bu adam karşısında bölünebilir. O senin tahtını istemiyor, buna söz veririm ve İki Nehir’in de gerçekten birinin ilgisine ihtiyacı var. Kendi seçtikleri adam tarafından yönetilmelerine izin vermek gerçekten de o kadar korkunç bir şey mi olurdu?”</p>
<p class="p0">Küçük oda sessizleşti. Elayne Perrin’i tepeden tırnağa süzdü. Faile nefesini tuttu.</p>
<p class="p0">“Tamam,” dedi Elayne. “Taleplerle geldiğinizi varsayıyorum. Duyalım bakalım, ki yapılabilecek bir şey olup olmadığını görelim.”</p>
<p class="p0">“Talep yok,” dedi Faile. “Yalnızca bir teklif.”</p>
<p class="p0">Elayne tek kaşını kaldırdı.</p>
<p class="p0">“Anneniz haklı,” dedi Faile. “Perrin tahtınızı istemiyor.”</p>
<p class="p0">“Halkınız kafalarına bir fikir sokmuşsa, ikinizin ne istediğinin bir önemi yok.”</p>
<p class="p0">Faile başını iki yana salladı. “Onu seviyorlar, Majesteleri. Ona saygı duyuyorlar. O ne derse yaparlar. Manetheren’in yeniden kurulması fikirlerini bastırdık ve bastıracağız.”</p>
<p class="p0">“Bunu neden yapasınız peki?” diye sordu Elayne. “Dağların arkasından gelen mültecilerle, İki Nehir’in ne kadar hızlı büyüdüğünü biliyorum. Son Savaş geldiğinde uluslar kurulup yıkılabilir. Kendi krallığınızı kurma şansınızdan vazgeçmek için sebebiniz yok.”</p>
<p class="p0">“Aslında,” dedi Faile, “iyi bir sebebimiz var. Andor güçlü ve zengin bir ulus. İki Nehir’deki kasabalar hızla büyüyor olabilir, ama insanlar bir lord istemeye daha yeni başladılar. Özlerinde hepsi birer çiftçi. İhtişam istemiyorlar; yalnızca ekinlerinin kurumamasını istiyorlar.” Faile duraksadı. “Belki haklısınız; belki bir Kırılış daha olacak, ama bu yalnızca ittifaklar kurmak için daha iyi bir sebep. Kimse Andor’da iç savaş çıkmasını istemiyor, özellikle de İki Nehir halkı.”</p>
<p class="p0">“O zaman öneriniz nedir?” dedi Elayne.</p>
<p class="p0">“Zaten var olmayan bir şey değil,” dedi Faile. “Perrin’e resmi bir unvan verin ve onu İki Nehir’in Yüksek Lordu yapın.”</p>
<p class="p0">“Peki, ‘Yüksek Lord’ derken ne kastediyorsunuz?” diye sordu Elayne.</p>
<p class="p0">“Andor’daki diğer asil Evlerden daha yüksek, ama Kraliçe’nin altında bir unvan olacak.”</p>
<p class="p0">“Diğerlerinin bundan hoşlanacağını sanmıyorum,” dedi Elayne. “Ya vergiler?”</p>
<p class="p0">“İki Nehir vergiden muaf olacak,” dedi Faile. Elayne’in yüzü ekşiyince hemen devam etti. “Majesteleri, taht nesillerdir İki Nehir’i görmezden geliyor, onu haydutlardan korumuyor, yol yapacak işçiler göndermiyor, ona hakim vermiyor.”</p>
<p class="p0">“Buna ihtiyaçları yoktu,” dedi Elayne. “Kendi başlarına pekala idare ediyorlardı.” Muhtemelen İki Nehirlilerin Kraliçe’nin gönderdiği vergi tahsildarlarını ya da hakimleri kapı dışarı edeceklerini söylemedi, ama o zaten bunu biliyor gibiydi.</p>
<p class="p0">“Eh,” dedi Faile, “o zaman hiçbir şeyin değişmesi gerekmiyor. İki Nehir kendi kendini yönetiyor.”</p>
<p class="p0">“Onlarla ithalat-ihracat vergileri olmadan ticaret yapabilirsiniz,” dedi Alliandre.</p>
<p class="p0">“Zaten yaptığım bir şey,” dedi Elayne.</p>
<p class="p0">“O zaman hiçbir şey değişmeyecek,” dedi Faile yine. “Batıda güçlü bir bölge edinmiş olmanız dışında. Müttefikiniz ve uyruğunuz altındaki bir lord olarak Perrin de, sizi savunmak için askerlerini toparlamayı kabul edecek. Ona sadakat yemini etmiş hükümdarları da yardıma çağıracak.”</p>
<p class="p0">Elayne Alliandre’ye baktı. Muhtemelen Morgase’ten Alliandre’nin ettiği yemini duymuştu, ama kendi kulaklarıyla duymak isteyecekti.</p>
<p class="p0">“Lord Perrin’e sadakat yemini ettim,” dedi Alliandre. “Ghealdan uzun zamandır güçlü müttefiklerden yoksundu. Bunu değiştirmek istedim.”</p>
<p class="p0">“Majesteleri,” dedi Faile, çay fincanı elinde, öne eğilerek. “Perrin bazı Seanchan subaylarla haftalar geçirdi. Tek bir bayrak altında toplanmış büyük bir uluslar birliği oluşturdular. Rand al’Thor, siz ona bir dost olarak güvenseniz de, aynısını yaptı. Tear, Illian ve belki artık Arad Doman onun hükmü altında. Bugünlerde uluslar bölünmek yerine birleşiyor. Bu birliğin karşısında Andor, her geçen an daha da küçük kalıyor.”</p>
<p class="p0">“İşte bu yüzden ben bu seçimi yaptım,” dedi Alliandre.</p>
<p class="p0">Eh, Faile’nin fikrine göre Alliandre Perrin’in <span class="t3">ta’veren</span> özelliğine kapılmıştı. Pek planlı bir hareket olmamıştı. Ama Alliandre farklı düşünüyor olabilirdi.</p>
<p class="p0">“Majesteleri,” diye devam etti Faile, “bu anlaşmayla kazanabileceğimiz çok şey var. Benim Perrin’le evliliğim aracılığıyla Saldaea ile bir bağ kurmuş olacaksınız. Alliandre’nin yeminleriyle, Ghealdan’ı kazanıyorsunuz. Berelain de Perrin’in uyruğu ve sık sık Mayene için güçlü müttefikler bulmak istediğinden bahseder. Onunla konuşsak, onun da bizimle ittifak yapmaya gönüllü olacağını tahmin ediyorum. Biz de kendi birliğimizi kurarız. İki Nehir’i de bir ulus olarak sayarsanız, beş ulus; söylentilerin iddia ettiği gibi Güneş Tahtı’nı da alırsanız altı. En güçlü uluslar olmayabiliriz, ama birleşmişken daha güçlüyüz. Ve siz de önderimiz olursunuz.”</p>
<p class="p0">Elayne’in yüzündeki düşmanlık ifadesi kayboldu. “Saldaea. Taht sırasında kaçıncısın?”</p>
<p class="p0">“İkinci,” diye itiraf etti Faile. Muhtemelen Elayne bunu zaten biliyordu. Perrin sandalyesinde kıpırdandı. Faile bu gerçeğin onu huzursuz ettiğini biliyordu; eh, alışması gerekecekti.</p>
<p class="p0">“İkinci, tahta fazla yakın,” diye karşılık verdi Elayne. “Ya Saldaea tahtına çıkarsan? O zaman İki Nehir’i bir başka ülkeye kaptırabilirim.”</p>
<p class="p0">“Bunu halletmek kolay,” dedi Alliandre. “Faile tahta çıkacak olursa, onun ve Perrin’in çocuklarından biri İki Nehir Lordu olur. Bir başkası da Saldaea tahtına oturur. Bunu yazıya dökerseniz, İki Nehir’i güvenceye almış olursunuz.”</p>
<p class="p0">“Böyle bir ayarlamayı kabul edebilirim,” dedi Elayne.</p>
<p class="p0">“Benim de bir sorunum yok,” diye yanıt verdi Faile, Perrin’e bakarak.</p>
<p class="p0">“Olabilir.”</p>
<p class="p0">“Ben de onlardan bir tane isterim,” dedi Elayne düşünceli düşünceli. “Demek istediğim, çocuklarınızdan birini, Andor kraliyet soyu ile evlendirmek isterim. İki Nehir bu anlaşmanın vereceği güçlere sahip bir lord tarafından yönetilecekse, soyunun tahtla birleşmesini isterim.”</p>
<p class="p0">“Buna söz veremem,” dedi Perrin. “Çocuklarım kendi seçimlerini yapacak.”</p>
<p class="p0">“Bazen asiller böyle yapar,” dedi Elayne. “Bizimki gibi çocukların doğumda nişanlanması sıradışı olur, ama işitilmemiş değildir.”</p>
<p class="p0">“Biz İki Nehir’de öyle yapmayacağız,” dedi Perrin inatla. “Asla.”</p>
<p class="p0">Faile omuzlarını silkti. “Teşvik edebiliriz, Majesteleri.”</p>
<p class="p0">Elayne duraksadı, sonra başını salladı. “Bu kabul edilebilir. Ama diğer Evler bu ‘Yüksek Lord’ meselesinden hoşlanmayacak. Bunu aşmak için bir başka yol bulmak lazım...”</p>
<p class="p0">“İki Nehir’i Yeniden Doğan Ejder’e ver,” dedi Morgase.</p>
<p class="p0">Elayne’in gözleri aydınlandı. “Evet. Bu işe yarar. Bölgeyi, Andor’daki mevkisi olarak ona verirsem...”</p>
<p class="p0">Faile ağzını açtı, ama Elayne elini sallayarak sözünü kesti. “Bu öneri tartışmaya açık değil. Diğer lord ve leydileri, İki Nehir’e bu kadar özerklik vermekte haklı olduğuma ikna etmenin bir yoluna ihtiyacım var. Bölgeyi Yeniden Doğan Ejder’e bahşedersem, ona Andor’da bir unvan verip, İki Nehir’i onun ikamet ettiği yer olarak ilan edersem, sizin memleketinizin farklı muamele görmesi onlara mantıklı gelir.</p>
<p class="p0">“Rand İki Nehirli olduğundan ve Andor ona borçlu olduğundan, Andor’un asil evleri bunu kabul eder. Perrin’in soyunu onun naipleri olarak atamasını sağlayacağız. Sınırlarım dahilindeki asilere boyun eğmek yerine, Yeniden Doğan Ejder’in, sevdiğim adamın arkadaşını terfi ettirmesine izin verdiğim görülecek. Bahsettiğiniz Illian-Tear paktına karşı da bize avantaj sağlayabilir. Rand’la bağlarının onlara fetih hakkı verdiğini iddia edebilirler.” Fincanının kenarına tıklayarak düşündü.</p>
<p class="p0">“Bu mantıklı geliyor,” dedi Perrin başını sallayarak. “İki Nehir Naibi. Bu kulağıma güzel geldi.”</p>
<p class="p0">“Evet, eh,” dedi Faile, “o zaman anlaştık.”</p>
<p class="p0">“Vergileri,” dedi Elayne, onları duymamış gibi. “Perrin ve soyunun yöneteceği bir hazineye yatıracaksınız ve Yeniden Doğan Ejder geri dönerse, onun emrine verileceğini kabul edeceksiniz. Evet. Bu bize, sizi vergiden muaf tutmak konusunda yasal bir bahane verir. Elbette Perrin İki Nehir’i geliştirmek için o hazineyi kullanabilecek. Yollar, erzak depoları, savunmalar.”</p>
<p class="p0">Elayne Faile’ye baktı, sonra gülümsedi ve çayından büyük bir yudum aldı. “Sizi idam etmemenin iyi bir fikir olduğunu düşünmeye başlıyorum.”</p>
<p class="p0">“Bu kesinlikle içimi rahatlattı,” dedi Alliandre gülümseyerek. Birlikteki en zayıf kişi olarak, kurdukları ittifaktan en çok o faydalanacaktı.</p>
<p class="p0">“Majesteleri...” dedi Faile.</p>
<p class="p0">“Bana Elayne de,” dedi Elayne, Faile için bir kadehe şarap doldurarak.</p>
<p class="p0">“Pekala, Elayne,” dedi Faile gülümseyerek. Çayını bir kenara bıraktı ve şarabı kabul etti. “Sormak zorundayım. Yeniden Doğan Ejder’in neler yaptığını biliyor musun?”</p>
<p class="p0">“Öküz kafalı hödük,” dedi Elayne, başını iki yana sallayarak. “Lanet adam Egwene’in canını çok sıktı.”</p>
<p class="p0">“Egwene mi?” diye sordu Perrin.</p>
<p class="p0">“Sonunda Amyrlin oldu,” dedi Elayne, bu gerçek kaçınılmazmış gibi. Perrin başını salladı, ama Faile şaşkınlık içindeydi. <span class="t3">Bu</span> nasıl olmuştu ve Perrin neden hiç şaşırmamıştı?</p>
<p class="p0">“Bu sefer ne yaptı?” diye sordu Perrin.</p>
<p class="p0">“Karanlık Varlık’ın zindanının kalan mühürlerini kıracağını söylüyor,” dedi Elayne kaşlarını çatarak. “Onu durdurmamız gerekecek elbette. Aptalca bir plan. Bu konuda bize yardım edebilirsiniz. Egwene onu ikna etmek için güç topluyor.”</p>
<p class="p0">“Yardım edebileceğimi düşünüyorum,” dedi Perrin.</p>
<p class="p0">“Şu anda nerede olduğunu biliyor musun?” diye sordu Faile. Perrin’in, gördüğü görülere bakarak iyi bir fikri vardı, ama Faile Elayne’in ne bildiğini merak ediyordu.</p>
<p class="p0">“Bilmiyorum,” dedi Elayne. “Ama nerede <span class="t3">olacağını</span> biliyorum...”</p>
<p class="p0">&nbsp;</p>
<p class="p0">Görkemli Seanchan İmparatorluğu’nun hükümdarı Fortuona Athaem Devi Paendrag, Ders Odası’na girdi. Üzerinde, en son İmparatorluk modasına göre biçilmiş, altın kumaştan muhteşem bir elbise vardı. Etek önde, dizlerinin hemen üzerinde bölünmüştü ve o kadar uzundu ki, kenarlarını ve arkasını taşımak için beş <span class="t3">da’covale</span> gerekiyordu.</p>
<p class="p0">Başında altın ve kızıl ipekten yapılmış, uçan baykuş kanatları biçiminde güzel ipek kanatlarla süslenmiş süslü bir başlık vardı ve kollarında, her biri farklı mücevher kombinasyonlarından oluşan on üç bilezik parlıyordu. Kristal parçaları dizilmiş uzun bir kolye takmıştı. Dün gece penceresinin dışında baykuş sesi duymuştu ve dışarı baktığı zaman baykuş uçup gitmemişti. Çok dikkatli olunması, bugünlerin çok önemli kararların alındığı günler olacağını gösteren bir alamet. Bu alamete verilecek doğru yanıt, güçlü simgeler olan mücevherler takmaktı.</p>
<p class="p0">Odaya girdiğinde, içeridekiler yere kapandılar. Yalnızca Ölümnöbetçileri -kan kırmızı ve koyu yeşil zırhlara kuşanmış adamlar- eğilmekle yetindiler, ama tehlikeye karşı tetikte, bakışlarını eğmediler.</p>
<p class="p0">Büyük oda penceresizdi. Bir ucuna çömlekler yığılmıştı, <span class="t3">damane</span>lerin yıkıcı örgüler çalıştığı bir mekan. Zemin hasırlarla kaplıydı. Burası inatçı <span class="t3">damane</span>lerin acıyla yerde kıvrandığı odaydı. Fiziksel açıdan zarar görmeleri düşünülemezdi. <span class="t3">Damane</span>ler İmparatorluğun sahip olduğu en önemli araçlardı, atlardan ya da <span class="t3">raken</span>lerden daha değerliydiler. Bir hayvanı, sırf yavaş öğrendiği için yok etmezdiniz; öğrenene kadar cezalandırırdınız.</p>
<p class="p0">Fortuona odayı geçerek, İmparatorluk Tahtı’na yöneldi. Sık sık buraya gelip, <span class="t3">damane</span>lerin çalıştırılmasını ya da inatlarının kırılmasını izlerdi. Bu onu yatıştırıyordu. Taht küçük bir kürsünün üzerindeydi; o basamakları tırmanırken elbisesinin <span class="t3">da’covale</span>ler tarafından taşınan kuyruğu hışırdadı. Tuon odaya döndü ve hizmetkarların elbiseyi düzeltmesine izin verdi. Hizmetkarlar kollarını tutarak onu tahta oturttular, uzun altın eteklerini halı gibi kürsünün önüne serdiler.</p>
<p class="p0">O eteklere İmparatorluğun gücüne dair deyimler işlenmişti. <span class="t3">İmparatoriçe Seanchan’dır. İmparatoriçe sonsuza dek yaşayacak. İmparatoriçeye itaat edilmeli.</span> Fortuona, İmparatorluğun kudretini ifade eden canlı bir bayrak gibi oturdu.</p>
<p class="p0">Selucia kürsünün alçak basamaklarında yerini aldı. Bu da bitince, saraylılar kalktılar. <span class="t3">Damane</span>ler diz çökmüş halde kaldı elbette. On taneydiler, başlarını eğmişlerdi ve <span class="t3">sul’dam</span>ları tasmalarını tutuyor, bazıları sevgiyle <span class="t3">damane</span>sinin başını okşuyordu.</p>
<p class="p0">Kral Beslan içeri girdi. Saçının büyük kısmını traşlamış, en tepede siyah bir şerit bırakmıştı ve tırnaklarının yedisi boyanmıştı. Fortuona dışında, okyanusun bu yanındaki herkesten bir tırnak fazla. Üzerinde hala Seanchan pelerinleri değil, Altara kıyafetleri vardı: yeşil-beyaz bir üniforma. Fortuona bu konuda ona baskı yapmamıştı.</p>
<p class="p0">Bildiği kadarıyla, Beslan terfi ettirildiğinden beri ona suikast düzenleme planları yapmamıştı. Olağanüstü. Onun yerinde bir Seanchan olsa, hemen komplo kurmaya başlardı. Bazıları suikast denerdi; diğerleri yalnızca plan yapar, ama onu desteklemeye devam ederdi. Ama hepsi onu öldürmeyi <span class="t3">düşünmüş</span> olurdu.</p>
<p class="p0">Okyanusun bu yanında pek çok kişi farklı düşünüyordu. Matrim’le zaman geçirmemiş olsa, Fortuona buna asla inanmazdı. Açık ki, Fortuona’nın onunla gitmek zorunda kalmasının bir sebebi de buydu. Yalnızca, alametleri daha önceden yorumlayabilmiş olmayı diliyordu.</p>
<p class="p0">Beslan Kumandan-General Lunal Galgan’a ve düşük Kan’dan birkaç kişiye katıldı. Galdan başında beyaz saçlardan bir sorguç bulunan, geniş omuzlu bir adamdı. Kan’ın diğer üyeleri ona saygı gösteriyorlardı; Fortuona’nın ona iltimas gösterdiğini biliyorlardı. Burada işler yolunda giderse, Seanchan toprakları yeniden ele geçirildikten sonra, Fortuona onu İmparatorluk ailesine terfi ettirebilirdi. Ne de olsa, Fortuona geri dönüp düzeni sağladıktan sonra, ailenin boşalan mevkilerinin doldurulması gerekecekti. Kuşkusuz, çoğu çoktan suikaste kurban gitmiş ya da idam edilmişti. Galgan değerli bir müttefikti. Açık açık Suroth aleyhine çalışmakla yetinmemiş, Beyaz Kule baskınını da önermişti. O baskın iyi gitmişti. Çok iyi.</p>
<p class="p0">Fortuona’nın <span class="t3">der’sul’dam</span>ı Melitene öne çıktı ve yine eğildi. Saçları kırlaşmaya başlamış tıknaz kadın, gözleri kanlanmış, koyu kahverengi saçlı bir <span class="t3">damane</span>yi öne çıkardı. Bu <span class="t3">damane</span>nin sık sık ağladığı açıktı.</p>
<p class="p0">Melitene bu gerçek karşısında utanmış görünme sağduyusunu gösterdi ve yerlere kadar eğildi. Fortuona <span class="t3">damane</span>nin bu nahoş davranışını fark etmemeyi tercih etti. Dikbaşlılığına rağmen iyi bir avdı.</p>
<p class="p0">Fortuona Selucia’ya bir dizi jest yaparak, ne söyleyeceğini bildirdi. Kadın keskin gözlerle izledi. Başının yarısı örtüyle kaplanmıştı, çünkü örtünün altındaki saçların uzamasını bekliyordu. Diğer yarı traşlanmıştı. Artık Selucia onun Gerçeksöyleyeni olduğu için, Fortuona’nın yeni bir Ses seçmesi gerekecekti.</p>
<p class="p0">“Bize bu kadının neler yapabildiğini göster,” dedi Selucia, Fortuona’nın işaret ettiği sözleri Seslendirerek.</p>
<p class="p0">Melitene <span class="t3">damane</span>nin başını okşadı. “Suffa İmparatoriçe’ye -sonsuza dek yaşasın- havayı yarma Güç’ünü gösterecek.”</p>
<p class="p0">“Lütfen,” dedi Suffa, yalvarırcasına Fortuona’ya bakarak. “Lütfen, beni dinleyin. Ben <span class="t3">Amyrlin Makamı’</span>yım.”</p>
<p class="p0">Melitene tısladı ve Suffa’nın gözleri, <span class="t3">a’dam</span> aracılığıyla hissettiği acı patlaması yüzünden irileşti. <span class="t3">Damane</span> yine de sözlerine devam etti. “Büyük ödül vaat edebilirim, kudretli İmparatoriçe! Beni iade ederseniz, size yerimi alacak on kadın verebilirim. Yirmi! Beyaz Kule’nin en güçlü kadınları. Ben...” İnleyerek sustu ve yere yıkıldı.</p>
<p class="p0">Melitene ter içindeydi. Selucia’ya döndü ve çabuk çabuk, endişe içinde konuştu. “Lütfen hepimizin İmparatoriçe’sine -sonsuza dek yaşasın- bu <span class="t3">damane</span>yi doğru düzgü eğitemediğim için bakışlarımın eğildiğini açıklayın. Suffa, çabukça ağlamasına ve yerine başkalarını önermesine rağmen, şaşırtıcı ölçüde inatçı.”</p>
<p class="p0">Fortuona bir an oturdu ve Melitene’in terlemesine izin verdi. Sonunda Selucia’nın söyleyeceği sözleri işaret etti.</p>
<p class="p0">“İmparatoriçe hoşnutsuz kalmadı,” diye Seslendirdi Selucia. “Kendine Aes Sedai diyen bu <span class="t3">marath’damane</span>lerin hepsi inatçı çıktı.”</p>
<p class="p0">“Lütfen En Yüce Olan’a minnetimi ifade edin,” dedi Melitene gevşeyerek. “Bakışları Dik Olan’ı memnun edecekse, Suffa’nın gösteri yapmasını sağlayabilirim. Ama başka çıkışlar yapabilir.”</p>
<p class="p0">“Devam edebilirsin,” diye Seslendirdi Selucia.</p>
<p class="p0">Melitene Suffa’nın yanında diz çöktü, önce sertçe, sonra teselli edercesine konuştu. Eski <span class="t3">marath’damane</span>lerle çalışmak konusunda çok yetenekliydi. Elbette, Fortuona da kendisini <span class="t3">damane</span>ler konusunda başarılı görürdü. Erkek kardeşi Halvate vahşi <span class="t3">grolm</span>ları terbiye etmeyi ne kadar severse, o da <span class="t3">marath’damane</span>leri terbiye etmeyi o kadar severdi. Halvate’ye suikast düzenletmek zorunda kalması yazıktı. Erkek kardeşleri arasında sevdiği tek kişi oydu.</p>
<p class="p0">Suffa sonunda dizleri üzerinde doğruldu. Fortuona merakla öne eğildi. Suffa başını eğdi ve parlak, saf bir ışık çizgisi önündeki havayı yardı. O çizgi merkezi bir eksen üzerinde yana döndü ve Fortuona’nın tahtının hemen önünde bir delik açtı. Ötesinde ağaçlar hışırdıyordu. Kapının dışında, beyaz başlı bir kartalın süzülerek uzaklaştığını görünce Fortuona’nın nefesi tutuldu. Çok güçlü bir alamet. Normalde soğukkanlı bir kadın olan Selucia inledi, ama kapıya mı yoksa alamete mi, Fortuona bilmiyordu.</p>
<p class="p0">Fortuona kendi şaşkınlığını sakladı. Demek doğruydu. Yolculuk bir efsane ya da söylenti değildi. Bu, savaş hakkında her şeyi değiştiriyordu.</p>
<p class="p0">Beslan öne çıktı ve tereddütle eğildi. Fortuona onun ve Galgan’ın gelip, açıklığın ötesindeki ormana bakmaları için el etti. Beslan, ağzı bir karış açık bakakaldı.</p>
<p class="p0">Galgan ellerini arkasında kavuşturdu. İlginç bir adamdı. Şehirdeki suikastçılarla buluşmuş ve Fortuona’nın öldürülmesi için fiyat almıştı. Sonra, ona fiyat veren her adamı öldürmüştü. Çok incelikli bir manevra; suikastçılarla buluşmaya korkmadığına göre, Fortuona’nın onu bir tehdit olarak görmesi gerekiyordu. Bununla birlikte, aynı zamanda gözle görülür bir sadakat işaretiydi. <span class="t3">Şimdi size boyun eğiyorum</span>, diyordu bu hamle, <span class="t3">ama izliyorum ve hırslı biriyim.</span></p>
<p class="p0">Pek çok açıdan, adamın dikkatli manevraları Fortuona için Beslan’ın şaşmaz sadakatinden daha rahatlatıcıydı. İlkinin hareketlerini tahmin edebiliyordu. İkincisi ise... eh, henüz bundan ne çıkaracağını bilmiyordu. Matrim de bu kadar sadık olacak mıydı? Aleyhine komplo kurmak zorunda olmadığı bir Kuzgun Prensi nasıl bir şey olacaktı? Neredeyse bir fantezi gibi geliyordu, imkansız evlilikler düşlemeleri için sıradan çocuklara anlatılan cinsten bir masal.</p>
<p class="p0">“Bu inanılmaz!” dedi Beslan. “Yüce Varlık, bu yetenekle...” Konumu gereği Fortuona ile doğrudan konuşabilen nadir insanlardandı.</p>
<p class="p0">“İmparatoriçe bilmek istiyor,” diye Seslendirdi Selucia, Fortuona’nın parmaklarını okuyarak, “yakalanan <span class="t3">marath’damane</span>lerden herhangi biri silahtan bahsetmiş mi?”</p>
<p class="p0">“En yüce İmparatoriçe’ye -sonsuza dek yaşasın- bahsetmediklerini iletin,” dedi Melitene endişeli bir sesle. “Ve, yalan söylemediklerine inandığımı ifade etme cüretini göstermek istiyorum. Öyle görünüyor ki, şehrin dışındaki patlama münferit bir kazaymış: bilinmeyen bir <span class="t3">ter’angreal</span>in dikkatsizce kullanılmasının sonucu. Belki de bir silah yoktur.”</p>
<p class="p0">Bu mümkündü. Fortuona o söylentilerin doğruluğundan şüphe etmeye başlamıştı zaten. Patlama, Fortuona Ebou Dar’a gelmeden önce olmuştu ve ayrıntılar kafa karıştırıcıydı. Belki de bütün bunlar Suroth’un ve düşmanlarının bir oyunuydu.</p>
<p class="p0">“Kumandan-General,” diye Seslendirdi Selucia. “En Yüce Varlık bu Yolculuk yetisi gibi bir Güç’le neler yapabileceğinizi bilmek istiyor.”</p>
<p class="p0">“Duruma bağlı,” dedi Galgan çenesini ovalayarak. “Menzili nedir? Ne kadar büyük kapılar açabiliyor? Tüm <span class="t3">damane</span>ler bunu yapabilir mi? Deliğin açılabildiği yerlerle ilgili kısıtlamalar var mı? En Yüce Varlık’ı memnun edecekse, <span class="t3">damane</span>lerle konuşup yanıtlar alabilirim.”</p>
<p class="p0">“İmparatoriçe’yi memnun edecektir,” diye Seslendirdi Selucia.</p>
<p class="p0">“Bu can sıkıcı,” dedi Beslan. “Savaş hatlarımızın arkasına saldırabilirler. İmparatoriçe’nin, sonsuza dek yaşasın, kendi odalarına böyle bir kapı açabilirler. Bununla... savaş hakkında bildiğimiz her şey değişecek.”</p>
<p class="p0">Ölümnöbetçileri kıpırdandılar: büyük huzursuzluk işareti. Yalnızca Furyk Karede kıpırdamadı. Tam tersine, yüz ifadesi daha da sertleşti. Fortuona onun her gece farklı yatak odasında uyumasını teklif edeceğini biliyordu.</p>
<p class="p0">Fortuona bir an, havadaki o yarığa bakarak düşündü. Yarığın kendisi. Sonra, gelenekleri ihlal ederek kürsüde ayağa kalktı. Neyse ki Beslan oradaydı, doğrudan konuşabileceği biri; böylece emirlerini diğerleri de duyabilecekti.</p>
<p class="p0">“Raporlara göre,” diye bildirdi Fortuona, “Beyaz Kule denen yerde hala yüzlerce <span class="t3">marath’damane</span> var. Seanchan’ı ele geçirmenin, bu toprakları elimizde tutmanın, Son Savaş’a hazırlanmanın anahtarı onlar. Yeniden Doğan Ejder, Kristal Taht’a hizmet edecek.</p>
<p class="p0">“Bize, saldırı düzenlemenin yeni bir yolu sunuldu. Kumandan-General’e bildirin, en iyi askerlerini toplasın. Kontrolümüz altındaki bütün <span class="t3">damane</span>lerin şehre geri getirilmesini istiyorum. Onlara bu Yolculuk yöntemini öğreteceğiz. Sonra bütün kuvvetimizle Beyaz Kule’ye gideceğiz. Önceden onlara iğne batırdık. Artık, kılıcımızın ağırlığını bilecekler. Tüm <span class="t3">marath’damane</span>ler tasmalanmalı.”</p>
<p class="p0">Oturdu ve odaya sessizlik çöktü. İmparatoriçe’nin şahsen böyle bir bildiride bulunması nadirdi. Ama bu, cüretli davranılması gereken bir zamandı.</p>
<p class="p0">“Bu haberin yayılmasına izin vermemelisin,” dedi Selucia ona, sert bir sesle. Şimdi Gerçeksöyleyen olarak konuşuyordu. Evet, Fortuona’nın sesi olarak bir başkasının seçilmesi gerekecekti. “Yolculuk denen bu yetiye sahip olduğumuzu düşmanın öğrenmesine izin vermen aptallık olur.”</p>
<p class="p0">Fortuona derin bir nefes aldı. Evet, bu doğruydu. Bu odadaki herkesin sırrı koruyacağından emin olacaktı. Ama Beyaz Kule ele geçirildikten sonra, bu bildiriden bahsedilecekti ve zaferinin alametlerini göklerde ve çevrelerindeki dünyada okuyacaklardı.</p>
<p class="p0"><span class="t3">Yakında saldırmamız gerek</span>, dedi Selucia jestlerle.</p>
<p class="p0"><span class="t3">Evet</span>, diye karşılık verdi Fortuona. <span class="t3">Önceki saldırımızdan sonra ordularını toparlıyorlardır.</span></p>
<p class="p0"><span class="t3">O zaman bir sonraki hamle işi bitirmeli</span>, diye işaret etti Selucia. <span class="t3">Ama düşün. Beyaz Kule mahzenlerinde, gizli bir odaya binlerce asker nakletmek. Bin örse çarpan bin çekicin gücüyle saldırmak!</span></p>
<p class="p0">Fortuona başını salladı.</p>
<p class="p0">Beyaz Kule’nin sonu gelmişti.</p>
<p class="p0">&nbsp;</p>
<p class="p0">“Söylenecek başka bir şey var mı bilmiyorum, Perrin,” dedi Thom, sandalyesinde arkasına yaslanarak. Uzun saplı piposundan kıvrıla kıvrıla dumanlar çıkıyordu. Sıcak bir geceydi ve şömineyi yakmamışlardı. Masada yalnızca birkaç mum, biraz ekmek, peynir ve bir sürahi bira vardı.</p>
<p class="p0">Perrin de kendi piposunu tüttürüyordu. Odada o, Thom ve Mat’ten başka kimse yoktu. Gaul ve Grady ortak salonda bekliyordu. Mat o ikisini getirdiği için Perrin’e küfretmişti; aynı odada bir Aiel ve bir Asha’man fazla göze batıyordu. Ama Perrin o ikisi varken, koca bir askeri birliğin yanında hissettiğinden daha güvende hissediyordu kendini.</p>
<p class="p0">İlk önce Perrin hikayesini Mat ve Thom’la paylaşmıştı, Malden’den, Haberci’den, Alliandre’den ve Galad’dan bahsetmişti. Sonra onlar da kendi deneyimlerini aktarmışlardı. Ayrıldıklarından beri üçünün de başına bu kadar çok şey gelmiş olması Perrin’i hayretten hayrete sürüklemişti.</p>
<p class="p0">“Seanchan İmparatoriçesi, ha?” dedi Perrin, loş odada dumanın döne döne yükselmesini izleyerek.</p>
<p class="p0">“Dokuz Ayın Kızı,” dedi Mat. “O farklı.”</p>
<p class="p0">“Evlenmişsin.” Perrin sırıttı. “Matrim Cauthon. Evlenmiş.”</p>
<p class="p0">“O kısmı anlatman gerekmiyordu, biliyorsun,” dedi Mat Thom’a.</p>
<p class="p0">“Ah, seni temin ederim, gerekiyordu.”</p>
<p class="p0">“Yaptığım en kahramanca şeyleri anlatmaman bir aşığa hiç yakışmıyor,” dedi Mat. “En azından şapkadan bahsettin.”</p>
<p class="p0">Perrin memnuniyetle gülümsedi. Arkadaşlarıyla oturup sohbet ederek geçen bir akşamı ne kadar özlediğinin farkında değildi. Pencerenin dışındaki ahşap oyma tabeladan yağmur suyu damlıyordu. Üzerine, tuhaf şapkalar takmış, abartılı gülümsemeler takınmış yüzler resmedilmişti. Mutlu Kalabalık. Muhtemelen o ismin ardında bir hikaye vardı.</p>
<p class="p0">Üçü, parasını Mat’in ödediği özel yemek odasındaydılar. Hanın, şömine önlerine konan büyük koltuklarından üçünü getirtmişlerdi. Masaya uymuyorlardı, ama rahattılar. Mat arkasına yaslandı ve ayaklarını masaya dayadı. Koca bir parça koyun peyniri aldı, bir parça ısırdı, sonra kalanı sandalyesinin koluna koydu.</p>
<p class="p0">“Biliyor musun, Mat,” dedi Perrin, “muhtemelen karın sana görgü kurallarını öğretmişlerdir diye düşünüyordur.”</p>
<p class="p0">“Ah, öğrettiler zaten,” dedi Mat, “ama ben hiç öğrenmedim.”</p>
<p class="p0">“Onunla tanışmak isterim,” dedi Perrin.</p>
<p class="p0">“İlginç biri,” diye yanıt verdi Thom.</p>
<p class="p0">“İlginç,” dedi Mat. “Evet.” Yüzünde özlemli bir ifade belirdi. “Her neyse, çoğunu öğrendin zaten Perrin. Bizi buraya o lanet Kahverengi getirdi. İki haftadır görmüyorum onu.”</p>
<p class="p0">“Notu görebilir miyim?” diye sordu Perrin.</p>
<p class="p0">Mat birkaç cebini yokladı, sonra katlanıp kırmızı mumla mühürlenmiş, küçük, beyaz bir kağıt parçası çıkardı. Kağıdı masaya fırlattı. Köşeleri kıvrılmıştı, kağıt lekelenmişti, ama açılmamıştı. Matrim Cauthon sözünü tutan bir adamdı, en azından yemin etmesini sağlayabilirseniz.</p>
<p class="p0">Perrin notu aldı. Hafifçe parfüm kokuyordu. Onu evirip çevirdi, sonra muma tuttu.</p>
<p class="p0">“İşe yaramıyor,” dedi Mat.</p>
<p class="p0">Perrin homurdandı. “Sence ne diyor?”</p>
<p class="p0">“Bilmem,” dedi Mat. “Lanet deli Aes Sedai. Demek istediğim, onların hepsi tuhaf. Ama Verin hepten kafayı üşütmüş. Sen ondan haber aldın mı?”</p>
<p class="p0">“Almadım.”</p>
<p class="p0">“Umarım iyidir,” dedi Mat. “Başına bir şey gelmesinden endişeleniyormuş gibiydi.” Notu geri aldı, sonra notla masaya tıkladı.</p>
<p class="p0">“Açacak mısın?”</p>
<p class="p0">Mat başını iki yana salladı. “Geri döndüğümde açacağım. Ben...”</p>
<p class="p0">Kapı çalındı, sonra gıcırdayarak açıldı ve hancı göründü. Denezel adlı genç bir adamdı. Uzun boylu ve ince yüzlüydü. Saçlarını traşlamıştı. Perrin’in gördüklerine bakılırsa adam bir Ejderyeminliydi, hatta Rand’ın bir portresini yaptırmış, ortak salona asmıştı. Portre Rand’a epey benziyordu.</p>
<p class="p0">“Özür dilerim, Bay Kırmızı,” dedi Denezel, “Ama Bay Altın’ın adamı onunla konuşmakta ısrar ediyor.”</p>
<p class="p0">“Sorun değil,” dedi Perrin.</p>
<p class="p0">Grady yıpranmış yüzünü içeri uzattı ve Denezel çekildi.</p>
<p class="p0">“Selam, Grady,” dedi Mat el sallayarak. “Son zamanlarda ilginç birilerini patlattın mı?”</p>
<p class="p0">Güneşten esmerleşmiş Asha’man Perrin’e bakarak alnını kırıştırdı. “Lordum. Leydi Faile geceyarısı geldiğinde size haber vermemi istemişti.”</p>
<p class="p0">Mat ıslık çaldı. “Gördün mü, ben bu yüzden karımı bir başka krallıkta bıraktım.”</p>
<p class="p0">Grady’nin alnı daha beter kırıştı.</p>
<p class="p0">“Teşekkür ederim, Grady,” dedi Perrin içini çekerek. “Zamanın farkında değildim. Yakında çıkarız.”</p>
<p class="p0">Asha’man başını salladı, sonra çekildi.</p>
<p class="p0">“Kavrulası adam,” dedi Mat. “En azından gülümseyemez mi? Kahrolası gökyüzü yeterince can sıkıcı. İnsanlar onu taklit etmeye çalışmasalar da olur.”</p>
<p class="p0">“Eh, evlat,” dedi Thom, biraz bira doldurarak, “son zamanlarda bazıları dünyayı o kadar da eğlenceli bulmuyor.”</p>
<p class="p0">“Saçmalık,” dedi Mat. “Dünya pekala eğlenceli. Son zamanlarda lanet dünyanın tamamı bana gülüyor. Sana söylüyorum, Perrin. Resimlerimiz çevrede dolaşırken, fazla dikkat çekmemen lazım.”</p>
<p class="p0">“Bunu nasıl yapabileceğimi bilmiyorum,” dedi Perrin. “Önderlik etmem gereken bir ordu ve göz kulak olmam gereken insanlar var.”</p>
<p class="p0">“Verin’in uyarısını yeterince ciddiye aldığını sanmıyorum, evlat,” dedi Thom, başını iki yana sallayarak. “Banath’ın halkını duymuş muydun hiç?”</p>
<p class="p0">“Hayır,” dedi Perrin, Mat’e bakarak.</p>
<p class="p0">“Şimdi Almoth Ovası olan yerde dolaşan bir grup vahşiydiler,” dedi Thom. “Onlar hakkında birkaç güzel şarkı biliyorum. Muhtelif Banath kabileleri, önderleri göze çarpsın diye derisini kırmızıya boyarlardı.”</p>
<p class="p0">Mat peynirinden bir ısırık daha aldı. “Lanet aptallar. Önderlerini kırmızıya boyamak mı? Bu onu savaş meydanındaki her asker için bir hedefe dönüştürür!”</p>
<p class="p0">“Mesele de buydu,” dedi Thom. “Bu bir meydan okumaydı, anlarsın. Yoksa düşmanları nasıl onu bulup, becerilerini ona karşı sınayacaktı?”</p>
<p class="p0">Mat hıhladı. “Ben olsam dikkatleri başka yere çekmek için birkaç askeri kırmızıya boyardım, sonra herkes ordunun komutanı sandıkları adamların peşine düştüğünde, ben okçularıma onların önderlerini iğne yastığına döndürmelerini emrederdim.”</p>
<p class="p0">“Aslında,” dedi Thom birasını yudumlayarak, “onlarla yaptığı ilk ve son savaşta, Villiam Kandöken de tam olarak bunu yapmış. ‘Yüz Günün Şarkısı’ bunu anlatıyor. Harika bir manevra. Bu şarkıyı duymuş olmana şaştım; bilinmeyen bir şarkıdır ve savaş çok uzun zaman önce oldu, çoğu tarih kitabı hatırlamaz bile.”</p>
<p class="p0">Bir sebepten, yorum Mat’in endişeli kokmasına sebep oldu.</p>
<p class="p0">“Kendimizi hedef haline getirdiğimizi söylüyorsun,” dedi Perrin.</p>
<p class="p0">“Benim söylediğim,” diye yanıt verdi Thom, “saklanmanızın gittikçe güçleştiği. Nereye giderseniz gidin, bayraklarınız geldiğinizi ilan ediyor. İnsanlar sizden bahsediyor. Sırf Terkedilmişler sizi nerede bulacaklarını bilemediği için bu zamana kadar canlı kaldığınızı sanıyorum.”</p>
<p class="p0">Perrin ordusunun düşmesine ramak kaldığı tuzağı düşünerek başını salladı. Gecenin bir yarısı suikastçılar <span class="t3">gelecekti</span>. “Ee, ne yapmalıyım’”</p>
<p class="p0">“Mat her gece farklı bir çadırda uyuyor,” dedi Thom. “Bazen de şehirde kalıyor. Sen de böyle bir şey denemelisin. Grady Kapıyollar açabiliyor, değil mi? Neden senin için her gece çadırının ortasında bir tane açmıyor? Gizlice git ve başka bir yerde uyu, sonra sabahleyin geri Yolculuk et. Başka herkes çadırında olduğunu varsayacaktır. Suikastçılar saldırırsa, sen orada olmazsın.”</p>
<p class="p0">Perrin düşünceli düşünceli başını salladı. “Daha da iyisi, beş altı Aiel’in içeride nöbet beklemesini sağlayabilirim.”</p>
<p class="p0">“Perrin,” dedi Mat, “bu tamamen şeytani bir plan.” Gülümsedi. “Gelişmişsin, dostum.”</p>
<p class="p0">“Senden geldiğine göre, bunu iltifat olarak kabul etmeye çalışacağım,” dedi Perrin. Duraksadı, sonra ekledi. “Zor olacak.”</p>
<p class="p0">Thom güldü. “Ama haklı. Değişmişsin. İki Nehir’den kaçmasına yardım ettiğim yumuşak sesli, kararsız oğlana ne oldu?”</p>
<p class="p0">“Demirhane ateşinden geçti,” dedi Perrin usulca.</p>
<p class="p0">Thom, anlamış gibi başını salladı.</p>
<p class="p0">“Ya sen, Mat?” dedi Perrin. “Sana yardımcı olmak için yapabileceğim bir şey var mı? Çadırlar arasında Yolculuk yapabilmeni sağlamak gibi?”</p>
<p class="p0">“Hayır. Ben iyiyim.”</p>
<p class="p0">“Kendini nasıl koruyacaksın?”</p>
<p class="p0">“Zekamla.”</p>
<p class="p0">“Ondan biraz bulmayı planlıyorsun, o zaman?” dedi Perrin. “Zamanı gelmişti.”</p>
<p class="p0">Mat hıhladı. “Son zamanlarda herkesin zekamla ne alıp veremediği var? Bana bir şey olmaz, güven bana. Hatırlat da, istediğim bütün zar oyunlarını kazanabileceğimi ilk keşfettiğim geceyi anlatayım sana. Güzel bir hikayedir. Köprülerden düşme olayları da var. En azından bir köprüden.”</p>
<p class="p0">“Eh... şimdi anlatabilirsin,” dedi Perrin.</p>
<p class="p0">“Doğru zaman değil. Fark etmez zaten. Ben de yakında gideceğim.”</p>
<p class="p0">Thom heyecanlı kokuyordu.</p>
<p class="p0">“Perrin, bize bir Kapıyol ödünç verirsin, değil mi?” diye sordu Mat. “Birlik’ten ayrılmaktan nefret ediyorum. Özlemime dayanamayacaklar. En azından bir şeyler patlatmak için o ejderlerden var.”</p>
<p class="p0">“Ama sen nereye gidiyorsun?” diye sordu Perrin.</p>
<p class="p0">“Sanırım artık açıklamalıyım,” dedi Mat. “Bu hoş sohbet falan dışında, seninle görüşmek istememin sebebi buydu.” Eğildi. “Perrin, Moiraine yaşıyor.”</p>
<p class="p0">“<span class="t3">Ne?”</span></p>
<p class="p0">“Bu doğru,” dedi Mat. “Ya da, eh, yaşadığını sanıyoruz. Thom’a bir mektup göndermiş. Lanfear’la savaşını kehanet ettiğini iddia ediyor ve biliyormuş ki... Eh, her neyse, Arinelle Irmağı’nın batısında bir kule var. Tamamen metalden yapılmış ve...”</p>
<p class="p0">“Ghenjei Kulesi,” dedi Perrin usulca. “Evet, biliyorum.”</p>
<p class="p0">Mat gözlerini kırpıştırdı. “Biliyor musun? Yak beni. Sen ne zaman alim oldun?”</p>
<p class="p0">“Yalnızca birkaç şey duymuştum. Mat, o mekan kötü.”</p>
<p class="p0">“Eh, Moiraine o kulenin içinde,” dedi Mat. “Tutsak. Onu kurtarmayı düşünüyorum. Yılanları ve tilkileri yenmem lazım. Kahrolası hilekarlar.”</p>
<p class="p0">“Yılanlar ve tilkiler mi?” dedi Perrin.</p>
<p class="p0">Thom başını salladı. “Çocuk oyununa, o kulede yaşayan varlıkların adı verilmiş. Biz öyle düşünüyoruz.”</p>
<p class="p0">“Ben onları gördüm,” dedi Mat. “Ve... eh, şu anda gerçekten bunun için zaman yok.”</p>
<p class="p0">“Onu kurtaracaksan,” dedi Perrin, “belki ben de gelmeliyim. Ya da en azından, Asha’manlardan birini gönderebilirim.”</p>
<p class="p0">“Kapıyolu memnuniyetle kabul ederim,” dedi Mat. “Ama sen gelemezsin, Perrin. Moiraine mektubunda bunu açıklıyor. Yalnızca üç kişi gelebilir ve ben o üç kişinin kim olması gerektiğini biliyorum.” Duraksadı. “Onu yanıma almadığım için Olver beni öldürecek, biliyorsun.”</p>
<p class="p0">“Mat,” dedi Perrin, başını iki yana sallayarak. “Hiç mantıklı konuşmuyorsun.”</p>
<p class="p0">Mat içini çekti. “O zaman sana tüm hikayeyi anlatayım.” Bira sürahisine baktı. “Daha fazla biraya ihtiyacım var. Grady’ye bir süre daha kalacağımızı söylesen iyi edersin...”</p>
</body>
</html>