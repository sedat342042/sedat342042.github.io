<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>

<link rel="stylesheet" type="text/css" href="../Styles/style.css"/>
<title>Geceyarısı Kuleleri</title>
</head>
<body>
<p class="p1" style="text-align: center;"><span class="t1">1</span></p>
<p class="p1" style="text-align: center;">-------------------------------------------------------------------------------------------------</p>
<p class="p1" style="text-align: center;"><span class="t1">ÖNCE ELMALAR</span></p>
<p class="p1" style="text-align: center;"><span class="t1"><br/></span></p>
<p class="p0">Zaman Çarkı döner, Çağlar gelir geçer, bıraktığı anılar efsaneye dönüşür. Efsane solar, mit olur ve onu doğuran Çağ tekrar geldiğinde mit bile unutulmuştur. Bazılarının Üçüncü Çağ dediği, daha gelmemiş, uzun zaman önce geçmiş bir çağda, Imfaral’ın sisli zirvelerinde bir rüzgar doğdu. Rüzgar başlangıç değildi. Zaman Çarkı dönerken ne başlangıçlar vardır ne de bitişler. Ama <span class="t3">bir</span> başlangıçtı.</p>
<p class="p0">Gevrek, hafif rüzgar kırağıdan kaskatı olmuş taze dağ çimenleri üzerinde oynaştı. Çok yükseklerde bir ölüm maskesi gibi daima asılı duran bulutların koruması altında, o kırağı ilk ışıklardan sonra da kalkmıyordu. Bulutlar belireli haftalar olmuştu ve soluk, sararmış otlar bunun kanıtıydı.</p>
<p class="p0">Rüzgar sabah sisini çalkaladı, güneye esti, küçük bir torm sürüsünü ürpertti. Tormlar, liken lekeli yassı bir granit kayanın üzerine uzanmışlar, gelmeyecek sabah güneşi altında güneşlenmeyi bekliyorlardı. Rüzgar çıkıntının üzerinden döküldü. Halatsı kabukları ve kalın, iğne yapraklı dalları olan, bodur mura ağaçlarıyla kaplı yamaçtan aşağı esti.</p>
<p class="p0">Dağın eteklerinde, rüzgar doğuya döndü. Asker baltasıyla ağaç ve çalılardan temizlenmiş açık bir ovadan geçti. Ölüm tarlası on üç kaleyi kuşatıyordu, tamamen cilasız siyah mermerden inşa edilmiş, yüksek kuleler. Kulelerin taşları, ilkel, biçimlenmemiş güç hissi versin diye, kabaca yontulup bırakılmıştı. Bu kuleler savaş için yapılmıştı. Gelenek gereği, boştular. Bunun ne kadar süreceği, bu kaos kıtasında geleneklerin daha ne kadar hatırlanacağı, belirsizdi.</p>
<p class="p0">Rüzgar doğuya doğru yoluna devam etti. Kısa süre sonra Takistrom rıhtımlarındaki, yarısı yanmış gemilerin direklerinde oynaşıyordu. Uykulu Koy’a açıldığında saldırganların yanından geçti: kan kırmızı yelkenli devasa gemiler. Korkunç görevlerini tamamlamışlar, güneye doğru seyrediyorlardı.</p>
<p class="p0">Rüzgar yine karaya esti, için için yanan kasabaların ve köylerin, ordularla kaplanmış ovaların ve savaş gemileri ile dolu rıhtımların üzerinden geçti. Ölmeye yüz tutmuş otların üzerinde, rıhtımustasının kasvetli gökyüzünün altında, duman, savaş naraları ve bayraklar uçuşuyordu.</p>
<p class="p0">İnsanlar, zamanın sonunun gelmiş olabileceğini fısıldamıyordu. Bunu bağıra bağıra söylüyorlardı. Barış Tarlaları yanıyordu, Kuzgun Kulesi kehanet edildiği gibi yıkılmıştı ve Seandar’a bir katil hükmediyordu. Bu, insanın kılıcını alıp taraf seçtiği, sonra ölmekte olan diyara son rengini vermek için kan döktüğü bir zamandı.</p>
<p class="p0">Rüzgar uluyarak doğuya esti, ünlü Zümrüt Yamaçların üzerinden geçti ve okyanusa açıldı. Arkada, koca Seanchan kıtasından duman yükseliyordu adeta.</p>
<p class="p0">Rüzgar saatler boyunca esti -bir başka Çağ’da olsa, ona ticaretyeli denmesine sebep olacak şeyi yaptı- köpüren suların ve karanlık, gizemli dalgaların arasında kıvrıldı. Sonunda rüzgar bir başka kıtaya rastladı, burası sessizdi, tıpkı celladın baltası düşmeden önce nefesini tutan bir adam gibi.</p>
<p class="p0">Rüzgar, Ejderdağı diye bilinen muazzam, kırık zirveli dağa geldiğinde gücünün çoğunu kaybetmişti. Dağın eteklerinden dolandı, sonra akşam ışığıyla aydınlanmış büyük bir elma bahçesinden geçti. Eskiden yeşil olan yapraklar sararmıştı.</p>
<p class="p0">Rüzgar, birleşim yerleri taba rengi keten sicimle bağlanmış alçak bir tahta çitten geçti. Orada iki kişi duruyordu: bir delikanlı ve yaşlıca, ciddi bir adam. Yaşlı adamın üzerinde yıpranmış kahverengi pantolon ve ahşap düğmeli bol beyaz bir gömlek vardı. Yüzü o kadar kırışıktı ki, ağaç kabuklarına benziyordu.</p>
<p class="p0">Almen Bunt meyve bahçelerinden pek anlamazdı. Ah, Andor’daki çiftliğinde birkaç ağaç dikmişti. Yemek masasındaki boşluğu doldurmak için kim bir iki ağaç dikmezdi ki? O da, Adrinne’le evlendiği gün iki ceviz ağacı ekmişti. Karısı öldüğünde, ağaçlarının orada, pencerenin dışında durduğunu görmek Almen’e iyi gelmişti.</p>
<p class="p0">Meyve bahçesi bakmak bambaşka bir işti. Bu alanda neredeyse üç yüz ağaç vardı. Bu, kız kardeşinin meyve bahçesiydi; oğulları onun Carysford yakınlarındaki çiftliğine göz kulak olurken, Almen kız kardeşini ziyaret ediyordu.</p>
<p class="p0">Almen gömleğinin cebinde oğullarının gönderdiği mektubu taşıyordu. Yardım isteyen, çaresiz bir mektuptu, ama onlara gidemezdi. Ona burada ihtiyaç vardı. Dahası, Andor’dan çıkmak için iyi bir zamandı. Almen Kraliçe’nin adamıydı. Son zamanlarda, Kraliçe’nin adamı olmak insanın başını merasında çok fazla inek bulundurmak kadar büyük belaya sokabiliyordu.</p>
<p class="p0">“Ne yapacağız, Almen?” diye sordu Adim. “Bu ağaçlar... onlar... Eh, bu şekilde <span class="t3">olmaması</span> gerekiyor.” On üç yaşındaki oğlan sarı saçlarını babasının tarafından almıştı.</p>
<p class="p0">Almen çenesini ovaladı ve dudağının üzerinde, traş olurken ıskaladığı bir yeri kaşıdı. Adim’in ağabeyi Hahn yaklaştı. Delikanlı bahar başlarında, bir hoşgeldin armağanı olarak, Almen’e tahta dişler oymuştu. Harika şeylerdi, tellerle tutturulmuşlardı ve kalan birkaç dişi için de boşluklar bırakılmıştı. Ama fazla sert çiğnerse biçimini yitiriyordu.</p>
<p class="p0">Ağaç dizisi düzdü ve aralıkları kusursuzdu. Graeger -Almen’in eniştesi- her zaman titiz biri olmuştu. Ama Graeger ölmüştü, Almen’in gelmesinin sebebi de buydu. Düzgün ağaç sırası metrelerce uzanıyordu ve her bir ağaç dikkatle budanmış, gübrelenmiş ve sulanmıştı.</p>
<p class="p0">Ve geceleyin, her birindeki tüm meyveler dökülmüştü. Başparmak boyunda minik elmalar. Binlercesi. Geceleyin büzülmüşler, sonra düşmüşlerdi. Tüm hasat gitmişti.</p>
<p class="p0">“Ne diyeceğimi bilemiyorum, çocuklar,” diye itiraf etti Almen sonunda.</p>
<p class="p0">“Sen? Söyleyecek söz bulamıyorsun?” dedi Hahn. Adim’in ağabeyi, annesi gibi esmerdi ve on beş yaşında bir delikanlı için uzun boyluydu. “Dayı, normalde gecenin yarısı boyunca brendi tüketmiş bir aşık kadar gevezesindir!” Hahn, artık ailenin erkeği kendisi olduğundan, kardeşi hatırına güçlü görünmeye çalışıyordu. Ama bazen endişelenmek iyiydi.</p>
<p class="p0">Ve Almen endişeleniyordu. Çok endişeleniyordu.</p>
<p class="p0">“Bir haftalık tahılımız anca kaldı,” dedi Adim usulca. “Ve olanı da hasat edeceğimiz elma karşılığında almıştık. Kimse bize bir şey vermeyecek artık. Kimsenin bir şeyi yok.”</p>
<p class="p0">Meyve bahçesi bölgedeki en büyük üreticilerden biriydi; köydeki adamların yarısı senenin bir döneminde onlar adına çalışırdı. Geçimleri bahçeye bağlıydı. Ona <span class="t3">ihtiyaçları</span> vardı. Bunca yiyecek bozulurken, doğal olmayan kış yüzünden erzakları tükenirken...</p>
<p class="p0">Sonra bir de Graeger’i öldüren olay vardı. Adam Negin Köprüsü’nde bir köşeyi dolanmıştı ve yok olmuştu. İnsanlar bakmaya gittiğinde, tek buldukları sülfür kokan, gri-beyaz gövdeli, çarpık, yapraksız bir ağaç olmuştu.</p>
<p class="p0">O gece birkaç kapıya Ejder Dişi çizilmişti. İnsanlar gittikçe daha çok huzursuz oluyordu. Eskiden olsa, Almen hepsini gölgelerden ürken, her taşın altında Trolloc gören ahmaklar olarak düşünürdü.</p>
<p class="p0">Şimdi ise... eh, şimdi o kadar emin değildi. Doğuya, Tar Valon’un olduğu yöne baktı. Bozulan ekinler cadıların suçu olabilir miydi? Yuvalarına bu kadar yakın olmaktan nefret ediyordu, ama Alysa’nın yardıma ihtiyacı vardı.</p>
<p class="p0">O ağacı kesip yakmışlardı. Meydanda hala kükürt kokusu alabiliyorlardı.</p>
<p class="p0">“Dayı?” dedi Hahn huzursuzca. “Biz... biz şimdi ne yapacağız?”</p>
<p class="p0">“Ben...” <span class="t3">Ne</span> yapabilirlerdi ki? “Yak beni, hepimiz toplanıp Caemlyn’e gitmeliyiz. Yeni Kraliçe’nin şimdiye kadar oraya çekidüzen verdiğinden eminim. Kanun önünde temize çıkabilirim. Kraliçe lehine konuştuğu için insanın kellesine ödül konduğu nerede görülmüş?” Saçmaladığını fark etti. Oğlanlar ona bakmaya devam ettiler.</p>
<p class="p0">“Hayır,” diye devam etti Almen. “Yak beni, çocuklar, bu yanlış. Gidemeyiz. Çalışmaya devam etmemiz lazım. Durum, yirmi sene önce, koca arpa hasadımı geç gelen dona kurban ettiğim zamankinden daha kötü değil. Bunu da aşacağız, Işık adına, aşacağız.”</p>
<p class="p0">Ağaçların kendileri iyi görünüyordu. Üstlerinde tek bir böcek ısırığı yoktu, yapraklar biraz sararmıştı, ama hala sağlamdı. Bahar tomurcukları geç gelmişti kuşkusuz ve elmalar yavaş büyümüştü. Ama <span class="t3">yine de</span> büyümüşlerdi.</p>
<p class="p0">“Hahn,” derken buldu kendini. “Babanın odun baltasındaki çentikleri biliyorsun ya? Neden gidip onu bileylemiyorsun? Adim, sen de git, Uso ile Moor’a arabalarını getirmelerini söyle. Bu düşmüş elmaları seçeceğiz ve aralarında o kadar kötü çürümemiş olanlar var mı, bakacağız. Belki domuzlar onları yer.” En azından hala iki domuzları vardı. Ama bu bahar yavrulamamışlardı.</p>
<p class="p0">Çocuklar duraksadılar.</p>
<p class="p0">“Hemen gidin,” dedi Almen. “Sırf sorun çıktı diye aylaklık etmenin faydası yok.”</p>
<p class="p0">Delikanlılar itaatkarca uzaklaştılar. Boş eller, boş zihinler yaratırdı. Biraz iş çocukların gelecek hakkında düşünmelerini engellerdi.</p>
<p class="p0">Kendisi düşünmekten kendini alamıyordu ama. Çite yaslandı ve kolunun altında, zımparalanmamış tahtalardaki kaba oyukları hissetti. O rüzgar yine gömleğinin eteklerini çekiştirdi; Adrinne olsa, pantolonuna sokması için zorlardı onu, ama o gitmişti ve... eh, gömleğini o şekilde giymekten hiçbir zaman hoşlanmamıştı.</p>
<p class="p0">Yine de gömleğini pantolonuna soktu.</p>
<p class="p0">Havada yanlış bir koku vardı. Bir şehrin içindeki hava gibi, bayat bir koku. Eskiden elma olan büzülmüş şeylerin çevresinde sinekler vızıldamaya başlamıştı.</p>
<p class="p0">Almen’in uzun bir ömrü olmuştu. Yaşını saymaya hiç zahmet etmemişti; onun için bunu Adrinne yapıyordu. Önemli değildi. Çok sene gördüğünü biliyordu, o kadar.</p>
<p class="p0">Böceklerin hasada saldırdığını görmüştü; sele, kuraklığa, ihmalkarlığa kurban edilen bitkiler görmüştü. Ama yaşadığı onca sene içinde, buna benzer hiçbir şey görmemişti. Bunda şer vardı. Zaten köylüler açtı. Bundan bahsetmiyorlardı, çocuklar etraftayken değil. Yetişkinler ne varsa sessizce çocuklara ve emzikli kadınlara veriyordu. Ama ineklerin sütü kuruyordu, kilerlerdeki erzak bozuluyordu, ekinler ölüyordu.</p>
<p class="p0">Cebindeki mektup, kendi çiftliğine yoldan geçen paralı askerlerin saldırdığını söylüyordu. Kimseye zarar gelmemişti, ama çiftlikte buldukları her lokma yiyeceği almışlardı. Oğulları yarı büyümüş patatesleri çıkarıp kaynatarak hayatta kalmıştı. Yirmi patatesten on dokuzunun toprağın içinde çürüdüğünü görmüşlerdi ve bitkilerin kendileri yeşil olmalarına rağmen, kökler kurt doluydu.</p>
<p class="p0">Yakındaki düzinelerce köy de aynı sıkıntıları çekiyordu. Yiyecek yoktu. Tar Valon’un kendisi bile halkını beslemekte güçlük çekiyordu.</p>
<p class="p0">O düzenli, kusursuz, işe yaramaz elma ağaçlarına bakarken, Almen durumun ezici ağırlığını hissediyordu. Olumlu düşünmeye çalışmanın ağırlığı. Kız kardeşinin uğruna çalıştığı her şeyin çürüdüğünü görmenin ağırlığı. O elmalar... onlar köyü ve kendi oğullarını kurtaracaktı.</p>
<p class="p0">Midesi guruldadı. Son zamanlarda bunu sık sık yapıyordu.</p>
<p class="p0"><span class="t3">Demek bu,</span> diye düşündü, yerdeki aşırı sararmış çimenlere bakarak. <span class="t3">Savaş bitti.</span></p>
<p class="p0">Almen’in omuzları, hissettiği ağırlıkla çöktü. <span class="t3">Adrinne,</span> diye düşündü. Kolay güldüğü, kolay konuştuğu zamanlar olmuştu. Şimdi, zımparalana zımparalana değneğe dönüşmüş bir direk gibi hissediyordu kendini. Belki de her şeyi boş vermenin zamanı gelmişti.</p>
<p class="p0">Boynunda bir şey hissetti. Sıcaklık.</p>
<p class="p0">Duraksadı, sonra yorgun gözlerini gökyüzüne çevirdi. Yüzüne günışığı düştü. Almen’in ağzı açık kaldı; saf günışığı görmeyeli o kadar uzun zaman olmuştu ki. Bulutlardaki geniş bir aralıktan sızıyordu ve Adrinne’in yoğun, mayalı ekmeğinin fırındaki kokusu gibi rahatlatıcıydı.</p>
<p class="p0">Almen doğruldu ve elini kaldırıp gözlerini gölgeledi. Uzun, derin bir nefes aldı ve kokladı... elma çiçekleri? İrkilerek döndü.</p>
<p class="p0">Elma ağaçları çiçeğe duruyordu.</p>
<p class="p0">Bu apaçık saçmalıktı. Gözlerini ovaladı, ama bu görüntüyü yok etmedi. Hepsi çiçek açıyordu, yaprakların arasında beyaz çiçekler beliriyordu. Sinekler havada vızıldıyor, rüzgarda savruluyordu. Yerdeki kararmış elmalar, aleve tutulmuş mum gibi <span class="t3">eriyip</span> gitti. Birkaç saniye sonra onlardan geriye hiçbir şey kalmamıştı, elma suyu bile. Yer onları emmişti.</p>
<p class="p0">Neler oluyordu? Elma ağaçları iki kez çiçek açmazdı. Deliriyor muydu yoksa?</p>
<p class="p0">Meyve bahçesinin önünden geçen patikada yumuşak ayak sesleri duyuldu. Almen hızla döndüğü zaman uzun boylu, genç bir adamın yamaçtan aşağı yürüdüğünü gördü. Koyu kızıl saçları vardı ve giysileri yıpranmıştı: bol kollu kahverengi pelerin ve altında basit beyaz keten gömlek. Pantolon daha iyi durumdaydı ve paçaları ince altın işlemelerle süslenmişti.</p>
<p class="p0">“Hey, yabancı,” dedi Almen elini kaldırarak. Başka söyleyecek şey bulamamıştı, gördüğünü sandığını şeyi gördüğünden bile emin değildi. “Sen... sen tepelerde yolunu mu kaybettin?”</p>
<p class="p0">Adam durdu ve aniden döndü. Almen’i görünce şaşırdı. Almen adamın sol kolunun kesik olduğunu fark ederek irkildi.</p>
<p class="p0">Yabancı çevresine bakındı, sonra derin bir nefes aldı. “Hayır. Kaybolmadım. Sonunda. Önümdeki yolu anlamaya başlamam çok uzun sürdü.”</p>
<p class="p0">Almen yanağını kaşıdı. Kavrulsundu, traş olurken bir yeri daha gözden kaçırmıştı. Eli o kadar titriyordu ki, usturadan tamamen vazgeçse daha iyi olacaktı. “Kaybolmadın mı? Evlat, o patika yalnızca Ejderdağı yamaçlarına gider. Eğer biraz avlanma peşindeysen, o bölgedeki hayvanlar avlanıp bitirildi. Orada işe yarayacak hiçbir şey yok.”</p>
<p class="p0">“Ben öyle demezdim,” dedi yabancı, omzunun üzerinden arkaya bakarak. “Yeterince dikkatli bakarsan, çevrede her zaman işe yarayacak şeyler bulabilirsin. Onlara çok uzun süre bakamazsın. Öğrenmek, ama altında ezilmemek, denge budur.”</p>
<p class="p0">Almen kollarını kavuşturdu. Adamın sözleri... iki ayrı sohbet yürütüyorlardı sanki. Belki de delikanlı aklını oynatmıştı. Ama adamda bir şey vardı. Duruşunda, gözlerinin sakin bir yoğunlukla bakmasında. Almen’in içinden, daha düzgün görünmek için ayağa kalkmak ve gömleğindeki tozu silkelemek geçti.</p>
<p class="p0">“Seni tanıyor muyum?” diye sordu. Genç adamda tanıdık bir şeyler vardı.</p>
<p class="p0">“Evet,” dedi delikanlı. Sonra başını meyve bahçesine doğru salladı. “Adamlarını çağır ve bu elmaları topla. Gelecek günlerde onlara ihtiyaç olacak.”</p>
<p class="p0">“Elmalar?” dedi Almen, dönerek. “Ama...” Donakaldı. Ağaçlar taze, olgun kırmızı elmalarla kaplıydı. Önceden gördüğü çiçekler dökülmüş, yeri kar gibi beyaz bir tabakayla kaplamıştı.</p>
<p class="p0">O elmalar adeta parlıyordu. Her ağaçta birkaç düzine değil, yüzlercesi. Bir ağacın taşıyabileceğinden daha fazlası ve her biri kusursuzca olgunlaşmış.</p>
<p class="p0">“<span class="t3">Gerçekten</span> deliriyorum,” dedi Almen, adama dönerek.</p>
<p class="p0">“Deliren sen değilsin, dostum,” dedi yabancı. “Tüm dünya. O elmaları bir an önce toplayın. Varlığım onu bir süreliğine uzak tutar sanırım ve şimdi ne kadar toplayabilirseniz, onun dokunuşu karşısından güvende olur.”</p>
<p class="p0">O ses... Kesilip yüzüne oturtulmuş gri mücevherler gibi görünen o gözler. “Seni <span class="t3">tanıyor</span> muyum?” dedi Almen, seneler önce arabasına aldığı iki tuhaf genci hatırlayarak. “Işık! Sen osun, değil mi? Herkesin bahsettiği adam?”</p>
<p class="p0">Adam Almen’e baktı. Onunla göz göze geldiğinde, Almen tuhaf bir huzur hissetti. “Olabilir,” dedi adam. “İnsanlar benden sık sık bahseder.” Gülümsedi, sonra döndü ve patikada yoluna devam etti.</p>
<p class="p0">“Dur,” dedi Almen, elini ancak Yeniden Doğan Ejder olabilecek adama doğru kaldırarak. “Nereye gidiyorsun?”</p>
<p class="p0">Adam hafifçe yüzünü buruşturarak arkaya baktı. “Ertelediğim bir şeyi yapmaya. Ona söyleyeceklerimden memnun olacağını sanmıyorum.”</p>
<p class="p0">Almen elini indirdi ve uzaklaşan yabancıyı izledi. Adam çitlerle çevrili iki meyve bahçesinin arasındaki patikadan geçti. Tüm ağaçlar kan kırmızı elmalarla yüklüydü. Almen bir anlığına, adamın çevresinde bir şey görebildiğini sandı. Havada bir hafiflik, çarpık ve bükülmüş.</p>
<p class="p0">Almen adamı gözden kaybolana kadar izledi, sonra Alysa’nın evine koştu. Kalçasındaki eski ağrı kaybolmuştu ve on iki fersah koşabilirmiş gibi hissediyordu. Ev yolunu yarıladığında, meyve bahçesine doğru yürüyen Adim ve iki işçi ile karşılaştı. Almen dururken, üçü ona endişeli gözlerle baktılar.</p>
<p class="p0">Almen konuşamadı, döndü ve meyve bahçelerini gösterdi. Elmalar, yeşilliğe çil gibi dağılmış kırmızı lekelere benziyorlardı.</p>
<p class="p0">“Bu da ne?” dedi Uso, uzun yüzünü ovalayarak. Moor gözlerini kıstı, sonra meyve bahçesine doğru koşmaya başladı.</p>
<p class="p0">“Herkesi toplayın,” dedi Almen nefes nefese. “Köydeki <span class="t3">herkesi</span>, yakındaki köylerden, Shyman yolundan geçen herkesi. Herkesi! Onları buraya getirin, toplasınlar!”</p>
<p class="p0">“Neyi toplasınlar?” diye sordu Adim kaşlarını çatarak.</p>
<p class="p0">“Elmaları,” dedi Almen. “Elma ağaçlarında başka ne büyür ki? Dinleyin beni, o elmaların tamamı gün bitmeden toplanmalı. Beni duydunuz mu? Gidin! Haberi yayın! Hasat yapacağız!”</p>
<p class="p0">Görmek için koştular elbette. Bunun için onları suçlayamazdı. Almen konuşmaya devam etti ve bunu yaparken, çevrelerindeki çimenlerin daha yeşil, daha sağlıklı göründüğünü ilk defa fark etti.</p>
<p class="p0">Doğuya baktı. Almen içinde bir <span class="t3">çekiş</span> hissediyordu. Bir şey onu yavaş yavaş, yabancının gittiği yöne çekiyordu.</p>
<p class="p0"><span class="t3">Önce elmalar,</span> diye düşündü. Sonra... <span class="t3">eh, sonrasına bakarız.</span></p>
</body>
</html>