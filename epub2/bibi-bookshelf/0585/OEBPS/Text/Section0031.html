<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>

<link rel="stylesheet" type="text/css" href="../Styles/style.css"/>
<title>Geceyarısı Kuleleri</title>
</head>
<body>
<p class="p1" style="text-align: center;"><span class="t1">22</span></p>
<p class="p1" style="text-align: center;">-------------------------------------------------------------------------------------------------</p>
<p class="p1" style="text-align: center;"><span class="t1">BİR EFSANENİN SONU</span></p>
<p class="p1" style="text-align: center;"><span class="t1"><br/></span></p>
<p class="p0">Geceleri, Gawyn Beyaz Kule’nin yaralarını göremiyordu.</p>
<p class="p0">Karanlıkta, girift bir güzelliğe sahip duvar resmi ile uyumsuz seramiklerle kaplı bir duvar arasındaki fark seçilemiyordu. Geceleyin, Tar Valon’un en güzel binaları bile karanlık bir yumruya benziyordu.</p>
<p class="p0">Ve geceleri, Beyaz Kule’nin delikleri ve yaraları karanlıkla yamanıyordu. Elbette, bu bulutların yarattığı kadar karanlık bir gecede, Kule’nin rengi de seçilemiyordu. Beyaz ya da siyah; geceleyin, aslında fark etmiyordu.</p>
<p class="p0">Gawyn kızıl-altın ceket ve kalın pantolon içinde, Beyaz Kule bahçelerinde dolaşıyordu. Üniformaya benzeyen, ama belirli bir kişiye bağlılık ifade etmeyen giysiler. Bugünlerde belirli bir kişiye bağlı değilmiş gibi görünüyordu zaten. Farkında olmadan, kendini doğu kulesinin girişine doğru yürürken buldu. Egwene’in yatak odasına tırmanmak istercesine. Çenesini dikleştirdi ve diğer yöne döndü.</p>
<p class="p0">Uyuyor olması gerekirdi. Ama neredeyse bir hafta boyunca Egwene’in kapısını koruduktan sonra, askerlerin deyimiyle geceyarısı yemeğine çıkmıştı. Belki dairesinde kalıp dinlenmeliydi, ama Beyaz Kule kışlalarındaki dairesi boğucu geliyordu.</p>
<p class="p0">Hemen yanında, iki küçük vahşi kedi ot tutamlarının arasından geçti, bir nöbetçi kulübesinin meşalesi kedilerin gözlerinden yansıdı. Gawyn geçerken kediler -kısa bir an için- sinerek, ona saldırmaya değip değmeyeceğini merak edermiş gibi onu izlediler. Yukarıda, göremediği bir baykuş uçtu, geçişinin tek kanıtı yere doğru süzülen tüydü. Geceleri kendini kandırmak daha kolaydı. Bazı insanlar hayatları boyunca bunu yapardı, karanlığın perdesini gündüzün açık pencerelerine tercih ederdi, çünkü böylece dünyayı gölgeler içinde görürlerdi.</p>
<p class="p0">Mevsimlerden yazdı, ama gün sıcak olsa da, gece tuhaf bir biçimde soğuktu. Gawyn bir esintiyle ürperdi. O talihsiz Beyaz’ın ölümünden bu yana cinayet işlenmemişti. Katil bir daha ne zaman saldıracaktı? Adam -ya da kadın- şu anda, tıpkı o kedilerin fare aradığı gibi, koridorlarda dolaşarak yalnız bir Aes Sedai arıyor olabilirdi.</p>
<p class="p0">Egwene onu kapısının önünden göndermişti, ama bu Gawyn’in gözünü dört açmayacağı anlamına gelmiyordu. Kule bahçelerinde dolaşmasının ne anlamı vardı? İçeride, işe yarayabileceği bir yerde olmalıydı. Gawyn hizmetkar kapılarından birine yöneldi.</p>
<p class="p0">İçerideki alçak tavanlı koridor, tıpkı Kule’nin geri kalanı gibi temizdi ve iyi aydınlatılmıştı, ama zemin sırlı seramiklerle değil, donuk gri arduvazla kaplanmıştı. Sağındaki açık kapıdan kahkahalar ve gevezelikler geliyordu: arkadaşlarıyla zaman geçiren, nöbeti gelmemiş askerler. Gawyn onlara doğru düzgün bakmadı bile, ama sonra donakaldı.</p>
<p class="p0">Adamlardan bazılarını tanıyınca dönüp yine baktı. “Mazone? Celark? Zang? Sizin burada ne işiniz var?”</p>
<p class="p0">Üç adam korkuyla başlarını kaldırdılar, sonra utanmış göründüler. Kule askerleriyle zar atan ya da pipo içen bir düzine delikanlının arasındaydılar. Delikanlılar ayağa kalktılar ve selam verdiler, ama Gawyn artık onların komutanı değildi. Onlar bunun farkında değilmiş gibi görünüyorlardı.</p>
<p class="p0">Aralarındaki en rütbeli asker olan Celark Gawyn’e doğru seyirtti. Açık kahverengi saçları ve kalın parmakları olan ince bir adamdı. “Lordum,” dedi. “Önemli bir şey yok, Lordum. Yalnızca birazcık zararsız eğlence.”</p>
<p class="p0">“Muhafızlar bu tür davranışlardan hoşlanmaz,” dedi Gawyn. “Bunu biliyorsun, Celark. Eğer bu saatlere kadar ayakta kalıp zar attığınız öğrenilirse, hiçbir Aes Sedaiyi sizi almaya ikna edemezsiniz.”</p>
<p class="p0">Celark yüzünü buruşturdu. “Evet, Lordum.”</p>
<p class="p0">O yüz buruşturmada bir gönülsüzlük vardı. “Ne var?” dedi Gawyn. “Söyle, adam.”</p>
<p class="p0">“Şey, Lordum,” dedi Celark. “Sadece, bazılarımız Muhafız olmak istediğimizden o kadar da emin değiliz. Hepimiz buraya bu amaçla gelmedik, biliyorsunuz. Bazıları sizin gibi, en iyilerden eğitim almak istiyordu. Kalanlar da... eh, işler değişti.”</p>
<p class="p0">“Hangi işler?” diye sordu Gawyn.</p>
<p class="p0">“Aptalca şeyler, Lordum,” dedi adam, başını eğerek. “Haklısınız, elbette. Yarın erkenden kılıç dersi var. Ama, eh, biz savaş gördük. Biz artık askeriz. Bir erkeğin isteyebileceği her şey, Muhafızlıkta var. Ama bazılarımız şimdi sahip olduğumuz şeyin bitmesini istemiyoruz. Anlıyorsunuz, değil mi?”</p>
<p class="p0">Gawyn yavaşça başını salladı.</p>
<p class="p0">“Kule’ye ilk geldiğimde,” dedi Celark, “Muhafız olmaktan başka bir şey istemiyordum. Şimdi, hayatımı tek başına kırlarda dolaşan tek bir kadını koruyarak geçirmek istediğimi sanmıyorum.”</p>
<p class="p0">“Bir Kahverengi ya da Beyaz’ın Muhafızı olabilirsin,” dedi Gawyn. “Ve Kule’de kalabilirsin.”</p>
<p class="p0">Celark kaşlarını çattı. “Alınmayın ama, Lordum, bu da aynı ölçüde kötü olabilir. Muhafızlar... onlar diğer erkekler gibi yaşamıyor.”</p>
<p class="p0">“Orası kesin,” dedi Gawyn, bakışlarını kaldırıp Egwene’in uzaktaki dairesine doğru bakarak. O kapıya <span class="t3">gitmeyecekti</span>. Bakışlarını zorla Celark’a indirdi. “Farklı bir yol seçmekte utanç verici bir taraf yok.”</p>
<p class="p0">“Diğerleri, varmış gibi konuşuyor.”</p>
<p class="p0">“Diğerleri yanılıyor,” dedi Gawyn. “Delikanlılarla kalmak isteyenleri topla ve yarın Kumandan Chubain’e başvurun. Ben onunla konuşurum. İddiaya girerim sizi Kule Askerleri’nin bir parçası olarak kullanabilir. Seanchan saldırısı sırasında çok adam kaybetti.”</p>
<p class="p0">Celark gözle görülür bir biçimde rahatladı. “Bunu yaparım, Lordum.”</p>
<p class="p0">“Elbette. Sizlere önderlik etmek bir şerefti.”</p>
<p class="p0">“Sizce... siz de bize katılabilir misiniz?” Genç adamın sesi umutluydu.</p>
<p class="p0">Gawyn başını iki yana salladı. “Benim yolum ayrı. Ama Işık izin verirse, size göz kulak olabilecek kadar yakında kalırım.” Başını odaya doğru salladı. “Sen oyununa dön. Senin adına Makzim’le konuşurum.” Makzim, şu anda dersleri idare eden sert Muhafız’dı.</p>
<p class="p0">Celark minnetle başını salladı ve diğerlerinin yanına döndü. Gawyn koridorda yürümeye devam etti. Kendi seçimlerinin bu adamlarınki kadar kolay olmasını diliyordu.</p>
<p class="p0">Düşünceler içinde, Egwene’in dairesine tırmanmaya başladı, ama sonra ne yaptığını fark etti ve durdu. <span class="t3">Dikkatimi dağıtacak bir şeye ihtiyacım var.</span> Saat çok geç değildi. Belki Bryne’ı bulup biraz sohbet edebilirdi.</p>
<p class="p0">Gawyn Bryne’ın dairesine yöneldi. Gawyn’in Aes Sedailer arasındaki konumu tuhafsa, Bryne’ınki de en az o kadar garipti: Eski Amyrlin’in Muhafızı, Egwene’in fatih ordusunun generali ve ünlü bir kumandandı. Bryne’ın kapısı aralıktı ve mavi seramik kaplı koridora bir ışık huzmesi düşüyordu. Bu, Bryne’ın odasında ve uyanık olduğu zaman, subaylarından birinin onunla konuşmak istemesi ihtimaline karşı edindiği bir alışkanlıktı. Bryne pek çok gece odasında değil, adadaki kumanda merkezlerinde ya da yakındaki bir köyde kalmıştı.</p>
<p class="p0">“Gir.” Bryne’ın sesi tanıdık ve katıydı. Gawyn içeri süzüldü, sonra kapıyı önceki gibi aralık bıraktı. Bryne dingildek görünüşlü bir masanın başına oturmuş, bir mektup üzerinde çalışmaktaydı. Gawyn’e baktı. “Bir dakika.”</p>
<p class="p0">Gawyn bekledi. Duvarlar Tar Valon, Andor, Cairhien ve çevre bölgelerin haritalarıyla kaplıydı. Pek çoğuna kırmızı tebeşirle işaretler eklenmişti. Bryne savaşa hazırlanıyordu. İşaretler, sonunda Tar Valon’u Trolloclara karşı savunması gerekeceğine inandığını açıkça gösteriyordu. Pek çok harita kırsalın kuzey tarafında köyler gösteriyor, varsa oradaki tahkimatları ve Tar Valon’a sadakatlerini listeliyordu. Onlar erzak deposu ya da ileri pozisyon olarak kullanılacaktı. Bir başka haritada eski gözlem kulelerini, tahkimatları ve harabeleri gösteren halkalar vardı.</p>
<p class="p0">Bryne’ın hesaplarında yöntemli bir kaçınılmazlık ve bir aciliyet duygusu vardı. Tahkimat yapma çabası içinde değildi, var olanları kullanmayı planlıyordu. En çok işe yarayacağını düşündüğü köylere asker naklediyordu; bir başka harita askere alma işlemlerindeki gelişmeleri gösteriyordu.</p>
<p class="p0">Gawyn yaklaşan savaşın gerçekliğini orada durana, eski kağıdın ve yanan mumların küflü kokusunu duyana kadar hissetmemişti. Ejder Karanlık Varlık’ın zindanının mühürlerini kıracaktı. Egwene’e, buluşmak istediğini söylediği yer, Merrilor Çayırı, haritalarda parlak kırmızıyla işaretlenmişti. Kuzeydeydi, Shienar sınırında.</p>
<p class="p0">Karanlık Varlık. Dünyada serbest. Işık! Bunun yanında Gawyn’in kendi sorunları önemsiz kalıyordu.</p>
<p class="p0">Bryne mektubunu bitirdi, mürekkebi kum dökerek kuruttu, mektubu katladı ve mumla mührüne uzandı. “Misafirlik için biraz geç, evlat.”</p>
<p class="p0">“Biliyorum, ama uyanık olabileceğini düşündüm.”</p>
<p class="p0">“Uyanığım da.” Bryne mektuba mum damlattı. “Ne istiyorsun?”</p>
<p class="p0">“Öğüt,” dedi Gawyn bir tabureye oturarak.</p>
<p class="p0">“Bir grup adamı nasıl barındıracağın ya da bir tepeye nasıl tahkimat yapacağın hakkında değilse, bende öğüt bulamazsın. Ama ne konuda konuşmak istiyorsun?”</p>
<p class="p0">“Egwene onu korumamı yasakladı.”</p>
<p class="p0">“Amyrlin’in kendi nedenleri olduğundan eminim,” dedi Bryne, sakin sakin mektubu mühürleyerek.</p>
<p class="p0">“Aptalca nedenler,” dedi Gawyn. “Bir Muhafızı yok ve Kule’de bir katil var.” <span class="t3">Terkedilmişlerden biri</span>, diye düşündü.</p>
<p class="p0">“İkisi de doğru,” dedi Bryne. “Ama bunun seninle ne ilgisi var?” “Benim korumama ihtiyacı var.”</p>
<p class="p0">“Senden koruma istedi mi?”</p>
<p class="p0">“Hayır.”</p>
<p class="p0">“Kesinlikle. Hatırladığım kadarıyla, senden onunla birlikte Kule’ye gelmeni de istemedi. Efendisini kaybetmiş köpek gibi peşinden dolaşmaya başlamanı da istemedi.”</p>
<p class="p0">“Ama bana ihtiyacı var!” dedi Gawyn.</p>
<p class="p0">“İlginç. Bunu en son düşündüğünde, benim yardımımla, Beyaz Kule’yi yeniden birleştirmek için haftalar boyunca harcadığı çabaları boşa çıkarmıştın. Bazen evlat, yardımımıza gerek yoktur. Ne kadar içtenlikle sunulursa sunulsun ya da o yardım ne kadar acil görünürse görünsün.”</p>
<p class="p0">Gawyn kollarını kavuşturdu, ama duvara yaslanamadı, çünkü çevre kırlardaki meyve bahçelerini gösteren haritayı bozmak istemiyordu. Bir sebepten, Ejderdağı yakınındaki bir köyün çevresi dört kere yuvarlak içine alınmıştı. “O zaman öğüdün onun korumasız kalması ve belki sırtından bıçaklanması.”</p>
<p class="p0">“Ben herhangi bir öğüt vermedim,” dedi Bryne, masasının üzerindeki bazı raporları gözden geçirerek. Titrek mum ışığı altında yüzü sertti. “Ben yalnızca bazı gözlemlerimi aktardım, ama bundan onu yalnız bırakman gerektiği sonucunu çıkarman tuhaf.”</p>
<p class="p0">“Ben... Bryne, Egwene <span class="t3">mantıklı</span> konuşmuyor!”</p>
<p class="p0">Bryne’ın ağzının köşeleri alaylı bir gülümsemeyle kıvrıldı. Elindeki kağıtları indirdi ve Gawyn’e döndü. “Sana, vereceğim öğüdün bir işe yaramayacağını söyledim. Sana uyan yanıt olduğundan emin değilim. Ama sana şunu sorayım: Ne istiyorsun Gawyn Trakand?”</p>
<p class="p0">“Egwene’i,” dedi Gawyn hemen. “Onun Muhafızı olmak istiyorum.”</p>
<p class="p0">“Ee, hangisi?”</p>
<p class="p0">Gawyn kaşlarını çattı.</p>
<p class="p0">“Egwene’i mi istiyorsun, yoksa onun Muhafızı mı olmak istiyorsun?”</p>
<p class="p0">“Muhafızı olmak, elbette. Ve... ve, eh, onunla evlenmek. Onu seviyorum, Bryne.”</p>
<p class="p0">“Bana öyle geliyor ki, bunlar iki ayrı şey. Benzer ama ayrı. Ama Egwene’le bir şeyler yapmak dışında ne istiyorsun?”</p>
<p class="p0">“Hiçbir şey,” dedi Gawyn. “O her şey demek.”</p>
<p class="p0">“Eh, işte sorunun bu.”</p>
<p class="p0">“Bu nasıl sorun oluyor? Onu seviyorum.”</p>
<p class="p0">“Söylemiştin.” Bryne bir kolunu masaya, diğerini bacağına dayayarak Gawyn’i süzdü. Gawyn o bakışların altında kıvranma dürtüsüne karşı koydu. “Her zaman tutkulu biriydin, Gawyn. Annen ve kız kardeşin gibi. Asla ağabeyin gibi hesaplı değil, tepkisel.”</p>
<p class="p0">“Galad hesaplamaz,” dedi Gawyn. “Yalnızca eyleme geçer.”</p>
<p class="p0">“Hayır,” dedi Bryne. “Belki yanlış konuştum -Galad hesaplı olmayabilir, ama tepkisel <span class="t3">değildir</span>. Tepkisel olmak, harekete geçmeden önce dikkatle düşünmemek demektir; Galad her şeyi uzun uzun düşünür. Ahlaki kurallarını bu şekilde oluşturmuştur. Hızlı ve kararlılıkla hareket edebilir, çünkü ne yapacağını zaten bilmektedir.</p>
<p class="p0">“Sen tutkuyla hareket ediyorsun. Düşüncelerinle değil, hislerinle. İçinde doğan en ufak duyguyla, hemen atılıyorsun. Bu sana güç veriyor. Gerektiğinde harekete geçebilirsin ve eyleminin sonuçlarıyla daha sonra başa çıkarsın. Anneninkiler gibi, içgüdülerin genellikle iyi. Ama bu yüzden, içgüdülerin seni yanlış yönlendirdiği zaman ne yapacağını asla bilemedin.”</p>
<p class="p0">Gawyn başını salladı.</p>
<p class="p0">“Ama evlat,” dedi Bryne öne eğilerek. “Bir erkek bir güdüden, bir hedeften daha fazlasıdır. Hiçbir kadın bir erkekte bunu istemez. Bana öyle geliyor ki, adanmışlıklarını itiraf eden erkeklerden çok, kendilerini geliştirmek için çaba gösteren erkekler bir yere varırlar. Hem kadınlar konusunda, hem de hayatta.” Bryne çenesini ovaladı. “Bu yüzden, sana bir öğüt vermem gerekiyorsa, o da şu olur: Egwene olmadan kim olacağını bul ve <span class="t3">sonra</span> ona bu hayatın içinde bir yer bulmaya çalış. Bence bir kadının asıl istediği...”</p>
<p class="p0">“Şimdi de kadınlar konusunda mı uzman oldun?” diye sordu yeni bir ses.</p>
<p class="p0">Gawyn şaşkınlıkla döndü ve Siuan Sanche’nin kapıyı açtığını gördü.</p>
<p class="p0">Bryne hiç duraksamadı. “Bu konuşmanın konusunu bilecek kadar uzun zamandır dinliyordun, Siuan.”</p>
<p class="p0">Siuan hıhlayarak, bir çaydanlık çayla birlikte içeri girdi. “Yatmış olman lazımdı,” dedi, Gawyn’e bir bakış fırlattıktan sonra onu görmezden gelerek.</p>
<p class="p0">“Çok doğru,” dedi Bryne kayıtsızlıkla. “Tuhaf, diyarın ihtiyaçları benim kaprislerime aldırış etmiyor.”</p>
<p class="p0">“Haritaları sabah da inceleyebilirsin.”</p>
<p class="p0">“Gece de inceleyebilirim. Akşam da. Bu iş için harcadığım her saat, Trolloclar buraya kadar gelmeyi başarırsa savunabileceğimiz fersah fersah arazi demek.”</p>
<p class="p0">Siuan yüksek sesle içini çekti, Bryne’a bir fincan uzattı, sonra fincana çay doldurdu. Çay ağaççileği kokuyordu. Yalıtıldığı için Gawyn’in yaşında görünen Siuan’ı kır saçlı General Bryne’a anaçlık taslarken görmek kesinlikle tuhaftı.</p>
<p class="p0">Bryne çayını içerken Siuan Gawyn’e döndü. “Sen, Gawyn Trakand,” dedi. “Seninle konuşmak istiyordum. Amyrlin’e emirler vermek, ona ne yapacağını söylemek? Gerçekten. Erkekler bazen kadınların onların özel ulağı olduğunu düşünüyor gibi davranıyordu. Çeşit çeşit, saçma sapan entrika düşünüyorsunuz, sonra da bizim onları gerçekleştirmemizi bekliyorsunuz.”</p>
<p class="p0">Siuan, Gawyn’in utançla başını eğmesi dışında karşılık beklemezmiş gibi süzdü onu. Gawyn bunu yaptı, sonra daha fazla zulüm görmemek için hemen çıktı.</p>
<p class="p0">Bryne’ın söyledikleri onu şaşırtmamıştı. Adam tutarlı biriydi ve aynı şeyleri Gawyn’e daha önce de söylemişti. Dürtülerinle hareket etme, düşün; temkinli ol. Ama Gawyn <span class="t3">haftalardır</span> düşünüyordu, fikirleri tıpkı kavanoza kapatılmış sinekler gibi birbirini kovalayarak halkalar çiziyordu. Şimdiye kadar bir yere varamamıştı.</p>
<p class="p0">Gawyn koridorlarda yürürken Chubain’in düzenli aralıklarla nöbetçi dikmiş olduğunu fark etti. Kendi kendine, Egwene’in olduğu yere tırmanmadığını, yalnızca nöbetçileri kontrol ettiğini söyledi. Ama kısa süre sonra kendini Amyrlin’in dairesinin yakınında buldu. Yalnızca bir koridor uzakta. Çabucak Egwene’in ne durumda olduğuna bakacaktı ve...</p>
<p class="p0">Gawyn donakaldı. <span class="t3">Ben ne yapıyorum?</span> diye düşündü.</p>
<p class="p0">Bu geceki huzursuzluğu büyük ölçüde Egwene’in doğru düzgün korunup korunmadığını bilmemekten kaynaklanıyordu. Onun korunduğunu bilmezse gözüne uyku...</p>
<p class="p0"><span class="t3">Hayır</span>, dedi kendi kendine kararlılıkla. <span class="t3">Bu sefer onun istediğini yapacağım.</span> Gitmek için döndü.</p>
<p class="p0">Bir ses duyarak durdu ve omzunun üzerinden arkaya baktı. Ayak sesleri ve kumaş hışırtısı. Çömezlerin ayakta olması için çok geç bir saatti ama hizmetkarlar birilerine geç bir akşam yemeği getirmiş olabilirlerdi. Bryne ve Gawyn, Beyaz Kule’de geç saatlere kadar ayakta kalan yegane insanlar değildiler.</p>
<p class="p0">Ses yine geldi. Öylesine yumuşak, zar zor işitilebilen bir ses. Gawyn kaşlarını çatarak botlarını çıkardı, sonra sessizce gidip köşeden ileriyi gözetledi.</p>
<p class="p0">Hiçbir şey yoktu. Egwene’in altın <span class="t3">Avendesora</span> desenli kapısı kapalı, koridor boştu. Gawyn içini çekerek başını iki yana salladı ve botlarını giymek için duvara yaslandı. Egwene’in en azından Chubain’in kapısına nöbetçi koymasına izin vermesini diledi. Onu tamamen korumasız bırakmak...</p>
<p class="p0">Egwene’in kapısının hemen dışında bir gölge hareket etti. Gawyn donakaldı. Orada karanlık bir yer yoktu, yalnızca bir girintinin oluşturduğu birkaç santimlik bir gölge. O gölgeyi izlerken, gözlerini onun üzerinde tutmakta güçlük çektiğini fark etti. Bakışları, sıcak şalgam üzerindeki tereyağı gibi kayıveriyordu.</p>
<p class="p0">Sanki... sanki gölge başta düşündüğünden daha büyüktü. Neden ona doğrudan bakamıyordu?</p>
<p class="p0">Bir hareketlenme oldu ve bir şey havada döndü. Gawyn kendini kenara fırlattı ve çelik taşa çarptı. Gawyn, bir botu ayağında diğer botu yerde, kılıcını çekti. Kalbine fırlatılan bıçak seramik kaplı zeminde kaydı.</p>
<p class="p0">Gawyn gerginlik içinde köşenin arkasına baktı. Koridorda biri kaçıyordu. Tamamen siyahlara bürünmüş, başında başlık olan bir şekil.</p>
<p class="p0">Gawyn kılıcını önünde tutarak, kollarını sallayarak, bir ayağı botlu, diğer botsuz olduğundan hantal adımlarla adamın peşine düştü. Suikastçı son derece hızlıydı. Gawyn bağırarak alarm verdi, sesi Kule’nin sessiz koridorlarında yankılandı, sonra sola döndü. Suikastçının dönüp, bu koridorda sağdan gelmesi gerekiyordu.</p>
<p class="p0">Gawyn bir başka koridora daldı ve suikastçının yolunu kesmek üzere atıldı. Kayarak köşeyi döndü.</p>
<p class="p0">Koridor boştu. Suikastçı geri mi dönmüştü? Gawyn bir küfür sallayarak koştu ve diğer uçta, ilk koridora ulaştı. Boştu. Bir kapıdan mı geçmişti? Hepsi çıkmazdı. Gawyn yardım gelene kadar bekledi.</p>
<p class="p0"><span class="t3">Hayır</span>, diye düşündü dönerek. <span class="t3">Gölge. Gölge ara.</span> Solundaki kapı eşiğinde koyu bir gölge vardı. Kimsenin sığınamayacağı kadar sığ bir gölge, ama Gawyn ona bakarken aynı yönsüzlük duygusunu hissetti.</p>
<p class="p0">Biri gölgeden dışarı fırlayarak kılıcını Gawyn’in başına doğru savurdu. Gawyn Sazları Kesmek hamlesi ile kılıcını kaldırdı ve saldırıyı savuşturdu. Suikastçı Gawyn’den çok daha kısa boyluydu, bu yüzden Gawyn’in silah menzili daha geniş olacağından avantajlı durumda olması gerekirdi. Ama suikastçı çok hızlı hareket ediyor, kılıcını bir dizi hamleyle Gawyn’e savuruyordu ve Gawyn’in bildiği hiçbir kılıç formunu kullanmıyordu.</p>
<p class="p0">Gawyn Kıvrılan Rüzgar formuna geçti. Kuşatıldığında kullandığı bir formdu. Saldırganı zar zor savuşturabiliyordu. Uzakta bağırışlar duyabiliyordu -imdat çağrısına yanıt veren nöbetçiler. Tekrar bağırdı.</p>
<p class="p0">Saldırganın hamlelerinde kızgınlık sezebiliyordu; suikastçı Gawyn’i çabucak alt edebileceğini düşünmüştü. Eh, Gawyn de aynısını beklemişti, ama rakibine odaklanmakta güçlük çekiyordu. Gawyn hamle yapabildiğinde hamleleri, ete denk gelmesi gerekirken havada kalıyordu.</p>
<p class="p0">Gawyn kenara çekildi ve Dağdan Aşağı Atılan Yabandomuzu duruşu ile kılıcını kaldırdı. Ama bu suikastçıyı bir açıklık verdi; Gawyn’e bir bıçak daha fırlatarak, onu kenara çekilmeye zorladı.</p>
<p class="p0">Bıçak duvara çarptı ve suikastçı koridorda kaçtı. Gawyn onun peşinden koştu, ama yetişemiyordu. Kısa süre sonra suikastçı uzaklaşmıştı ve sola kaçıyordu. O yön bir dizi koridor kesişimine gidiyordu.</p>
<p class="p0"><span class="t3">Ne kadar hızlı</span>, diye düşündü Gawyn, durarak. Ellerini dizlerine dayayarak kesik kesik soludu. <span class="t3">Bu doğal değil.</span></p>
<p class="p0">Biri onun işaret ettiği yöne doğru koştu. Bir başkası generale haber vermeye gitti.</p>
<p class="p0"><span class="t3">Işık!</span> diye düşündü Gawyn. <span class="t3">Ya ben suikastçıyı duymasaydım? Ya o odadan çıkarken görseydim?</span></p>
<p class="p0">Gawyn, yorgunluğunu unutarak Egwene’in kapısına koştu. Kılıcını çıkararak kapıyı yokladı. Kilitli değildi!</p>
<p class="p0">“Egwene!” diye bağırarak kapıyı açtı ve odaya daldı.</p>
<p class="p0">Ani bir ışık patlaması ve bir çatırtı oldu. Gawyn kendini güçlü bir şeye dolanmış buldu: onu havaya kaldıran görünmez ipler. Kılıcı yere düştü ve ağzı görünmez bir güçle doldu.</p>
<p class="p0">Böylece, kendini silahsız, tavandan asılmış kıvranırken bulduğunda, Amyrlin yatak odasından çıktı. Uyanıktı ve altın kenarlı kırmızı bir elbise giymişti.</p>
<p class="p0">Ve hiç memnun görünmüyordu.</p>
<p class="p0">&nbsp;</p>
<p class="p0">Mat hanın şöminesinin yanında oturmuş, ateşin biraz daha az sıcak olduğunu diliyordu. Perişan ceketinin ve beyaz gömleğinin, kalın işçi pantolonunun altından onun sıcaklığını hissedebiliyordu. Ayaklarındaki botların tabanları sağlamdı, ama kenarları yıpranmıştı. Şapkasını çıkarmış, eşarbını yüzünün alt yarısına çekmiş, dağ meşesinden yapılmış sandalyede arkasına yaslanmıştı.</p>


<p class="p0">Madalyonu hala Elayne’deydi. Mat onsuz çıplak hissediyordu. Sandalyesinin yanında bir kısa kılıç duruyordu, ama daha çok gösteriş içindi. Bir yürüyüş asası yanında masum masum duruyordu; Mat onu ya da ceketinin içine sakladığı bıçakları kullanmayı yeğlerdi. Ama kılıç daha görünür bir şeydi ve Aşağı Caemlyn sokaklarında dolaşan yankesicilerin iki kere düşünmesini sağlardı.</p>
<p class="p0">“Neden o adamı sorduğunu biliyorum,” dedi Chet. Hemen her meyhanede Chet gibi bir adam bulunurdu. Mat yaşında adamların doğduğunu, büyüdüğünü ve öldüğünü görmüş olabilecek kadar yaşlı ve yeterince içirebilirseniz onca seneyi size anlatmaya hazır. Hatta içirmeseniz bile.</p>
<p class="p0">Chet’in uzun yüzünde uzamış sakallar yer yer kırlaşmıştı ve şapkasını yan yatırmıştı. Yamalı ceketi eskiden siyahtı ve ceketindeki kırmızı-beyaz arma okunamayacak kadar solmuştu. Askeri bir armaya benziyordu. Adam yanağındaki ve boynundaki kalın, öfkeli yara izleri gibi izleri meyhane kavgalarında edinmiş olamazdı zaten.</p>
<p class="p0">“Evet,” diye devam etti Chet, “o Birlik’in önderini soran çok adam var. Eh, ısmarladığın bira için minnettarım, bu yüzden sana biraz öğüt vereyim. Kılıcının hangi ucunu tutacağını biliyormuş gibi görünüyorsun, ama o adama meydan okumak için aptal olmak lazım. Kuzgunlar Prensi, Şans Lordu. O adam ihtiyar ölümle yüzleşti ve geleceği için zar attı. Ve tek bir dövüş bile kaybetmedi.”</p>
<p class="p0">Mat hiçbir şey söylemedi. Sandalyesinde arkasına yaslandı. Bu, bu gece uğradığı dördüncü meyhaneydi ve üçünde Matrim Cauthon hakkında söylentiler dinlemişti. İçlerinde zerre gerçeklik yoktu. Kan ve kanlı küller!</p>
<p class="p0">Ah, elbette başkaları hakkında da hikayeler vardı. Daha çok Rand hakkında ve her biri, dinlerken renklerin kafasının içinde dönmesine sebep olmuştu. Tear Seanchanlara düşmüştü, hayır Illian’dı o, hayır Rand hepsini yenmişti ve şu anda Son Savaş’ta savaşıyordu. Hayır! Uykusunda kadınları ziyaret edip hamile bırakıyordu. Hayır, onu yapan Karanlık Varlık’tı. Hayır, Karanlık Varlık Mat’ti!</p>
<p class="p0">Lanet hikayeler. Mat’i rahat bırakmaları gerekiyordu. Hikayelerin bazılarının izini Birlik’e kadar sürebiliyordu -ölülerin uyandığı bir şehir hakkındaki hikaye gibi. Ama pek çok kişi hikayeleri amcasından, kuzeninden, yeğeninden dinlediğini iddia ediyordu</p>
<p class="p0">Mat Chet’e bir bakır para fırlattı. Adam nazikçe şapkasını eğdi ve kendine bir içki daha almaya gitti. Mat’in canı içki çekmiyordu. O resimlerin, hikayelerin bu kadar çabuk yayılmasında rol oynadığını tahmin ediyordu. Uğradığı son meyhanede, biri çizimin katlanmış, kırışmış bir kopyasını çıkarıp ona göstermişti. Ama şimdiye kadar kimse Mat’i tanımamıştı.</p>
<p class="p0">Şöminedeki ateş çıtırdamaya devam etti. Aşağı Caemlyn büyüyordu ve girişimci adamlar, geçici nüfusa oda ve içki sağlamanın iyi kar getireceğini fark etmişti. Bu yüzden barakalar meyhaneye, sonra meyhaneler büyüyerek hana dönüşmüştü.</p>
<p class="p0">Ahşap talebi fazlaydı ve pek çok paralı asker grubu odun kesme işine girmişti. Bazıları dürüst çalışıyor, Kraliçe’nin vergisini ödüyordu. Diğerleri o kadar yasal değildi. Bu yüzden idamlar yaşanmıştı. Kim düşünürdü ki? Kaçak ağaç kestiği için asılan adamlar. Sırada ne vardı? Toprak çaldığı için asılanlar mı?</p>
<p class="p0">Aşağı Caemlyn dramatik bir biçimde değişmiş, yollar açılmış, binalar genişletilmişti. Birkaç sene daha geçerse, Aşağı Caemlyn başlı başına bir şehir olacaktı! Onu kuşatan bir başka duvar inşa etmeleri gerekecekti.</p>
<p class="p0">Oda kir ve ter kokuyordu, ama diğer meyhanelerden daha fazla değil. Dökülenler çabucak temizleniyordu ve hizmetkar kızlar çalışmaya hevesli görünüyordu. Özellikle bir tanesi Mat’in kupasını doldururken ona sessizce gülümsedi ve ayak bileklerini sergiledi. Mat onu hatırlayacaktı; Talmanes için iyi olabilirdi.</p>
<p class="p0">Mat eşarbını kaldırıp içkisini içti. Eşarbı bu şekilde kullanırken kendini aptal gibi hissediyordu. Ama başlıklı pelerin kullanmak için hava fazla sıcaktı ve sakal uzatmak da işkenceye dönüşmüştü. Yüzünde eşarp olmasına rağmen Aşağı Caemlyn’de fazla dikkat çekmiyordu; yüzünü saklayarak dolaşan tek kabadayı o değildi. Mat eşarbı bir yara izini örtmek için taktığını söylüyordu; diğerleri onun başına ödül konduğunu varsayıyordu. Aslında, ne yazık ki her ikisi de doğruydu.</p>
<p class="p0">Bir süre oturarak şöminede dans eden alevlere baktı. Chet’in uyarısı Mat’in midesinde rahatsız edici bir batma hissi yaratmıştı. Ünü büyüdükçe, ona meydan okunması olasılığı da artıyordu. Kuzgunlar Prensi’ni öldürmek büyük ün getirirdi. O ismi nereden bulmuşlardı? Kan ve kanlı küller!</p>
<p class="p0">Ateşin yanında biri Mat’e katıldı. Fasulye sırığı gibi, kemikli bir adam olan Noal, üstünü başını silkeleyip kasabaya gitmeye karar vermiş bir korkuluk gibi görünüyordu. Beyaz saçlarına ve köselemsi yüzüne rağmen, Noal yarı yaşındaki adamlar kadar çevikti. En azından silah kullanırken. Başka zamanlarda, yemek odasındaki bir katır kadar beceriksiz oluyordu.</p>
<p class="p0">“Epey ünlü bir adamsın,” dedi Noal Mat’e, avuçlarını ateşe uzatarak. “Ebou Dar’da sana rastladığımda, ne kadar da şöhretli bir şahsiyetin huzurunda olduğumu anlamamıştım. Birkaç ay daha beklersen Jain Uzakgezgini’nden daha ünlü olacaksın.”</p>
<p class="p0">Mat sandalyesinde daha da çöktü.</p>
<p class="p0">“Erkekler her zaman, her şehirde, her meyhanede tanınmanın harika olacağını düşünür,” dedi Noal usulca. “Ama, yak beni, tam bir baş ağrısıdır.”</p>
<p class="p0">“Sen bu konuda ne biliyorsun?”</p>
<p class="p0">“Jain her zaman yakınırdı,” dedi Noal alçak sesle.</p>
<p class="p0">Mat homurdandı. Sonra Thom geldi. Tüccar uşağı gibi giyinmişti, aşırı şık olmayan, ama çok bakımsız da olmayan mavi bir kıyafet. Efendisinin Aşağı Caemlyn’de dükkan açmasının iyi bir fikir olup olmayacağına karar vermek için geldiğini iddia ediyordu.</p>
<p class="p0">Thom büründüğü kimliğin hakkını veriyordu, bıyıklarını mumlayarak sivriltmişti ve hafif bir Murandy aksanıyla konuşuyordu. Mat, rolüne bir fon hikayesi uydurmayı önermişti, ama Thom öksürmüş, kendisinin bir tane düşündüğünü söylemişti. Kahrolası yalancı aşık.</p>
<p class="p0">Thom bir sandalye çekti ve kendini fazla önemseyen bir uşak gibi, dikkatle oturdu. “Ah, tam bir zaman israfı! Efendimin bu <span class="t3">güruha</span> karışmamda ısrar etmesi! Üstelik en kötüsü de burada.”</p>
<p class="p0">Noal hafifçe güldü.</p>
<p class="p0">“Keşke,” dedi Thom dramatik bir tavırla, “görkemli, muhteşem, alt edilmez, ünlü Matrim Cauthon’un kampına gönderilseydim! O zaman kesinlikle...”</p>
<p class="p0">“Yak beni, Thom,” dedi Mat. “Bırak da adam huzur içinde acı çeksin.”</p>
<p class="p0">Thom güldü, bir hizmetkar kıza el etti ve üçü için içki ısmarladı. Kıza fazladan para verdi ve sessizce, başkalarının şömineye fazla yaklaşmamasına dikkat etmesini rica etti.</p>
<p class="p0">“Burada buluşmak istediğinden emin misin?” diye sordu Noal.</p>
<p class="p0">“İş görür,” dedi Mat. <span class="t3">Gholam</span>ın onu orada arıyor olması ihtimaline karşı, kampta görünmek istemiyordu.</p>
<p class="p0">“Tamam, o zaman,” dedi Noal. “Kule’nin nerede olduğunu biliyoruz. Mat bize bir Kapıyol bulabilirse oraya gidebiliriz.”</p>
<p class="p0">“Kapıyol bulacağım,” dedi Mat.</p>
<p class="p0">“Ben kuleye girmiş kimseyi bulamadım,” diye devam etti Noal.</p>
<p class="p0">“Bazıları onun hayaletli olduğunu söylüyor,” dedi Thom. Höpürdeterek içkisini yudumladı. “Diğerleri, onun Efsaneler Çağı’ndan kaldığını söylüyor. Duvarları pürüzsüz çeliktenmiş ve herhangi bir kapısı ya da penceresi yokmuş. Bir kaptanın dulunun küçük oğlu, kulede büyük hazineler bulan biri hakkında bir hikaye duymuş. Ama adamın içeri nasıl girdiğini bilmiyordu.”</p>
<p class="p0">“Biz nasıl içeri gireceğimizi biliyoruz,” dedi Mat.</p>
<p class="p0">“Olver’in hikayesi mi?” diye sordu Noal kuşkuyla.</p>
<p class="p0">“Elimizdeki en iyi çözüm bu,” dedi Mat. “Bakın, oyun ve tekerleme, Aelfinnler ve Eelfinnler hakkında. İnsanlar eskiden onlardan haberdarmış. O lanet kemerler bunun kanıtı. Bu yüzden oyunu ve tekerlemeyi bir uyarı olarak bıraktılar.”</p>
<p class="p0">“O oyunu kazanmak imkansız, Mat,” dedi Noal, köselemsi çenesini ovalayarak.</p>
<p class="p0">“Asıl mesele de bu. Hile yapman gerek.”</p>
<p class="p0">“Ama belki anlaşma yapmayı denemeliyiz,” dedi Thom, bıyığının mumlu ucuyla oynayarak. “Senin sorularına yanıtlar verdiler.”</p>
<p class="p0">“Ama feci ölçüde can sıkıcı yanıtlar,” dedi Mat. Thom ile Noal’a sorulardan bahsetmek istememişti, ne sorduğunu onlara hala söylememişti.</p>
<p class="p0">“Ama yanıt <span class="t3">verdiler</span>,” dedi Thom. “Aes Sedailerle bir tür anlaşma yapmışa benziyorlar. Yılanların ve tilkilerin Aes Sedailerden ne istediğini -pazarlık yapmaya neden gönüllü olduklarını- bilirsek, o zaman belki onu verip Moiraine’i alabiliriz.”</p>
<p class="p0">“Hala yaşıyorsa,” dedi Noal sertçe.</p>
<p class="p0">“Yaşıyor,” dedi Thom, dümdüz önüne bakarak. “Işık izin verirse, yaşıyor. Yaşıyor olmak zorunda.”</p>
<p class="p0">“Ne istediklerini biliyoruz.” Mat alevlere baktı.</p>
<p class="p0">“Ne?” diye sordu Noal.</p>
<p class="p0">“Bizi,” diye yanıt verdi Mat. “Bak, neler olacağını görebiliyorlar. O mektuba bakılırsa, bana da yaptılar, Moiraine’e de yaptılar. Onun sana bir mektup bırakacağını biliyorlardı, Thom. <span class="t3">Biliyorlardı</span>. Yine de, onun sorularını yanıtladılar.”</p>
<p class="p0">“Belki de yanıtlamaları gerekiyordu.”</p>
<p class="p0">“Evet, ama açık seçik yanıtlamaları gerekmiyor,” dedi Mat. “Bana açık seçik yanıtlar vermediler. Moiraine’in sorularını, onun onlara döneceğini <span class="t3">bilerek</span> yanıtladılar. Beni de, benim de onlara geri dönmek zorunda olacağımı bilerek yanıtladılar. Beni istiyorlar. Bizi istiyorlar.”</p>
<p class="p0">“Bundan emin olamazsın, Mat.” Thom bira kupasını ayaklarının arasına, yere bıraktı ve piposunu çıkardı. Mat’in sağında, birkaç adam bağrışarak zar atıyordu. “Sorularını yanıtlayabilirler, ama bu onların her şeyi bildiği anlamına gelmiyor. Aes Sedailerin kehanetleri gibi olabilir.”</p>
<p class="p0">Mat başını iki yana salladı. Yaratıklar kafasının içine anılar koymuştu. Mat onların kuleye dokunan ya da kuleye giren insanların anıları olduğunu sanıyordu. Aelfinnler ve Eelfinnler o anıları saklıyordu. Kavrulsundu, muhtemelen Mat’inkileri de almışlardı. Onu izleyip, onun gözlerinden görüyor olabilirler miydi?</p>
<p class="p0">Onlara karşı bir faydası olmayacak olsa da, bir kez daha, madalyonunun yanında olmasını diledi. Onlar Aes Sedai değildi; yönlendiremezlerdi. “Onlar bir şeyler biliyor, Thom,” dedi Mat. “İzliyorlar. Onları hazırlıksız yakalamayacağız.”</p>
<p class="p0">“Bu, onları yenmeyi zorlaştırıyor,” dedi Thom, ateşte bir çıra tutuşturup, onunla piposunu yakarak. “Kazanamayız.”</p>
<p class="p0">“Kuralları ihlal etmezsek,” diye tekrarladı Mat.</p>
<p class="p0">“Ama söylediğin doğruysa, ne yaptığımızı biliyor olacaklar,” dedi Thom. “Bu yüzden onlarla değiştokuş yapmalıyız.”</p>
<p class="p0">“Peki, Moiraine ne diyor, Thom?” dedi Mat. “Her gece okuduğun o mektupta?”</p>
<p class="p0">Thom piposunu çekiştirdi ve elini dalgın dalgın göğüs cebine, mektubu sakladığı yere götürdü. “Oyun hakkında bildiklerimizi hatırlamamızı söylüyor.”</p>
<p class="p0">“Onlarla uğraşırken, kazanmanın yolu olmadığını biliyor,” dedi Mat. “Değiştokuş yok Thom, pazarlık yok. Savaşarak gireceğiz ve Moiraine’i alana kadar da çıkmayacağız.”</p>
<p class="p0">Thom bir an duraksadı, sonra başını salladı ve piposundan dumanlar çıktı.</p>
<p class="p0">“Güç verecek cesaret,” dedi Noal. “Eh, Mat’in şansı sayesinde, ondan bizde yeterince var.”</p>
<p class="p0">“Buna katılman gerekmiyor, biliyorsun Noal,” dedi Mat. “Kendini tehlikeye atman için sebep yok.”</p>
<p class="p0">“Ben de geliyorum,” dedi Noal. “Bir sürü yer gördüm. Aslında, çoğu yeri gördüm. Ama Ghenjei Kulesi’ni görmedim.” Duraksadı. “Bu, yapmam gereken bir şey. İşte o kadar.”</p>
<p class="p0">“Pekala,” dedi Mat.</p>
<p class="p0">“Kör edecek ateş,” dedi Noal. “Neyimiz var?”</p>
<p class="p0">“Fenerler ve meşaleler,” dedi Mat, ayağıyla sandalyesinin yanındaki çuvalı dürtükleyerek. “Ve, onları yakabilmek için, Aludra’nın ateşçubuklarından. Onun birkaç sürprizini de koydum.”</p>
<p class="p0">“Havaifişekler mi?” diye sordu Noal.</p>
<p class="p0">“Ve Seanchanlara karşı kullandığımız şu patlayan silindirlerden birkaç tane. Aludra onlara kükreyençubuk diyor.”</p>
<p class="p0">Thom ıslık çaldı. “Onlardan almana izin mi verdi?”</p>
<p class="p0">“İki tane. Elayne’in anlaşmasını ona teslim ettiğimde, istediğim her şeyi yapmaya hazırdı.” Mat yüzünü buruşturdu. “Onları yakmak için bizimle gelmek istedi. Şahsen! Yak beni, ama bitirmesi zor bir tartışma oldu. Ama bir sürü geceçiçeğimiz var.” Ayağının kenarıyla sandalyesinin yanındaki çuvala dokundu.</p>
<p class="p0">“Onları da mı getirdin?” diye sordu Thom.</p>
<p class="p0">“Yakınımda olsunlar istedim,” dedi Mat. “Ve Aludra onları bana daha bugün verdi. Kazayla patlamazlar, Thom. Bu pek sık olmaz.”</p>
<p class="p0">“Eh, en azından şömineden uzaklaştır!” dedi Thom. Piposuna baktı ve küfretti, sonra sandalyesini Mat’ten birkaç santim uzaklaştırdı.</p>
<p class="p0">“Sonra,” dedi Noal, “büyüleyecek müzik.”</p>
<p class="p0">“Bende çeşit çeşit var,” dedi Thom. “Arpımı ve flütümü getireceğim, ama dümbelekler ve ziller buldum. Bacağının yanına bağlayıp, bir elle çalabilirsin. Yedek bir flüt de aldım.” Mat’i süzdü. “Kalın, ağır parmaklar için tasarlanmış basit bir flüt.”</p>
<p class="p0">Mat hıhladı.</p>
<p class="p0">“Ve son olarak, bağlayacak demir,” dedi Noal, bir paketi öne sürerek. Noal ağzını çözerken paket hafifçe şıngırdadı ve içindekiler, koyu turuncu şömine ışığını yansıttı. “Her birimiz için birer takım fırlatma bıçağı ve iki kısa kılıç. Her biri saf demirden, çelik yok. Zincir de buldum ve Mat’in mızrağının sapına geçirebileceği bir demir bant. Ama mızrağın dengesini bozabilir.”</p>
<p class="p0">“Yine de alacağım,” dedi Mat.</p>
<p class="p0">Noal paketini yine bağladı. Üçü bir süre şöminenin önünde oturdular. Bir açıdan, topladıkları şeyler bir yanılsamaydı. Kendilerini, hazırlanmak için <span class="t3">bir şeyler</span> yaptıkları konusunda temin etmenin bir yolu.</p>
<p class="p0">Ama Mat Kapıyollarının arkasındaki o çarpık mekanları, doğru olmayan açıları, doğaüstü manzarayı hatırlıyordu. Standart tariflere uymadıkları için yılanlar ve tilkiler denen yaratıkları.</p>
<p class="p0">Orası başka bir dünyaydı. Thom ve Noal’la yaptıkları hazırlıkların faydası olabilirdi, ama bir işe yaramayabilirlerdi de. O kuleye girene kadar bunu bilmenin yolu yoktu. Yılanın dişleri kolunuza geçene kadar, doğru panzehire sahip olup olmadığınızı bilmemek gibiydi.</p>
<p class="p0">Sonunda diğer ikisine iyi geceler diledi. Noal, Birlik’in kampına dönmek istiyordu. Kamp artık atla şehirden on dakika uzaktaydı. Thom da onunla gitmeyi kabul etti ve Mat’in geceçiçekleriyle dolu paketini de yanlarında götürdüler; ikisi de örümcek dolu bir çuval taşımayı yeğlermiş gibi görünüyordu.</p>
<p class="p0">Mat kılıç kemerini ceketinin üzerine taktı, asasını aldı, sonra kaldığı hana geri dönmeye karar verdi. Ama doğrudan oraya gitmedi ve bunun yerine, kendini caddelerde ve sokaklarda dolaşırken buldu. Şehrin dışındaki şehir, tıpkı bir somun ekmeğin üzerinde büyüyen küf gibi duvarlar boyunca yayılmış, sağlam binaların yanına barakalar ve çadırlar dikilmişti.</p>
<p class="p0">Gökyüzü karanlıktı, ama gece yine de hareketliydi, hanların aydınlık kapılarının içinden hanutçular müşteri çağırıyordu. Mat kısa kılıcını göstere göstere taşıyordu. Geceleyin, özellikle de şehir duvarlarının dışında, kanunun elinin biraz gevşek olduğu bir yerde, yalnız başına dolaşan birinden faydalanmak isteyecek çok kişi çıkardı.</p>
<p class="p0">Havada yaklaşan yağmurun kokusu vardı, ama bugünlerde sık sık böyleydi zaten. Mat fırtına çıkmasını ve havanın açılmasını diliyordu. Hava nefesini tutmuş, bir şey bekliyor gibiydi. Hiç düşmeyen bir darbe, hiç çalınmayan bir çan, dönmeyi bırakmayan zarlar. Tıpkı Mat’in kafasının içinde gürleyenler gibi.</p>
<p class="p0">Verin’in, cebinde sakladığı mektubunu yokladı. Onu açarsa zarlar dönmeyi bırakacak mıydı? Belki de <span class="t3">gholam</span> hakkındaydı. Bir an önce madalyonunu Elayne’den geri almazsa, muhtemelen o şey onu bulacak, iç organlarını paralayacaktı.</p>
<p class="p0">Şehir kapılarından geçip Yeni Şehir’e girdi. Hava, tam anlamıyla yağmur olmayan bir şeyle puslanmaya başlamıştı. Sanki gökyüzü onun sayıp sövmelerini dinlemiş, üzerine küçük bir hapşırık yağdırmıştı.</p>
<p class="p0"><span class="t3">Harika</span>, diye düşündü, <span class="t3">kahrolası harika</span>.</p>
<p class="p0">Kısa zamanda parke taşları ahmakıslatanla ıslandı ve sokak lambaları buharlı pus toplarının ortasında parladı. Mat omuzlarını kaldırdı. Lanet bir Aielmiş gibi, hala yüzünü eşarpla örtüyordu. Daha biraz önce çok sıcaklamıyor muydu?</p>
<p class="p0">Gidip Moiraine’i bulmak konusunda Thom kadar hevesliydi. Moiraine Mat’in hayatını karman çorman etmişti, ama Mat, bunun için ona borçlu olduğunu düşünüyordu. İki Nehir’de kısılı kalıp, ne kadar sıkıcı olduğunu fark etmeden sıkıcı bir hayat yaşamaktansa, bu kargaşaya kapılmak çok daha iyiydi. Mat Perrin gibi değildi. Perrin, daha Baerlon’a varmadan İki Nehir’i özlemeye başlamıştı. Kafasının içinde Perrin’in imgesi çaktı ve Mat onu kovaladı.</p>
<p class="p0">Ya Rand? Mat onu karanlık bir odada, tek bir lambanın titrek ışığında, güzel bir sandalyeye oturmuş, gözlerini yere dikmiş halde gördü. Yıpranmış ve tükenmiş görünüyordu, gözleri iri iri açılmıştı ve yüz ifadesi haşindi. Mat başını iki yana sallayarak bu imgeyi de dağıttı. Zavallı Rand. Muhtemelen adam artık, çam kozalağı kemiren lanet bir karagelincik falan olduğunu sanıyordu. Ama muhtemelen, İki Nehir’de yaşayan bir karagelincik.</p>
<p class="p0">Hayır, Mat geri dönmek istemiyordu. İki Nehir’de Tuon yoktu. Işık, eh, Tuon konusunda ne yapacağını bulması gerekiyordu. Ama ondan kurtulmak istemiyordu. Tuon hala yanında olsa, onun kendisini Oyuncak diye çağırmasını yakınmadan kabul ederdi. Eh, en azından fazla yakınmadan.</p>
<p class="p0">İlk önce Moiraine. Mat, Aelfinnler, Eelfinnler ve lanet kuleleri hakkında daha fazla şey biliyor olmayı diliyordu. Kimse kuleyi bilmiyordu, kimse efsanelerden fazlasını anlatamıyordu, kimsenin söyleyecek faydalı bir şeyi yoktu...</p>
<p class="p0">...Birgitte dışında kimsenin. Mat sokakta durdu. Birgitte. Olver’e kuleye nasıl girileceğini anlatan <span class="t3">oydu</span>. O nereden biliyordu?</p>
<p class="p0">Mat kendi aptallığına küfrederek İç Şehir’e döndü. Ahmakıslatan başlamadan önceki kalabalık, sokaktan el ayak çekmeye başlamıştı. Mat kısa süre sonra, tüm şehrin kendisine kaldığını hissetti; yankesiciler ve dilenciler bile gitmişti.</p>
<p class="p0">Bir sebepten, bu Mat’i herkesin onu izlemesinden daha fazla huzursuz etti. Bu doğal değildi. En azından, soymaya değip değmediğini anlamak için onu izleyen birileri olmalıydı. Bir kez daha, madalyonunun yanında olmasını diledi. Onu vermekle aptallık etmişti. Kendi lanet elini kesip ödeme niyetine Elayne’e sunması daha akıllıca olurdu! <span class="t3">Gholam</span> orada, o karanlığın içinde bir yerde miydi?</p>
<p class="p0">Sokakta kabadayılar olmalıydı. Şehirler onlarla doluydu. Bu, bir şehrin kahrolası koşullarından biriydi. Bir belediye sarayı, birkaç han ve bir meyhane ve tek arzusu sizi çamura yatırıp dövmek ve sizin paranızı içkiye ve kadına harcamak olan, pek çok küt yüzlü adam.</p>
<p class="p0">Bir avluyu aştı ve Duvarcı Kapısı’ndan geçerek İç Şehir’e girdi. Bulutlarla örtülmüş ayın hayalet ışığında, yağmurla ıslanmış beyaz kemer neredeyse parlıyordu. Mat’in değneği parke taşlarına çarptı. Kapı nöbetçileri pelerinlerinin içine büzülmüşlerdi ve sessizdiler. İnsan değil heykel gibi. Tüm mekanda mezar sessizliği vardı.</p>
<p class="p0">Kapıdan geçtikten bir süre sonra bir ara sokağın önünden geçti ve duraksadı. Ara sokakta bir grup gölgeli şekil görebildiğini sandı. İki yanda yüksek binalar vardı, ihtişamlı Ogier yapıları. Ara sokaktan bir homurtu geldi.</p>
<p class="p0">“Soygun?” dedi Mat rahatlayarak.</p>
<p class="p0">Ara sokaktan iri yarı bir adam ona baktı. Ay ışığı, adamın kara gözleri ve uzun bir pelerini olduğunu gösteriyordu. Adam Mat’i orada dikilirken bulduğuna şaşırmış gibi görünüyordu. Kalın parmaklı eliyle işaret etti ve üç arkadaşı Mat’e yöneldi.</p>
<p class="p0">Mat gevşedi ve alnındaki yağmur suyunu sildi. Demek bu gece dışarıda birkaç hırsız <span class="t3">vardı</span>. Ne rahatlama. Boş yere tedirginlik duymuştu!</p>
<p class="p0">Kabadayılardan biri sopasını Mat’e doğru salladı. Mat kısa kılıcını bilerek sağ yanına asmıştı; kabadayı yemi yuttu ve Mat’in silahını çekeceğini varsaydı.</p>
<p class="p0">Mat bunun yerine değneğini kaldırdı, ucunu adamın bacaklarının arasına soktu. Soyguncu tökezledi ve Mat değneği adamın kafasına salladı. Yankesici düşerken, artık neredeyse gerçek bir yağmura dönüşmüş olan serpinti adamdan sular saçılmasına sebep oldu. Hırsız düşünce arkadaşlarından biri ona takıldı.</p>
<p class="p0">Mat geri çekildi ve değneğin tepesini tökezleyen kabadayının kafasına indirdi. Adam arkadaşının üzerine düştü. Üçüncü adam dönüp önderlerine baktı. Önderleri, Mat’in gölgelerde seçemediği sıska birinin yakasını tutuyordu. Mat fırsattan faydalanarak baygın hırsızların üzerinden atladı ve değneği üçüncü adama savurdu.</p>
<p class="p0">Hırsız kafasını korumak için sopasını kaldırdı, bu yüzden Mat değneğini adamın ayağına indirdi. Sonra değneği savurarak, üçüncü adamın zayıf hamlesini savuşturdu ve yüzüne vurarak onu da yere düşürdü.</p>
<p class="p0">Mat, öne atılmakta olan çete önderine kayıtsızca bıçağını fırlattı. Adam hırıldadı, yağmurda sendeledi ve boğazındaki bıçağı pençeledi. Mat diğerlerini baygın bırakacaktı -zavallı aptallar, belki bu uyarıyı dinlerler ve doğru yolu seçerlerdi.</p>
<p class="p0">Önderleri sendeleyerek geçerken Mat kenara çekildi, sonra üç arkadaşının üzerine yıkıldı. Mat adamı tekmeleyerek devirdi, bıçağı çekti, sonra temizledi. Sonunda, hırsızların kurbanının kim olduğuna baktı.</p>
<p class="p0">“Seni gördüğüme sevindim,” dedi.</p>
<p class="p0">“Sen... sen?” dedi adam.</p>
<p class="p0">“Evet ben,” dedi Mat sırtını dikleştirerek. “Bu gece hırsızların dışarıda olmadığını sanmıştım. Yankesicisiz bir şehir, eh, yabani otları olmayan bir tarlaya benzer. Yabanotu yoksa, çiftçiye neden ihtiyaç duyasın? Hiç misafirperver bir şehir olmazdı, sana o kadarını söyleyebilirim.”</p>
<p class="p0">Kurtardığı adam titrek dizler üzerinde ona doğru sendeledi. Mat’in söyledikleri kafasını karıştırmış gibi görünüyordu, ama yaklaştı ve Mat’in elini sıktı. “Teşekkür ederim!” Adamın genizden gelen bir sesi vardı. “Çok, çok teşekkür ederim.” Soluk ay ışığında, Mat o ince vücudun üzerindeki geniş yüzdeki at dişleri seçebiliyordu.</p>
<p class="p0">Mat omuzlarını silkti, değneğini kenara bıraktı ve eşarbını çözüp -ıslanmaya başlamıştı- çıkarmaya başladı. “Senin yerinde olsam geceleri yalnız başıma dolaşmazdım, dostum.”</p>
<p class="p0">Adam karanlıkta gözlerini kıstı. “Sen!” dedi ciyaklarcasına.</p>
<p class="p0">Mat inledi. “Kan ve kanlı küller! Tanınmadan <span class="t3">hiçbir yere</span>...”</p>
<p class="p0">Adam, soluk ay ışığında parlayan bir hançerle üzerine atılınca sustu. Bir küfür salladı ve eşarbını önüne uzattı. Hançer Mat’in karnına değil kumaşa denk geldi. Mat hemen ellerini çaprazlayarak suikastçının hançerini beze doladı.</p>
<p class="p0">Adam ciyakladı. Mat eşarbı bıraktı ve iki eliyle birer bıçak çekip düşünmeden fırlattı. Hançerler suikastçının gözlerine saplandılar. Her göze birer tane. Işık! Mat adamın gözlerine nişan almamıştı.</p>
<p class="p0">Adam ıslak parke taşlarının üzerine yıkıldı.</p>
<p class="p0">Mat nefese nefese durdu. “Fincanda ana sütü! Kahrolası ana sütü!” Değneğini kaptı ve çevresine bakındı, ama loş sokak boştu. “Ben seni kurtardım. Seni kurtardım ve sen beni bıçaklamaya çalışıyorsun, öyle mi?”</p>
<p class="p0">Mat cesedin yanında çömeldi. Sonra, ne bulacağından emin, adamın kesesini karıştırdı. İki madeni para -altın paralar- ve katlanmış bir kağıt buldu. Kağıtta Mat’in yüzü vardı. Kağıdı buruşturdu ve cebine tıktı.</p>
<p class="p0">Kahrolası birer göze birer hançer. Adam bunu hak etmişti. Mat eşarbını yeniden bağladı, hançerlerini kaptı, sonra suikastçıyı kaderiyle baş başa bırakmış olmayı dileyerek uzaklaştı.</p>
<p class="p0">&nbsp;</p>
<p class="p0">Birgitte kollarını kavuşturdu ve mermer sütuna yaslanıp, Elayne’in “oyuncuların” akşam gösterisinin tadını çıkarmasını izledi. Bu tür gruplar -hikayeler oynayan gruplar- Cairhien’de çok tutulur olmuştu ve şimdi Andor’da da aynı başarıyı elde etmeye çalışıyorlardı. Sarayın, ozanların gösteri yaptığı salonlarından biri, oyuncuların gösterileri için düzenlenmişti.</p>
<p class="p0">Birgitte başını iki yana salladı. Sahte hikayeler oynamanın anlamı neydi ki? Neden gidip kendi hikayelerini <span class="t3">yaşamıyorlardı?</span> Dahası, kendisi bir ozanın gösterisini tercih ederdi. Bu “oyuncu” seyretme modasının çabuk geçeceğini umuyordu.</p>
<p class="p0">Oynadıkları oyun Prens Walishen’in trajik evliliği ve Gölge yaratıklarının ellerinde ölümü ile ilgiliydi. Birgitte oyuncuların hikayeyi uyarladıkları türküyü biliyordu. Aslında, gösteri sırasında türküden parçalar söylediler. O şarkının seneler içinde bu kadar az değişmesi olağanüstüydü. İsimlerin bazıları değişmişti, birkaç nota farklıydı, ama genel itibariyle aynıydı.</p>
<p class="p0">Tıpkı kendi hayatları gibi. Pek az değişiklikle devamlı tekrarlayan hayatlar. Bazen asker oluyordu. Bazen askeri eğitim almamış bir orman kadını. Ne yazık ki bir iki kere de general olmuştu. Bu işi başkalarına bırakmayı tercih ediyordu.</p>
<p class="p0">Asker, asil bir hırsız, bir hanımefendi, bir köylü, bir katil ve bir kurtarıcı olmuştu. Ama hiç Muhafız olmamıştı. İşe yabancı olması onu rahatsız etmiyordu; yaşadığı hayatların çoğunda, olacakları bilmeden yaşamıştı. Önceki hayatlarında yaşadığı deneyimlerden faydalanmak avantajdı, evet, ama o anılara sahip olmaya hakkı yoktu.</p>
<p class="p0">Ama bu, o anılar her solduğunda yüreğinin burkulmasını engellemiyordu. Işık! Bu hayatta Gaidal ile birlikte olamıyorsa, en azından onu <span class="t3">hatırlayamaz mıydı?</span> Desen onunla ne yapacağını bilemiyordu sanki. Diğer iplikleri kenara itip, beklenmedik bir yere konmuş bu hayatı yaşamak zorunda bırakılmıştı. Desen onu tekrar dokumaya çalışıyordu. Tüm anıları solduğunda ne olacaktı? Geçmişi olmayan bir yetişkin olarak uyandığını mı hatırlayacaktı? Düşünce onu gördüğü hiçbir savaş meydanının korkutmadığı gibi korkutuyordu.</p>
<p class="p0">Doğaçlama tiyatronun arka sırasından geçerken, ona selam veren Asker kadın Kaila Bent’e başını salladı.</p>
<p class="p0">“Ee?” diye sordu Birgitte, Kaila’yla konuşmak için köşeye giderek.</p>
<p class="p0">“Raporlayacak bir şey yok,” dedi Kaila. “Her şey yolunda.” Sırım gibi, ateş saçlı bir kadındı ve Asker kadınların pantolon ve ceketlerini giymeye çok kolay alışmıştı. “Ya da, <span class="t3">Prenses Walishen’in Ölümü</span>’ne dayanmaya çalışırken ne kadar iyi olunabilirse o kadar iyi.”</p>
<p class="p0">“Yakınmayı bırak,” dedi Birgitte. Oyuncuların deyimiyle diva, tiz bir aryaya -tek bir şarkıya bu ismi veriyorlardı- başlarken irkilmesini bastırdı. Oyuncular neden bu tür şeylere yeni isimler verme ihtiyacı duyuyorlardı? “Dışarıda, yağmur altında devriye geziyor da olabilirdin.”</p>
<p class="p0">“Olabilir miydim?” diye sordu Kaila hevesle. “Neden daha önce söylemedin? Belki üzerime yıldırım da düşerdi. Buna tercih ederdim.”</p>
<p class="p0">Birgitte hıhladı. “İşinin başına dön.”</p>
<p class="p0">Kaila selam verdi ve çıktı. Birgitte sütuna yaslanarak tiyatroyu izlemeye geri döndü. Belki de kulaklarını tıkamak için biraz mum getirmeliydi. Elayne’e baktı. Kraliçe sakin bir tavırla oturmuş, oyunu izlemekteydi. Birgitte bazen bir korumadan çok dadı gibi hissediyordu kendini. Bazen kendini öldürtmeye bu kadar kararlı görünen bir kadını nasıl koruyabilirdiniz?</p>
<p class="p0">Ama Elayne aynı zamanda çok becerikliydi. Bu gece gibi; bir şekilde en büyük rakibini bu oyunu izlemeye ikna etmeyi başarmıştı. Doğu taraftaki sırada oturan kişi Ellorien’di; kadının saraydan son ayrılışı o kadar kötü olmuştu ki, Birgitte onun zincire vurulmadan saraya gelmeyi kabul edeceğini sanmıyordu. Ama buradaydı işte. Bu, Birgitte’in yapabileceği herhangi bir siyasi manevradan on üç adım daha incelikli bir manevraya işaret ediyordu.</p>
<p class="p0">Başını iki yana salladı. Elayne gerçekten de bir kraliçeydi. Değişkenlikleri de dahil. Andor için iyi olacaktı. Birgitte onun altın saçlı başını omuzlarının üzerinde tutabilirse.</p>
<p class="p0">Şarkılara bir süre daha tahammül ettikten sonra Kaila yeniden yaklaştı. Birgitte kadının telaşlı adımlarını fark ederek merakla doğruldu. “Ne?” diye sordu sessizce.</p>
<p class="p0">“Sıkılmış görünüyorsun,” diye fısıldadı Kaila, “bu yüzden bu haberi sana getirmemin iyi olacağını düşündüm. Erik Kapısı’nda sorun çıktı.” Bu, saray arazilerinin güneydoğu girişiydi. “Biri gizlice içeri girmeye çalıştı.”</p>
<p class="p0">“Artık arayan bir başka dilenci mi? Yoksa içeriyi dinlemeyi uman, düşük lordlardan birinin casusu mu?”</p>
<p class="p0">“Bilmiyorum,” dedi Kaila. “Devriye sırasında Calison’dan duydum. O da bir başkasından duyan bir başkasından duymuş. Askerlerin adamı kapıda gözaltına aldığını söyledi.”</p>
<p class="p0">Birgitte yan tarafa bir bakış fırlattı. Yeni bir solo başlayacak gibiydi. “Buradaki kumandayı devral; burada dur ve raporları kabul et. Ben gidip bacaklarımı biraz açacağım ve bu sorun neymiş bakacağım.”</p>
<p class="p0">“Geri gelirken kulaklarım için de biraz mum getir, olmaz mı?”</p>
<p class="p0">Birgitte güldü, tiyatrodan kırmızı-beyaz saray koridoruna çıktı. Koridorlarda Asker kadınlar, fazladan yay taşıyan adamlar olsa da, Birgitte yine de kılıç taşıyordu, çünkü bir suikast teşebbüsü büyük olasılıkla yakın dövüşe dönüşürdü.</p>
<p class="p0">Birgitte koridorda koşarken, önünden geçtiği pencereden dışarı baktı. Gökyüzünden sızan serpinti güçleniyordu. Kesinlikle kasvetli. Gaidal olsa, bu havayı severdi. O yağmura bayılırdı. Zaman zaman Birgitte yağmurun adama daha çok yakıştığını, yüzünün çocukları o kadar korkutmayacağını söyleyerek şaka yapardı. Işık, o adamı nasıl da özlüyordu.</p>
<p class="p0">Erik Kapısı’na giden en kısa yol hizmetkarların kısmından geçiyordu. Pek çok sarayda bu, önemsiz insanlar için düzenlenmiş, daha bakımsız bir kısım demekti. Ama bu bina Ogier yapısıydı ve onların bu tür konularda tuhaf fikirleri vardı. Buradaki mermer işi, kırmızı-beyaz mozaik süslemelerle, başka her yerdeki kadar görkemliydi.</p>
<p class="p0">Odalar, kraliyet odalarına göre küçük olsa da, koca bir aileyi barındıracak kadar genişti. Birgitte genelde yemeklerini hizmetkarların geniş, açık yemek salonunda yemeyi tercih ediyordu. Burada, dört ayrı şömine çıtırdayarak, kasvetli geceye meydan okuyordu. Vardiyası bitmiş hizmetkarlar ve Askerler bir arada konuşup gülüşüyorlardı. Bir hükümdarı, ona hizmet edenlere bakarak anlayabileceğinizi söylerlerdi. Gerçekten öyleyse, Andor sarayı kraliçelerin en iyi taraflarını ortaya çıkaracak şekilde tasarlanmıştı.</p>
<p class="p0">Birgitte davetkar yemek kokularını duymazdan geldi ve soğuk yaz fırtınasına çıktı. Soğuk keskin değildi. Yalnızca rahatsızlık vericiydi. Pelerininin başlığını taktı ve kaygan taşların üzerinde Erik Kapısı’na yollandı. Nöbetçi kulübesi turuncu bir parıltıyla aydınlanmıştı ve nöbetçiler ıslak pelerinler içinde, kargılarını yanlarında tutarak dikiliyorlardı.</p>
<p class="p0">Birgitte, başlığının kenarından sular damlatarak nöbetçi kulübesine yaklaştı ve kalın meşe kapıyı dövdü. Kapı açıldı ve görev başındaki çavuş Renald Macer’ın kel kafası ve bıyıklı yüzü göründü. Tıknaz bir adamdı, iri elleri ve sakin bir mizacı vardı. Birgitte her zaman adamın dükkanların birinde ayakkabı yapıyor olması gerektiğini düşünürdü, ama Kraliçenin Askerleri her tür adamı alıyordu ve genellikle güvenilirlik, kılıç yeteneğinden daha önemliydi.</p>
<p class="p0">“Kumandan General!” diye bağırdı Macer. “Burada ne işiniz var?”</p>
<p class="p0">“Yağmur yiyorum,” diye terslendi Birgitte.</p>
<p class="p0">“Aman aman!” Adam geri çekildi ve Birgitte’in içeri girmesi için yol verdi. Kulübe, tek bir kalabalık odadan oluşuyordu. Askerler fırtına vardiyasındaydı -yani kapıda iki kat fazla adam çalışacaktı, ama dışarıda yalnızca bir saat bekleyecekler, sonra kulübeye girip ısınacaklardı.</p>
<p class="p0">Üç Asker masada oturmuş, zar kutusunda zar atıyorlardı. Açık önlü demir sobada kütükler çıtırdıyordu ve çay demleniyordu. Dört askerle zar atan sırım gibi adamın yüzünün alt kısmı siyah bir eşarpla örtülmüştü. Yüzü bakımsızdı, ıslak kahverengi saçları her yöne dikilmişti. Eşarbın üzerinden kahverengi gözleri Birgitte’e döndü ve adam oturduğu yerde birazcık çöktü.</p>
<p class="p0">Birgitte pelerinini çıkardı ve yağmur sularını silkeledi. “İzinsiz içeri girmeye çalışan bu sanırım?”</p>
<p class="p0">“Evet,” dedi çavuş. “Bunu nasıl duydunuz?”</p>
<p class="p0">Birgitte adamı süzdü. “Saray arazilerine girmeye çalıştı ve siz onunla <span class="t3">zar atıyorsunuz</span>, öyle mi?”</p>
<p class="p0">Çavuş ve diğer adamlar utandılar. “Şey, Leydim...”</p>
<p class="p0">“Ben leydi değilim.” <span class="t3">En azından bu sefer.</span> “Hayatımı kazanmak için çalışıyorum.”</p>
<p class="p0">“Şey, evet,” diye devam etti Macer. “Eh, kılıcını direnmeden teslim etti ve tehlikeli görünmüyor. Yalnızca mutfaklardan artık isteyen bir başka dilenci. İyi adam ama. Bu havada onu dışarı yollamadan önce birazcık ısınmasına izin verelim dedik.”</p>
<p class="p0">“Dilenci mi?” dedi Birgitte. “Kılıcı olan bir dilenci mi?”</p>
<p class="p0">Çavuş Macer kafasını kaşıdı. “Bu biraz tuhaf sanırım.”</p>
<p class="p0">“Savaş meydanında bir generali büyüleyip miğferini bile alabilirsin, değil mi Mat?”</p>
<p class="p0">“Mat mi?” diye sordu adam tanıdık bir sesle. “Ne demek istiyorsunuz bilmiyorum, hanımefendiciğim. Benim adım Garard, dinlemek isterseniz, hayli ilginç bir geçmişi olan basit bir dilenciyim...”</p>
<p class="p0">Birgitte onu sert bakışlarla süzdü.</p>
<p class="p0">“Ah, kanlı küller, Birgitte,” diye yakındı Mat eşarbı çıkararak. “Yalnızca birazcık ısınmak istedim.”</p>
<p class="p0">“Ve adamlarımın paralarını kazanmak.”</p>
<p class="p0">“Dostça bir oyunun kimseye zararı olmaz,” dedi Mat.</p>
<p class="p0">“Senin aleyhine olmadığı sürece. Bak, neden sarayda sinsi sinsi dolaşıyorsun?”</p>
<p class="p0">“Son seferinde içeri girmek bayağı zahmetli oldu da ondan,” dedi Mat, sandalyesinde arkasına yaslanarak. “Bu sefer zahmete girmeyeyim dedim.”</p>
<p class="p0">Çavuş Macer Birgitte’e baktı. “Bu adamı tanıyor musunuz?”</p>
<p class="p0">“Ne yazık ki,” dedi Birgitte. “Onu bana teslim edebilirsin, Çavuş. Cauthon Efendi ile doğru düzgün ilgilenilmesini sağlayacağım.”</p>
<p class="p0">“Cauthon Efendi mi?” dedi adamlardan biri. “Kuzgunlar Prensi mi demek istiyorsunuz?”</p>
<p class="p0">“Ah, kanlı...” dedi Mat, ayağa kalkıp değneğini alırken. Ceketini giyerken, “Sağol,” dedi Birgitte’e kuru kuru.</p>
<p class="p0">Birgitte pelerinini tekrar üzerine geçirdi ve Askerlerden biri Mat’e kılıcını ve kılıç kemerini uzatırken kapıyı açtı. Mat ne zamandan beri kısa kılıç taşıyordu? Muhtemelen dikkatleri değnekten uzaklaştırmak için bir aldatmacaydı.</p>
<p class="p0">İkisi yağmurun altına çıkarken Mat kemerini tokaladı. “Kuzgunlar Prensi mi?”</p>
<p class="p0">“Bundan bahsetmek istemiyorum.”</p>
<p class="p0">“Neden?”</p>
<p class="p0">“Çünkü bu kadar ün bana iyi gelmez de ondan.”</p>
<p class="p0">“Ünün nesiller boyunca peşinden gelene kadar bekle,” dedi Birgitte. Gökyüzüne baktı ve bir yağmur damlası tam gözünün içine düşünce gözlerini kırpıştırdı.</p>
<p class="p0">“Gel, gidip bir içki içelim,” dedi Mat kapıya doğru yürüyerek.</p>
<p class="p0">“Bekle,” dedi Birgitte. “Elayne’i görmek istemiyor musun?”</p>
<p class="p0">“Elayne mi?” dedi Mat. “Kan ve küller, Birgitte, ben <span class="t3">seninle</span> konuşmak için geldim. O Askerlerin beni yakalamasına neden izin verdim sanıyorsun? İçki istiyor musun istemiyor musun?”</p>
<p class="p0">Birgitte duraksadı, sonra omuzlarını silkti. Görevini Kaila’ya devrettiğinde, resmi olarak molaya çıkmıştı. Saray’dan yalnızca iki sokak uzakta oldukça düzgün bir meyhane biliyordu.</p>
<p class="p0">“Tamam,” dedi. Askerlere el salladı ve Mat’i yağmurlu sokağa çıkardı. “Ama bira yerine süt ya da çay içmem gerek. Elayne’in Muhafız’ının içmesinin bebekler için kötü olup olmayacağını bilmiyoruz.” Sarhoş bir Elayne’in oyundan sonra müttefikleri ile konuşmasını gözlerinin önüne getirerek gülümsedi. “Gerçi onu çakırkeyif yapmak, bana yaptığı bazı şeyler konusunda iyi bir intikam olabilir.”</p>
<p class="p0">“Neden onun seninle bağ kurmasına izin verdiğini bilmiyorum,” dedi Mat. Çevrelerindeki sokak hemen hemen boştu, ama ilerideki meyhane, sokağa saçılan sarı ışıklarıyla davetkar görünüyordu.</p>
<p class="p0">“Benim seçeneğim olmadı,” dedi Birgitte. “Ama pişman değilim. Gerçekten de benimle görüşmek için mi saraya gizlice girdin?”</p>
<p class="p0">Mat omuzlarını silkti. “Sormak istediğim sorular var.”</p>
<p class="p0">“Ne konuda?”</p>
<p class="p0">Mat saçma eşarbını yüzüne kaldırdı. Birgitte eşarpta bir yırtık olduğunu fark etti. “Bilirsin,” dedi Mat. “<span class="t3">Bazı</span> şeyler.”</p>
<p class="p0">Mat, Birgitte’in kim olduğunu bilen pek az insandan biriydi. Bunun anlamı... “Hayır,” dedi Birgitte ona dönerek. “Bundan bahsetmek istemiyorum.”</p>
<p class="p0">“Kanlı küller, Birgitte! Bilgiye <span class="t3">ihtiyacım</span> var. Hadi ama, eski bir dost için.”</p>
<p class="p0">“Birbirimizin sırlarını saklamayı kabul etmiştik.”</p>
<p class="p0">“Ben de seninkileri herkese anlatmıyorum,” dedi Mat çabucak. “Ama bak, bu mesele var.”</p>
<p class="p0">“Ne meselesi?”</p>
<p class="p0">“Ghenjei Kulesi.”</p>
<p class="p0">“O bir mesele değil,” dedi Birgitte. “Oradan uzak dur.”</p>
<p class="p0">“Yapamam.”</p>
<p class="p0">“Elbette yapabilirsin. O kahrolası bir <span class="t3">bina</span>, Mat. Seni kovalayamaz.”</p>
<p class="p0">“Çok komik. Bak, en azından bir kupa eşliğinde beni dinler misin? Süt dolu bir kupa. Benden.”</p>
<p class="p0">Birgitte bir an için durdu. Sonra içini çekti. “Orası doğru, senden,” diye mırıldandı ve devam etmesini işaret etti. Büyük Yürüyüş diye bilinen hana girdiler. Yağmur yüzünden olağanüstü kalabalıktı. Ama hancı Birgitte’in dostuydu ve korumasına bölmelerden birinde uyuyan sarhoşu dışarı atmasını söyleyerek onlar için yer açtı.</p>
<p class="p0">Birgitte ona para atarak teşekkür etti ve adam çirkin başını salladı: pek çok dişi eksikti, tek gözlüydü ve saçlarının çoğu dökülmüştü. Yine de mekandaki en yakışıklı adamdı. Birgitte iki parmağını kaldırarak içkilerini ısmarladı -hancı onun bugünlerde süt içtiğini biliyordu- ve Mat’e bölmeye geçmesini işaret etti.</p>
<p class="p0">“O hancıdan daha çirkin birini gördüğümü sanmıyorum,” dedi Mat, otururlarken.</p>
<p class="p0">“O kadar uzun yaşamadın,” dedi Birgitte. Duvara yaslandı ve çizmeli ayaklarını masaya kaldırdı. Bölmede enlemesine oturduğunda, bunu yapacak kadar yeri ancak bulabiliyordu. “İhtiyar Snert birkaç sene daha genç olsaydı ve biri burnunu birkaç yerinden kırıverseydi, onu da düşünebilirdim. İyi bir göğsü var, parmaklarını içine sokabileceğin güzel kıvırcık tüylerle kaplı.”</p>
<p class="p0">Mat sırıttı. “Erkeklerden bu şekilde bahseden bir kadınla içmeye gitmenin ne kadar tuhaf geldiğini söylemiş miydim hiç?”</p>
<p class="p0">Birgitte omuzlarını silkti. “Ghenjei. Normad’ın Kulakları adına, neden oraya gitmek istiyorsun?”</p>
<p class="p0">“Kimin kulakları?” diye sordu Mat.</p>
<p class="p0">“Yanıt ver.”</p>
<p class="p0">Mat içini çekti, sonra hizmetkar kızın getirdiği kupayı dalgın dalgın kabul etti. Ona hiç yakışmayan bir biçimde, kızın poposuna şaplak atmadı, ama kız uzaklaşırken peşinden yılışık yılışık sırıttı. “Lanet yılanlar ve tilkiler bir arkadaşımı tutsak aldılar,” dedi, eşarbını indirip içkisinden bir yudum çekerek.</p>
<p class="p0">“Bırak, adam orada kalsın. Onu kurtaramazsın, Mat. Onların alemine girecek kadar aptalsa, ne çekiyorsa hak etmiştir.”</p>
<p class="p0">“Bir kadın,” dedi Mat.</p>
<p class="p0"><span class="t3">Ah</span>, diye düşündü Birgitte. Lanet aptal. Kahraman, ama yine de aptal.</p>
<p class="p0">“Onu bırakamam,” diye devam etti Mat. “Ona borçluyum. Dahası, iyi bir dostum, ben istesem de istemesem de girecek o kuleye. Yardım etmek <span class="t3">zorundayım</span>.”</p>
<p class="p0">“O zaman üçünüzü birden tutsak alırlar,” dedi Birgitte. “Bak, kapıların birinden girerseniz, anlaşmaları sizi bağlar. O anlaşmalar sizi bir ölçüye kadar korur, ama aynı zamanda kısıtlar. Kemerlerin birinden girerseniz, işe yarayan hiçbir yere ulaşamazsınız.”</p>
<p class="p0">“Ya başka bir yoldan girersek?” diye sordu Mat. “Olver’e Kule’yi nasıl açabileceğini anlatmışsın.”</p>
<p class="p0">“Çünkü ona masal anlatıyordum! Işık, siz sebze beyinlilerden birinin içeri girmeyi deneyeceği hiç aklıma gelmedi!”</p>
<p class="p0">“Ama o yoldan girersek onu bulabilir miyiz?”</p>
<p class="p0">“Belki,” dedi Birgitte, “ama bulmayacaksınız. Herhangi bir bağlayıcı anlaşma yapmayacaksınız, bu yüzden Aelfinnler ve Eelfinnler kan alabilir. Normalde, yalnızca çukurlar ve halatlarla ilgili numaraları hakkında endişelenmeniz gerekir, çünkü onlar...” Mat’e bakarak sustu. “<span class="t3">Sen</span> nasıl asıldın ki bu arada?”</p>
<p class="p0">Mat kızardı ve bakışlarını içkisine indirdi. “O kemerlerden birine kahrolası bir açıklama asmaları lazım. ‘Buradan girersen seni asabilirler. Ve asarlar da. Ahmak!’”</p>
<p class="p0">Birgitte hıhladı. Mat’in anıları hakkında konuşmuşlardı. Birgitte olayları birbirine bağlamış olmalıydı. “Başka yoldan girersen, muhtemelen bunu da denerler. Krallıklarında kan dökmenin tuhaf etkileri vardır. Bir düşüşle kemiklerini kırmaya ya da seni uyuşturup uyutmaya çalışırlar. Ve <span class="t3">kazanacaklardır</span>, Mat. Orası onların dünyası.”</p>
<p class="p0">“Ya biz hile yaparsak?” diye sordu Mat. “Demir, müzik, ateş.”</p>
<p class="p0">“Bu hile değil. Bu, akıllı davranmak. Yarım akıllı <span class="t3">herkes</span> kuleye girerken onları yanında götürür. Ama yalnızca bin kişiden biri oradan çıkabilir Mat.”</p>
<p class="p0">Mat duraksadı, sonra cebinden küçük bir avuç para çıkardı. “Sence, bunları havaya atarsam hepsinin tura gelmesi olasılığı nedir? Binde bir mi?”</p>
<p class="p0">“Mat...”</p>
<p class="p0">Mat paraları masaya attı. Paralar masaya saçıldılar. Teki bile sıçramadı ya da masadan yere yuvarlanmadı.</p>
<p class="p0">Mat paralara bakmadı. Paralar dönerek, titreyerek dururken Birgitte’i izledi. Birgitte paralara baktı. İki düzine para. Hepsi tura gelmişti.</p>
<p class="p0">“Binde bir iyi bir olasılık,” dedi Mat. “Benim için iyi.”</p>
<p class="p0">“Kanlı küller. Sen de Elayne kadar kötüsün! Anlamıyor musun? Tek bir yanlış atış yeter. Sen bile arada bir ıskalarsın.”</p>
<p class="p0">“Riske gireceğim. Yak beni, Birgitte, aptalca olduğunu biliyorum, ama yine de yapacağım. Hem, sen Kule hakkında bu kadar çok şeyi nasıl biliyorsun? Sen de kuleye girdin, değil mi?”</p>
<p class="p0">“Evet,” diye itiraf etti Birgitte.</p>
<p class="p0">Mat kendini beğenmiş bir ifadeyle baktı ona. “Eh, <span class="t3">sen</span> çıkmışsın! Nasıl başardın?”</p>
<p class="p0">Birgitte duraksadı, sonra süt kupasını eline aldı. “O efsane bu zamana kalmamış, anlaşılan?”</p>
<p class="p0">“Ben duymadım,” dedi Mat.</p>
<p class="p0">“Aşkımın hayatını kurtarmalarını istemek için girdim,” dedi. “Lahpoint Tepeleri savaşından sonraydı. Buchaner isyanına önderlik ediyorduk. Gaidal feci yaralanmıştı; kafasına aldığı darbe yüzünden doğru düzgün düşünemiyordu. Bazen benim kim olduğumu hatırlamıyordu. Bu benim yüreğimi paralıyordu, bu yüzden Şifa verilmesi için onu kuleye götürdüm.”</p>
<p class="p0">“Peki, nasıl dışarı çıktın?” diye sordu Mat. “Onları nasıl kandırdın?”</p>
<p class="p0">“Çıkamadım,” dedi Birgitte usulca.</p>
<p class="p0">Mat donakaldı.</p>
<p class="p0">“Eelfinnler ona Şifa vermediler,” diye devam etti Birgitte. “İkimizi de öldürdüler. Ben oradan canlı çıkamadım, Mat. Bu efsanenin sonu da bu.”</p>
<p class="p0">Mat suskun kaldı. “Ah,” dedi sonunda. “Hüzünlü bir hikayeymiş.”</p>
<p class="p0">“Bütün hikayeler zaferle sona eremez. Zaten Gaidal ve ben mutlu sonlardan pek haz etmeyiz. Bizim için, ihtişam içinde tükenmek daha iyi.” Gaidal ile birlikte, huzur içinde yaşlandıkları bir ömrü hatırlayarak yüzünü buruşturdu. O ömrü yaşarken -Desen’de oynadığı daha büyük rolden habersiz- mutlu olsa da, yaşadığı en sıkıcı hayattı.</p>
<p class="p0">“Eh, ben yine de gidiyorum,” dedi Mat.</p>
<p class="p0">Birgitte içini çekti. “Seninle gelemem, Mat. Elayne’i bırakamam. Senin gururun kadar büyük bir ölüm arzusu var ve ben onun bu işten canlı kurtulmasını sağlamaya kararlıyım.”</p>
<p class="p0">“Senin gelmeni beklemiyordum zaten,” dedi Mat çabucak. “Yak beni, senden istediğim bu değil. Ve...” Kaşlarını çattı. “Benim <span class="t3">neyim</span> büyüklüğünde bir ölüm arzusu?”</p>
<p class="p0">“Boş ver,” dedi Birgitte sütünü içerek. İnsanlara söylemese de, sütü severdi. Elbette, yine içki içebildiği zaman mutlu olacaktı; İhtiyar Snert’ün mayalı içkilerini özlemişti. Çirkin erkekler kadar, çirkin içkileri de severdi.</p>
<p class="p0">“Sana gelmemin sebebi yardımına ihtiyaç duymam,” dedi Mat.</p>
<p class="p0">“Söyleyecek başka ne var ki? Yanınıza demir, ateş ve müzik alıyorsunuz. Demir onları incitecek, onlara karşı koruma sağlayacak, onları tutsak edecektir. Ateş onları korkutacak ve öldürecektir. Müzik onları büyüleyecektir. Ama ateş ve müziğin, siz onları kullandıkça daha az etkili hale geleceğini göreceksiniz.</p>
<p class="p0">“Kule bir mekan değil, bir kapıdır. Alemler arasındaki kavşağa açılan bir tür kapı. Orada her iki türü bulacaksınız: hem Aelfinn yılanlarını, hem Eelfinn tilkilerini. Şu anda birlikte çalıştıklarını varsayarsak. Tuhaf bir ilişkileri vardır.”</p>
<p class="p0">“Ama <span class="t3">ne</span> istiyorlar?” diye sordu Mat. “Bizden, demek istiyorum. Neden bizi umursuyorlar?”</p>
<p class="p0">“Duygular,” dedi Birgitte. “Bu yüzden dünyamıza açılan kapılar yaptılar, bu yüzden bizi baştan çıkararak içeri girmemizi sağlıyorlar. Hissettiklerimizle besleniyorlar. Bir sebepten, özellikle de Aes Sedaileri seviyorlar. Belki de Tek Güç sahibi olanlar sert bira gibi lezzetli oluyordur.”</p>
<p class="p0">Mat gözle görülür bir biçimde ürperdi.</p>
<p class="p0">“İçerisi kafa karıştırıcı olacak,” dedi Birgitte. “Orada, belli bir yere gitmek zordur. Kemerleri kullanmak yerine kuleden geçmek beni tehlikeye düşürmüştü, ama büyük salona ulaşabilirsem anlaşma yapabileceğimi biliyordum. Bu arada, kuleye girersen karşılıksız hiçbir şey alamazsın. Senden bir şey isteyecekler, senin için değerli olan bir şey.</p>
<p class="p0">“Her neyse, ben büyük salona ulaşmanın bir yolunu bulmuştum. Geçtiğim koridor kesişimlerine demir tozu bırakıyordum, böylece bir yerden önceden geçmişsem, anlıyordum. Demire dokunamıyorlardı anlarsın, ve... bu hikayeyi daha önce duymadığından emin misin?”</p>
<p class="p0">Mat başını iki yana salladı.</p>
<p class="p0">“Bu yörelerde çok sevilirdi,” dedi Birgitte kaşlarını çatarak. “Yaklaşık yüz sene önce.”</p>
<p class="p0">“Alınmış gibisin.”</p>
<p class="p0">“İyi bir hikayeydi,” dedi Birgitte.</p>
<p class="p0">“Hayatta kalırsam, Thom’a söylerim hikaye hakkında kahrolası bir türkü besteler, Birgitte. Bana tozdan bahset. Planın işe yaradı mı?”</p>
<p class="p0">Birgitte başını iki yana salladı. “Yine de kayboldum. Bir şekilde tozu süpürmüş olabilirler ya da belki mekan o kadar engin ki, bir kere geçtiğim yerden bir daha geçmedim. Sonunda köşeye sıkıştım, ateşim söndü, lirim kırıldı, yay kirişim koptu ve Gaidal sırtımda baygındı. Orada bazı günler yürüyebiliyordu, diğerlerinde sersem oluyordu ve bu yüzden onu yanımda getirdiğim sedyeye yatırıp çekmem gerekiyordu.”</p>
<p class="p0">“Bazı <span class="t3">günlerde</span> mi?” dedi Mat. “Orada ne kadar kaldınız?”</p>
<p class="p0">“İki aylık erzak götürmüştüm,” dedi Birgitte yüzünü buruşturarak. “Onlar tükendikten sonra ne kadar daha yaşadık, bilmiyorum.”</p>
<p class="p0">“Kanlı küller!” dedi Mat, sonra birasından büyük bir yudum aldı.</p>
<p class="p0">“Sana içeri girmemeni söylemiştim,” dedi Birgitte. “Arkadaşını bulsanız bile asla dışarı çıkamazsınız. O mekanda, sağa sola dönmeden, dümdüz giderek haftalarca yürüyebilirsiniz ve birbiri ardına koridorlar geçebilirsiniz. Hiçbir şey değişmez. Ne yöne gideceğinizi biliyorsanız, büyük salon birkaç dakika uzakta olabilir. Ama siz onu ıskalayıp duracaksınız.”</p>
<p class="p0">Mat, belki daha sert bir şey ısmarladığını dileyerek, kupasının içine baktı.</p>
<p class="p0">“Tekrar düşünmeye mi karar verdin?” diye sordu Birgitte.</p>
<p class="p0">“Hayır,” dedi Mat. “Ama oradan çıktığımızda, kahrolası Moiraine yaptıklarımı takdir etse iyi olacak! <span class="t3">İki ay!” </span>Kaşlarını çattı. “Dur bir dakika. Sen orada öldüysen hikaye nasıl duyuldu?”</p>
<p class="p0">Birgitte omuzlarını silkti. “Bunu hiç öğrenemedim. Belki Aes Sedailerden biri soru hakkını bunun için kullanmıştır. İçeri girdiğimi herkes biliyordu. O zaman adım Jethari Ayçengisi’ydi. Hikayeyi hiç duymadığından <span class="t3">emin misin?”</span></p>
<p class="p0">Mat yine başını iki yana salladı.</p>
<p class="p0">Birgitte içini çekti ve arkasına yaslandı. Eh, onun hakkındaki hikayelerin <span class="t3">hepsinin</span> sonsuza dek yaşaması beklenemezdi, ama Birgitte bu hikayenin birkaç nesilden daha uzun ömürlü olacağını düşünmüştü.</p>
<p class="p0">Sütünü bitirmek üzere kupasını kaldırdı. Kupa dudaklarına ulaşmadan donakaldı. Elayne’den duygusal bir sarsıntı hissi gelmişti. Öfke, gazap, <span class="t3">acı</span>.</p>
<p class="p0">Birgitte kupayı masaya güm diye indirdi, birkaç madeni para bıraktı ve küfrederek ayağa kalktı.</p>
<p class="p0">“Ne?” dedi Mat, göz açıp kapayana kadar ayağa fırlayarak.</p>
<p class="p0">“Elayne. Başı dertte. <span class="t3">Yine</span>. Yaralandı.”</p>
<p class="p0">“Kanlı küller,” dedi Mat. Ceketini ve asasını kaptı, birlikte kapıya koştular.</p>
</body>
</html>