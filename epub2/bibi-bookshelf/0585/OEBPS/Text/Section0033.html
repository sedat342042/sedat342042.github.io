<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>

<link rel="stylesheet" type="text/css" href="../Styles/style.css"/>
<title>Geceyarısı Kuleleri</title>
</head>
<body>
<p class="p1" style="text-align: center;"><span class="t1">24</span></p>
<p class="p1" style="text-align: center;">-------------------------------------------------------------------------------------------------</p>
<p class="p1" style="text-align: center;"><span class="t1">DİRENİŞ</span></p>
<p class="p1" style="text-align: center;"><span class="t1"><br/></span></p>
<p class="p0">“Yatak istirahati,” diye bildirdi Melfane, kulağını Elayne’in göğsüne dayadığı tahta silindirden çekerek. Ebe kısa boylu, tombul yanaklı bir kadındı ve bugün saçlarını saydam mavi bir eşarpla arkadan toplamıştı. Düzgün elbisesi, kapalı gökyüzüne meydan okurmuş gibi, mavi-beyaz renkteydi.</p>
<p class="p0">“Ne?” diye sordu Elayne.</p>
<p class="p0">“Bir hafta,” dedi Melfane, kalın parmağını Elayne’e doğru sallayarak. “Bir hafta yataktan kalkmayacaksın.”</p>
<p class="p0">Elayne sersem sersem gözlerini kırpıştırdı, bir anlığına tüm bitkinliği uçup gitmişti. Melfane, Elayne’i bu imkansız cezaya çarptırırken neşeyle gülümsedi. Yatak istirahati? Bir <span class="t3">hafta</span>?</p>
<p class="p0">Birgitte kapıda, Mat dış odada duruyordu. Mat Melfane’in muayenesi sırasında dışarı çıkmıştı, ama bunun dışında, Birgitte kadar korumacı bir biçimde Elayne’in yakınında kalmıştı. Ama nasıl konuştuklarına bakarak, Elayne’i bu kadar önemsediklerini asla anlamazdınız; ikisi karşılıklı, birbirleriyle yarışırcasına küfrediyordu. Elayne birkaç yeni küfür de öğrenmişti. Yüz-ayakların o tür şeyler yaptıkları kimin aklına gelirdi?</p>
<p class="p0">Melfane’in anlayabildiği kadarıyla bebekleri güvendeydi. En önemlisi buydu. “Elbette yatak istirahati imkansız,” dedi Elayne. “Yapacak çok fazla işim var.”</p>
<p class="p0">“Eh, yataktan yapmanız gerekecek,” diye yanıt verdi Melfane hoş, ama kesinlikle amansız bir sesle. “Bedeniniz ve çocuğunuz büyük gerilim yaşadı. Kendinizi toplamanız için zamana ihtiyacınız var. Ben sizinle ilgileneceğim ve <span class="t3">katı</span> bir rejim uygulamaya özen göstereceğim.”</p>
<p class="p0">“Ama...”</p>
<p class="p0">“Bahane duymak istemiyorum,” diye sözünü kesti Melfane.</p>
<p class="p0">“Ben <span class="t3">Kraliçe</span>’yim!” dedi Elayne çileden çıkarak.</p>
<p class="p0">“<span class="t3">Ben de Kraliçe</span>’nin ebesiyim,” diye yanıt verdi Melfane, sakinliğini bozmadan. “Bu sarayda, sizin ve çocuğunuzun hayatının tehlikede olduğuna karar verirsem, bana yardım etmeyecek tek bir asker, tek bir hizmetkar yok.” Elayne ile göz göze geldi. “Sözlerimi sınamak ister misiniz, Majesteleri?”</p>
<p class="p0">Elayne, kendi korumalarının odasından çıkmasına izin vermediğini hatırlayarak büzüldü. Daha da kötüsü, onu bağladıklarını. Birgitte’e baktı, ama yalnızca tatminle baş salladığını gördü. “Hak ettin,” diyordu o baş sallama.</p>
<p class="p0">Elayne kızgınlık içinde yatağında arkasına yaslandı. Devasa, dört direkli bir yataktı ve kırmızı-beyaz örtülerle süslenmişti. Oda süslüydü, kristal ve yakuttan yapılmış eserlerle parlıyordu. Güzel, parlak bir hapishane olacaktı. Işık! Bu haksızlıktı! Elayne sabahlığının önünü kapattı.</p>
<p class="p0">“Sözüme karşı çıkmayacağınızı görüyorum,” dedi Melfane, yatağın kenarına iliştiği yerden kalkarak. “Akıllıca.” Birgitte’e baktı. “Bu akşamın olaylarını değerlendirmek için Kumandan-General ile görüşmenize izin veriyorum. Ama yarım saatten uzun sürmesin. Kendinizi yormanıza izin veremem!”</p>
<p class="p0">“Ama...”</p>
<p class="p0">Melfane yine parmağını ona salladı. “Yarım saat, Majesteleri. Siz bir kadınsınız, saban öküzü değil. Dinlenmeye ve bakılmaya ihtiyacınız var.” Birgitte’e döndü. “Onu gereksiz yere heyecanlandırmayın.”</p>
<p class="p0">“Aklımdan bile geçirmem,” dedi Birgitte. Sonunda öfkesi dinmeye, yerini eğlenceye bırakmaya başlamıştı. Çekilmez kadın.</p>
<p class="p0">Melfane dışarıdaki odaya çekildi. Birgitte olduğu yerde kaldı ve gözlerini kısarak Elayne’i süzdü. Bağda hala bir miktar hoşnutsuzluk kaynayıp çalkalanıyordu. İkisi uzun bir an boyunca bakıştılar.</p>
<p class="p0">“Ne yapacağız seninle, Elayne Trakand?” diye sordu Birgitte sonunda.</p>
<p class="p0">“Yatak odama hapsedeceksiniz gibi görünüyor,” diye terslendi Elayne.</p>
<p class="p0">“Kötü bir çözüm değil.”</p>
<p class="p0">“Beni sonsuza dek burada mı tutacaksın o zaman?” diye sordu Elayne. “Hikayelerdeki Gelfina gibi, binlerce sene boyunca unutulmuş bir kuleye mi kapatacaksın?”</p>
<p class="p0">Birgitte içini çekti. “Hayır. Ama yaklaşık altı ay, endişelerimi dindirirdi.”</p>
<p class="p0">“Bunun için zamanımız yok,” diye yanıt verdi Elayne. “Bugünlerde hiçbir şey için zamanımız yok. Riske girmek gerekiyor.”</p>
<p class="p0">“Andor Kraliçesi’nin tek başına gidip bir Kara Ajah güruhu ile yüzleşmesi gibi riskler mi? Savaş meydanındaki, gözünü kan bürümüş, yoldaşlarından önce öne atılan, arkasını kollayan bir arkadaşı olmadan ölüm arayan ahmaklar gibisin!”</p>
<p class="p0">Elayne öfkeyle gözlerini kırpıştırarak ona baktı.</p>
<p class="p0">“Bana <span class="t3">güvenmiyor musun</span>, Elayne?” diye sordu Birgitte. “Elinden gelse benden kurtulmayı mı tercih ederdin?”</p>
<p class="p0">“Ne? Hayır! Elbette sana güveniyorum.”</p>
<p class="p0">“O zaman <span class="t3">neden</span> sana yardım etmeme izin vermiyorsun? Şu anda burada olmamam gerekiyor. Koşulların dayattığından başka amacım yok. Beni Muhafızın yaptın, ama seni <span class="t3">korumama</span> izin vermiyorsun! Kendini ne zaman tehlikeye atacağını bana söylemezsen nasıl kişisel koruman olabilirim?”</p>
<p class="p0">Elayne o gözlerden kaçınmak için örtülerin altına saklanma dürtüsü hissetti. Bu kadar incinmiş hisseden nasıl Birgitte olabilirdi? “Eğer bir anlamı olacaksa,” dedi, “bunu bir daha yapmayı düşünmüyorum.”</p>
<p class="p0">“Hayır. Bir <span class="t3">Başka</span> pervasız şey yapacaksın.”</p>
<p class="p0">“Demek istediğim, daha dikkatli olmayı düşünüyorum. Belki de haklısın ve görüler hiçbir şeyi garantilemiyor. Gerçek tehlike hissettiğimde paniğe kapılmamı engellemedi.”</p>
<p class="p0">“Kara Ajah seni hapsedip kaçırmaya çalıştığında gerçek tehlike hissetmedin mi?”</p>
<p class="p0">Elayne duraksadı. O sırada korkmuş <span class="t3">olmalıydı</span>, ama korkmamıştı. Hem de sırf Min’in görüsü yüzünden değil. Kara Ajah onu asla öldürmezdi, o koşullar altında değildi. Elayne fazla değerliydi.</p>
<p class="p0">O hançerin yan tarafına saplandığını, derisini delip rahmine doğru ilerlediğini hissettiğinde... o farklıydı. Dehşet. Dünyanın çevresinde karardığını, kalbinin gümlemesinin bir gösterinin sonundaki davul sesleri gibi gittikçe yükseldiğini hatırlayabiliyordu. Sessizlikten önce gelen davullar.</p>
<p class="p0">Birgitte, Elayne’i tartarcasına süzdü. Onun duygularını hissedebiliyordu. O Kraliçe’ydi. Risklerden kaçınamazdı. Ama... belki kendini dizginleyebilirdi.</p>
<p class="p0">“Eh,” dedi Birgitte, “en azından bir şey öğrendin mi?”</p>
<p class="p0">“Öğrendim,” dedi Elayne. “Ben...”</p>
<p class="p0">O anda kapıda eşarpla örtülmüş bir yüz belirdi. Mat’in gözleri kapalıydı. “Örtündün mü?”</p>
<p class="p0">“Evet,” dedi Elayne. “Hem de senden daha şık bir biçimde Matrim Cauthon. O eşarp aptalca görünüyor.”</p>
<p class="p0">Mat kaşlarını çatarak gözlerini açtı ve eşarbı çekip altındaki köşeli yüzü sergiledi. “<span class="t3">Sen</span> şehirde fark edilmeden dolaşmaya çalış da görelim,” dedi. “Bugünlerde her kasap, her hancı, her arka oda yankesicisi neye benzediğimi biliyora benziyor.”</p>
<p class="p0">“Kara Aes Sedailer sana suikast düzenlemeyi planlıyor,” dedi Elayne.</p>
<p class="p0">“Ne?” diye sordu Mat.</p>
<p class="p0">Elayne başını salladı. “Biri senden bahsetti. Öyle görünüyor ki, Karanlıkdostları bir süredir öldürme amacıyla seni arıyor.”</p>
<p class="p0">Birgitte omuzlarını silkti. “Onlar Karanlıkdostu. <span class="t3">Hepimizin</span> ölmesini istiyorlardır kuşkusuz.”</p>
<p class="p0">“Bu farklı,” dedi Elayne. “Daha... yoğun gibiydi. Bugünlerde aklını başında tutmanı öneririm.”</p>
<p class="p0">Mat gözlerini devirdi. “Kahrolası zindanlarda, kendi döktüğün kanların ortasında oturmuş, bir çatışmanın kaybeden tarafı gibi görünürken ne yaptığını açıkladığın kısmı kaçırdım mı?”</p>
<p class="p0">“Kara Ajahı sorguluyordum,” dedi Elayne. “Ayrıntılar seni ilgilendirmez. Birgitte, saray bahçelerinden haber geldi mi?”</p>
<p class="p0">“Kimse Mellar’ın çıktığını görmemiş,” dedi Muhafız. “Ama sekreterin cesedini zemin katta bulduk ve hala sıcaktı. Sırtından hançerlenerek öldürülmüş.”</p>
<p class="p0">Elayne içini çekti. “Shiaine?”</p>
<p class="p0">“Gitmiş,” dedi Birgitte, “Marrilin Gemalphin ve Falion Bhoda ile birlikte.”</p>
<p class="p0">“Gölge onları bizim ellerimizde bırakamazdı,” dedi Elayne içini çekerek. “Çok fazla şey biliyorlardı. Ya kurtarılmaları ya da öldürülmeleri gerekiyordu.”</p>
<p class="p0">“Eh,” dedi Mat omuzlarını silkerek, “sen yaşıyorsun ve onların üçü öldü. Oldukça iyi bir sonuç gibi görünüyor.”</p>
<p class="p0"><span class="t3">Ama kaçanlarda senin madalyonunun kopyası var, </span>diye düşündü Elayne. Ama bunu dile getirmedi. Chesmal’in bahsettiği istiladan da bahsetmedi. Yakında Birgitte’e anlatacaktı elbette, ama ilk önce kendisi konu üzerinde düşünmek istiyordu.</p>
<p class="p0">Mat bu geceki olayların “oldukça iyi sonuçlandığını” söylemişti. Ama Elayne bu konuda ne kadar düşünürse, o kadar tatminsizlik duyuyordu. Andor’un işgali söz konusuydu, ama bunun ne zaman olacağını bilmiyordu. Gölge Mat’in ölmesini istiyordu, ama Birgitte’in de işaret ettiği gibi, bu beklenmedik bir şey değildi. Aslında, bu geceki maceraların tek <span class="t3">kesin </span>sonucu, Elayne’in hissettiği bitkinlikti. Bu ve bir haftalık oda hapsi.</p>
<p class="p0">“Mat,” dedi, onun madalyonunu çıkararak. “Bunu sana verme zamanı geldi. Bu gece muhtemelen hayatımı kurtardığını bilmelisin.”</p>
<p class="p0">Mat yaklaştı ve madalyonu hevesle aldı, sonra duraksadı. “Sen onu...”</p>
<p class="p0">“Kopyalayabildim mi, diye mi soruyorsun? Kusursuzca değil. Ama bir ölçüye kadar.”</p>
<p class="p0">Mat endişeli bir ifade ile madalyonu taktı. “Eh, bunu geri almak iyi geldi. Sana bir şey sormak istiyordum. Ama şu an iyi bir zaman olmayabilir.”</p>
<p class="p0">“Söyle,” dedi Elayne yorgunluk içinde. “İyi bir zaman olabilir de.”</p>
<p class="p0">“Eh, <span class="t3">gholam</span> hakkında...”</p>
<p class="p0">&nbsp;</p>
<p class="p0">“Şehirdeki sivillerin çoğu tahliye edildi,” dedi Yoeli, o ve Ituralde Maradon kapısından geçerken. “Afet’e yakınız; ilk defa tahliye görmüyoruz. Kendi kız kardeşim Sigril, Sonakalanların başında. Sırttan güneydoğuyu izleyecekler ve biz düşersek haber gönderecekler. Sigril Saldaea çevresindeki gözlem noktalarına haber göndermiş, yardım istemiş olmalı. Gelirlerse bize haber vermek için ateş yakacak.”</p>
<p class="p0">İnce yüzlü adam haşin bir ifadeyle Ituralde’ye baktı. “Bizim yardımımıza gelebilecek pek az birlik var. Kraliçe Tenobia Yeniden Doğan Ejder’i bulmaya giderken çoğunu yanına aldı.”</p>
<p class="p0">Ituralde başını salladı. Aksamadan yürüyordu; Asha’manlardan biri, Antail, Şifa konusunda oldukça yetenekliydi. Adamları şehir kapılarının hemen içerisindeki avluda kamp kurmuşlardı. Trolloclar geride bıraktıkları çadırları almış, sonra yaralılarla kendilerine ziyafet çekerken, çadırları yakarak aydınlanmışlardı. Ituralde askerlerinin bazılarını boş binalara nakletmişti, ama saldırı ihtimaline karşı, diğerlerinin kapılara yakın kalmasını istiyordu.</p>
<p class="p0">Asha’manlar ve Aes Sedailer, Ituralde’nin adamlarına Şifa veriyorlardı, ama yalnızca en kötü vakalarla ilgileniyorlardı. Ituralde, meydanın halatlarla ayrılmış kısmında yaralılar üzerinde çalışan Antail’e başını salladı. Antail bu hareketi görmedi. Ter içinde, Ituralde’nin düşünmek istemediği bir Güç’le çalışmaya dalmıştı.</p>
<p class="p0">“Onları görmek istediğinden emin misin?” diye sordu Yoeli. Uzun bir süvari mızrağını omzuna dayamıştı ve ucuna siyah-sarı bir flama bağlamıştı. Buradaki Saldaealılar buna Hainin Bayrağı diyordu.</p>
<p class="p0">Şehir düşmanlıkla doluydu, farklı Saldaealı gruplar birbirlerine sert ifadelerle bakıyorlardı. Çoğu kılıçlarının kınına, birlikte bükülmüş siyah ve sarı kumaş şeritleri bağlamıştı. Yoeli’ye başlarını salladılar.</p>
<p class="p0"><span class="t3">Desya gavane cierto cuendar isain carentin</span>, diye düşündü Ituralde. Kadim Lisan’da bir deyimdi. “Kararlı bir yürek on tartışmaya bedeldir.” O bayrağın anlamını tahmin edebiliyordu. Bazen bir erkek, kulağa yanlış gelse bile, ne yapması gerektiğini bilirdi.</p>
<p class="p0">İkisi bir süre sokaklarda yürüdü. Maradon çoğu Sınırboyu şehri gibiydi: düz duvarlar, kare binalar, dar sokaklar. Evler kaleye benziyordu, küçük pencereleri ve sağlam kapıları vardı. Sokaklar tuhaf biçimlerde dolanıyordu ve saz dam yoktu -yalnızca ateşe dayanıklı arduvaz kiremitler. Pek çok önemli yol kavşağına dökülmüş kurumuş kanı, koyu renk taşların üzerinde seçmek zordu, ama Ituralde ne aramak gerektiğini biliyordu. Yoeli’nin birlikleri, Saldaealılar arasındaki çatışmanın ardından Ituralde’nin imdadına koşmuştu.</p>
<p class="p0">Sıradan bir binaya geldiler. Dışarlıklı birinin, bu binanın Kraliçe’nin uzak kuzeni, onun yokluğunda şehrin yöneticisi Vram Torkumen’e ait olduğunu bilmesi imkansızdı. Kapıdaki askerler sarı-siyahlara bürünmüşlerdi. Yoeli’ye selam verdiler.</p>
<p class="p0">İçeride, Ituralde ve Yoeli dar bir merdivenle üç kat tırmandılar. Hemen hemen her odada askerler vardı. En üst katta, Hainin Bayrağı renklerine bürünmüş dört adam büyük, altın kakmalı bir kapıyı koruyorlardı. Koridor karanlıktı: dar pencereler, siyah-yeşil-kırmızı bir halı.</p>
<p class="p0">“Raporlayacağın bir şey var mı, Tarran?” diye sordu Yoeli.</p>
<p class="p0">“Hiçbir şey yok, efendim,” dedi adam selam vererek. Uzun bıyıkları vardı ve eyerinde çok rahat eden bir adamın çarpık bacaklarına sahipti.</p>
<p class="p0">Yoeli başını salladı. “Teşekkür ederim, Tarran. Bu kadar.”</p>
<p class="p0">“Arkanızdayım, efendim. Ve sonuna kadar da arkanızda kalacağım.”</p>
<p class="p0">“Gözlerin kuzeyde, yüreğin güneyde olsun, dostum,” dedi Yoeli, derin bir nefes alıp kapıyı açarak. Ituralde peşinden girdi.</p>
<p class="p0">Odanın içinde, şık kırmızı bir pelerin giymiş bir Saldaealı şöminenin başında durmuş, bir kadeh şarabı yudumlamaktaydı. Karşısındaki sandalyede, güzel elbiseli bir kadın nakış işliyordu. İkisi de başlarını kaldırmadılar.</p>
<p class="p0">“Lord Torkumen,” dedi Yoeli. “Bu Doman ordusunun kumandanı Rodel Ituralde.”</p>
<p class="p0">Şöminenin önündeki adam şarap kadehinin üzerinden içini çekti. “Kapı çalmıyorsun, ilk önce benim sana hitap etmemi beklemiyorsun ve sessiz tefekkür için ihtiyacım olduğunu <span class="t3">söylediğim</span> bir saatte geliyorsun.”</p>
<p class="p0">“Gerçekten, Vram,” dedi kadın, “bu adamdan mı görgü bekliyorsun? Hem de şimdi?”</p>
<p class="p0">Yoeli sesini çıkarmadan elini kılıcının kabzasına koydu. Oda karman çorman mobilyalarla doluydu: kenarda, oraya ait olmadığı açık olan bir yatak, birkaç sandık ve gardroplar.</p>
<p class="p0">“Demek öyle,” dedi Vram, “Rodel Ituralde. En büyük kumandanlardan birisin. Sormak kabalık olabilir, farkındayım, ama formalitelere uymak zorundayım. Askerlerini topraklarımıza getirerek savaşı göze aldığının farkındasın, değil mi?”</p>
<p class="p0">“Ben Yeniden Doğan Ejder’e hizmet ediyorum,” dedi Ituralde. “Tarmon Gai’don geliyor ve eski ittifaklar, sınırlar ve kanunların hepsi Ejder’in iradesine bağlı.”</p>
<p class="p0">Vram cıkladı. “Ejderyeminliler. Raporları aldım elbette ve çalıştırdığın o <span class="t3">adamlar</span> açık bir işaret gibi görünüyor. Ama yine de işitmek çok tuhaf. Ne kadar aptalca konuştuğunun farkında değil misin?”</p>
<p class="p0">Ituralde adamla göz göze geldi. Kendisini Ejderyeminli olarak düşünmemişti, ama bir ata taş demenin ve başka herkesin de onaylamasını beklemenin anlamı yoktu. “Trolloc istilacılar umurunda değil mi?”</p>
<p class="p0">“Trolloclar daha önce de geldi,” dedi Vram. “Trolloclar <span class="t3">Her zaman</span> vardı.”</p>
<p class="p0">“Kraliçe...” dedi Yoeli.</p>
<p class="p0">“Kraliçe,” diye sözünü kesti Vram, “yakında gezisinden dönecek ve bu sahte Ejder’in maskesini düşürüp, onu tutsak edecek. Bu olduğu zaman, <span class="t3">seni</span> idam ettirecek, hain. Sen, Rodel Ituralde, büyük olasılıkla konumun sayesinde esirgeneceksin, ama fidye talebini aldıklarında ailenin yerinde olmak istemezdim. Umarım şöhretine denk servetin vardır. Yoksa, büyük olasılıkla, gelecek seneleri hücrendeki sıçanlara generallik yaparak geçireceksin.”</p>
<p class="p0">“Anlıyorum,” dedi Ituralde. “Gölge’ye ne zaman döndün?”</p>
<p class="p0">Vram’in gözleri irileşti ve adam ayağa kalktı. “Bana <span class="t3">Karanlıkdostu</span> deme cüretini mi gösteriyorsun?”</p>
<p class="p0">“Zamanında birkaç Saldaealı tanıdım,” dedi Ituralde. “Bazılarını dostum saydım; diğerlerine karşı savaştım. Ama insanların Gölgedölleri ile savaştığını görüp yardım önermeyen tekini bile görmedim.”</p>
<p class="p0">“Kılıcım olsaydı...” dedi Vram.</p>
<p class="p0">“Kavrul, Vram Torkumen,” dedi Ituralde. “Ben buraya, kaybettiğim adamlar adına bunu söylemeye geldim.”</p>
<p class="p0">Ituralde gitmek üzere dönerken, adam şok içindeydi. Yoeli de Ituralde’ye katıldı ve kapıyı çekip kapattı.</p>
<p class="p0">“Suçlamama katılmıyor musun?” diye sordu Ituralde, merdivenlere geri dönerken haine katılarak.</p>
<p class="p0">“Adamın aptal mı, yoksa Karanlıkdostu mu olduğuna gerçekten karar veremiyorum,” dedi Yoeli. “Kışın halini, o bulutları ve al’Thor’un dünyanın yarısını fethettiği söylentilerini bir araya getirip gerçeği çıkarsamamak için ya biri ya öteki olmalı.”</p>
<p class="p0">“O zaman korkacak bir şeyin yok,” dedi Ituralde. “İdam edilmeyeceksin.”</p>
<p class="p0">“Kendi vatandaşlarımı öldürdüm,” dedi Yoeli, “Kraliçe’min atadığı öndere karşı ayaklanma düzenledim ve şehrin yönetimini ele geçirdim, ama tek bir damla asil kan dökmedim.”</p>
<p class="p0">“Tenobia döndüğünde bu değişecek, garanti edebilirim,” dedi Ituralde. “Kendine bir unvan kazandığın kesin.”</p>
<p class="p0">Yoeli, yalnızca yukarıdan ve aşağıdan aydınlatılan karanlık merdivende durdu. “Görüyorum ki anlamıyorsun. Ettiğim yeminlere ihanet ettim ve dostlarımı öldürdüm. Hakkım olduğu gibi, <span class="t3">idamı talep ediyorum</span>.”</p>
<p class="p0">Ituralde ürperdi. <span class="t3">Kahrolası Sınırboylular</span>, diye düşündü. “Ejder’e yemin et. Ona edilenler, tüm diğer yeminlerden önce gelir. Canını boşa harcama. Son Savaş’ta yanımda savaş.”</p>
<p class="p0">“Bahanelerin ardına saklanmayacağım, Lord Ituralde,” dedi adam, merdiveni inmeye devam ederek. “Tıpkı adamlarının ölmesine seyirci kalamadığım gibi. Gel. O Asha’manların konutlarına bakalım. Bahsettiğin şu ‘Kapıyolları’ görmeyi çok isterim. Onları kullanarak haber yollayabilirsem ve malzeme getirebilirsem, bu gerçekten de çok ilginç bir kuşatma olacak.”</p>
<p class="p0">Ituralde içini çekti, ama adamı takip etti. Kapıyolları kullanarak kaçmaktan bahsetmediler. Yoeli şehrini terk etmezdi. Ituralde de, Yoeli ve adamlarını terk etmeyeceğini fark etti. Onu kurtarmak için yaptıklarından sonra değil.</p>
<p class="p0">Burası da, direnmek için tüm diğerleri kadar iyi bir yerdi. Son zamanlarda konuşlandığı pek çok yerden daha iyi, orası kesindi.</p>
<p class="p0">&nbsp;</p>
<p class="p0">Perrin çadırlarına girdiği zaman Faile’yi saçlarını fırçalarken buldu. Çok güzeldi. Her geçen gün, onun gerçekten de geri dönmüş olmasına şaşıyordu.</p>
<p class="p0">Faile ona döndü ve tatmin içinde gülümsedi. Perrin’in onun için yastığının üzerine bıraktığı yeni gümüş tarağı kullanıyordu -tarağı Gaul Malden’de bulmuştu ve Perrin Gaul ile değiştokuş etmişti. Eğer bu <span class="t3">shanna’har</span> onun için önemliyse, Perrin de aynı şekilde davranmaya kararlıydı.</p>
<p class="p0">“Haberciler geri döndü,” dedi Perrin, çadır kapaklarını kapatarak. “Beyazpelerinler bir savaş meydanı seçmiş. Işık, Faile. Beni onları yeryüzünden silmeye zorlayacaklar.”</p>
<p class="p0">“Bunda bir sorun göremiyorum,” dedi Faile. “Biz kazanacağız.”</p>
<p class="p0">“Muhtemelen,” dedi Perrin, şiltenin yanındaki minderlere oturarak. “Ama başta işin çoğunu Asha’manlar yapacak olsa da, bizim de çatışmaya katılmamız gerek. Bu da kayıp vereceğimiz anlamına geliyor. Son Savaş’ta ihtiyaç duyacağımız iyi adamlar.” Kendini, sıktığı yumruklarını gevşetmeye zorladı. “Yaptıkları ve yapacakları şeyler için Işık o Beyazpelerinleri kavursun.”</p>
<p class="p0">“O zaman, onları yenme fırsatı bulduğumuz için sevinmeliyiz.”</p>
<p class="p0">Perrin bir yanıt homurdandı ve hissettiği can sıkıntısının derinliğini açıklamadı. Ne olursa olsun, Beyazpelerinlere karşı bu savaşı kaybedecekti. Her iki taraftan da insanlar ölecekti. <span class="t3">İhtiyaç duyduğu </span>adamlar.</p>
<p class="p0">Dışarıda şimşek çaktı ve kanvas tavana gölgeler düşürdü. Faile sandığa gitti ve kendi için bir gecelik çıkardı ve Perrin için çıkardığı sabahlığı kenara bıraktı. Faile bir lordun, geceleyin ona ihtiyaç duyulması ihtimaline karşı, elinin altında bir sabahlık olması gerektiğini düşünüyordu. Şimdiye kadar birkaç kere haklı çıkmıştı.</p>
<p class="p0">Faile endişeli bir kokuyla Perrin’in yanından geçti, ama yüzündeki ifade hoştu. Perrin Beyazpelerinlerle barış yapabilmek için tüm seçenekleri kullanmıştı. O istese de istemese de, çok yakında yine öldürmek zorunda kalacakmış gibi görünüyordu.</p>
<p class="p0">İç çamaşırlarına dek soyundu, uzandı ve daha Faile üzerini değiştirmeyi bitirmeden uykuya daldı.</p>
<p class="p0">&nbsp;</p>
<p class="p0">Kurt düşüne girdiğinde, yere saplanmış büyük kılıcın altındaydı. Uzakta, Gaul’un “iyi bir gözlem noktası” dediği tepeyi seçebiliyordu. Kampın malzemeleri derenin ötesinden getiriliyordu.</p>
<p class="p0">Perrin döndü ve Beyazpelerin kampına doğru koştu. Bir ırmaktaki baraj gibi oturuyorlar, ilerlemesini engelliyorlardı.</p>
<p class="p0">“Çekirge?” diye seslendi, Beyazpelerin kampında çevresine bakınarak. Açık alana dikilmiş çadırlar kıpırtısızdı. Karşılık gelmedi, bu yüzden Perrin kampta bir süre daha arandı. Balwer, Perrin’in tarif ettiği mührü tanımamıştı. Bu Beyazpelerinlerin önderi kimdi?</p>
<p class="p0">Yaklaşık bir saat geçtiği halde, Perrin bu konuda bir sonuca varamamıştı. Bununla birlikte, malzemelerini hangi çadırlarda tuttuklarını belirlemişti; bunlar, tutsak çadırları kadar iyi korunmuyor olabilirdi ve Kapıyollar kullanarak malzemeleri yakabilirlerdi.</p>
<p class="p0">Belki. Lord Kumandan’larının mektupları şu tür ifadelerle doluydu: “Halkına, nasıl biri olduğunu bilmediklerine inanma fırsatını tanıyorum” ve “Oyalamacaların sabrımı taşırıyor” ve “Yalnızca iki seçenek var. Ya teslim ol ve doğru düzgün yargılan, ya da ordunu getir ki Işık’ça yargılansın.”</p>
<p class="p0">Bu adamda tuhaf bir şeref hissi vardı, Perrin adamla görüştüğünde hissettiği bir şeref, ama bunu mektuplarda daha açık seçik görebiliyordu. Ama kimdi bu adam? Bütün mektupları yalnızca, “Işığın Evlatlarının Lord Kumandanı,” diye imzalamıştı.</p>
<p class="p0">Perrin yola çıktı. Çekirge neredeydi? Perrin hızla koşmaya başladı. Birkaç dakika sonra çimenlere geçti. Toprak yumuşaktı, her adımda adeta yaylanıyordu.</p>
<p class="p0">Uzandı ve güneyde bir şey sezdiğini sandı. O tarafa koştu; daha hızlı gitmeyi diledi ve gitti. Ağaçlar ve tepeler hızla geride kaldı.</p>
<p class="p0">Kurtlar onun farkındaydı. Meşe Dansçısı’nın sürüsü: Sınırsız, Kıvılcım, Sabahışığı ve diğerleri de oradaydı. Perrin onların kendi aralarında haberleştiğini, uzak imge ve koku fısıltılarını sezebiliyordu. Perrin daha hızlı hareket etti ve rüzgarın çevresinde bir kükremeye dönüştüğünü hissetti.</p>
<p class="p0">Kurtlar güneye doğru uzaklaştılar. <span class="t3">Bekleyin!</span> diyen düşüncelerini gönderdi Perrin. <span class="t3">Sizinle görüşmem lazım!</span></p>
<p class="p0">Kurtlar yalnızca eğlenerek karşılık verdiler. Aniden doğuya yöneldiler ve Perrin durup döndü. Becerebildiğince hızlı koştu, ama yaklaştığında, onlar aniden başka bir yerdeydiler. Yer değiştirdiler, güneyde kayboldular ve kuzeyde belirdiler.</p>
<p class="p0">Perrin hırladı ve aniden dört ayak üzerindeydi. Kürkü savrularak, açık bir ağızla kuzeye koştu ve hışırdayan rüzgarı içine çekti. Ama kurtlar ileride ve uzakta kaldılar.</p>
<p class="p0">Perrin uludu. Kurtlardan sataşma mesajları geldi.</p>
<p class="p0">Perrin daha da hızlandı, tepeden tepeye atladı, ağaçların üzerinde sıçradı ve yer bir bulanıklığa dönüştü. Birkaç dakika içinde, sonunda Puslu Dağlar belirdi ve Perrin hızla onların önünden geçti.</p>
<p class="p0">Kurtlar doğuya döndüler. Neden onları yakalayamıyordu? İleride kokularını alabiliyordu. Genç Boğa onlara uludu, ama yanıt alamadı.</p>
<p class="p0"><span class="t3">Bu kadar kuvvetli gelme, Genç Boğa.</span></p>
<p class="p0">Genç Boğa durdu ve dünya çevresinde sarsıldı. Ana sürü doğuya doğru yoluna devam etti, ama Çekirge geniş, kıvrımlı bir ırmağın kenarında popo üstü oturuyordu. Genç Boğa buraya daha önce de gelmişti; atalarının ininin yakınındaydı. İnsanların yüzen ağaçlarından birinin üzerinde bu ırmakta yolculuk etmişti. O...</p>
<p class="p0"><span class="t3">Hayır... hayır... Faile’yi hatırla!</span></p>
<p class="p0">Kürkü giysilere dönüştü ve kendini elleri ve dizleri üzerinde dururken buldu. Dik dik Çekirge’ye baktı. “Neden kaçtın?” diye sordu.</p>
<p class="p0"><span class="t3">Öğrenmek istedin, dedi Çekirge. Gittikçe daha becerikli oluyorsun. Bacaklarını uzattın ve koştun. Bu iyi.</span></p>
<p class="p0">Perrin, hızını düşünerek geldiği yöne baktı. Tepeden tepeye atlamıştı. Harikaydı. “Ama bunu yapmak için kurda dönüşmem gerekti,” dedi Perrin. “Ve bu, benim burada ‘fazla kuvvetli’ bulunmama sebep oldu. Bana yasakladığın şeyleri yapmama sebep olacaksa, eğitimin ne faydası var?”</p>
<p class="p0"><span class="t3">Başkalarını suçlamakta çok aceleci davranıyorsun, Genç Boğa.</span> İnin dışında havlayıp uluyan, şamata yapan genç bir kurt görüntüsü. <span class="t3">Bu kurtlara özgü bir davranış değildir.</span></p>
<p class="p0">Çekirge göz açıp kapayana kadar kayboldu.</p>
<p class="p0">Perrin hırladı ve doğuya, kurtları sezdiği yöne baktı. Daha ihtiyatlı davranarak peşlerine düştü. Kurdun onu ele geçirmesine izin veremezdi. Yoksa sonu Noam gibi olurdu: bir kafese kapatılmış, insanlığını yitirmiş bir adamdı. Neden Çekirge onu bunu yapmaya cesaretlendiriyordu?</p>
<p class="p0"><span class="t3">Bu, kurtlara özgü bir davranış değildir.</span> Suçlamaları mı kastetmişti, yoksa Perrin’e olanları mı?</p>
<p class="p0"><span class="t3">Diğerlerinin hepsi avı nasıl bitireceklerini biliyorlardı, Genç Boğa,</span> dedi Çekirge uzaktan. <span class="t3">Yalnızca senin durdurulman gerekti.</span></p>
<p class="p0">Perrin donakaldı, ırmak kıyısında durdu. Beyaz geyik avı. Çekirge aniden orada, ırmak kıyısında yanında belirdi.</p>
<p class="p0">“Bu iş, ben kurtları sezmeye başladığımda başladı,” dedi Perrin. “İlk defa Beyazpelerinler karşısında kontrolümü kaybettim.”</p>
<p class="p0">Çekirge uzandı ve başını pençelerine dayadı. <span class="t3">Sıksık, büyük kuvvetle buraya geliyorsun, dedi kurt. Senin yaptığın şey bu.</span></p>
<p class="p0">Perrin kurdu ve kurt düşünü tanıdığından beri, Çekirge bunu ona sık sık söylemişti. Ama aniden, Perrin bunda yeni bir anlam gördü. Kurt düşüne gelmekle ilgiliydi, ama aynı zamanda Perrin’le de ilgiliydi.</p>
<p class="p0">Yaptığı şey için, savaşırken girdiği ruh hali için, Faile’yi ararken dönüştüğü kişi için kurtları suçlamaya başlamıştı. Ama bunun sebebi kurtlar mıydı gerçekten? Yoksa onun bir parçası mıydı? En baştan, onun bir kurtkardeşe dönüşmesine yol açan bu olabilir miydi?</p>
<p class="p0"><span class="t3">Elbette öyle</span>, dedi Çekirge, kurtların yaptığı gibi gülerek -Perrin dünyadaki en aşikar şeyi keşfetmiş gibi. Belki de öyleydi.</p>
<p class="p0">Belki de kurtkardeş olduğu için kurtlara benzememişti. Belki de, kurtlar gibi olduğu için kurtkardeşe dönüşmüştü. Onları kontrol altına alması gerekmiyordu. Kendini kontrol edebilmesi gerekiyordu.</p>
<p class="p0">“Sürü,” dedi Perrin. “Onları nasıl yakalayabilirim? Daha hızlı hareket ederek mi?”</p>
<p class="p0"><span class="t3">Bir yolu bu. Bir yolu da, olmak istediğin yerde olmak.</span></p>
<p class="p0">Perrin kaşlarını çattı. Sonra gözlerini yumdu ve kurtların koştuğu yönü kullanarak, nerede olacaklarını tahmin etti. Bir şey <span class="t3">kaydı</span>.</p>
<p class="p0">Gözlerini açtığında, topraktan uzun otların çıktığı kumlu bir yamaçta duruyordu. Sağında, ucu kırık devasa bir dağ yükseliyordu; bir devin eli çarpıp kırmış gibi görünüyordu.</p>
<p class="p0">Bir kurt sürüsü ormandan fırladı. Çoğu gülüyordu. Sonu araması gerekirken avlanan Genç Boğa! Avın tadını çıkarması gerekirken sonu arayan Genç Boğa! Perrin gülümsedi ve kahkahaları iyi niyetlilikle karşılamaya çalıştı, ama aslında kuzeni Wil’in bir kova ıslak tüyü onun üzerine boca ettiği günkü gibi hissediyordu.</p>
<p class="p0">Havada bir şey savruldu. Bir tavuk tüyü. Kenarları ıslak. Perrin, tüylerin çevresinde, yere saçıldığını fark ederek irkildi. O gözlerini kırpıştırdığında tüyler kayboldular. Kurtlar eğleniyormuş gibi kokuyorlardı ve tavuk tüyleriyle kaplı Genç Boğa imgesi paylaşıyorlardı.</p>
<p class="p0"><span class="t3">Burada düşlerinde kaybolursan, Genç Boğa</span>, dedi Çekirge, <span class="t3">o düşler, bu düşe dönüşür.</span></p>
<p class="p0">Perrin utancını bastırmaya çalışarak sakalını kaşıdı. Kurt düşünün öngörülemez doğasını daha önce de tecrübe etmişti. “Çekirge,” dedi kurda dönerek. “İstersem, çevremi ne ölçüde değiştirebilirim?”</p>
<p class="p0"><span class="t3">İstersen mi?</span> dedi Çekirge. <span class="t3">Bu senin ne istediğin hakkında değil, Genç Boğa. Neye ihtiyaç duyduğun hakkında. Ne bildiğin hakkında.</span></p>
<p class="p0">Perrin kaşlarını çattı. Kurdun söyledikleri hala zaman zaman kafasını karıştırıyordu.</p>
<p class="p0">Aniden, gruptaki diğer kurtlar hep birden döndüler ve güneye baktılar. Ortadan kayboldular.</p>
<p class="p0"><span class="t3">Buradalar.</span> Çekirge uzaktaki ağaçlıklı çukura dair bir imge gönderdi. Kurt diğerlerini takip etmeye hazırlandı.</p>
<p class="p0">“Çekirge!” dedi Perrin, ona yaklaşarak. “Nasıl bildin? Nereye gittiklerini? Sana söylediler mi?”</p>
<p class="p0"><span class="t3">Hayır. Ama takip edebilirim.</span></p>
<p class="p0">“Nasıl?” dedi Perrin.</p>
<p class="p0"><span class="t3">Her zaman bildiğim bir şeydi</span>, dedi Çekirge. <span class="t3">Yürümek gibi. Ya da sıçramak gibi.</span></p>
<p class="p0">“Evet, ama <span class="t3">nasıl?”</span></p>
<p class="p0">Kurdun kokusu şaşkındı. <span class="t3">Bu bir koku</span>, diye yanıt verdi sonunda, ama “koku” bundan daha karmaşıktı. Aynı anda, hem bir his hem bir izlenim, hem de bir kokuydu.</p>
<p class="p0">“Bir yere git,” dedi Perrin. “Ben de takip etmeye çalışayım.”</p>
<p class="p0">Çekirge kayboldu. Perrin biraz önce kurdun durduğu yere yürüdü.</p>
<p class="p0"><span class="t3">Kokla</span>, dedi Çekirge uzaktan. Mesaj gönderebilecek kadar yakındaydı. Perrin bir dürtüyle uzandı. Düzinelerce kurt buldu. Aslında, Ejderdağı’nın yamaçlarında ne kadar çok kurt olduğunu fark edince şaşırdı. Perrin daha önce bunca kurdun bir yerde toplandığını hissetmemişti. Neden buradaydılar? Ve gökyüzü burada, kurt düşünün diğer alanlarında olduğundan daha mı fırtınalı görünüyordu?</p>
<p class="p0">Çekirge’yi hissedemiyordu; kurt bir şekilde kendini ondan yalıtmış, Perrin’in onun yerini sezmesini önlemiş miydi? Perrin durdu. <span class="t3">Kokla</span>, demişti Çekirge. Nasıl koklayacaktı? Perrin gözlerini yumdu ve burnunun, çevresindeki kokuları almasına izin verdi. Çam kozalakları, özsuyu, tüyler ve yapraklar, meşinyaprak ve baldıranlar.</p>
<p class="p0">Ve... bir şey daha. Evet, bir şeyin kokusunu <span class="t3">alabiliyordu</span>. Yersiz kaçan uzak, kalıcı bir koku. Kokuların çoğu aynıydı, aynı bereketli doğa kokusu, aynı ağaç zenginliği. Ama bunlara yosun ve ıslak taş kokusu da karışmıştı. Hava farklıydı. Polenler ve çiçekler.</p>
<p class="p0">Perrin gözlerini sıkıca yumdu ve derin derin nefes aldı. Bir şekilde, o kokuları kullanarak zihninde bir resim oluşturdu. Kurtların sözcükleri imgelerle anlatmasına benziyordu.</p>
<p class="p0"><span class="t3">Oraya</span>, diye düşündü. Bir şey <span class="t3">kaydı</span>.</p>
<p class="p0">Gözlerini açtı. Çamların ortasında, bir taş çıkıntısının üzerinde oturuyordu; Ejderdağı’nın yamacındaydı ve biraz önce durduğu yerden, yürüyerek saatlerce uzaktaydı. Taş çıkıntı likenlerle kaplıydı ve aşağıya yayılmış çamların üzerine doğru uzanıyordu. Burada, güneşin ulaşabildiği yerlerde mor baharnefesleri büyüyordu. Kurt düşünde bile olsa, solup ölmeyen çiçekler görmek güzeldi.</p>
<p class="p0"><span class="t3">Gel</span>, dedi Çekirge. <span class="t3">İzle.</span></p>
<p class="p0">Ve gitti.</p>
<p class="p0">Perrin gözlerini kapattı ve nefes aldı. Bu sefer daha kolay oldu. Meşe ve çimen, çamur ve nem. Her mekanın kendine has bir kokusu var gibiydi.</p>
<p class="p0">Perrin <span class="t3">kaydı</span> ve gözlerini açtı. Jehannah Yolu yakınında bir çayırda çömelmişti. Önceden Meşe Dansçısı’nın sürüsünün gittiği yerdi ve Çekirge, tuhaf bir kokuyla çayırda dolaşıyordu. Sürü gitmişti, ama hala yakındaydılar.</p>
<p class="p0">“Bunu her zaman yapabilir miyim?” diye sordu Perrin Çekirge’ye. “Bir düşte, bir kurdun gittiği yeri koklayabilir miyim?”</p>
<p class="p0"><span class="t3">Herkes yapabilir</span>, dedi Çekirge. <span class="t3">Eğer bir kurdun koklayabildiği gibi koklayabiliyorsa.</span> Sırıttı.</p>
<p class="p0">Perrin düşünceli düşünceli başını salladı.</p>
<p class="p0">Çekirge çimenlikte ona doğru koştu. <span class="t3">Çalışmalıyız, Genç Boğa. Sen hala kısa bacaklı ve yumuşak kürklü bir eniksin. Biz...</span></p>
<p class="p0">Çekirge aniden donakaldı.</p>
<p class="p0">“Ne?” diye sordu Perrin.</p>
<p class="p0">Aniden bir kurt acıyla uludu. Perrin döndü. Sabahışığı’ydı. Uluma kesildi ve kurdun zihni söndü, kayboldu.</p>
<p class="p0">Çekirge hırladı, kokusuna panik, öfke ve hüzün girdi.</p>
<p class="p0">“O da neydi?” diye sordu Perrin.</p>
<p class="p0"><span class="t3">Bizi avlıyorlar. Git, Genç Boğa! Gitmek zorundayız.</span></p>
<p class="p0">Sürünün diğer üyelerinin zihinleri uzağa sıçradı. Perrin hırladı. Bir kurt, kurt düşünde öldüğünde, sonsuza dek ölürdü. Yeniden doğamazdı, burnunu rüzgara vererek koşamazdı. Kurtların ruhlarını tek bir şey avlardı.</p>
<p class="p0">Katil.</p>
<p class="p0"><span class="t3">Genç Boğa!</span> dedi Çekirge. <span class="t3">Gitmeliyiz!</span></p>
<p class="p0">Perrin hırlamaya devam etti. Sabahışığı son bir şaşkınlık ve acı mesajı yollamıştı. Ve dünyada gördüğü son şeylere dair bir mesaj. Perrin o kargaşadan bir imge oluşturdu. Sonra gözlerini yumdu.</p>
<p class="p0"><span class="t3">Genç Boğa!</span> <span class="t3">Hayır! O...</span></p>
<p class="p0"><span class="t3">Kaydı.</span> Perrin gözlerini açtığında kendini, gerçek dünyada kendi halkının kamp kurduğu küçük çimenlikte buldu. Siyah saçlı, mavi gözlü, kaslı, güneşten esmerleşmiş bir adam çimenliğin ortasına çömelmişti ve ayaklarının dibinde bir kurt leşi vardı. Katil kalın kollu bir adamdı ve kokusu bir parça insanlık dışıydı, adeta taşla karışık bir insan. Koyu renk derilere ve siyah yünlülere bürünmüştü. Perrin izlerken Katil kurdun derisini yüzmeye başladı.</p>
<p class="p0">Perrin atıldı. Katil şaşkınlık içinde başını kaldırdı. Tekinsiz bir biçimde Lan’e benziyordu, yüzü tamamen keskin hatlar ve köşelerden oluşuyordu. Perrin kükredi ve aniden çekici elinde belirdi.</p>
<p class="p0">Katil göz açıp kapayana kadar kayboldu ve çekiç boş havada savruldu. Perrin derin derin nefes aldı. Kokular oradaydı! Deniz tuzu ve sudan ıslanmış odun. Martılar ve dışkıları. Perrin yeni öğrendiği yeteneğini kullanarak kendini o uzak mekana fırlattı.</p>
<p class="p0"><span class="t3">Kaydı.</span></p>
<p class="p0">Tanımadığı bir şehirde, boş bir rıhtımda belirdi. Katil yakında durmuş, yayını inceliyordu.</p>
<p class="p0">Perrin saldırdı. Katil gözleri irileşerek, kokusuna şaşkınlık eklenerek başını kaldırdı. Ok takmak için yayını kaldırdı, ama Perrin’in çekici onu parçaladı.</p>
<p class="p0">Perrin kükreyerek silahını geri çekti ve bu sefer Katil’in başına doğru savurdu. Tuhaf bir biçimde, Katil gülümsedi ve kara gözleri eğleniyormuşcasına parıldadı. Aniden hevesli kokmaya başlamıştı. Öldürmeye hevesli. Kaldırdığı elinde bir kılıç belirdi ve onu çevirerek Perrin’in hamlesini bloke etti.</p>
<p class="p0">Çekiç taşa çarpmış gibi sertçe sekti. Perrin sendeledi ve Katil uzanarak elini Perrin’in omzuna dayadı. İttirdi.</p>
<p class="p0">Gücü <span class="t3">muazzamdı</span>. İtişi Perrin’i rıhtıma doğru fırlattı, ama o yere çarparken tahtalar yok oldu. Perrin boş havadan geçti ve aşağıdaki suya düştü. Bağırışı bir gurultuya dönüştü; kara sıvı onu kuşattı.</p>
<p class="p0">Çekicini bırakarak yukarıya doğru yüzmeye çalıştı, ama yüzeyin açıklanamaz bir biçimde buza dönüşmüş olduğunu fark etti. Derinliklerden kıvrılarak halatlar çıktı, Perrin’in kollarına dolandı ve onu aşağı çekti. Yukarıdaki donmuş yüzeyde bir gölgenin dolaştığını görebiliyordu. Eski haline gelen yayını kaldıran Katil.</p>
<p class="p0">Buz kayboldu ve su aralandı. Perrin’in üzerinden sular akıyordu. Kendini, doğrudan yüreğine doğrultulmuş oka bakarken buldu.</p>
<p class="p0">Katil oku salıverdi.</p>
<p class="p0">Perrin uzakta olmayı diledi.</p>
<p class="p0"><span class="t3">Kaydı</span>. Biraz önce Çekirge ile birlikte durduğu taş çıkıntıya çarparak nefesi kesildi. Perrin dizleri üzerine çöktü. Vücudundan deniz suyu akıyordu. Yüzünü silerek sular tükürdü. Kalbi güm güm atıyordu.</p>
<p class="p0">Çekirge nefes nefese yanında belirdi. Kokusu öfkeliydi. <span class="t3">Aptal enik! Salak enik! Daha sütten yeni kesilmişken aslan mı kovalayacaksın?</span></p>
<p class="p0">Perrin ürperdi ve doğrulup oturdu. Katil takip eder miydi? Edebilir miydi? Dakikalar uzadı ve kimse belirmeyince Perrin gevşemeye başladı. Katil’le kapışmaları o kadar çabuk olmuştu ki, bir bulanıklık gibi gelmişti. O güç... bir insanın sahip olabileceğinden çok daha fazlasıydı. Ve buz, halatlar...</p>
<p class="p0">“Bir şeyleri değiştirdi,” dedi Perrin. “Rıhtımın altımdan kaybolmasına sebep oldu, beni bağlayan halatlar yarattı ve beni vurabilmek için suları yardı.”</p>
<p class="p0"><span class="t3">O bir aslan. Öldürür. Tehlikeli.</span></p>
<p class="p0">“Öğrenmem gerek. Onunla yüzleşmeliyim, Çekirge.”</p>
<p class="p0"><span class="t3">Çok gençsin. Bunlar seni aşar.</span></p>
<p class="p0">“Çok mu gencim?” dedi Perrin ayağa kalkarak. “Çekirge, Son Savaş gelmek üzere!”</p>
<p class="p0">Çekirge başını pençelerine dayayarak uzandı.</p>
<p class="p0">“Her zaman çok genç olduğumu söylüyorsun,” dedi Perrin. “Ya da ne yaptığımı bilmediğimi. Eh, Katil gibi adamlarla savaşmayacaksam, bana ders vermenin ne anlamı var?”</p>
<p class="p0"><span class="t3">Göreceğiz,</span> dedi Çekirge. <span class="t3">Bu gecelik, gideceğiz. İşimiz bitti.</span></p>
<p class="p0">Perrin mesajda yaslı bir tını, bir nihailik sezdi. Bu gece, Meşe Dansçısı’nın sürüsü ve Çekirge, Sabahışığı için yas tutacaktı.</p>
<p class="p0">Perrin içini çekerek bağdaş kurup oturdu. Yoğunlaştı ve Çekirge’nin onu düşten atarken yaptığı şeyleri taklit etmeye çalıştı.</p>
<p class="p0">Düş, çevresinde soldu.</p>
<p class="p0">&nbsp;</p>
<p class="p0">Karanlık çadırda, şiltesinde uyandı. Faile ona sokulmuştu.</p>
<p class="p0">Perrin bir süre karanlıkta uyanık yatarak çadır bezini seyretti. Karanlık ona kurt düşündeki fırtınalı gökyüzünü hatırlatıyordu. Uyku, Caemlyn kadar uzak geliyordu. Sonunda, Faile’den dikkatle sıyrılarak yataktan kalktı ve pantolonu ile gömleğini giydi.</p>
<p class="p0">Dışarıdaki kamp karanlıktı, ama onun gözlerine yetecek kadar ışık vardı. Bu gece çadırının önünde nöbet bekleyen İki Nehirlilere, Kenly Maerin ve Jaim Dawtry’ye başını sallayarak selam verdi.</p>
<p class="p0">“Saat kaç?” diye sordu birine.</p>
<p class="p0">“Geceyarısını geçti, Lord Perrin,’’ dedi Jaim.</p>
<p class="p0">Perrin homurdandı. Manzara, uzak şimşeklerle aydınlandı. Perrin çadırdan uzaklaşmaya başladı ve nöbetçiler de onu takip edecek oldu. “Koruma istemiyorum,” dedi onlara. “Siz çadırımı koruyun, Leydi Faile hala uyuyor.”</p>
<p class="p0">Çadırı kampın kenarındaydı. Perrin bundan hoşlanıyordu; kampın batı tarafında, bir yamaca sokulmuş olması ona bir parça mahremiyet tanıyordu. Bu geç saatte, devrilmiş bir kütüğün üzerinde mızrağını bileylemekte olan Gaul’un yanından geçti. Uzun boylu Taş Köpek ayağa kalkıp peşine takıldı ve Perrin onu engellemedi. Gaul son zamanlarda, kendi kendine verdiği Perrin’e göz kulak olma görevini yerine getirmediğini hissediyordu ve çabalarını arttırmıştı. Perrin onun yalnızca kendi çadırından ve orada yaşamaya başlamış iki <span class="t3">gai’shain</span> kadından uzak durmak için bahane aradığını düşündü.</p>
<p class="p0">Gaul mesafesini korudu ve Perrin bunun için memnundu. Tüm önderler böyle mi hissederdi? Bunca ulusun birbirleriyle savaşmasına şaşmamak gerekirdi. Önderlerinin yalnız kalıp düşünmeye asla zamanları olmuyordu ve muhtemelen sırf insanlar onların başını ağrıtmaya son versin diye savaş başlatıyorlardı!</p>
<p class="p0">Biraz ötede, küçük bir kütük yığınının da durduğu bir ağaçlığa girdi. Denton -Lamgwin geri dönene kadar uşağı olarak görev yapan adam- Perrin onları istediğinde kaşlarını çatmıştı. Eskiden düşük bir Cairhien lordu olan Denton unvanını geri almayı reddetmişti. Artık kendini uşak olarak düşünüyordu ve kimsenin onu aksine ikna etmesine izin vermiyordu.</p>
<p class="p0">Bir balta vardı. Eskiden savaşa taşıdığı, çeliği yarım-ay biçiminde, ölümcül savaş baltası değil, iyi çelikten bir başı ve işçilerin terli elleriyle pürüzsüzleşmiş bir sapı olan, sağlam bir oduncu baltası. Perrin kollarını sıyırdı, sonra ellerine tükürdü ve baltayı eline aldı. İşlenmiş ahşabı ellerinde tutmak iyi geldi. Baltayı omzuna kaldırdı, ilk kütüğü önünde dikti, sonra geri çekildi ve baltayı savurdu.</p>
<p class="p0">Balta kütüğe dümdüz indi, karanlık geceye kıymıklar saçıldı ve kütük ikiye ayrıldı. Sonra Perrin yarımlardan birini yardı. Gaul bir ağacın yanına oturdu, mızraklarından birini çıkardı ve ucunu keskinleştirmeye devam etti. Perrin’in oduna çarpan baltasından çıkan <span class="t3">tank</span> seslerine, metale sürtünen metal sesleri eşlik etti.</p>
<p class="p0">Çalışmak iyi geliyordu. Neden bir şey yaparken zihni daha iyi çalışıyordu? Loial sık sık oturup düşünmekten bahsederdi. Perrin kendisinin bu şekilde herhangi bir şey düşünebileceğini sanmıyordu.</p>
<p class="p0">Bir kütük daha yardı, balta kütüğü temizce kesti. Gerçekten doğru muydu? Davranışlarının sorumlusu kurtlar değil, kendi doğası mıydı? İki Nehir’deyken hiç böyle davranmıyordu.</p>
<p class="p0">Bir kütük daha yardı. <span class="t3">Dikkatimi yoğunlaştırmakta her zaman iyiydim.</span> Luhhan Usta’yı etkileyen şeylerden biri de buydu. Perrin’e bir proje verildiğinde, o bitene kadar çalışmaya devam ederdi.</p>
<p class="p0">Belki de yaşadığı değişiklikler, dış dünyayla karşılaşmasının sonucuydu. Pek çok şey için kurtları suçlamıştı ve Çekirge’den olmayacak şeyler talep etmişti. Kurtlar aptal ya da basit değildi, ama insanların önemsediği şeylere aldırış etmezlerdi. Çekirge’nin Perrin’in anlayabileceği şekilde ders vermesi zor olmuş olmalıydı.</p>
<p class="p0">Kurt ona ne borçluydu? Çekirge uzun zaman önce, o kara gecede ölmüştü. Perrin’in ilk kez insan öldürdüğü gece, Perrin’in ilk kez savaşta kendini kaybettiği gece. Çekirge Perrin’e hiçbir şey borçlu değildi, ama Perrin’i defalarca kurtarmıştı. Aslında, onu kurdun içinde kaybolmaktan Çekirge’nin müdahalesinin kurtardığını fark ediyordu.</p>
<p class="p0">Baltayı bir kütüğe salladı, ama darbe kütüğün kenarından sekti ve kütük devrildi. Perrin onu düzeltti ve çalışmaya devam etti. Gaul’un sessiz bileyleme sesleri onu yatıştırıyordu. Kütüğü yardı.</p>
<p class="p0">Perrin kendini yaptığı işe kaptırıyordu, belki çok fazla. Bu doğruydu.</p>
<p class="p0">Ama aynı zamanda, bir erkek bir işin tamamlanmasını istiyorsa, proje bitene kadar üzerinde çalışmalıydı. Perrin hiçbir şeyi bitiremeyen adamlar tanımıştı ve çiftlikleri tam bir kargaşa halindeydi. O bu şekilde yaşayamazdı.</p>
<p class="p0">Bir denge olmalıydı. Perrin, ondan çok daha büyük sorunlarla dolu bir dünyaya çekildiğini iddia etmişti. Basit bir adam olduğunu iddia etmişti.</p>
<p class="p0">Ya yanılmışsa? Ya eskiden basit bir hayat yaşayan karmaşık bir adamsa? Ne de olsa, o kadar basit olsaydı, bu kadar karmaşık bir kadına aşık olabilir miydi?</p>
<p class="p0">Kesilmiş odunlar yığılıyordu. Perrin eğildi, odunları topladı, dokuları parmaklarının altında kabaydı. Nasırlı parmaklar; asla Cairhien’den gelen süt çocukları gibi bir lord olmayacaktı. Ama başka türden lordlar da vardı, Faile’nin babası gibi adamlar. Ya da bir insandan çok silaha benzeyen Lan gibi adamlar.</p>
<p class="p0">Perrin odunları yığdı. Düşünde kurtlara önderlik etmek hoşuna gidiyordu, ama kurtlar sizin onları korumanızı, beslemenizi ya da onlar için kanunlar yapmanızı beklemezdi. Sevdikleri sizin emriniz altında öldüğü zaman gelip size ağlamazlardı.</p>
<p class="p0">Onu endişelendiren önderlik değildi. Önderlikle gelen onca şeydi.</p>
<p class="p0">Elyas’ın yaklaşan kokusunu hissetti. Doğal topraksı kokusu bir kurdunkine benziyordu. Neredeyse.</p>
<p class="p0">“Geçe kalmışsın,” dedi Elyas yaklaşarak. Perrin Gaul’un kıpırdandığını, mızrağını yay çantasına geri soktuğunu, sonra gökyüzüne süzülen bir serçenin sessizliğiyle uzaklaştığını duydu. Yakında kalacaktı, ama kulak misafiri olmayacaktı.</p>
<p class="p0">Perrin baltayı omzuna dayayarak karanlık gökyüzüne baktı. “Bazen geceleyin, kendimi gündüz olduğundan daha uyanık hissediyorum.”</p>
<p class="p0">Elyas gülümsedi. Perrin bunu görmedi, ama eğlendiğinin kokusunu alabiliyordu.</p>
<p class="p0">“Hiç kaçınmaya çalıştın mı, Elyas?” diye sordu Perrin. “Seslerini duymazdan geldin mi, sende hiçbir şey değişmemiş gibi davrandın mı?”</p>
<p class="p0">“Evet,” dedi Elyas. Yumuşak, alçak bir sesi vardı, bir şekilde toprağın, uzak gürlemelerle hareket ettiğini düşündüren bir ses. “Öyle davranmak istedim, ama sonra Aes Sedailer beni ehlileştirmek istedi. Kaçmak zorundaydım.”</p>
<p class="p0">“Eski hayatını özlüyor musun?”</p>
<p class="p0">Elyas omuzlarını silkti, Perrin hareketin sebep olduğu kumaş hışırtısını duydu. “Hiçbir Muhafız görevini terk etmek istemez. Bazen daha önemli başka şeyler vardır. Ya da... eh, daha <span class="t3">acil</span> olabilirler. Yaptığım seçimlerden pişman değilim.”</p>
<p class="p0">“Ben görevlerime sırtımı dönemem, Elyas. <span class="t3">Dönmeyeceğim!</span>”</p>
<p class="p0">“Kurtlar uğruna hayatımı terk ettim. Bu, senin de aynısını yapman gerektiği anlamına gelmiyor.”</p>
<p class="p0">“Noam’ın yapması gerekti,” dedi Perrin.</p>
<p class="p0">“<span class="t3">Zorunlu</span> muydu?” dedi Elyas.</p>
<p class="p0">“Bu onu tüketti. İnsan olmayı bıraktı.”</p>
<p class="p0">Bir endişe kokusu yakaladı. Elyas’ın verecek cevabı yoktu.</p>
<p class="p0">“Düşlerinde hiç kurtları ziyaret ettin mi, Elyas?” diye sordu Perrin. “Ölü kurtların koştuğu ve yine yaşadığı bir yeri?”</p>
<p class="p0">Elyas döndü ve onu süzdü. “O mekan tehlikeli, Perrin. Orası bir başka dünya, ama bir şekilde bu dünyayla bağlantılı. Efsanelere göre, eski Aes Sedailer oraya gidermiş.”</p>
<p class="p0">“Başkaları da,” dedi Perrin, Katil’i düşünerek.</p>
<p class="p0">“Düşte dikkatli ol. Ben oradan uzak duruyorum.” Kokusu ihtiyatlıydı.</p>
<p class="p0">“Kendini kurttan ayırmakta güçlük çekiyor musun hiç?” diye sordu Perrin.</p>
<p class="p0">“Eskiden çekerdim.”</p>
<p class="p0">“Ama artık çekmiyorsun, öyle mi?”</p>
<p class="p0">“Bir denge buldum,” dedi Elyas.</p>
<p class="p0">“Nasıl?”</p>
<p class="p0">Yaşlı adam bir anlığına sustu. “Keşke bilseydim. Yalnızca öğrendiğim bir şeydi, Perrin. Senin de öğrenmen gerekecek bir şey.”</p>
<p class="p0"><span class="t3">Yoksa sonum Noam gibi olacak.</span> Perrin Elyas’ın altın rengi gözlerinin içine baktı, sonra başını salladı. “Teşekkür ederim.”</p>
<p class="p0">“Tavsiye için mi?”</p>
<p class="p0">“Hayır,” dedi Perrin. “Geri geldiğin için. İçimizden en azından birinin kurtlarla yaşadığını, ama kendini kaybetmediğini gösterdiğin için.”</p>
<p class="p0">“Önemli değil,” dedi Elyas. “İnsanların arasında olmanın ne kadar güzel olabildiğini unutmuştum. Ama ne kadar kalabileceğimi bilmiyorum. Son Av gelmek üzere.”</p>
<p class="p0">Perrin yine gökyüzüne baktı. “Öyle gerçekten. Benim için haberi Tam ve diğerlerine ilet. Kararımı verdim. Beyazpelerinler savaşmak için bir yer seçtiler. Yarın gidip onlarla karşılaşmaya karar verdim.”</p>
<p class="p0">“Tamam,” dedi Elyas. “Ama bunu istemiyormuş gibi kokuyorsun.”</p>
<p class="p0">“Yapılması gerek,” dedi Perrin. “O kadar.” Herkes onun lord olmasını istiyordu. Eh, bu da lordların yaptığı türden bir şeydi. Kimsenin vermek istemediği kararlar vermek.</p>
<p class="p0">Yine de emri vermek onu hasta edecekti. Koyunları bir yaratığa doğru süren kurtlar imgesini görmüştü. Belki kendisi de aynı şeyi yapıyordu, Beyazpelerinleri yıkıma götürüyordu. Koyun yünü rengine büründükleri kesindi.</p>
<p class="p0">Ama Faile ile diğerlerinin bir uçuruma yaklaştıkları imgesine ne demeliydi? Elyas uzaklaştı ve Perrin’i omzundaki baltası ile yalnız bıraktı. Kendini odun değil ceset biçiyormuş gibi hissediyordu.</p>
</body>
</html>