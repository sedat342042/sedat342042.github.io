<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>

<link rel="stylesheet" type="text/css" href="../Styles/style.css"/>
<title>Geceyarısı Kuleleri</title>
</head>
<body>
<p class="p1" style="text-align: center;"><span class="t1">25</span></p>
<p class="p1" style="text-align: center;">-------------------------------------------------------------------------------------------------</p>
<p class="p1" style="text-align: center;"><span class="t1">BANDAR EBAN’A DÖNÜŞ</span></p>
<p class="p1" style="text-align: center;"><span class="t1"><br/></span></p>
<p class="p0">Rand ve Min, Bandar Eban’a geldiklerini ilan etmediler. Kapıyoldan geçip, iki Mızrağın Kızının -Lerian ile Heidia- korudukları küçük ara sokağa girdiler. Uzun boylu, kare çeneli Asha’man Naeff de yanlarındaydı.</p>
<p class="p0">Mızrağın Kızları ara sokağın ucundan, kuşkuyla şehri süzüyorlardı. Rand yaklaştı ve elini Heidia’nın omzuna koyarak, zayıf kadını sakinleştirdi. Heidia, Rand’ın korumaları bu kadar az olduğu için endişeli görünüyordu. Rand’ın üzerinde kahverengi pelerini vardı.</p>
<p class="p0">Yukarıda, Rand’ın şehre gelişine karşılık olarak bulutlar aralandı ve eriyip gitti. Min başını gökyüzüne kaldırdı ve sıcak ışıltıyı yüzünde hissetti. Ara sokak korkunç kokuyordu -atık ve pislik- ama sıcak bir rüzgar eserek pis kokuyu süpürdü.</p>
<p class="p0">“Lord Ejder,” dedi Naeff. “Bundan hoşlanmadım. Daha iyi korunmanız lazım. Geri dönelim ve daha fazla...”</p>
<p class="p0">“Sorun çıkmayacak, Naeff,” dedi Rand. Min’e döndü ve elini uzattı.</p>
<p class="p0">Min onun elini tutarak ona katıldı. Naeff ve Kızlar uzaktan izleme emri almıştı; aksi halde dikkat çekerlerdi.</p>
<p class="p0">Min ve Rand, Doman başkentinin pek çok geniş kaldırımından birine adım atarken, Min elini ağzına götürdü. Rand’ın buradan ayrılmasının üzerinden çok kısa bir zaman geçmişti. Şehir nasıl bu kadar çabuk değişmişti?</p>
<p class="p0">Sokaklar, duvar diplerine yığılmış, battaniyeler içine büzülmüş pis, hasta insanlarla doluydu. Kaldırımlarda yürüyecek yer yoktu; Min ve Rand’ın yollarına devam etmek için çamura inmeleri gerekti. İnsanlar inliyor, öksürüyordu. Min pis kokunun yalnızca ara sokakla sınırlı olmadığını fark etti. Tüm <span class="t3">şehir</span> pis pis kokuyordu sanki. Eskiden o binaların çoğundan flamalar sarkıyordu, ama hepsi indirilmiş, yırtılmış, battaniye ya da yakıt niyetine kullanılıyordu.</p>
<p class="p0">Binaların çoğunun pencereleri kırılmıştı ve mülteciler odaları ve eşikleri doldurmuştu. Min ve Rand yürürken, çevrelerindeki insanlar dönüp onlara bakıyordu. Bazıları delirmiş gibi görünüyordu. Diğerleri ise aç. Ve tehlikeli. Çoğu Domanlıydı, ama soluk tenliler de aynı ölçüde sayıca fazlaydı. Almoth Ovası ve Saldaea’dan gelen mülteciler, belki. Bir ara sokağın ağzından bakan bir grup genç serserinin önünden geçerlerken Min kol yenindeki hançeri gevşetti. Belki de Naeff haklıydı. Bu, hiç güvenli gelmiyordu.</p>
<p class="p0">“Bu şekilde Ebou Dar’da yürüdüm,” dedi Rand usulca. Aniden Min onun acısının farkına vardı. Yan tarafındaki yaralardan da acı verici, ezici bir vicdan azabı. “Beni değiştiren şey kısmen buydu. Ebou Dar’daki insanlar mutluydu ve iyi beslenmişti. Böyle görünmüyorlardı. Seanchanlar benden daha iyi yönetiyor.”</p>
<p class="p0">“Rand, bunun sorumlusu sen değilsin,” dedi Min. “Sen burada yoktun...”</p>
<p class="p0">Rand’ın acısı arttı ve Min yanlış şeyi söylediğini fark etti. “Evet,” diye yanıt verdi Rand usulca. “Ben burada değildim. Onu dilediğim gibi, araç olarak kullanamayacağımı gördüğümde bu şehre <span class="t3">sırtımı döndüm</span>. Unuttum, Min. Bütün bunların amacını unuttum. Tam çok haklıydı. Bir insan neden savaştığını bilmeli.”</p>
<p class="p0">Rand babasını, Son Savaş’a hazırlanmaları ve toparlanmaları için, bir Asha’man’la birlikte İki Nehir’e göndermişti.</p>
<p class="p0">Rand yürürken tökezledi. Aniden çok yorgun görünür olmuştu. Yakındaki kutunun üzerine oturdu. Bakır tenli bir sokak çocuğu yakındaki eşikten keskin gözlerle onu izliyordu. Sokağın karşısında, ana caddedeki kaldırım yan sokağa doğru ayrılıyordu. Orası insanlarla tıkanmamıştı; sokağın girişinde ağzında sopalar tutan haşin görünüşlü adamlar dikiliyordu.</p>
<p class="p0">“Çeteler oluşturmuşlar,” dedi Rand usulca, omuzları çökerek. “Zenginler, korunmak ve servetlerini ele geçirmek isteyenleri uzak tutmak için güçlü adamlar tutmuş. Ama servet, artık altın ya da mücevher değil. Artık yiyecek anlamına geliyor.”</p>
<p class="p0">“Rand,” dedi Min, onun yanında tek dizi üzerinde çökerek. “Sen bu şekilde...”</p>
<p class="p0">“Devam etmem gerektiğini biliyorum,” dedi Rand, “ama yaptığım şeyleri bilmek canımı yakıyor, Min. Kendimi çeliğe dönüştürerek, bütün bu duygulardan yalıttım. Kendi kendime yeniden aldırış etme, yeniden gülme izni vererek, kendimi başarısızlıklarıma da açmak zorunda kaldım.”</p>
<p class="p0">“Rand, çevrende güneş ışığı görüyorum.”</p>
<p class="p0">Rand ona baktı, sonra bakışlarını gökyüzüne kaldırdı.</p>
<p class="p0">“O güneş ışığı değil,” diye fısıldadı Min. “Bu bir görü. Güneş ışığının sıcaklığı karşısında gerileyen karanlık bulutlar görüyorum. Seni görüyorum, elinde parlak beyaz bir kılıç tutuyorsun ve yüzsüz bir karanlığın elindeki siyah kılıçla çarpıştırıyorsun. Yine yeşeren, meyve veren ağaçlar görüyorum. Sağlıklı, dolgun ekinlerle kaplı bir tarla görüyorum.” Duraksadı. “İki Nehir’i görüyorum, Rand. Orada, kapısına Ejder Dişi kakması yapılmış bir han görüyorum. Ejder Dişi artık karanlığın ve nefretin simgesi değil. Zafer ve umudun simgesi.”</p>
<p class="p0">Rand ona baktı.</p>
<p class="p0">Min göz ucuyla bir şey yakaladı. Sokakta oturan insanlara döndü ve ağzı açık kaldı. Her birinin başında birer imge vardı. Aynı anda bunca görü görmek olağanüstüydü, hasta, zayıf ve terk edilmişlerin başlarının üzerinde parlıyordu.</p>
<p class="p0">“O adamın başının üzerinde gümüş bir balta görüyorum,” dedi, bir duvara yaslanmış, çenesini göğsüne dayamış sakallı dilenciyi göstererek. “Son Savaş’ta bir önder olacak. Şuradaki kadın -gölgelerde surat asan- Beyaz Kule tarafından eğitilecek ve Aes Sedai olacak. Yanında Tar Valon Alevi’ni görebiliyorum ve bunun ne anlama geldiğini biliyorum. Şuradaki, basit bir sokak serserisine benzeyen adam. O kadının hayatını kurtaracak. Hiç öyle birine benzemediğini biliyorum, ama savaşacak. Hepsi savaşacak. Görebiliyorum!”</p>
<p class="p0">Rand’a baktı ve onun elini tuttu. “Sen güçlü olacaksın, Rand. Bunu yapacaksın. Onlara önderlik edeceksin. Biliyorum.”</p>
<p class="p0">“Bunu da gördün mü?” diye sordu Rand. “Görü’nde?”</p>
<p class="p0">Min başını iki yana salladı. “Buna gerek yok. Sana inanıyorum.”</p>
<p class="p0">“Seni neredeyse öldürüyordum,” diye fısıldadı Rand. “Bana baktığında, bir katil görüyorsun. Boğazındaki elimi hissediyorsun.”</p>
<p class="p0">“Ne? Elbette hayır! Rand, gözlerime bak. Bağ aracılığıyla beni hissedebilirsin. Benden en ufak tereddüt ya da korku duygusu alıyor musun?”</p>
<p class="p0">Rand kendi, derin bakışlarıyla onun gözlerini aradı. Min gerilemedi. Bu koyun çobanı ile göz göze gelebilirdi.</p>
<p class="p0">Rand sırtını dikleştirdi. “Ah, Min. Sensiz ne yapardım?”</p>
<p class="p0">Min hıhladı. “Seni takip eden krallar ve Aiel şefleri var. Aes Sedailer, Asha’manlar ve <span class="t3">ta’veren</span>ler. İdare ederdin eminim.”</p>
<p class="p0">“Hayır,” dedi Rand. “Sen hepsinden daha önemlisin. Sen bana kim olduğumu hatırlatıyorsun. Dahası, kendini benim danışmanım olarak görenlerin çoğundan daha berrak düşünebiliyorsun. İstesen kraliçe olabilirdin.”</p>
<p class="p0">“Benim tek istediğim sensin, aptal hödük.”</p>
<p class="p0">“Teşekkür ederim.” Rand duraksadı. “Gerçi, bu kadar çok hakaret olmadan da yapabilirdim.”</p>
<p class="p0">“Hayat zor, değil mi?”</p>
<p class="p0">Rand gülümsedi. Sonra ayağa kalktı ve derin bir nefes aldı. Vicdan azabı geçmemişti, ama şimdi, tıpkı acıyı idare ettiği gibi, onu da idare edebiliyordu. Yakınındaki mülteciler dikkat kesildiler. Rand Min’in gösterdiği sakallı dilenciye baktı; adamın ayakları çamurdaydı.</p>
<p class="p0">“Sen,” dedi adam Rand’a, “sen osun. Yeniden Doğan Ejder.”</p>
<p class="p0">“Evet,” dedi Rand. “Sen asker miydin?”</p>
<p class="p0">“Ben...” Adamın gözleri daldı. “Başka bir hayatta. Kral’ın Korumasıydım. O tutsak edilmeden önce, Leydi Chadmar bizi yakalamadan ve sonra korumaları dağıtmadan önce.” Adam eski günleri düşünürken, bitkinliği gözlerinden akıyordu.</p>
<p class="p0">“Mükemmel,” dedi Rand. “Bu şehri eski haline getirmemiz gerek, Yüzbaşı.”</p>
<p class="p0">“Yüzbaşı?” dedi adam. “Ama ben...” Adam başını yana eğdi. Sonra ayağa kalktı ve üstünü başını silkeledi. Lime lime giysilerine ve dolaşık sakalına rağmen, aniden üzerine hafifçe askeri bir hava gelmişti. “Eh, haklısınız, sanırım. Ama kolay olacağını sanmıyorum. İnsanlar açlıktan kırılıyor.”</p>
<p class="p0">“Bununla ilgileneceğim,” dedi Rand. “Askerlerini toplamana ihtiyacım var.”</p>
<p class="p0">“Burada bizim delikanlılardan çok kişi görmüyorum... Hayır, durun. Vorabek ve Redbord var.” Min’in daha önce fark ettiği iki serseriye el etti. Adamlar duraksadılar, sonra yaklaştılar.</p>
<p class="p0">“Durnham?” diye sordu bir tanesi. “Bu da ne?”</p>
<p class="p0">“Şehirdeki kanunsuzluğun sona ermesinin zamanı geldi,” dedi Durnham. “İşleri organize edeceğiz ve şehri temizleyeceğiz. Lord Ejder geri döndü.”</p>
<p class="p0">Adamlardan biri yana dönüp tükürdü. Kıvırcık siyah saçları, Doman teni ve ince bir bıyığı olan iri yarı bir adamdı. “Kavrulsun. O bizi terk etti. Ben...” Rand’ı görerek sustu.</p>
<p class="p0">“Üzgünüm,” dedi Rand, adamla göz göze gelerek. “Sizi hayal kırıklığına uğrattım. Bir daha yapmayacağım.”</p>
<p class="p0">Adam arkadaşına baktı ve arkadaşı omuzlarını silkti. “Lain paramızı vermeyecek zaten. Burada ne yapabileceğimize baksak da olur.”</p>
<p class="p0">“Naeff,” diye seslendi Rand, Asha’man’ın yaklaşmasını işaret ederek. O ve Mızrağın Kızları izledikleri yerden geldiler. “Taş’a Kapıyol aç. Silah, zırh ve üniforma istiyorum.”</p>
<p class="p0">“Hemen yaparım,” dedi Naeff. “Askerler malzemeleri getirip...”</p>
<p class="p0">“Hayır,” dedi Rand. “Malzemeleri buradaki binaya depolayacaksınız. Ben içeride Kapıyol için yer açarım. Ama asker gelmeyecek.” Rand başını kaldırıp sokağa baktı. “Bandar Eban dışarlıklıların ellerinde yeterince sıkıntı çekti. Bugün, bir fatihin elini görmeyecek.”</p>
<p class="p0">Min geriledi ve hayretle izledi. Üç asker binaya seyirttiler ve sokak çocuklarını temizlediler. Rand onları gördüğünde, onların getir götür işlerine bakacak ulaklar olmalarını istedi. Çocuklar kabul ettiler. Onu fark eden herkes Rand’a karşılık veriyordu.</p>
<p class="p0">Başkası olsa, belki bir tür İçtepi olduğunu düşünebilirdi, ama Min onların yüzlerinin değiştiğini, gözlerinin umutla ışıldadığını görebiliyordu. Rand’da, güvenebilecekleri bir şey görüyorlardı. En azından, güvenebileceklerini umdukları bir şey.</p>
<p class="p0">Üç asker, ulak çocuklardan birkaçını başka eski askerleri getirmeye gönderdiler. Naeff Kapıyol açtı. Birkaç dakika sonra, üç eski asker gümüş rengi plaka zırhlar ve basit, temiz yeşil kıyafetler içinde binadan çıktılar. Saçlarını ve sakallarını taramışlar, su bulup yüzlerini yıkamışlardı. Bu kadar kısa zamanda, dilenci gibi görünmeyi bırakıp asker olmuşlardı. Biraz pis kokuyorlardı, ama yine de askerdiler.</p>
<p class="p0">Min’in daha önce fark ettiği kadın -yönlendirmeyi öğreneceğinden emin olduğu kadın- gelip Rand’la konuştu. Biraz sonra başını salladı ve erkek ve kadınları toplayıp, kuyudan su çekmeye başladı. Min bunu kaşlarını çatarak izledi, ama sonra yaklaşanların ellerini ve yüzlerini silip temizlenmeye başladığını gördü.</p>
<p class="p0">İnsanlar çevrelerinde toplanıyordu. Bazıları meraklı, diğerleri düşmancaydı, başkaları ise yalnızca akıntıya kapılmışlardı. Kadın ve ekibi toplananları seçip işe koşmaya başladı. Bazıları yaralıları ve hastaları arıyor, diğerleri kılıç ve üniforma kuşanıyordu. Bir başka kadın sokak çocuklarını sorgulamaya, anne babaları olup olmadığını ve kim olduklarını araştırmaya başladı.</p>
<p class="p0">Min biraz önce Rand’ın oturduğu kutuya oturdu. Bir saat içinde, Rand beş yüz askerden oluşan bir kuvvet oluşturmuştu ve başlarında Yüzbaşı Durnham ile iki yardımcısı vardı. O beş yüz adamın çoğu temiz giysilerine ve gümüş rengi plaka zırhlarına hayretle bakıyordu.</p>
<p class="p0">Rand çoğuyla konuşarak, doğrudan özür diledi. Bir kadınla konuşurken, kalabalık kıpırdanıp çalkalanmaya başladı. Rand döndüğü zaman, derisi korkunç yaralarla kaplı yaşlı bir adamın yaklaştığını gördü. Kalabalık adamdan uzak duruyordu.</p>
<p class="p0">“Naeff,” diye seslendi Rand.</p>
<p class="p0">“Lordum?”</p>
<p class="p0">“Aes Sedaileri buraya getir,” dedi Rand. “Şifa’ya ihtiyacı olanlar var.” İnsanları su çekme işine koşan kadın yaşlı adamı bir kenara götürdü.</p>
<p class="p0">“Lordum,” dedi Yüzbaşı Durnham yaklaşarak. Min gözlerini kırpıştırdı. Adam bir yerden ustura bulup traş olmuştu ve sağlam çenesi ortaya çıkmıştı. Doman tarzı bir bıyık bırakmıştı. Dört adam koruma olarak peşinden geliyordu.</p>
<p class="p0">“Daha fazla yere ihtiyacımız var, Lordum,” dedi Durnham. “Seçtiğiniz bina doldu da taşıyor bile ve gittikçe daha fazlası geliyor, sokağı dolduruyor.”</p>
<p class="p0">“Ne öneriyorsun?” diye sordu Rand.</p>
<p class="p0">“Rıhtımlar,” diye yanıt verdi Durnham. “Şehrin tüccarlarından birinin kontrolünde. İddiaya girerim kullanabileceğimiz hemen hemen boş bir ambar bulabiliriz. Orada eskiden yiyecek vardı, ama... eh, kalmadı.”</p>
<p class="p0">“Peki, mekanı kontrol eden tüccar?” diye sordu Rand.</p>
<p class="p0">“Lordum,” dedi Yüzbaşı Durnham, “sizin başa çıkamayacağınız bir şey değil.”</p>
<p class="p0">Rand gülümsedi, sonra Durnham’a yol göstermesini işaret etti. Rand elini Min’e uzattı.</p>
<p class="p0">“Rand,” dedi Min, ona katılarak, “yiyeceğe ihtiyaçları olacak.”</p>
<p class="p0">“Evet,” diye onayladı Rand. Güneye, sonra rıhtımların olduğu yöne baktı. “Orada bulacağız.”</p>
<p class="p0">“Çoktan yenmiş olmayacak mı?”</p>
<p class="p0">Rand yanıt vermedi. Yeni oluşmuş şehir askerlerine katıldılar ve yeşil-gümüş renklerle donanmış birliğin başında yürüdüler. Gittikçe büyüyen, umutlu bir mülteci kalabalığı arkalarından geliyordu.</p>
<p class="p0">Bandar Eban’ın muazzam rıhtımları, dünyadaki en etkileyici limanlardan biriydi. Şehrin dibinde, yarım ay biçiminde uzanıyordu. Min orada ne kadar çok gemi olduğunu görünce şaşırdı. Çoğu Deniz Halkı gemisiydi.</p>
<p class="p0"><span class="t3">Doğru,</span> diye düşündü Min. <span class="t3">Rand onlardan şehre yiyecek getirmesini istemişti.</span> Ama yiyecek bozulmuştu. Rand şehirden ayrılırken, o gemilerdeki yiyeceğin tamamının Karanlık Varlık’ın dokunuşuna kurban gittiğini haber almıştı.</p>
<p class="p0">Biri yolun sonunda barikat kurmuştu. Rıhtımlara inen diğer yollar da benzer şekilde kesilmiş görünüyordu. Rand’ın birliği yaklaşırken üniformalı askerler barikatların arkasından endişe içinde onları gözetlediler.</p>
<p class="p0">“Orada durun!” diye seslendi biri. “Biz...”</p>
<p class="p0">Rand elini kaldırdı, sonra kayıtsızca salladı. Mobilyalardan ve kerestelerden oluşmuş barikat gürledi, sonra sürtünen tahta sesleri eşliğinde kenara kaydı. Arkasındaki adamlar bağırarak kaçıştılar.</p>
<p class="p0">Rand barikatı bir yığın halinde yol kenarına bıraktı. Öne çıktı. Min onun içindeki huzuru hissedebiliyordu. Perişan görünüşlü bir grup adam, ellerinde sopalar, iri iri açılmış gözlerle yolda duruyordu. Rand önden birini seçti. “Halkımın rıhtımlara girmesini engelleyen ve yiyeceği kendine saklayan kimdir? Bu kişiyle konuşmak istiyorum.”</p>
<p class="p0">“Lord Ejder?” diye sordu şaşkın bir ses.</p>
<p class="p0">Min yana baktı. Kırmızı Doman ceketi giymiş, uzun boylu, ince bir adam rıhtımlardan onlara doğru seyirtiyordu. Eskiden gösterişli olması gereken fırfırlı bir gömlek giymişti, ama gömlek artık bakımsız ve kırışıktı. Adam bitkin görünüyordu.</p>
<p class="p0"><span class="t3">Adı neydi?</span> diye düşündü Min. <span class="t3">Iralin. İşte bu. Rıhtım Yöneticisi.</span></p>
<p class="p0">“Iralin?” diye sordu Rand. “Burada neler oluyor? Sen ne yaptın?”</p>
<p class="p0">“<span class="t3">Ben mi ne yaptım?</span>” diye sordu adam. “Ben herkesin bozuk yiyecek uğruna o gemilere doluşmasını engellemeye çalışıyorum! Ondan yiyen herkes hastalanıp ölüyor. İnsanlar dinlemiyor. Pek çok grup yiyecek için rıhtıma baskın düzenlemeye çalıştı, bu yüzden ben de onların bozuk yiyecek yeyip kendilerini öldürmelerine izin vermemeye karar verdim.”</p>
<p class="p0">Adamın sesi hiç bu kadar öfkeli çıkmamıştı. Min onu dingin biri olarak hatırlıyordu.</p>
<p class="p0">“Leydi Chadmar siz gittikten bir saat sonra kaçtı,” diye devam etti Iralin. “Tüccarlar Konseyi’nin diğer üyeleri de gün içinde gitti. O kavrulası Deniz Halkı, malları indirmeden limandan ayrılmayacaklarına dair yemin etti ya da ben mallarla başka bir şey yapmaları için para vermeden. Bu yüzden ben de şehrin ya açlıktan kırılıp ölmesi, ya bozuk yiyecek yeyip ölmesi ya da yeni bir isyanla patlayıp ölmesi için burada bekliyorum. Burada yaptığım şey <span class="t3">bu</span> işte. Ya <span class="t3">siz</span> ne yapıyordunuz, Lord Ejder?”</p>
<p class="p0">Rand gözlerini yumdu ve içini çekti. Iralin’den, diğerlerinden dilediği gibi özür dilemedi; belki özrün bir anlamı olmadığını görmüştü.</p>
<p class="p0">Min dik dik Iralin’e baktı. “Onun sırtında ağır bir yük var, tüccar. Her şehri ayrı ayrı...”</p>
<p class="p0">“Sorun değil, Min,” dedi Rand, elini onun koluna koyup gözlerini açarak. “Hak ettim. Iralin. Ben şehirden ayrılmadan önce, o gemilerdeki yiyeceklerin bozulduğunu söylemiştin. Her fıçıyı, her çuvalı kontrol ettin mi?”</p>
<p class="p0">“Yeterince kontrol ettim,” dedi Iralin kızgınlıkla. “Yüz çuval açıp, her birinde aynı şeyi bulursanız, anlarsınız. Karım çürük tahılı sağlam tahıldan ayırmanın bir yolunu bulmaya çalışıyor. Sağlam tahıl kalmışsa.”</p>
<p class="p0">Rand gemilere doğru yürümeye başladı. Iralin de, kafası karışmış gibi görünerek onu takip etti. Belki de Rand ona bağırmadığı için şaşırmıştı. Min de onlara katıldı. Rand palamarlarla bağlanmış, suya yarı yarıya gömülmüş bir Deniz Halkı gemisine yaklaştı. Gemide, Deniz Halkı’ndan bir grup aylaklık ediyordu.</p>
<p class="p0">“Yelkenhanımınızla konuşmak istiyorum,” diye seslendi Rand.</p>
<p class="p0">“Benim,” dedi Deniz Halkı’ndan biri, düz siyah saçlarına kır düşmüş, sağ elinin üstüne dövmeyle bir desen işlenmiş bir kadın. “Milis din Shalada Üç Yıldız.”</p>
<p class="p0">“Buraya yiyecek getirilmesi için anlaşma yapmıştık,” diye seslendi Rand.</p>
<p class="p0">“O adam teslim edilmesini istemiyor,” dedi Milis, başını Iralin’e doğru sallayarak. “Yükü indirmemize izin vermedi; bunu yaparsak, okçuları üzerimize salacağını söyledi.”</p>
<p class="p0">“İnsanları uzak tutamazdım,” dedi Iralin. “Şehirde, Deniz Halkı’nın yiyecekleri rehin aldığı söylentisini yaymak zorunda kaldım.”</p>
<p class="p0">“Senin için neler çektiğimizi görüyor musun?” dedi Milis Rand’a. “Ben de seninle yaptığımız anlaşmadan kuşkuya düşmüştüm, Rand al’Thor.”</p>
<p class="p0">“Coramoor olduğumu inkar mı ediyorsun?” diye sordu Rand, kadınla göz göze gelerek. Kadın gözlerini ondan kaçırmakta güçlük çekiyormuş gibiydi.</p>
<p class="p0">“Hayır,” dedi Milis. “Hayır, etmiyorum sanırım. Beyazdalga’ya binmek isteyeceksin herhalde.”</p>
<p class="p0">“İzin verirsen.”</p>
<p class="p0">“Bin madem,” dedi kadın.</p>
<p class="p0">İskele tahtası sürüldüğünde, Rand gemiye bindi. Min, Naeff ve iki Mızrağın Kızı da peşinden geldi. Bir an sonra Iralin, yüzbaşı ve birkaç asker de onları takip etti.</p>
<p class="p0">Milis onları güvertenin ortasında götürdü. Oradaki kapak geminin ambarına açılıyordu. Rand, tek elini kullanarak merdiveni beceriksizce indi. Min de takip etti.</p>
<p class="p0">Aşağıda, güvertedeki aralıklardan içeri ışık sızıyor, tahıl dolu çuvalları aydınlatıyordu. Hava boğucu ve tozluydu.</p>
<p class="p0">“Bu yükü indirmekten memnuniyet duyacağız,” dedi Milis usulca, arkalarından inerek. “Sıçanları öldürüyor.”</p>
<p class="p0">“Bunu takdir edeceğinizi sanırdım,” dedi Min.</p>
<p class="p0">“Sıçansız gemi, fırtınasız okyanusa benzer,” dedi Milis. “İkisi hakkında da yakınırız, ama ne zaman o haşaratlardan birini ölü bulsak, mürettebatım homurdanmaya başlıyor.”</p>
<p class="p0">Yakında pek çok açık tahıl çuvalı vardı, devrilmişlerdi ve içlerindeki kararmış tahıl yere dökülmüştü. Iralin bozuk tahılı sağlamından ayırmaktan bahsetmişti, ama Min bunun işe yarayacağını sanmıyordu. Burada yalnızca büzülmüş, rengi atmış tahıl vardı.</p>
<p class="p0">Iralin ambara inerken Rand açık çuvallara baktı. Yüzbaşı Durnham, son adamlarıyla birlikte merdivenden indi.</p>
<p class="p0">“Artık hiçbir şey sağlam kalmıyor,” dedi lralin. “Yalnızca tahıl da değil. İnsanlar çiftliklerinden gelirken kış erzaklarını yanlarında getirdiler. Hepsi gitti. Öleceğiz, hepsi bu. Lanet Son Savaş’ı göremeyeceğiz. Biz...”</p>
<p class="p0">“Sakin ol, lralin,” dedi Rand usulca. “Sandığın kadar kötü değil.” Öne adım attı ve çuvallardan birinin tepesindeki ipi çekip çözdü. Çuval yana devrildi ve ambar zeminine altın rengi arpa döküldü. İçinde tek bir kara leke yoktu. Daha demin hasat edilmiş gibi görünüyordu, her zerre dolgun ve şişmandı.</p>
<p class="p0">Milis inledi. “Ona ne yaptınız?”</p>
<p class="p0">“Hiçbir şey,” dedi Rand. “Yalnızca yanlış çuvalları açmışsın. Kalanların hepsi sağlam.”</p>
<p class="p0">“Yalnızca...” dedi lralin. “<span class="t3">Tesadüf eseri</span>, sağlam tahılları bulmadan yalnızca bozuk olanları mı açtık? Bu saçmalık.”</p>
<p class="p0">“Saçmalık değil,” dedi Rand, elini Iralin’in omzuna koyarak. “Yalnızca inanılmaz. Burada iyi iş çıkardın, Iralin. Seni böyle bir sorunla baş başa bıraktığım için üzgünüm. Seni Tüccar Konseyi’ne dahil ediyorum.”</p>
<p class="p0">Iralin’in ağzı açık kaldı.</p>
<p class="p0">Kenarda, Yüzbaşı Durnham bir başka çuvalı açtı. “Bu da sağlam.”</p>
<p class="p0">“Bu da,” dedi adamlarından biri.</p>
<p class="p0">“Burada patates var,” dedi bir fıçının yanındaki asker. “Gördüğüm en sağlam patatesler. Aslında, çoğundan daha iyi. Kış artığı patateslerden bekleyeceğiniz gibi kurumuş değil.”</p>
<p class="p0">“Haberi yayın,” dedi Rand askerlere. “Adamlarını, ambarlardan birinde dağıtım yapmakla görevlendir. Bu tahılın iyi korunmasını istiyorum; Iralin insanların rıhtımlara akın etmesinden endişelenmekle akıllılık etti. Pişmemiş tahıl dağıtmayın; bu, insanları tahıl saklamaya ve değiştokuşa iter. Bir kısmını pişirmek için kazanlara ve ateşlere ihtiyacımız olacak. Kalanları depolara nakledin. Acele edin.”</p>
<p class="p0">“Baş üstüne, efendim!” dedi Yüzbaşı Durnham.</p>
<p class="p0">“Şimdiye kadar topladığım insanlar yardım edecektir,” dedi Rand. “Tahılı çalmayacaklar; onlara güvenebiliriz. Gemileri boşaltın ve bozuk tahılları yakın. Binlerce sağlam çuval olmalı.”</p>
<p class="p0">Rand Min’e baktı. “Gel. Aes Sedailerin Şifa vermesini organize etmeliyim.” Duraksadı ve sersemlemiş haldeki Iralin’e baktı. “Lord Iralin, şimdilik şehrin naibisin ve Durhnam da kumandanın. Yakında düzen sağlamana yetecek kadar askerin olur.”</p>
<p class="p0">“Şehrin naibi...” dedi Iralin. “Bunu <span class="t3">yapabilir misiniz?</span>”</p>
<p class="p0">Rand gülümsedi. “Biri yapmalı. Acele et; yapacak çok iş var. Ben yalnızca, şehir istikrara kavuşana kadar kalabilirim. Yaklaşık bir gün.”</p>
<p class="p0">Rand dönüp merdiveni tırmanmaya başladı.</p>
<p class="p0">“Bir gün mü?” dedi Iralin, Min’le birlikte ambarda dikilerek. “Şehrin istikrara kavuşması için? Bu kadar kısa zamanda mümkün değil, yapamayız. Yapabilir miyiz?”</p>
<p class="p0">“Sanırım Rand sizi şaşırtacaktır, Lord Iralin,” dedi Min, merdiveni tutup tırmanmaya başlayarak. “Beni her gün şaşırtıyor.”</p>
</body>
</html>