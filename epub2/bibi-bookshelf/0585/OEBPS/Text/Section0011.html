<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>

<link rel="stylesheet" type="text/css" href="../Styles/style.css"/>
<title>Geceyarısı Kuleleri</title>
</head>
<body>
<p class="p1" style="text-align: center;"><span class="t1">2</span></p>
<p class="p1" style="text-align: center;">-------------------------------------------------------------------------------------------------</p>
<p class="p1" style="text-align: center;"><span class="t1">LİDERLİK MESELELERİ</span></p>
<p class="p1" style="text-align: center;"><span class="t1"><br/></span></p>
<p class="p0">Yukarıda gök gürültüsü, uzak bir hayvanın hırlaması gibi usulca ve tehditkar bir biçimde gürledi. Perrin gözlerini gökyüzüne çevirdi. Birkaç gün önce, baskın bulut örtüsü kararmış, korkunç bir fırtınanın başlangıcı gibi koyulaşmıştı. Ama yağmur kesik kesik gelmişti.</p>
<p class="p0">Hava bir başka gürlemeyle sarsıldı. Şimşek yoktu. Perrin, Sağlam’ın boynunu okşadı; at ürkek kokuyordu -diken diken ve terli. Böyle kokan yalnızca at değildi. O koku, çamurlu zeminde bata çıka ilerleyen muazzam ordusunun ve mültecilerin üzerinde asılıydı. Ordunun kendisi de bir gök gürültüsü yaratıyordu, ayak sesleri, nal sesleri, araba tekerleklerinin gürültüsü, erkek ve kadınların bağırışları.</p>
<p class="p0">Jehannah Yolu’na varmak üzereydiler. Perrin başta o yolu geçip kuzeye, Andor’a doğru devam etmeyi planlamıştı. Ama kampını vuran salgın yüzünden çok zaman kaybetmişti; her iki Asha’man da ölümün kıyısından dönmüştü. Sonra, bu yoğun çamur onları daha da yavaşlatmıştı. Malden’den çıkalı bir aydan fazla olmuştu ve Perrin’in başta bir haftada alacaklarını düşündüğü kadar yolu ancak alabilmişlerdi.</p>
<p class="p0">Perrin elini ceketinin cebine götürdü ve oradaki küçük demirci yapbozunu yokladı. Onu Malden’de bulmuşlardı ve Perrin onunla oynamayı alışkanlık haline getirmişti. Şimdiye dek parçaları nasıl sökeceğini bulamamıştı. Gördüğü en karmaşık yapbozdu.</p>
<p class="p0">Gill Efendi ya da Perrin’in erzak bulmaları için önden gönderdiği insanlardan işaret yoktu. Grady onları bulmak üzere gönderdikleri izciler için birkaç küçük Kapıyol açmayı başarmıştı, ama izciler kaybolanlardan iz bulamamıştı. Perrin onlar için endişelenmeye başlıyordu.</p>
<p class="p0">“Lordum?” diye seslendi bir adam. Perrin’in atının yanında durmuştu. Turne kıvırcık kızıl saçları olan, sakalını deri sicimlerle bağlamış, fasulye sırığı gibi bir adamdı. Kemerindeki halkada bir savaş baltası taşıyordu, arkasında bir kazık bulunan haşin bir şey.</p>
<p class="p0">“Sana çok para veremeyiz,” dedi Perrin. “Adamlarının atları yok mu?” “Hayır, Lordum,” dedi Turne, bir düzine yoldaşına bir bakış fırlatarak. “Jarr’ın vardı. Birkaç hafta önce yedik.” Turne yıkanmamış ve kirli kokuyordu ve bu kokuların üzerinde tuhaf bir bayatlık kokusu vardı. Adamın duyguları mı uyuşmuştu? “Eğer izin verirseniz, Lordum. Maaş bekleyebilir. Eğer yiyeceğiniz varsa... eh, şimdilik bu yeterli olur.”</p>
<p class="p0"><span class="t3">Onları geri çevirmeliyim,</span> diye düşündü Perrin. <span class="t3">Zaten besleyecek çok fazla gırtlak var.</span> Işık, insanlardan <span class="t3">kurtulması </span>gerekiyordu. Ama bu adamlar silah kullanmaktan anlıyor gibi görünüyordu ve onları geri çevirirse, yağmaya başvuracakları kesindi.</p>
<p class="p0">“Sıra boyunca geri gidin,” dedi Perrin. “Tam al’Thor adlı adamı bulun; çiftçi gibi giyinmiş, sağlam yapılı bir adamdır. Ona Perrin’le konuştuğunuzu ve size de yemek vereceğini söyleyin.”</p>
<p class="p0">Kirli adamlar gevşedi ve sıska önderleri minnettar koktu. Minnettar! Kılıçlarını satanlar -hatta belki haydutlar- onlara yemek verileceği için minnet duyuyorlardı. Dünya bu haldeydi işte.</p>
<p class="p0">“Söyleyin bana, Lordum,” dedi Turne, grubu mülteci sırası boyunca uzaklaşırken. “Gerçekten yiyecek var mı?”</p>
<p class="p0">“Var,” dedi Perrin. “Şimdi söyledim ya.”</p>
<p class="p0">“Ve bir gece sonra bozulmuyor, öyle mi?”</p>
<p class="p0">“Elbette hayır,” dedi Perrin sertçe. “Doğru saklanırsa değil.” Tahıl stoklarının bir kısmına buğday biti girmiş olabilirdi, ama yine de yenebilir durumdaydı. Adam bunu inanılmaz bulmuştu, sanki Perrin arabaların yakında kanat çıkartıp dağlara uçacaklarını söylemiş gibi.</p>
<p class="p0">“Git şimdi,” dedi Perrin. “Ve adamlarına söyle, kampımızda sıkı bir düzen takip ediyoruz. Kavga etmek yok, hırsızlık yok. Sorun çıkardığınızı duyarsam, sizi kulağınızdan tuttuğum gibi kamptan atarım.”</p>
<p class="p0">“Peki, Lordum,” dedi Turne, sonra adamlarının yanına seyirtti. İçten kokuyordu. Tam, göz kulak olması gereken yeni bir paralı asker grubu geldiği için memnun olmayacaktı, ama Shaidolar hala orada bir yerdeydi. Çoğu doğuya dönmüş gibi görünüyordu. Ama Perrin, ordusunun ne kadar yavaş yolculuk ettiğine bakarak, Aiellerin fikir değiştirip ona saldırmak için geri döneceğinden korkuyordu.</p>
<p class="p0">Sağlam’ı dürtükledi ve iki yanında iki İki Nehirli’yle birlikte ilerledi. Aram gittikten sonra İki Nehirliler ne yazık ki Perrin’e kişisel koruma sağlama işini kendi üzerlerine almışlardı. Bugünkü baş belaları Wil al’Seen ve Reed Soalen idi. Perrin adamlarını bu konuda terslemeye çalışmıştı. Ama onlar ısrar etmişlerdi ve Perrin’in kafasını meşgul eden daha büyük endişeleri vardı ve tuhaf düşleri de bunların arasındaydı. Demirhanede çalışması ve işe yarar hiçbir şey üretememesi hakkında düşler.</p>
<p class="p0"><span class="t3">Onları aklından çıkar, </span>dedi kendi kendine, uzun alayın başına at sürerek. Al’Seen ve Soalen de ona ayak uyduruyordu. <span class="t3">Uyanıkken de yeterince kabus görüyorsun. İlk önce onlarla ilgilen</span>.</p>
<p class="p0">Çevresindeki çimenlik açıktı, ama çimler sararıyordu ve Perrin ölmüş, çürümeye yüz tutmuş yaban çiçeği kümelerini hoşnutsuzluk içinde fark etti. Bahar yağmurları buna benzer pek çok araziyi çamurlu tuzaklara dönüştürmüştü. Bunca mülteciyi harekete geçirmek, çamur ve şer kabarcıkları olmadığında da ağır işti. Her şey beklediğinden daha uzun sürüyordu ve Malden’den çıkmak da buna dahildi.</p>
<p class="p0">Alay yürürken çamur kaldırıyordu; mültecilerin çoğunun pantolonları ile etekleri çamur kaplıydı ve hava onun yapış yapış kokusuyla dolmuştu. Perrin alayın önüne yaklaştı ve kırmızı plaka zırhlı, mızraklarını dik tutan, miğferleri kenarları çıkık tencerelere benzeyen binicilerin yanından geçti. Mayene’in Kanatlı Askerleri. Lord Gallenne önlerinde at sürüyordu, kırmızı tüylü miğferini kolunda taşıyordu. Öyle resmi bir duruşu vardı ki, tören geçidi yaptığını sanabilirdiniz, ama kırları tarayan tek gözü keskindi. Adam iyi bir askerdi. Birliğinde pek çok iyi asker vardı, ama bazen birbirlerinin gırtlağına sarılmalarını önlemek, at nalı bükmek kadar zor oluyordu.</p>
<p class="p0">“Lord Perrin!” diye bağırdı bir ses. Ghealdan’ın Baş Kumandan’ı Arganda yüksek, demir kırı bir iğdiş atın sırtında, Mayene saflarını yararak geçti. Onun birlikleri Mayenelilerin yanında geniş bir alay halinde ilerliyordu -Alliandre’nin dönüşünden beri Arganda ona eşit davranılması konusunda ısrarlıydı. Adam Kanatlı Askerlerin sık sık önde at sürmesinden yakınıyordu. Perrin tartışmaları alevlendirmek yerine, birliklerinin yan yana at sürmesini emretmişti.</p>
<p class="p0">“O <span class="t3">gördüğüm</span> yeni bir paralı asker grubu muydu?” diye sordu Arganda, atını Perrin’in yanına yaklaştırarak.</p>
<p class="p0">“Küçük bir grup,” dedi Perrin. “Muhtemelen eskiden bir tür yerel şehrin lordunun korumasıydılar.”</p>
<p class="p0">“Kaçaklar,” dedi Arganda tükürürcesine. “Beni çağırtmalıydınız. Kraliçem onların ipe çekilmesini isterdi! Şu anda Ghealdan’da olduğumuzu unutmayın.”</p>
<p class="p0">“Kraliçen benim uyruğum,” dedi Perrin, alayın önüne vardıklarında. “Suçları kanıtlanmadığı sürece kimseyi ipe çekmiyoruz. Herkes sağ salim ait olduğu yere gittikten sonra, kılıcını satanları ayıklayıp, aralarında itham edebileceğin birileri olup olmadığına bakarsın. O zamana kadar, onlar yalnızca takip edecek birini arayan aç adamlar.”</p>
<p class="p0">Arganda kızgın kokuyordu. Perrin, Malden’e düzenlediği başarılı saldırının ardından ondan ve Gallenne’den birkaç haftalık iyi niyet kazanmıştı, ama patlayan gök gürültülerinin altında, bitmek tükenmek bilmez çamurun içinde eski anlaşmazlıklar tekrar yüzeye çıkıyordu.</p>
<p class="p0">“Sen endişelenme,” dedi Perrin. “Yeni gelenlere göz kulak olan adamlarım var.” Mültecileri de izletiyordu. Bazıları öyle uysaldı ki, izin almadan tuvalete bile gitmiyordu; diğerleri, uzak meşe ve tatlısakız sırasının arkasından Shaidoların fırlamasını beklermiş gibi, dönüp dönüp arkalarına bakıyorlardı. Dehşet kokan insanlar sorun yaratabilirdi ve kampındaki muhtelif hizipler <span class="t3">daha şimdiden</span> kaşıntıotlarının içinde yürürmüş gibi davranıyordu.</p>
<p class="p0">“Yeni gelenlerle konuşacak birini yollayabilirsin, Arganda,” dedi Perrin. “<span class="t3">Yalnızca</span> konuşacak. Nereden geldiklerini, bir lorda hizmet edip etmediklerini, haritalara ekleyecek bir şeyler bilip bilmediklerini öğren.” Bölgeye dair iyi haritaları yoktu ve Ghealdanlıların -Arganda dahil- ezberden birkaç harita çizmesini istemek zorunda kalmışlardı.</p>
<p class="p0">Arganda atını döndürüp uzaklaştı ve Perrin alayın önüne geçti. Yönetici olmanın bazı iyi tarafları da vardı; burada, yıkanmamış bedenlerin ve acı çamurun kokuları o kadar güçlü değildi. İleride, nihayet Jehannah Yolu’nu görebiliyordu. Yol, yaylaları kesen uzun bir deri kayış gibi, kuzeydoğu yönünde uzanıyordu.</p>
<p class="p0">Perrin bir süreliğine düşüncelere daldı. Sonunda yola ulaştılar. Yoldaki çamur, çayırda olduğu kadar kötü görünmüyordu, ama Perrin’in kullandığı diğer yollara benziyorsa, bataklık kısımları ve yağmurun götürdüğü parçaları olacaktı. Yola ulaştığında Gaul’un yaklaştığını fark etti. Aieller keşfe çıkmıştı ve Perrin’in atı yola adım atarken, Perrin Gaul’un yanında birinin daha onlara doğru at sürmekte olduğunu fark etti.</p>
<p class="p0">Fennel’di bu, Perrin’in Gill Efendi ve diğerleri ile birlikte önden gönderdiği nalbantlardan biri. Perrin onu görünce rahatladı, ama ardından endişe geldi. Diğerleri neredeydi?</p>
<p class="p0">“Lord Perrin!” dedi adam yaklaşarak. Gaul kenara çekildi. Fennel geniş omuzlu bir adamdı ve sırtında uzun saplı oduncu baltası taşıyordu. O da rahatlamış kokuyordu. “Işık’a şükürler olsun. Buraya asla varamayacağınızı sandım. Adamınız kurtarma çabasının işe yaradığını söylüyor?”</p>
<p class="p0">“Yaradı, Fennel,” dedi Perrin kaşlarını çatarak. “Diğerleri nerede?”</p>
<p class="p0">“Onlar önden gittiler, Lordum,” dedi Fennel, atının sırtında eğilerek. “Ben sizi beklemeye gönüllü oldum. Açıklamamız lazım, anlarsınız.”</p>
<p class="p0">“Açıklamak?”</p>
<p class="p0">“Diğerleri Lugard’a döndü,” diye açıkladı Fennel. “Yolun ilerisinde.”</p>
<p class="p0">“Ne?” dedi Perrin canı sıkılarak. “Kuzeye devam etmenizi emretmiştim!”</p>
<p class="p0">“Lordum,” dedi Fennel, utanmış görünerek. “O taraftan gelen yolcularla karşılaştık; çamur yüzünden yolun arabalar için neredeyse geçilemez halde olduğunu söylediler. Gill Efendi, Lugard üzerinden Caemlyn’e gitmenin, emirlerinize uymanın en iyi yolu olduğuna karar verdi. Üzgünüm, Lordum. Bu yüzden içimizden birinin sizi beklemesi gerekiyordu.”</p>
<p class="p0">Işık! İzcilerin Gill ve diğerlerini bulamamasına şaşmamak gerekirdi. Yanlış yöne gitmişlerdi. Eh, haftalar boyunca çamur içinde bata çıka yol aldıktan -ve bazen durup fırtınaların dinmesini bekledikten- sonra, Perrin o yolu seçtikleri için onları suçlayamazdı. Ama bu kızmasını önlemiyordu.</p>
<p class="p0">“Ne kadar gerideyiz?” diye sordu Perrin.</p>
<p class="p0">“Ben beş gündür buradayım, Lordum.”</p>
<p class="p0">Demek Gill ve diğerleri de yavaşlamıştı. Eh, bu da bir şeydi, en azından.</p>
<p class="p0">“Git, yiyecek bir şeyler bul, Fennel,” dedi Perrin. “Ve beni olanlardan haberdar etmek üzere beklediğin için teşekkür ederim. Bu kadar zaman yalnız başına beklemek cesurcaydı.”</p>
<p class="p0">“Birinin yapması gerekiyordu, Lordum.” Fennel duraksadı. “Çoğu sizin... eh, bir şeylerin yanlış gittiğinden korkuyordu, Lordum. Yük arabaları bizi yavaşlattığından, sizin daha hızlı yolculuk edeceğinizi düşünüyorduk. Ama burada işlerin nasıl olduğuna bakarak, koca kasabayı yanınızda getirmeye karar vermişsiniz!”</p>
<p class="p0">Ne yazık ki, bu gerçekten çok da uzak değildi. Perrin Fennel’e devam etmesini işaret etti.</p>
<p class="p0">“Onu yolda, bir saat uzakta buldum,” dedi Gaul usulca. “Kamp kurmak için kusursuz görünen bir tepenin yanında. Sulak bir yer, çevre bölgeyi iyi görüyor.”</p>
<p class="p0">Perrin başını salladı. Ne yapacaklarına karar vermeleri gerekiyordu; Grady ile Neald’ın büyük Kapıyollar yapabilecek kadar iyileşmesini bekleyecek ve Gill Efendi’yle diğerlerinin peşinden mi gideceklerdi, yoksa insanların çoğunu kuzeye yollayıp, birkaçını Lugard yoluna mı yollayacaklardı? Karar ne olursa olsun, o günlük kamp kurmak ve işleri düzene sokmak iyi olacaktı. “Diğerlerine haberi iletir misin?” dedi Perrin Gaul’a. “Yolda, senin bulduğun yere gideceğiz ve orada, bundan sonra ne yapacağımızı konuşacağız. Mızrağın Kızları’ndan bazılarına, birinin bizi hazırlıksız yakalamasını önlemek için yolda, geriye doğru bir keşif gezisi yapıp yapmayacaklarını sorabilir misin?”</p>
<p class="p0">Gaul başını salladı ve haberi iletmek için geriye geçti. Perrin Sağlam’ın sırtında kaldı ve düşündü. Arganda ve Alliandre’yi hemen, şu anda, Jehannah yolu üzerinden kuzeybatıya göndermeyi düşünüyordu. Ama Kızlar ordusunu izleyen Shaido izcileri görmüştü. Muhtemelen Perrin’in tehdit oluşturmayacağından emin olmak için gönderilmişlerdi, ama onu huzursuz ediyorlardı. Tehlikeli zamanlardı bunlar.</p>
<p class="p0">Alliandre ile halkını şimdilik yanında tutması en iyisi olacaktı, hem Alliandre’nin hem Perrin’in güvenliği açısından en azından Grady ile Neald iyileşene kadar. Şer kabarcığından kaynaklanan yılan sokmaları ikisini de etkilemişti ve Masuri’nin durumu -ısırılan tek Aes Sedai- diğerlerinden daha kötüydü.</p>
<p class="p0">Yine de Grady sağlıklı görünüyordu. Yakında ordunun geçebileceği kadar geniş bir Kapıyol yapabilirdi. O zaman Perrin, Alliandre ve İki Nehirlileri evlerine yollayabilirdi. Kendisi Rand’ın yanına Yolculuk eder, aralarını düzeltirmiş gibi yapar -çoğu kişi Rand’dan öfkeyle ayrıldığını düşünür gibiydi- ve sonra, sonunda Berelain’den ve onun Kanatlı Askerlerinden kurtulurdu. Her şey olması gereken hale dönerdi.</p>
<p class="p0">Işık izin verse de, her şey bu kadar kolay olsa. Başını iki yana sallayarak, ne zaman Rand’ı düşünse gözlerinin önünde beliren renk burgaçlarını ve imgeleri dağıttı.</p>
<p class="p0">Az ilerde Berelain ve adamları yola çıkmaktaydılar ve sağlam bir yola çıktıkları için çok memnun görünüyorlardı. Siyah saçlı güzel kadının üzerinde güzel yeşil bir elbise ve ateş damlalarından bir kemer vardı. Yakası huzursuz edici ölçüde açıktı. Perrin, Berelain ona avlanıp derisi yüzülecek büyük bir yabandomuzu gibi davranmayı bıraktığından beri, Faile’nin yokluğunda ona danışıyordu.</p>
<p class="p0">Faile artık dönmüştü ve Perrin’in Berelain ile yaptığı ateşkes sona ermiş görünüyordu. Her zamanki gibi Annoura yanındaydı, ama Berelain ile eskisi kadar çok sohbet etmiyordu. Perrin kadının neden Haberci ile buluştuğunu hiç öğrenememişti. Masema’nın başına gelenler düşünüldüğünde, muhtemelen asla öğrenemeyecekti de. Malden’den bir günlük mesafe uzakta, Perrin’in izcileri oklarla öldürülmüş, ayakkabıları, kemerleri ve değerli eşyaları alınmış bir grup ceset bulmuştu. Kuzgunlar gözlerini oymuş olsa da, Perrin çürük kokusunun içinde Masema’nın kokusunu seçebilmişti.</p>
<p class="p0">Haberci ölmüştü, haydutlar tarafından öldürülmüştü. Eh, belki bu onun için uygun bir sondu, ama Perrin yine de başarısız olduğunu hissediyordu. Rand, Masema’nın ona getirilmesini istemişti. Renkler yine döndü.</p>
<p class="p0">Her durumda, Rand’ın yanına dönme zamanı gelmişti. Renkler döndü ve Rand’ı önü yanmış bir binanın önünde dikilmiş, batıya bakarken gösterdi. Perrin imgeyi kovaladı.</p>
<p class="p0">Görevi bitmişti, Haberci’nin işi görülmüştü, Alliandre ile ittifak yapılmıştı. Ama Perrin hala yanlış bir şeyler varmış gibi hissediyordu. Cebindeki demirci yapbozunu yokladı. <span class="t3">Bir şeyi anlamak için... parçalarını çözmen lazım...</span></p>
<p class="p0">Faile yanına gelmeden kokusunu aldı, yumuşak toprak üzerinde atının nal seslerini duydu. “Demek Gill, Lugard’a dönmüş?” dedi Faile, Perrin’in yanında durarak.</p>
<p class="p0">Perrin başını salladı.</p>
<p class="p0">“Bu akıllıca olabilir. Belki biz de o tarafa dönmeliyiz. Bize katılanlar yeni paralı askerler miydi?”</p>
<p class="p0">“Evet”</p>
<p class="p0">“Son birkaç hafta içinde beş bin insan toplamış olmalıyız,” dedi Faile düşünceli düşünceli. “Belki daha fazla. Bu ıssız bölgede, tuhaf.”</p>
<p class="p0">Faile, kuzgun karası saçları ve güçlü yüz hatlarıyla çok güzeldi, iki çekik göz arasında iyi bir Saldaea burnuna sahipti. Koyu şarap kırmızısı renkte bir binici elbisesi giymişti. Perrin onu çok seviyordu ve onu geri alabildiği için Işık’a şükrediyordu. Neden onun yanında kendimi bu kadar mahcup hissediyordu o halde?</p>
<p class="p0">“Canın sıkkın, kocam,” dedi Faile. Perrin’i o kadar iyi anlıyordu ki, sanki o da kokuları okuyabiliyordu. Ama bu kadınların genel özelliği gibiydi. Berelain de yapabiliyordu.</p>
<p class="p0">“Çok fazla insan topladık,” dedi Perrin homurdanarak. “Onları geri çevirmeye başlamalıyım.”</p>
<p class="p0">“Yine de alaya katılmanın bir yolunu bulurlardı sanırım.”</p>
<p class="p0">“Neden katılsınlar ki? Bunu önleyen emirler verebilirim.”</p>
<p class="p0">“Desen’e emir veremezsin, kocacığım.” Faile yola doğru ilerleyen insan alayına baktı.</p>
<p class="p0">‘Biz ne...” Perrin, onun ne demek istediğini kavrayarak durdu. “Sence bu benimle mi ilgili? <span class="t3">Ta’veren</span> olmamla?”</p>
<p class="p0">“Bu yolculuktaki her molada, daha fazla takipçi topladın,” dedi Faile. “Aieller karşısında verdiğimiz kayıplara rağmen, Malden’den baştakinden daha büyük bir güçle çıktık. Eski <span class="t3">gai’shain</span>lardan bu kadar çoğunun Tam’in silah eğitimlerine katılmasını sen de tuhaf bulmuyor musun?”</p>
<p class="p0">“Çok uzun süre ezildiler,” dedi Perrin. “Bunun bir daha olmasını engellemek istiyorlar.”</p>
<p class="p0">“Fıçıcılar da kılıç öğreniyor,” dedi Faile, “ve buna yetenekli olduklarını görüyorlar. Shaidolara karşı savaşmayı akıllarına bile getirmeyen duvar ustaları şimdi değnek eğitimi alıyor. Kılıç-satanlar ve silahlı korumalar akın akın bize geliyor.”</p>
<p class="p0">“Yalnızca tesadüf.”</p>
<p class="p0">“Tesadüf mü?” Faile’nin sesi eğleniyormuş gibiydi. “Ordunun başında bir <span class="t3">ta’veren</span> varken mi?”</p>
<p class="p0">Faile haklıydı ve Perrin sustuğunda, tartışmayı kazandığı için Faile’nin hissettiği tatminin kokusunu aldı. Kendisi bunu bir tartışma olarak görmüyordu, ama Faile öyle görürdü. Aslında, Perrin sesini yükseltmediği için kızardı.</p>
<p class="p0">“Bütün bunlar birkaç gün içinde sona erecek, Faile,” dedi. “Kapıyollar yine açıldığında, bu insanları kendi memleketlerine göndereceğim. Ben bir ordu toplamıyorum. Bazı mültecilerin evlerine dönmesine yardım ediyorum.” İhtiyaç duyduğu son şey ona “Lordum” diyen, eğilip yaltaklanan <span class="t3">daha fazla </span>insandı.</p>
<p class="p0">“Göreceğiz,” dedi Faile.</p>
<p class="p0">“Faile.” Perrin içini çekti ve sesini alçalttı. “Bir şey neyse odur. Kovaya menteşe, çiviye nal demenin faydası yoktur. Sana söyledim; ben iyi bir önder değilim. Bunu kanıtladım.”</p>
<p class="p0">“Ben öyle görmüyorum.”</p>
<p class="p0">Perrin cebindeki demirci yapbozunu kavradı. Malden’de geçirdikleri haftalar sırasında bunu tartışmışlardı ve Faile mantıklı olmayı <span class="t3">reddetmişti</span>. “Sen yokken kamp kargaşa halindeydi, Faile! Arganda’yla Kızların birbirlerinin boğazına sarıldıklarını anlattım sana. Ve Aram -Masema burnumun dibinde yozlaştırdı onu. Aes Sedailer tahmin bile edemediğim oyunlar oynadılar ve İki Nehirliler... bana, gözlerinde utançla baktıklarını görebiliyorsun.”</p>
<p class="p0">Bunu söylediği zaman Faile’nin kokusu öfkeyle keskinleşti. Faile sertçe Berelain’e döndü.</p>
<p class="p0">“Bu onun suçu değil,” dedi Perrin. “Ben düşünebilsem, söylentileri engelleyebilirdim. Ama bunu yapmadım. Şimdi, kendi kazdığım çukurda debelenmem gerekiyor. Işık! Kendi komşularının bile saygı duymadığı bir adam nedir ki? Ben lord değilim Faile, o kadar. Bunu apaçık kanıtladım.”</p>
<p class="p0">“Tuhaf,” dedi Faile. “Ama diğerleriyle konuştum ve onlar başka bir hikaye anlatıyor. Arganda’yı kontrol altında tuttuğunu ve kampta çıkan anlaşmazlıkları bastırdığını söylüyorlar. Sonra bir de Seanchanlarla yaptığın ittifak var; bunun hakkında ne kadar çok şey duyarsam, o kadar çok etkileniyorum. Büyük kararsızlık zamanında sen kararlılıkla davrandın, herkesin çabalarını odakladın ve Malden’i alarak imkansızı başardın. <span class="t3">Bunlar </span>bir önderin eylemleri.”</p>
<p class="p0">“Faile...” dedi Perrin, hırlamasını bastırarak. Neden onu dinlemiyordu ki? Faile tutsakken, Perrin için onu kurtarmak dışında hiçbir şey önemli değildi. <span class="t3">Hiçbir şey.</span> Kimin onun yardımına ihtiyaç duyduğu, ona ne emirler verildiği. Tarmon Gai’don başlayabilirdi ve Perrin Faile’yi bulmak için onu da görmezden gelirdi.</p>
<p class="p0">Eylemlerinin ne kadar tehlikeli olduğunu ancak şimdi fark edebiliyordu. Sorun şuydu ki, yine gerekse, yine yapardı. Yaptıklarından bir an bile pişmanlık duymamıştı. Bir önder böyle olamazdı.</p>
<p class="p0">O kurt başı bayrağını açmalarına en baştan izin vermemesi lazımdı. Artık görevlerini tamamladığına göre, artık Faile de döndüğüne göre, bütün bu aptallıkları geride bırakabilirdi. Perrin bir demirciydi. Faile’nin onu nasıl giydirdiği, insanların ona ne unvanlar verdiği fark etmezdi. Boyayarak yontma bıçağını nal yapamazdınız, adını değiştirerek de yapamazdınız.</p>
<p class="p0">Jori Congar’ın alayın yanında at sürdüğü yere döndü. O lanet kırmızı kurt başı bayrak, süvari mızrağından daha uzun bir sırığın üzerinde gürültülü gürültülü çırpınıyordu. Perrin adama bayrağı indirmesini bağırmak için ağzını açtı, ama aniden Faile konuştu.</p>
<p class="p0">“Evet, gerçekten de,” dedi düşünceli düşünceli. “Son birkaç haftadır bu konuda düşünüyorum ve -ne kadar tuhaf gelse de- tutsaklığımın tam da ihtiyaç duyduğumuz şey olduğuna inanıyorum. İkimiz için de.”</p>
<p class="p0">Ne? Perrin, onun düşünceli ruh halinin kokusunu alarak ona döndü. Söylediği şeye <span class="t3">inanıyordu</span>.</p>
<p class="p0">“Şimdi,” dedi Faile, “konuşmamız gereken konu...”</p>
<p class="p0">“İzciler dönüyor,” dedi Perrin, belki niyetlendiğinden daha ani bir biçimde. “İleride Aieller var.”</p>
<p class="p0">Faile onun işaret ettiği yere baktı, ama elbette henüz hiçbir şey göremiyordu. Ama Perrin’in gözlerinin keskinliğini biliyordu. Bilen birkaç kişiden biriydi.</p>
<p class="p0">Diğerleri de <span class="t3">cadin’sor</span> giymiş üç şeklin, Perrin’in gönderdiği izcilerin yol kenarına yaklaştığını gördükçe, çağrı yükseldi. İki Mızrağın Kızı Bilgelerin yanına seyirtti ve biri Perrin’e doğru koştu.</p>
<p class="p0">“Yol kenarında bir şey var, Perrin Aybara,” dedi kadın. Endişeli kokuyordu. Bu tehlikeli bir işaretti. “Görmek isteyeceğin bir şey.”</p>
<p class="p0">&nbsp;</p>
<p class="p0">Galad hışırdayan çadır kapağı sesine uyandı. Yan tarafında, tekrar tekrar tekmelendiği yerde keskin sancılar hissediyordu; omzunda, sol kolunda ve Valda’nın bıraktığı kalça yarasındaki daha donuk ağrıları dengeliyordu. Zonklayan baş ağrısı hemen her şeyi boğacak kadar şiddetliydi neredeyse.</p>
<p class="p0">İnledi ve sırt üstü döndü. Çevresinde her şey karanlıktı, ama gökyüzünde minik ışık benekleri vardı. Yıldızlar mı? Hava, o kadar uzun süredir bulutluydu ki?</p>
<p class="p0">Hayır... o ışık beneklerinde bir şey yanlıştı. Başı ağrıyla zonkladı ve Galad gözlerinin kenarındaki gözyaşlarından kurtulmak için gözlerini kırpıştırdı. O yıldızlar çok soluk, çok uzak görünüyordu. Tanıdık desenler oluşturmuyorlardı. Asunawa onu nereye götürmüştü ki yıldızlar bile farklıydı?</p>
<p class="p0">Zihni açılırken, çevresini seçebilmeye başladı. Bu, gündüz bile karanlık olacak şekilde yapılmış bir ağır uyuma çadırıydı. Yukarıdaki ışıklar yıldız değil, çadır bezindeki deliklerden sızan günışığıydı.</p>
<p class="p0">Hala çıplaktı. Çekingen parmaklarla, yüzünde kurumuş kanı yokladı. Alnındaki uzun yarıktan akmıştı. Bir an önce temizlemezse, büyük olasılıkla işleyecekti. Sırtüstü yattı ve dikkatle nefes aldı. Birden nefes almaya çalışırsa yan tarafı feci sancıyordu.</p>
<p class="p0">Galad ölümden ya da acıdan korkmuyordu. O, doğru seçimleri yapmıştı. Kontrolü Sorguculara bırakmak zorunda kalması talihsiz olmuştu; onları Seanchanlar yönetiyordu. Bununla birlikte, Asunawa’nın pususuna düştükten sonra, başka seçeneği kalmamıştı.</p>
<p class="p0">Galad ona ihanet eden izcilere kızmıyordu. Sorgucular, Işığın Evlatları arasında yasal bir otoriteydi ve kuşkusuz söyledikleri yalanlar ikna ediciydi. Hayır, asıl kızdığı kişi Asunawa’ydı, o doğru olan bir şeyi almış, kirletmişti. Dünyada bunu yapan pek çok kişi vardı, ama Evlatlar <span class="t3">farklı</span> olmalıydı.</p>
<p class="p0">Kısa süre sonra Sorgucular onu almaya gelirdi ve işte o zaman adamlarını kurtarmanın bedelini ona çengeller ve bıçaklarla ödeteceklerdi. Galad kararını verirken bu bedelin farkındaydı. Bir açıdan o kazanmıştı, çünkü mevcut durumdan en iyi sonucu çıkarmıştı.</p>
<p class="p0">Zafer kazanmanın diğer yolu, onların sorgusu altında doğruluktan ayrılmamak olacaktı. Karanlıkdostu olduğu suçlamasını son nefesine kadar inkar etmek. Zor olacaktı, ama doğru olan buydu.</p>
<p class="p0">Baş dönmesi ve mide bulantısı bekleyerek -ve yaşayarak- zorla doğrulup oturdu. El yordamıyla arandı. Ayakları zincirle birbirine bağlamıştı ve o zincir, çadırın kaba bezden zeminini delerek yere çakılmış bir kazığa bağlanmıştı.</p>
<p class="p0">Bir umut, kazığı çekip sökmeyi denedi. O kadar sert çekti ki kasları boşandı ve bayılacak gibi oldu. Kendine geldiğinde çadırın kenarına emekledi. Zincirler, çadır kapaklarına ulaşmasına izin verecek kadar uzundu. Kumaş bağcıklardan birini aldı -kapaklar açıldığında onları yukarı bağlamak için kullanılıyorlardı- ve üstüne tükürdü. Sonra, dikkatle yüzündeki kanı ve pisliği temizledi.</p>
<p class="p0">Temizlik ona bir hedef vermişti, hareket etmesi, acı hakkında düşünmeyi bırakması için bir bahane. Dikkatle burnundaki ve yanağındaki kabuklaşmış kanı ovaladı. Zordu; ağzı kurumuştu. Tükürük gelsin diye dilini ısırdı. Şeritler çadır bezinden değil, daha ince bir kumaştan yapılmıştı. Toz kokuyorlardı.</p>
<p class="p0">Temiz kısmına tükürdü, sonra tükürüğü beze yaydı. Başındaki yara, yüzündeki kir... bunlar Sorgucuların zaferinin işaretleriydi. Onları temizlemeden bırakmayacaktı. Onların işkencelerine temiz bir yüzle gidecekti.</p>
<p class="p0">Dışarıdan bağırışlar geldi. Kampı kaldırmaya hazırlanıyorlardı. Bu sorguyu geciktirecek miydi? Bundan kuşkuluydu. Kampı kaldırmak saatler alırdı. Galad temizlenmeye devam etti, her iki kayışı da kullandı, işi bir tür ayin niyetine yaptı tefekkür için odak sağlayan bir tür ritmik düzen. Baş ağrısı azaldı, vücudundaki acılar diner gibi oldu.</p>
<p class="p0">Kaçmayacaktı. Kaçabilse bile, kaçışı Asunawa’yla yaptığı anlaşmayı geçersiz kılardı. Ama düşmanlarının karşısına saygınlıkla çıkacaktı.</p>
<p class="p0">İşini bitirdiği zaman çadırın dışında sesler duydu. Onu almaya geliyorlardı. Sessizce yerdeki kazığın yanına döndü. Acıya rağmen derin bir nefes aldı ve diz üstü çöktü. Sonra sol eliyle demir kazığın tepesine tutundu ve güçlükle ayağa kalktı.</p>
<p class="p0">Sallandı, sonra dengesini kurdu ve sırtını dikleştirdi. Artık acıları hiçbir şeydi. Bundan daha kötü sinek ısırıkları hissetmişti. Ayaklarını savaşçı duruşuyla ayırdı ve ellerini önüne getirerek bileklerini çaprazladı. Gözlerini açtı ve dümdüz önüne, çadır kapaklarına baktı. Birini erkek yapan pelerini, üniforması, arması ya da kılıcı değildi. Duruşuydu.</p>
<p class="p0">Kapaklar hışırdadı, sonra açıldı. Dışarıdaki ışık Galad için fazla parlaktı, ama o gözlerini kırpıştırmadı. İrkilmedi.</p>
<p class="p0">Bulutlu gökyüzünün önünde siluetler hareket etti. Duraksadılar. Onu ayakta gördükleri için şaşırdıkları belliydi.</p>
<p class="p0">“Işık!” diye bağırdı biri. “Damodred, nasıl uyanık olabilirsin?” Beklenmedik bir biçimde, ses tanıdıktı.</p>
<p class="p0">“Trom?” diye sordu Galad hırıltılı bir sesle.</p>
<p class="p0">İçeriye adamlar doluştu. Gözleri ışığa alıştığında Galad tıknaz Trom’u, Bornhald ve Byar’ı seçti. Trom bir deste anahtarla uğraştı.</p>
<p class="p0">“Dur!” dedi Galad. “Siz üçünüze emir vermiştim. Bornhald, pelerininde kan var! Size beni kurtarmaya <span class="t3">çalışmamanızı </span>emretmiştim!”</p>
<p class="p0">“Adamların emirlerine itaat etti, Damodred,” dedi yeni bir ses. Galad başını kaldırdığı zaman üç adamın daha çadıra girmekte olduğunu gördü: uzun boylu, sakallı Berab Golever; kel, gölgeli kafasında sol kulağı eksik olan Alaabar Harnesh; Galad’ın geldiği yer olan Andor’dan iri yarı, sarışın Brandel Vordarian. Üçü de Lord Yüzbaşı rütbesine sahipti, üçü de Asunawa’nın yanındaydı.</p>
<p class="p0">“Bu da ne?” diye sordu Galad onlara.</p>
<p class="p0">Harnesh bir çuvalı açtı ve Galad’ın önünde bir yumru attı. Bir kafa.</p>
<p class="p0">Asunawa’nın kafası.</p>
<p class="p0">Üç adam kılıçlarını çektiler, önünde diz çöktüler ve silahlarının ucunu çadır bezine sapladılar. Trom, Galad’ın ayaklarındaki prangaları açtı.</p>
<p class="p0">“Anlıyorum,” dedi Galad. “Kılıçlarınızı başka Evlatlara çevirdiniz.”</p>
<p class="p0">“Ne yapmamızı tercih ederdin?” diye sordu Brandel, diz çöktüğü yerden başını kaldırıp bakarak.</p>
<p class="p0">Galad başını iki yana salladı. “Bilmiyorum. Belki de haklısın; bu seçim için sizi paylamamalıyım. Belki de yapabileceğiniz tek seçimdi. Ama neden fikir değiştirdiniz?”</p>
<p class="p0">“Yarım seneden az zamanda iki Lord Kumandan kaybettik,” dedi Harnesh boğuk bir sesle. “Işığın Kalesi Seanchanlar için oyun bahçesine döndü. Dünya kaos içinde.”</p>
<p class="p0">“Buna karşın,” dedi Golever, “Asunawa, sırf başka Evlatlarla savaştırmak için bizi ta buraya kadar yürüttü. Bu doğru değil, Damodred. Duruşunu hepimiz gördük, bizim birbirimizi öldürmemizi nasıl engellediğini hepimiz gördük. Bunun ardından, Yüksek Engizisyoncu bizim şerefli olduğunu bildiğimiz bir adamı Karanlıkdostu ilan edince... Eh, nasıl onun aleyhine dönmezdik?”</p>
<p class="p0">Galad başını salladı. “Beni Lord Kumandan olarak kabul ediyor musunuz?”</p>
<p class="p0">Üç adam başlarını eğdiler. “Bütün Lord Yüzbaşılar senin yanında,” dedi Golever. “Işığın Eli’nin kırmızı asasını taşıyanların üçte birini öldürmek zorunda kaldık. Diğerlerinin bir kısmı bize katıldı; bazıları kaçmaya çalıştı. Amadicialılar karışmadı, pek çok kişi Seanchan’a dönmektense bize katılmayı yeğleyeceklerini söyledi. Kılıç tehdidiyle tuttuğumuz başka Amadicialılar ve kaçmaya çalışmış Sorgucular var.”</p>
<p class="p0">“Gitmek isteyenleri bırakın,” dedi Galad. “Ailelerine ve efendilerine dönebilirler. Onlar Seanchanlara ulaşana kadar, biz uzaklaşmış olacağız.”</p>
<p class="p0">Adamlar başlarını salladılar.</p>
<p class="p0">“Sizi uyruğum olarak kabul ediyorum,” dedi Galad. “Diğer Lord Yüzbaşıları toplayın ve bana erzak raporlarını getirin. Kampı kaldırmaya başlayın. Andor’a yürüyoruz.”</p>
<p class="p0">Hiçbiri dinlenmeye ihtiyaç duyup duymadığını sormadı, ama Trom endişeli görünüyordu. Galad, Evlatlardan birinin getirdiği beyaz pelerini kabul etti. Onun için getirilen sandalyeye otururken, yaralar konusunda uzman olan Candeiar Evlat yaralarına bakmaya geldi.</p>
<p class="p0">Galad taşıdığı unvan için yeterince bilge ya da güçlü hissetmiyordu kendini. Ama Evlatlar kararlarını vermişti.</p>
<p class="p0">Işık onları korurdu.</p>
</body>
</html>