<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>

<link rel="stylesheet" type="text/css" href="../Styles/style.css"/>
<title>Geceyarısı Kuleleri</title>
</head>
<body>
<p class="p1" style="text-align: center;"><span class="t1">26</span></p>
<p class="p1" style="text-align: center;">-------------------------------------------------------------------------------------------------</p>
<p class="p1" style="text-align: center;"><span class="t1">GÖRÜŞME</span></p>
<p class="p1" style="text-align: center;"><span class="t1"><br/></span></p>
<p class="p0">Perrin Çevik’in sırtında, büyük bir ordunun başında, kamptan çıktı. Kurt başı bayrağını açmamışlardı. Bildiği kadarıyla, o şeyi yakma emri uygulanmıştı. Şimdi bu karardan o kadar da emin değildi.</p>
<p class="p0">Havada tuhaf bir koku vardı. Bayat bir koku. Senelerce kapalı kalmış bir odanın içi gibi. Çevik, Jehannah Yolu’na çıktı. Grady ve Neald, Perrin’in iki yanına geçti. İkisi de hevesli kokuyordu.</p>
<p class="p0">“Neald, hazır olduğundan emin misin?” diye sordu Perrin, orduyu güneydoğuya yönlendirirken.</p>
<p class="p0">“Hiç olmadığım kadar güçlü hissediyorum kendimi, Lordum,” diye yanıt verdi Neald. “Birkaç Beyazpelerin öldürecek kadar güçlü. Her zaman bunu yapma şansını ele geçirmeyi istemişimdir.”</p>
<p class="p0">“Ancak bir aptal öldürme şansı arar,” dedi Perrin.</p>
<p class="p0">“Şey, peki, Lordum,” dedi Neald. “Ama, belki de hatırlatmam...”</p>
<p class="p0">“Ondan bahsetmeye gerek yok,” diye sözünü kesti Grady.</p>
<p class="p0">“Ne?” diye sordu Perrin.</p>
<p class="p0">Grady utanmış göründü. “Bir şey değil.”</p>
<p class="p0">“Söyle Grady,” dedi Perrin.</p>
<p class="p0">Yaşlı adam derin bir nefes aldı. “Bu sabah mültecileri geri göndermek için Kapıyol açmaya çalıştık ve işe yaramadı. Aynısı önce de olmuştu. Örgüler çözülüp dağıldı.”</p>
<p class="p0">Perrin kaşlarını çattı. “Başka örgüler doğru düzgün işliyor mu?”</p>
<p class="p0">“Evet,” dedi Neald çabucak.</p>
<p class="p0">“Dediğim gibi, Lordum,” dedi Grady. “Eminim bir daha denediğimizde işe yarar. Yalnızca, yeterince çalışmadık.”</p>
<p class="p0">Bu savaştan çekilmek için Yolculuk’a ihtiyaç duymayacaklardı büyük olasılıkla, büyük bir ordu ve iki Asha’man varken değil. Ama yine de bu şansa sahip olmamak huzursuz ediciydi. Perrin ilk Beyazpelerin saldırısına müdahale edip düşmanlarını şaşırtmak konusunda Grady ile Neald’a güveniyordu.</p>
<p class="p0"><span class="t3">Belki de geri dönmeliyiz</span>, diye düşündü Perrin, ama bu düşünceyi hemen bastırdı. Bu kararı verdiği için memnun değildi. Gerçek düşmanları Karanlık Varlık’ken, insanın insanla savaşmasını düşünmek midesini bulandırıyordu. Ama onu bunu yapmaya zorlamışlardı.</p>
<p class="p0">Perrin’in çekici belindeki kemerden sarkarak, yollarına devam ettiler. Çekirge çekicin baltadan bir farkı olmadığını ima etmişti. Bir kurt için, her silah diğerinin aynısıydı.</p>
<p class="p0">Mayene’in Kanatlı Askerleri yanında at sürüyordu. Kırmızıya boyanmış parlak plaka zırhları içinde, çullanmaya hazır zarif şahinlere benziyorlardı. Arkadan Alliandre’nin kararlı, dürüst askerleri geliyordu ve bu halleriyle, düşmanlarını ezmeye hazır kayalara benziyorlardı. İki Nehir’in uzun yay taşıyan okçuları, meşe fidanları gibi esnek, ama sağlamdı. Aieller; ustura dişli engerekler. Gönülsüzce peşlerinden gelen Bilgeler; öngörülemez bir enerjiyle kaynayan kararsız fırtına başları. Perrin onların kendisi için savaşacağından emin değildi.</p>
<p class="p0">Ordunun geri kalanı o kadar etkileyici değildi. Farklı yaşlarda, farklı tecrübe düzeyine sahip binlerce adam -bazıları paralı asker, bazıları Malden’den mülteciler, Mızrağın Kızlarını ve <span class="t3">Cha Faile</span>’yi gören ve erkeklerle birlikte eğitim görmekte ısrar eden bazı kadınlar. Perrin onları engellememişti. Son Savaş geliyordu. Savaşmak isteyenleri kim engelleyebilirdi ki?</p>
<p class="p0">Bugün Faile’nin gelmesini engellemeyi düşünmüştü, ama bunun sonucunu tahmin edebiliyordu. Bunun yerine, onu geriye, Bilgelerin, <span class="t3">Cha Faile</span>’nin ve Aes Sedailerin arasına yerleştirmişti.</p>
<p class="p0">Perrin, yaklaşan ayak seslerini dinleyerek, dizginleri daha sıkı kavradı. Pek az mültecide zırh vardı. Arganda onlara hafif piyade diyordu. Perrin onlara bir başka isim vermişti: “kılıcı olan masumlar”. Neden onu takip ediyorlardı? İlk onların düşeceğini göremiyorlar mıydı?</p>
<p class="p0">Ona güveniyorlardı. Işık hepsini yaksın, <span class="t3">hepsi</span> ona güveniyordu! Perrin elini çekice koydu ve korkuyla heyecan kokuları birbirine karışmış ıslak havayı içine çekti. Ayakların ve nalların gümbürtüsü ona karanlık gökyüzünü hatırlatıyordu. Şimşeği olmayan gökgürültüsü. Gökgürültüsü olmayan şimşek.</p>
<p class="p0">Savaş meydanı ilerideydi, uzak ucuna beyazlı birliklerin dizilmiş olduğu geniş, yeşil bir çayır. O Beyazpelerin ordusu, kusursuzca cilalanmış gümüşi plaka zırhlar kuşanmışlardı, önlükleri ve pelerinleri bembeyazdı. Bu çimenlik ova savaşmak için iyi bir yerdi. Ekin ekmek için de iyi bir yer olurdu.</p>
<p class="p0"><span class="t3">Bir şeyi anlamak için parçalarını ve amacını anlamalısın.</span></p>
<p class="p0">Savaş baltasının amacı neydi? Öldürmek. Bu yüzden yapılmıştı. Yalnız bu işe yarardı.</p>
<p class="p0">Ama çekiç farklıydı.</p>
<p class="p0">Perrin Çevik’in dizginlerini sertçe çekti. Yanındaki Asha’manlar da durdu. Tüm alay durmaya başladı. Gruplar yavaşlarken sıkıştılar; yürüyüşün gürültüsünün yerini bağırılan emirler aldı.</p>
<p class="p0">Hava durgundu, yukarıdaki gökyüzü kasvetliydi. Perrin havadaki toz ve zırhları içinde terleyen adamların kokusu yüzünden, çimenlerin ya da uzaktaki ağaçların kokusunu alamıyordu. Atlar kişnedi, birkaçı otları dişlemeye başladı. Diğerleri, binicilerinin gerginliğini hissederek kıpırdandılar.</p>
<p class="p0">“Lordum?” diye sordu Grady. “Ne oldu?”</p>
<p class="p0">Beyazpelerin ordusu, önde V biçiminde dizilmiş süvarileriyle pozisyon almıştı bile. Mızrakları dik, kan dökmek üzere eğilmeye hazır, bekliyorlardı.</p>
<p class="p0">“Balta yalnızca öldürür,” dedi Perrin. “Ama çekiç yaratabilir de, öldürebilir de. Fark <span class="t3">bu</span> işte.”</p>
<p class="p0">Aniden bu mantıklı geldi. Bu yüzden baltayı atmak zorunda kalmıştı. Öldürmemeyi seçebilirdi. Bunu yapmaya zorlanmayı kabul etmeyecekti.</p>
<p class="p0">Pek çok Mızrağın Kızı ile birlikte biraz ötede duran Gaul’a döndü. “Aes Sedailerin ve Bilgelerin hemen buraya gelmesini istiyorum.” Perrin duraksadı. “Aes Sedailere emir ver, ama Bilgelerden <span class="t3">rica et</span>. İki Nehirlilere de emir ver.”</p>
<p class="p0">Gaul başını salladı ve denileni yapmak üzere koşarak uzaklaştı. Perrin Beyazpelerinlere döndü. Tüm kusurlarına rağmen, Beyazpelerinler kendilerini şerefli sayıyorlardı. Perrin pozisyon alana kadar saldırmayacaklardı.</p>
<p class="p0">Bilge ve Aes Sedai grubu önde ona katıldı. Faile’nin de onlarla birlikte geldiğini fark etti. Eh, ona onlarla birlikte kalmasını <span class="t3">söylemişti</span>. Elini Faile’ye uzatarak, onu yanına davet etti. İki Nehirliler de ordunun yanından yaklaştılar.</p>
<p class="p0">“Gaul çok nazik olduğunu söyledi,” dedi Edarra Perrin’e. “Bu, bizden bizim yapmak istemeyeceğimiz bir şey isteyeceğin anlamına geliyor.”</p>
<p class="p0">Perrin gülümsedi. “Bu savaşı önlememe yardım etmenizi istiyorum.”</p>
<p class="p0">“Mızrak dansı yapmak istemiyor musun?” diye sordu Edarra. “Bu, beyazlı adamların Islaktopraklarda ne tür şeyler yaptıklarını duydum. Bence içlerindeki karanlığı saklamak için beyaz giyiniyorlar.”</p>
<p class="p0">“Onların kafası karışmış,” dedi Perrin. “Eh, kafası karışmıştan da fazlası. Onlar; Işık-kavurası baş belaları. Ama onlarla savaşmamamız gerek, Son Savaş yaklaşırken değil. Eğer kendi aramızda didişirsek, Karanlık Varlık karşısında kaybederiz.”</p>
<p class="p0">Edarra güldü. “Birinin bunu Shaidolara söylediğini görmek isterdim, Perrin Aybara. Daha doğrusu, karın onların ellerindeyken birinin sana söylediğini görmek isterdim!”</p>
<p class="p0">“Eh, Shaidoları öldürmek gerekiyordu,” dedi Perrin. “Ama bu Beyazpelerinleri öldürmek gerektiğinden emin değilim. Belki yalnızca güzelce korkutmak gerekiyordur. Sizin ve Aes Sedailerin ordunun önündeki zemini patlatmanızı istiyorum.”</p>
<p class="p0">“İstememen gereken bir şey istiyorsun, Aybara,” dedi Seonid sertçe. “Savaşında rol oynamayacağız.” Ufak tefek Yeşil, Perrin’le göz göze geldi.</p>
<p class="p0">“Savaşta rol oynamayacaksınız,” dedi Perrin. “Savaşı önleyeceksiniz.”</p>
<p class="p0">Seonid kaşlarını çattı. “Korkarım bu durumda ikisi aynı kapıya çıkıyor. Toprağa saldırırsak, bu Tek Güç’ü silah olarak kullanmak anlamına gelir. O adamlara zarar verebiliriz. Üzgünüm.”</p>
<p class="p0">Perrin dişlerini gıcırdattı, ama onları zorlamadı. Muhtemelen Bilgeler ve Asha’manlar yeterli olurdu. İki Nehirlilere döndü. “Tam, adamlara söyle, yaylarına ok taksınlar ve yaylım ateşine hazırlansınlar.”</p>
<p class="p0">Tam başını salladı ve bir ulağı haberle yolladı. İki Nehirliler dizildiler. Beyazpelerinlerin çoğu yayın menzili dışındaydı, ama iyice çekilmiş bir İki Nehir uzun yayı mesafeyi aşabilirdi.</p>
<p class="p0">Perrin Bilgelere başını salladı, sonra Asha’manlara el etti. Başka tek laf edilmeden, Beyazpelerinlerin önündeki zemin patladı. Çimenlik bir gürlemeyle sarsıldı, toprak havaya uçtu. Grady ve Neald atlarını öne çıkardılar.</p>
<p class="p0">Beyazpelerinlerin atları şahlandı ve adamlar dehşet içinde bağırdı. En öndeki küçük grup patlamalardan etkilenmemiş görünüyordu, atlarını kontrol altında tuttular. Onlar ordunun önderleri olmalıydı. Gerçekten de, Perrin’in gözleri orada oturan Lord Kumandan’ı seçebiliyordu.</p>
<p class="p0">Toprak yine havaya uçtu ve düşerek aşağıdaki sipere yağdı. Bilgeler, yönlendirirken yüzlerinde beliren o konsantrasyon ifadelerini takınmışlardı.</p>
<p class="p0">“Biriniz sesimi yükseltebilir mi?” diye sordu Perrin.</p>
<p class="p0">“Ben yapabilirim,” dedi Grady. “Bir seferinde M’hael’in yaptığını görmüştüm.”</p>
<p class="p0">“Güzel,” dedi Perrin, Tam’e dönerek. “Yönlendirenler durduğu zaman, adamlara söyle, iki uzun yaylım açsınlar. Siperi vurmaya çalışın.”</p>
<p class="p0">Birkaç dakika sonra patlamalar durdu. İki Nehirliler yaylarını çektiler ve oklarını bıraktılar. Kalın oklar bir yay halinde yükseldi ve kısa süre sonra siper oklarla diken diken oldu. Perrin, Beyazpelerin ordusunu izledi. Safları bozmuşlardı ve dağınık duruyorlardı.</p>
<p class="p0">Zırh şıngırtısı ve nal sesleri Arganda’nın geldiğini bildirdi. Ghealdanlıların Birinci Kumandan’ı tüylü miğferini takmıştı ve miğferin altındaki gözleri sertti. “Bunun ne anlama geldiğini sorabilir miyim, Lord Aybara?” Adamın kokusu düşmancaydı. “Avantajımızı ele verdiniz! Bir pusuyla binlerce düşman öldürebilirdik ve ilk saldırılarını kırardık.”</p>
<p class="p0">“Evet,” dedi Perrin. Faile hala yanındaydı. “Ve onlar bunu biliyorlar. Saflarına bak, Arganda. Endişeliler. Beyazpelerinler, bize saldırırlarsa başlarına neler geleceğini fark ettiler. Uyarı ateşi olarak bunu yapıyorsam, başka neleri saklıyor olabilirim?”</p>
<p class="p0">“Ama yapabileceklerimizin hepsi buydu,” dedi Faile.</p>
<p class="p0">“Onlar bunu bilmiyorlar.” Perrin sırıttı. “Sahip olduğumuz tüm gücü böyle bir uyarı ateşi için kullanmamız aptalca olurdu.”</p>
<p class="p0">Arganda dilini tuttu, ama onun da aynı şeyi düşündüğü açıktı. Adam iliklerine dek askerdi. Bir balta. Bunda yanlış bir taraf yoktu, ama Perrin’in çekiç olması gerekiyordu. O işaret ettiğinde, Arganda gibi adamlar öldürürdü.</p>
<p class="p0">“Grady,” dedi Perrin. “Sesim, lütfen? Söylediklerimizi bizim ordumuzun da duymasını istiyorum.”</p>
<p class="p0">“Bunu yapabilirim,” dedi Grady.</p>
<p class="p0">Perrin derin bir nefes aldı, ardından konuştu. “Ben Perrin Aybara!” diye gürledi sesi ovada. “Yeniden Doğan Ejder’in arkadaşıyım ve burada onun emirlerine itaat ediyorum. Son Savaş’a yürüyorum. Lord Kumandan, seninle, senin koşulların altında karşılaşmamı talep ettin ve ben de geldim. Burada, aynı şerefi bana bahşetmeni ve benim istediğim şekilde görüşmemizi talep ediyorum. Beni, Gölge’ye karşı at süremeden önce öldürmeye kararlıysan, en azından bugün kan dökülmesini engellemem için bana son bir şans verme iyiliğini göster!”</p>
<p class="p0">Grady’ye başını salladı ve adam örgüsünü salıverdi. “Görüşme için kurabileceğimiz bir çadır var mı?”</p>
<p class="p0">“Kampta kaldı,” dedi Faile.</p>
<p class="p0">“Kapıyol açmayı deneyebilirim,” dedi Neald, bıyığını sıvazlayarak ya da en azından yüzündeki, kendisinin bıyık adını verdiği, uçları mumlanarak sivriltilmiş ince kürk parçasını sıvazlayarak.</p>
<p class="p0">“Dene.”</p>
<p class="p0">Neald odaklandı. Hiçbir şey olmadı. Genç adam kıpkırmızı oldu. “İşe yaramıyor. Ne Yolculuk, ne de Süzülme.”</p>
<p class="p0">“Anlıyorum,” dedi Perrin. “Eh, kampa bir atlı gönderelim. Birkaç dakika içinde çadırı burada kurdurabiliriz. Görüşmeyi kabul edecekler mi bilmiyorum, ama etmeleri olasılığına karşı hazır olmak istiyorum. Bereain ve Alliandre’yi de getir. Biri de çadırımdan içki, sandalye ve masa da getirebilir.”</p>
<p class="p0">İlgili emirler verildi ve İki Nehirli bir adam -Robb Solter- at sırtında uzaklaştı, Mızrağın Kızları da peşinden gitti. Beyazpelerinler önerisini düşünüyor gibiydi. Güzel.</p>
<p class="p0">Perrin’in duyurusunu kimse duymamış olamazdı, ama yine de Arganda ve diğerleri neler olduğunu arkadakilere iletti. Herkes yapması gereken işi yapıyor gibiydi, bu yüzden Perrin eyerinde oturdu ve bekledi.</p>
<p class="p0">Faile atını onunkine yanaştırdı. Meraklanmış kokuyordu.</p>
<p class="p0">“Ne?” diye sordu Perrin.</p>
<p class="p0">“Sende bir şey değişmiş. Ne olduğunu anlamaya çalışıyorum.”</p>
<p class="p0">“Oyalanıyorum,” dedi Perrin. “Henüz karar vermedim. Ama bu adamları öldürmek istemiyorum. Henüz değil. Zorunlu kalmadığım sürece değil.”</p>
<p class="p0">“Geri adım atmayacaklar, kocacığım,” dedi Faile. “Seni çoktan yargıladılar.”</p>
<p class="p0">“Göreceğiz,” dedi Perrin. Tuhaf kokuyu ve Asha’man Kapıyollarının çalışmadığı gerçeğini düşünerek gökyüzüne baktı. Katil kurt, düşünde bu bölgede geziniyordu ve o camdan duvar vardı. Rüzgarda bir şey çok yanlıştı ve sezgileri her yanını kaşındırıyordu. İhtiyatlı ol. Hazırlıklı ol.</p>
<p class="p0">Çekiç yaratabilirdi de, öldürebilirdi de. Henüz bunun hangi durum olduğunu bilmiyordu. Bilene kadar da saldırmayı düşünmüyordu.</p>
<p class="p0">&nbsp;</p>
<p class="p0">Galad, savaş meydanı olması gereken çimenlik ovada oturmuş, yerde açılmış ve yüzlerce okla diken diken olmuş çukura bakıyordu.</p>
<p class="p0">Aes Sedailere karşı hazırlıklıydı. Bir Aes Sedai, kendisi ya da Muhafızı tehlikede olmadığı sürece kimseyi incitemezdi ve Galad adamlarına Aes Sedailere bulaşmamalarını, hatta yanlarına bile yanaşmamalarını emretmişti. Evlatlar Aes Sedai görünce duracaklar, başlarını sallayacaklar, silahlarını başka yöne çevireceklerdi. Adamları Aes Sedailere zarar vermeyeceklerini açık seçik gösterirlerse, Aes Sedailer savaşta bir işe yaramazlardı.</p>
<p class="p0">Işığın Evlatları arasında pek çok kişi buna inanmamıştı. Üç Yemin hakkındaki hikayeleri bilinçli yalanlar olarak adlandırıyorlardı. Onlar Beyaz Kule’de yaşamamışlardı. Galad çoğu Aes Sedaiden hoşlanmazdı, onlara kesinlikle güvenmezdi, ama yeminlerin geçerli olduğunu biliyordu.</p>
<p class="p0">Galad’ın adamları homurdanarak tekrar saf tuttular. Galad dürbününü kaldırarak Aybara’nın ön safını inceledi. Siyah ceketli adamlar. Pek çok Aiel kadın; ilk görüşmelerinde Aybara’yla gelen kadın da aralarındaydı. Bir yönlendirici olduğu kuşkusuzdu. Toprağın, saldırıya geçmiş güçlerinin altında patladığını, süvari birliğini havaya fırlattığını, diğerlerinin çukurlara düştüğünü ve arkadaki safların şaşkınlık içinde duraksadığını, o etkileyici uzun yaylara kurban gittiğini hayal etti.</p>
<p class="p0">Bornhald öfkeli bir yüzle Galad’a yaklaştı. “Gerçekten görüşmeye gitmeyeceğiz, değil mi?”</p>
<p class="p0">Galad dürbününü indirdi. “Evet. Sanırım gideceğiz.”</p>
<p class="p0">“Ama onunla görüştük zaten!” dedi Bornhald.</p>
<p class="p0">“Gölgedölü olduğunun kanıtı olarak, o gözleri görmek istediğini söyledin ve gördün de. Başka neye ihtiyacın var?” dedi Byar, atını yaklaştırarak. Bugünlerde sık sık Galad’ın koruması olarak görev yapıyordu. “Ona güvenilmez, Lord Kumandanım.”</p>
<p class="p0">Galad başını çukura doğru salladı. “O saldırıda bizi yok edebilirdi.”</p>
<p class="p0">“Byar’la aynı fikirdeyim,” dedi Bornhald. “Seni öne çekmek, sonra da öldürerek bizim moralimizi bozmak istiyor.”</p>
<p class="p0">Galad yavaşça başını salladı. “Bu mümkün.” Yakında duran Lord Yüzbaşı Harnesh’e döndü. “Ölürsem kumandayı sen alacaksın ve saldıracaksın. Merhametsizce saldır; Aes Sedailerden kaçınma emrimi geri çekiyorum. Yönlendiriyor gibi görünen herkesi öldürün. Önceliğiniz bu olsun. Burada neler döndüğünü anlamıyor olabiliriz.”</p>
<p class="p0">“Ama yine de gideceksin, öyle mi?” diye sordu Bornhald.</p>
<p class="p0">“Evet,” dedi Galad. Bornhald ile Byar’ın onu savaşmaya ikna etmesine izin vermişti, ama şimdi, bu kararı vermekte çok mu aceleci davrandığını merak ediyordu. O gözleri görmüştü gerçekten ve Evlatlarla Aybara ile birlikte yolculuk edenlerin ifadelerini almıştı. Doğru karar saldırmakmış gibi gelmişti.</p>
<p class="p0">Ama Aybara haklıydı. Galad istediğinde onunla görüşmeye gelmişti. Belki de kan dökülmesini önlemenin bir yolu vardı. Galad buna inanmıyordu, ama bir şans varsa, beklemek doğru karar olurdu. Bu kadar basitti.</p>
<p class="p0">Bornhald memnun görünmüyordu. Babasını öldüren adama duyduğu öfke anlaşılabilirdi, ama Işığın Evlatları’na bunun yön vermesine izin verilemezdi. “Sen de benimle gelebilirsin,” dedi Galad, atını öne çıkararak. “Bu senin için de geçerli, Byar Evlat. Lord Yüzbaşılar geride kalacak ve Aybara’nın bizi öndersiz bırakması olasılığına karşı, adamların arasına dağılacak.”</p>
<p class="p0">Harnesh selam verdi. Bornhald gönülsüzce Galad’ın yanına geçti. Gözleri, Bornhald’ın öfkesine denk, vahşi bir şevkle yanan Byar da aynısını yaptı. İkisi de bu, Perrin Aybara denen adamın ellerinde yenilgiyi ve utancı tatmıştı. Galad yanlarına koruma olarak, arkasında saf tutmuş halde at süren elli de Işığın Evladını aldı.</p>
<p class="p0">Vardıkları zaman bir çadır kurulmuştu. Düz tepeli, sade bir çadırdı ve kahverengimsi gri çadır bezini geren dört direkten oluşuyordu. Altında kare şeklinde küçük bir masa ve iki sandalye vardı.</p>
<p class="p0">Aybara masanın bir yanında oturuyordu. Galad yaklaşırken ayağa kalktı; iri yarı adam bugün yeşil ceket ve kahverengi pantolon giymişti; ikisi de iyi dikilmiş, ama sade giysilerdi ve o çekiç belinden sarkıyordu. Giysilerinde, ayakları yere basan bir sağduyu vardı. Hayır, bu bir saray adamı değildi, tarlaların ve ormanların adamıydı. Yükselip lord olan bir ormancı.</p>
<p class="p0">Çadırın arka tarafında, güçlü İki Nehir uzun yayı taşıyan iki adam bekliyordu. Bunların eski, sağlam topraktan, bağımsız çiftçiler ve çobanlar oldukları söyleniyordu. Ve bu Perrin Aybara’yı önder seçmişlerdi.</p>
<p class="p0">Galad çadıra doğru yürüdü. Byar ve Bornhald da ona katıldı, ama diğer elli adam dışarıda, atlarının sırtında kaldı.</p>
<p class="p0">Son görüşmelerinin aksine, burada Aes Sedailer vardı, kim olduğunu seçebildiği üç kişi. Kısa boyu, Cairhienli bir kadın; sade bir elbise içinde ince, hoş görünüşlü bir kadın; pek çok örgüsü Tarabonlu olduğunu gösteren tıknaz bir kadın. Şallarına bürünmüş bir grup Aiel kadınla birlikte duruyorlardı ve bir avuç Mızrağın Kızı hepsini koruyordu. Eh, o Aieller, Aybara’nın Yeniden Doğan Ejder tarafından gönderildiği iddiasını destekliyordu.</p>
<p class="p0">Galad elini kayıtsızca kılıcının kabzasına koyarak, çadırın diğer sakinlerine baktı.</p>
<p class="p0">Sonra donakaldı. Aybara’nın arkasında çarpıcı güzelliğe sahip bir kadın duruyordu. Hayır, güzel değil, <span class="t3">muhteşem</span>. Parlak siyah saçları boynundan aşağı dökülüyordu; o saçlar adeta parlıyordu. Kadının üzerinde, vücudunun şeklini gösterecek kadar ince, dolgun göğüslerini teşhir edecek kadar açık yakalı, kırmızı bir elbise vardı.</p>
<p class="p0">Hele o gözler. Öylesine kara, uzun siyah kirpikli. Galad sanki... onlara doğru çekiliyordu. Neden bir önceki seferde bu kadın gelmemişti?</p>
<p class="p0">“Şaşırmış görünüyorsun,” dedi Aybara, tekrar sandalyesine otururken. Kaba bir sesi vardı. “Tıpkı benim gibi, Leydi Mayene Başı da, Lord Ejder’in emri üzerine burada. Güçlerimin üzerindeki Mayene bayrağını fark etmedin mi?”</p>
<p class="p0">“Ben...” Galad ağzını kapatarak kadının önünde eğildi. Berelain sur Paendrag Paeron? Kadının muhteşem bir güzelliği olduğu söyleniyordu, ama o hikayeler yine de güzelliğine haksızlık ediyordu. Galad bakışlarını ondan kopardı ve kendini Aybara’nın karşısına oturmaya zorladı. Düşmanına odaklanması gerekiyordu.</p>
<p class="p0">O altın rengi gözler hatırladığı kadar huzursuz ediciydi. Onlara bakmak çok garipti. Evet, bu adam Gölgedölü dışında hiçbir şey olamazdı. Neden böyle bir yaratığı bunca çok insan takip ediyordu? Berelain neden böyle bir yaratığı takip ediyordu?</p>
<p class="p0">“Geldiğin için teşekkür ederim,” dedi Aybara. “Son görüşmemiz pek kısa sürmüştü. Bu sefer doğru düzgün yapacağız. Yanımdaki hanımın Ghealdan Kraliçesi, Işığın Kutsadığı, Garen Duvarının Savunucusu Alliandre Maritha Kigarin olduğunu bilmelisin.” Demek bu siyah saçlı, azametli kadın mevcut Ghealdan Kraliçesi’ydi. Elbette, son zamanlarda burada yaşanan huzursuzluklar düşünülünce, muhtemelen tahtı ele geçirmeye çalışan yarım düzine kişi vardı. Kadın güzeldi, ama tamamen Berelain’in gölgesinde kalıyordu.</p>
<p class="p0">Perrin başını üçüncü kadına doğru salladı. “Bu Faile ni Bashere t’Aybara, karım ve Saldaea Kraliçesi’nin kuzeni.” Aybara’nın karısı Galad’ı kuşkuyla süzüyordu. Evet, o burna bakarak, kesinlikle Saldaealıydı. Bornhald ve Byar onun kraliçeyle bağlarını bilmiyordu.</p>
<p class="p0">Çadırda iki kraliçe vardı ve ikisi de Aybara’nın arkasındaydı. Galad sandalyesinden kalktı ve Alliandre’nin karşısında da, Berelain önünde yaptığı kadar saygılı bir biçimde eğildi. “Majesteleri.”</p>
<p class="p0">“Çok naziksiniz, Lord Kumandan,” dedi Berelain. “Ve bunlar zarif selamlar. Söyleyin bana, bu eğitimi nerede aldınız?”</p>
<p class="p0">Kadının sesi müzik gibiydi. “Andor sarayında, Leydim. Adım Galad Damodred, merhum Kraliçe Morgase’in üvey oğlu, haklı Kraliçe Elayne Trakand’ın yarım kan kardeşiyim.”</p>
<p class="p0">“Ah,” dedi Perrin. “Bir ismin olduğunu öğrenmemin zamanı gelmişti. Keşke son seferde söyleseydin.”</p>
<p class="p0">Berelain onun gözlerine baktı ve öne çıkmak istermiş gibi gülümsedi. Ama kendine hakim oldu. “Galad Damodred. Evet, yüzünüzde tanıdık bir şeyler olduğunu düşünmüştüm. Kız kardeşiniz nasıl?”</p>
<p class="p0">“Umarım iyidir,” dedi Galad. “Bir süredir görüşmüyoruz.”</p>
<p class="p0">“Elayne iyi,” dedi Perrin kabaca. “Son duyduğumda, birkaç gün önceydi, taht iddiasını sağlama almıştı. Artık Rand’la evlenmeyi planladığını duysam şaşırmam. Onu, şu anda hangi ülkeyi fethediyorsa, oradan çekip alabilirse.”</p>
<p class="p0">Galad’ın arkasında, Byar usulca tısladı. Aybara Elayne ile Yeniden Doğan Ejder arasındaki ilişkiye dikkat çekerek hakaret mi etmeye çalışmıştı? Ne yazık ki, Galad kız kardeşini çok iyi tanıyordu. Dürtüleriyle hareket ederdi ve genç al’Thor’a yakışıksız bir ilgi gösterdiği doğruydu.</p>
<p class="p0">“Kız kardeşim ne dilerse yapabilir,” dedi Galad, ona ve Yeniden Doğan Ejder’e duyduğu siniri ne kadar kolay bastırabildiğine şaşarak. “Biz seni ve ordunu tartışmak için buradayız, Perrin Aybara.”</p>
<p class="p0">Aybara öne eğilerek iki elini masaya dayadı. “Bunun benim ordum hakkımda olmadığını ikimiz de biliyoruz.”</p>
<p class="p0">“Ne hakkında, o halde?” diye sordu Galad.</p>
<p class="p0">Aybara ona, doğal olmayan o gözlerle baktı. “İki sene önce öldürdüğüm iki Işığın Evladı hakkında. Artık, ne zaman arkama dönsem, sizden birilerinin topuklarımı dişlediğini görüyorum.”</p>
<p class="p0">Bir katilin işlediği suç hakkında bu kadar açık konuşması sık karşılaşılan bir şey değildi. Galad arkasında kınından çekilen bir kılıcın hışırtısını duydu ve elini kaldırdı. “Bornhald Evlat! Kendini kontrol <span class="t3">edeceksin!</span>”</p>
<p class="p0">“<span class="t3">İki</span> Işığın Evladı mı, Gölgedölü?” dedi Bornhald tükürürcesine. “Ya babam?”</p>
<p class="p0">“Onun ölümüyle benim bir ilgim yok, Bornhald,” dedi Aybara. “Geofram, Seanchanlar tarafından öldürüldü ne yazık ki. Beni asmayı planlıyor olsa da, bir Beyazpelerin için sağduyulu bir adamdı.”</p>
<p class="p0">“Biraz önce itiraf ettiğin cinayetler için asacaktı seni,” dedi Galad sakin sakin, Bornhald’e bir bakış fırlatarak. Adam kılıcını sertçe kınına soktu, ama yüzü kızarmıştı.</p>
<p class="p0">“Onlar cinayet değildi,” dedi Aybara. “Onlar bana saldırdılar. Ben karşılık verdim.”</p>
<p class="p0">“Ben öyle duymadım,” dedi Galad. Bu adam nasıl bir oyun oynuyordu? “Kayadaki bir yarıkta saklandığına dair yeminli ifade aldım. Adamlar çıkmanı söylediğinde bağırarak dışarı fırlamışsın ve kışkırtılmadan saldırmışsın.”</p>
<p class="p0">“Ah, kışkırtma vardı,” dedi Aybara. “Senin Beyazpelerinlerin bir arkadaşımı öldürdü.”</p>
<p class="p0">“Yanındaki kadını mı?” diye sordu. “Duyduklarıma bakılırsa, o sağ salim kaçmış.” Bornhald o ismi söylediğinde şok geçirmişti. Egwene al’Vere. Tehlikeli arkadaşlar seçen bir kadın daha.</p>
<p class="p0">“O değil,” dedi Perrin. “Çekirge adlı bir arkadaş. Ve ondan sonra, onun bir yoldaşı. Onlar kurttular.”</p>
<p class="p0">Adam kendini daha da suçlu duruma düşürüyordu! “Gölge’nin yaratığı olarak bilinen kurtlarla arkadaşlık ediyorsun, öyle mi?”</p>
<p class="p0">“Kurtlar Gölge yaratıkları değil,” dedi Aybara. “Gölgedöllerinden tüm insanlar kadar nefret ediyorlar.”</p>
<p class="p0">“Sen bunu nereden biliyorsun peki?”</p>
<p class="p0">Aybara başka bir şey söylemedi. Orada daha fazlası vardı. Byar bu adamın kurtları kontrol edebiliyor gibi göründüğünü ve tıpkı onlarla bir kurt gibi koştuğunu söylemişti. Galad’ı savaşın tek yol olduğuna ikna eden, bu tanıklık olmuştu. Byar abartmamış görünüyordu.</p>
<p class="p0">Ama bu noktanın üzerinde durmaya ihtiyaç yoktu. Aybara cinayet işlediğini itiraf etmişti. “Kurtların öldürülmesini, seni temize çıkaracak bir şey olarak görmüyorum,” dedi Galad. “Pek çok avcı sürülerine saldıran ya da canlarını tehdit eden kurtları öldürür. Evlatlar yanlış bir şey yapmadı. Dolayısıyla senin onlara saldırman, kışkırtılmamış cinayetti.”</p>
<p class="p0">“Bundan daha fazlası vardı,” dedi Aybara. “Ama seni buna ikna edebileceğimden kuşkuluyum.”</p>
<p class="p0">“Doğru olmayan bir şeye ikna olmam,” dedi Galad.</p>
<p class="p0">“Beni rahat da bırakmayacaksın,” dedi Aybara.</p>
<p class="p0">“O zaman çözümsüz bir noktadayız,” dedi Galad. “Adaletin hizmetkarı olarak, adalet getirilmesini sağlamak zorunda olduğum suçları itiraf ettin. Bu duruma sırtımı dönemem. Neden daha fazla konuşmanın faydasız olduğunu hissettiğimi anlıyor musun?”</p>
<p class="p0">“Ya yargılanmaya razı olursam?”</p>
<p class="p0">Aybara’nın belirgin burunlu karısı elini onun omzuna koydu. Aybara uzandı ve elini onunkinin üzerine koydu, ama bakışlarını Galad’dan ayırmadı.</p>
<p class="p0">“Gelirsen ve yaptıklarının karşılığında vereceğimiz cezayı kabul edersen...” dedi Galad. Bu, idam demekti. Kuşkusuz bu yaratık teslim olmazdı.</p>
<p class="p0">Çadırın arkasında, bir grup hizmetkar gelmiş, çay hazırlıyordu. Bir savaş görüşmesinde. Açık ki Aybara’nın bu tür konularda pek fazla deneyimi yoktu.</p>
<p class="p0">“Ceza değil,” dedi Aybara sertçe. “Mahkeme. Masum olduğum kanıtlanırsa serbest kalacağım ve sen Lord Kumandan, adamlarına beni kovalamayı bırakmalarını emredeceksin. Özellikle de arkandaki, ilk kez leopar gören enik gibi hırlayana.”</p>
<p class="p0">“Ya suçlu çıkarsan?”</p>
<p class="p0">“Duruma bağlı.”</p>
<p class="p0">“Onu dinleme, Lord Kumandanım,” dedi Byar. “Önceden de bize teslim olmaya söz verdi, ama sonra sözünden döndü!”</p>
<p class="p0">“Hayır, dönmedim!” dedi Aybara. “Anlaşmanın size düşen kısmını yerine getirmediniz!”</p>
<p class="p0">“Ben...”</p>
<p class="p0">Galad elini masaya indirdi. “Bu faydasız. Mahkeme olmayacak.”</p>
<p class="p0">“Neden olmasın?” diye sordu Aybara. “Adaletten bahsediyorsun, ama beni mahkemeye çıkarmıyorsun, öyle mi?”</p>
<p class="p0">“Peki, kim yargıç olacak?” diye sordu Galad. “Benim yargıçlığıma güvenir miydin?”</p>
<p class="p0">“Elbette hayır,” dedi Perrin. “Ama Alliandre olabilir. O bir kraliçe.”</p>
<p class="p0">“Ve senin yoldaşın,” dedi Galad. “Ona hakaret etmek istemem, ama korkarım kanıtları dinlemeden seni temize çıkarır. Leydi Mayene Başı bile yeterli olmaz; ben onun sözüne güvensem de, korkarım adamlarım güvenmezdi.”</p>
<p class="p0">Işık, ama kadın çok güzeldi! Galad ona bir bakış fırlattı ve kadının ona bakarken kızardığını gördü. Hafifçe, ama gördüğünden emindi. Galad kendi yüzünün de kızardığını hissetti.</p>
<p class="p0">“O zaman Aes Sedailer,” dedi Aybara.</p>
<p class="p0">Galad bakışlarını Berelain’den kopardı ve ifadesiz bir yüzle Aybara’ya baktı. “Beyaz Kule’den birinin yargıçlığının beni tatmin edeceğini düşünüyorsan, Işığın Evlatlarını hiç tanımamışsın demektir, Perrin Aybara.”</p>
<p class="p0">Aybara’nın bakışları sertleşti. Evet, bunu biliyordu. Çok kötü. Bir mahkeme, bütün bunlara derli toplu bir son demek olurdu. Bir hizmetkar kadın, iki fincan çayla masaya yaklaştı, ama çaya gerek yoktu. İkinci görüşme sona ermişti.</p>
<p class="p0">“Haklısın, o zaman,” dedi Aybara canı sıkılmış gibi. “Bu görüşme anlamsız.”</p>
<p class="p0">“Hayır,” dedi Galad, Berelain’e bir bakış daha fırlatarak. “Benim için anlamsız olmadı.” Aybara’nın gücü hakkında daha fazla bilgi edinmişti; bu, savaşta ona yardım edecekti. Bunun ötesinde, savaşı kısa süreliğine geciktirip, gerekliliğinden emin olmak doğru olmuştu. Saat erkendi, savaşa yetecek kadar zaman kalmıştı.</p>
<p class="p0">Ama... ya o kadın... Leydi Mayene Başı? Galad kendini bakışlarını çevirmeye zorladı. Zordu.</p>
<p class="p0">Galad ayağa kalktı, önce Alliandre’ye, sonra Berelain’e eğildi. Çıkmak üzere döndü.</p>
<p class="p0">Derken bir inleme duydu. Tuhaf bir biçimde, çayı getiren hizmetçiden gelmişti. Galad ona baktı.</p>
<p class="p0">Hizmetçi Morgase’di.</p>
<p class="p0">Galad yerinde donakaldı. Kılıç ustaları tarafından, şaşkınlığına asla yenilmemek üzere eğitilmişti, ama o anda, onca eğitim boşa çıkmıştı. Bu <span class="t3">gerçekten</span> üvey annesiydi. Çocukken çekiştirdiği o kızıl-altın saçlar. O güzel ve güçlü yüz. O gözler. Onun gözleriydi.</p>
<p class="p0">Bir hayalet mi? Hikayeleri duymuştu. Karanlık Varlık’ın şeririnin ölüleri hayata döndürdüğünü. Ama çadırda başka kimse huzursuz olmamıştı ve bu kadın fazla gerçekti. Galad tereddütle uzandı ve hayaletin yanağına dokundu. Teni sıcaktı.</p>
<p class="p0">“Galad?” dedi Morgase. “Senin burada ne işin var? Nasıl...”</p>
<p class="p0">Galad ona sarılınca sustu. Her iki taraf da şaşkınlıkla irkildi. Morgase de öyle. Yaşıyordu! Nasıl?</p>
<p class="p0"><span class="t3">Valda’yı öldürdüm</span>, diye düşündü Galad hemen. <span class="t3">Annemi öldürdüğü için öldürdüm. Ama annem ölmemiş. Kötü bir iş yaptım.</span></p>
<p class="p0">Hayır. Valda, Morgase’e saldırdığı için ölümü hak etmişti. Yoksa bu da mı kısmen doğruydu? Doğruluğundan emin olan Evlatlarla konuşmuştu, ama onlar aynı zamanda, Morgase’in öldüğünden de emindiler.</p>
<p class="p0">Bunu daha sonra çözerdi. Şu anda, adamlarının önünde kendi kendini utandırmaya bir son vermeliydi. Üvey annesini bıraktı, ama Morgase onun kolunu tutmaya devam etti. Sersemlemiş görünüyordu. Galad onu nadiren bu halde görmüştü.</p>
<p class="p0">Perrin Aybara ayağa kalkmıştı ve kaşlarını çatarak onları izliyordu. “Maighdin’i tanıyor musun?”</p>
<p class="p0">“Maighdin mi?” diye sordu Galad. Morgase’in üzerinde basit bir elbise vardı ve mücevher yoktu. Hizmetkar kılığında saklanmaya mı çalışıyordu? “Aybara, bu Morgase Trakand, Diyarın Savunucusu, Halkının Koruyucusu, Trakand Evi’nin Yüksek Makamı. O senin <span class="t3">kraliçen</span>!”</p>
<p class="p0">Bu açıklama çadıra sessizlik getirdi. Aybara düşünceli düşünceli sakalını kaşıdı. Karısı ya şokla ya da öfkeyle iri iri açılmış gözlerle Morgase’i izliyordu.</p>
<p class="p0">“Maighdin,” dedi Aybara, “bu doğru mu?”</p>
<p class="p0">Kadın çenesini kaldırdı ve Aybara’nın gözlerinin içine baktı. Ondaki Kraliçeliği nasıl görmezlerdi?</p>
<p class="p0">“Gerçekten Morgase Trakand’ım,” dedi. “Ama Elayne lehine tahtımdan feragat ettim. Işık önünde, bir daha asla taht üzerinde hak iddia etmeyeceğim.”</p>
<p class="p0">Galad başını salladı. Evet. Morgase, Aybara’nın kendisini Andor’a karşı kullanacağından korkmuş olmalıydı. “Seni kampıma götürüyorum, anne,” dedi Galad, gözlerini Aybara’dan ayırmadan. “O zaman bu adamın sana nasıl davrandığını konuşabiliriz.”</p>
<p class="p0">Morgase Galad’a sakin sakin baktı. “Bana emir mi veriyorsun, Galad? Benim söz hakkım yok mu?”</p>
<p class="p0">Galad kaşlarını çattı, eğildi ve fısıldadı. “Elinde başka tutsak var mı? Seni kontrol altında tutmak için kullandığı ne tür şeyler var?”</p>
<p class="p0">Morgase başını iki yana salladı ve alçak sesle konuştu, “Bu adam sandığın gibi biri değil, Galad. Kaba ve Andor’a yaptıkları kesinlikle hoşuma gitmiyor, ama o Gölge’nin dostu değil. Senin... yoldaşların beni Perrin Aybara’dan daha fazla korkutuyor.”</p>
<p class="p0">Evet, Morgase’in Evlatlara güvenmemesi için sebebi vardı. İyi bir sebebi. “Benimle gelir misin, Leydim? Dilediğin zaman Aybara’nın kampına gidip gelebileceğine söz veriyorum. Geçmişte Evlatların elinde her ne sıkıntı çekmişsen, artık güvendesin. Buna yemin ederim.”</p>
<p class="p0">Morgase başını salladı.</p>
<p class="p0">“Damodred,” dedi Aybara, “bir dakika bekle.”</p>
<p class="p0">Galad döndü ve elini yine kılıcının kabzasına koydu. Tehdit anlamında değil, hatırlatmak için. Çadırdaki pek çok kişi fısıldaşmaya başlamıştı. “Evet?” diye sordu Galad.</p>
<p class="p0">“Yargıç istedin,” dedi Aybara. “Annenin yargıç olmasını kabul eder misin?”</p>
<p class="p0">Galad duraksamadı. Elbette; Morgase on sekizinci isim gününden beri kraliçeydi ve Galad onun yargıçlık görevi yapmasına tanık olmuştu. Morgase adildi. Sert, ama adil.</p>
<p class="p0">Ama diğer Evlatlar onu kabul eder miydi? Morgase Aes Sedailer tarafından eğitilmişti. Onu, onlardan biri olarak göreceklerdi. Bu bir sorundu. Ama bu durumdan sıyrılmak için bir yol sunacaksa, belki Galad onların gerçeği görmesini sağlayabilirdi.</p>
<p class="p0">“Ederim,” dedi Galad. “Ve ben ona kefil olursam, adamlarım da kabul eder.”</p>
<p class="p0">“Eh,” dedi Aybara, “ben de onun yargıçlığını kabul ederim.”</p>
<p class="p0">İki adam Morgase’e döndü. Morgase basit sarı elbisesi içinde, her geçen an daha da kraliçe gibi görünüyordu. “Perrin,” dedi, “eğer seni yargılarsam, kararlarımda yumuşak davranmam. Sığınacak bir yere ihtiyacım olduğunda beni aldın ve bunun için müteşekkirim. Ama cinayet işlediğine karar verirsem, kararımı değiştirmeyeceğim.”</p>
<p class="p0">“Benim için uygun,” dedi Aybara. İçten görünüyordu.</p>
<p class="p0">“Lord Kumandanım,” dedi Byar Galad’ın kulağına, usulca ve hevesle. “Korkarım bu bir komedi olur! Cezaya boyun eğeceğini söylemedi.”</p>
<p class="p0">“Hayır, söylemedim,” dedi Aybara. O fısıltıları nasıl duymuştu? “Bunu söylemek anlamsız olurdu. Beni bir Karanlıkdostu ve bir katil olarak görüyorsunuz. Cezayı kabul edeceğime dair sözlerime inanmadınız, sizin gözetiminiz altında olmadığım sürece de kabul etmeyeceksiniz. Buna da ben izin veremem.”</p>
<p class="p0">“Gördün mü?” dedi Byar daha yüksek sesle. “O zaman anlamı ne?”</p>
<p class="p0">Galad yine Aybara’nın altın gözlerine baktı. “Yargılanmış olacak,” dedi, daha da kararlı bir şekilde. “Yasal bir dayanak olacak. Anlamaya başlıyorum, Byar Evlat. İddialarımızı kanıtlamak <span class="t3">zorundayız</span>, yoksa Asunawa’dan bir farkımız olmaz.”</p>
<p class="p0">“Ama mahkeme adil olmayacak!”</p>
<p class="p0">Galad uzun boylu askere döndü. “Annemin tarafsızlığını sorguluyor musun?”</p>
<p class="p0">Sıska adam donakaldı, sonra başını iki yana salladı. “Hayır, Lord Kumandanım.”</p>
<p class="p0">Galad Aybara’ya döndü. “Kraliçe Alliandre’den, bu mahkemenin onun diyarında yasal anlamda bağlayıcı olmasına izin vermesini diliyorum.”</p>
<p class="p0">“Lord Aybara talep ederse, izin veririm.” Kadın huzursuz olmuş gibiydi.</p>
<p class="p0">“Ediyorum, Alliandre,” dedi Perrin. “Ama ancak Damodred tutsak ettiği halkımı serbest bırakmayı kabul ederse. Malzemeler sizde kalsın, ama önceden de söz verdiğiniz gibi, insanları bırakın.”</p>
<p class="p0">“Pekala,” dedi Galad. “Mahkeme başladığı zaman bırakılacaklar. Söz veriyorum. Ne zaman buluşacağız?”</p>
<p class="p0">“Hazırlanmam için bana birkaç gün verin.”</p>
<p class="p0">“Üç gün, o zaman,” dedi Galad. “Mahkemeyi burada, bu çadırda, bu mekanda yapacağız.”</p>
<p class="p0">“Tanıklarını getir,” dedi Aybara. “Burada olacağım.”</p>
</body>
</html>