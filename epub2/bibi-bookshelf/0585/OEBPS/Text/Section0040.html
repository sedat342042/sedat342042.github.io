<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>

<link rel="stylesheet" type="text/css" href="../Styles/style.css"/>
<title>Geceyarısı Kuleleri</title>
</head>
<body>
<p class="p1" style="text-align: center;"><span class="t1">31</span></p>
<p class="p1" style="text-align: center;">-------------------------------------------------------------------------------------------------</p>
<p class="p1" style="text-align: center;"><span class="t1">BOŞLUĞUN İÇİNDE</span></p>
<p class="p1" style="text-align: center;"><span class="t1"><br/></span></p>
<p class="p0">Mat şarabın kalanını başına dikti ve tatlı, serin lezzetinin keyfini çıkardı. Kadehi indirdi ve avucundaki beş zarı fırlattı. Zarlar meyhanenin tahta zemininde çarpışarak yuvarlandılar.</p>
<p class="p0">Hava boğucuydu. Seslerle, küfürlerle, kokularla ağırlaşmıştı. Duman, ekşi içkiler, etin tadını alamayacağınız kadar biberlenmiş biftek. Muhtemelen böylesi daha iyiydi. Caemlyn’de bile, et öngörülemez bir biçimde bozuluyordu.</p>
<p class="p0">Mat’in çevresindeki ekşi kokulu adamlar zarların düşmesini izlediler; biri sarımsak, diğeri ter, üçüncüsü tabakhane kokuyordu. Saçları tel teldi, parmakları pisti, ama paraları çoktu. Oyunun adı Koronkonun Tükürüğü idi ve bir Shienar oyunuydu.</p>
<p class="p0">Mat kuralları bilmiyordu.</p>
<p class="p0">“Beşi de bir geldi,” dedi sarımsak kokan adam. Adı Rittle’dı. Tedirgin görünüyordu. “Kaybettin.”</p>
<p class="p0">“Hayır, kaybetmedim,” dedi Mat usulca. Kuralları bilmemesini boş ver. Kazandığını biliyordu; hissedebiliyordu. Şansı yaver gidiyordu.</p>
<p class="p0">Ve bu iyiydi. Bu gece şansa ihtiyacı vardı.</p>
<p class="p0">Tabakhane kokan adam, korkunç bir bıçak taşıdığı kemerine uzandı. Adamın adı Saddler’dı ve çenesi kılıç bileylemek için kullanılabilirdi. “Bu oyunu bilmediğini söylemiştin, ahbap.”</p>
<p class="p0">“Bilmiyorum,” dedi Mat. “Ahbap. Ama bu kazanan bir atış. Onaylayacak birini bulabilecek miyiz diye, başkalarına sormamız gerekiyor mu?”</p>
<p class="p0">Üç adam karanlık ifadelerle bakıştılar. Mat ayağa kalktı. Han duvarları, seneler boyunca içeride içilen pipoların dumanlarıyla kararmıştı ve kaliteli cam takılmış pencereleri kir ve dumandan matlaşmıştı. Camların temizlenmemesi gelenekti. Dışarıdaki aşınmış tabelaya bir araba tekerleği resmedilmişti ve hanın resmi adı Tozlu Tekerlek’ti. Ama herkes ona Dedikodu Çarkı diyordu; Caemlyn’de, söylentilere kulak verebileceğiniz en iyi yerdi. Söylentilerin çoğu yanlıştı, ama eğlenceli olan da buydu zaten.</p>
<p class="p0">Meyhanedeki hemen herkes bira içiyordu, ama Mat son zamanlarda güzel kırmızı şarapları tercih etmeye başlamıştı. “Biraz daha ister misin, Crimson Efendi?” diye sordu hizmetkar kadın Kati. Kuzgun saçlı bir güzeldi ve gülümsemesi Cairhien yolunu yarılayabilecek kadar genişti. Bütün gece Mat’le cilveleşmişti. Mat’in ona evli olduğunu söylemesine rağmen. Mat ona gülümsememişti bile. Eh, çok değil. Hele, en iyi gülümsemesiyle, hiç değil. Bazı kadınlar, kendi alınlarına yazılı olsa bile, işin doğrusunu göremiyorlardı, o kadar.</p>
<p class="p0">Mat elini sallayarak kadını kovaladı. Bu gece, cesaret için, tek bir kadeh içmişti. Kavrulsundu, ama biraz daha şaraba ihtiyacı vardı. Teslimiyet içinde eşarbı boynundan çekti ve kenara bıraktı. Tilki başı madalyonu gömleğinin içinden çıkardı -Işık, bir kez daha onu takıyor olmak iyi gelmişti!- ve madalyonun dışarıya sarkmasına izin verdi. Thom’un ona aldığı yeni kırmızı-gümüş ceketi giymişti.</p>
<p class="p0">Mat duvarın dibinde duran <span class="t3">ashandarei</span>yi aldı ve bez örtüsünü çekerek ucunu ortaya çıkardı. Onu omzuna dayadı. “Hey,” dedi yüksek sesle. “Bu lanet mekanda Koronkonun Tükürüğü oyununu bilen var mı?”</p>
<p class="p0">Zar atan üç adam silaha baktılar; üçüncüsü, Snelle, ayağa kalktı ve ceketini arkaya atarak başparmaklarını kemerine taktı ve beline taktığı kısa kılıcı sergiledi.</p>
<p class="p0">Başta çoğu kişi Mat’i duymazdan geldi. Konuşmalar yankılanıyordu. Oradan geçen Sınırboyu ordusundan, Kraliçe’nin hamileliğinden, Yeniden Doğan Ejder’den, gizemli ve o kadar da gizemli olmayan ölümlerden bahsediyorlardı. Herkesin paylaşacak bir söylentisi vardı. Hanın bazı müşterileri paçavralara bürünmüştü, ama bazılarının giysileri en iyisindendi. Asiller, sıradan insanlar ve arada kalan her tür insan Dedikodu Çarkı’nın müşterileriydi.</p>
<p class="p0">Bardaki birkaç kişi sesini duyup ona baktı. Biri gözlerini kırpıştırarak duraksadı. Mat uzandı ve geniş siperlikli şapkasını tepesinden tutup yanındaki masadan aldı ve başına geçirdi. Adam arkadaşlarını dürtükledi. Mat’in zar oynadığı, kelleşmesine ramak kalmış terli adam parmaklarını çenesine kaldırdı ve bir şey hatırlamaya çalışırmış gibi, düşünceli düşünceli ovaladı.</p>
<p class="p0">Snelle Mat’e gülümsedi. “Kimse sana yanıt vermiyor gibi, <span class="t3">ahbap</span>. Sanırım bize güvenmek zorunda kalacaksın. Kuralları sormadan zar atmamalıydın. Şimdi, ödeyecek misin yoksa...”</p>
<p class="p0">Rittle’ın gözleri irileşti ve telaşla ayağa kalkıp arkadaşının kolunu tuttu. Eğilerek bir şeyler fısıldadı. Snelle Mat’in madalyonuna baktı. Başını kaldırıp Mat’le göz göze geldi.</p>
<p class="p0">Mat başını salladı.</p>
<p class="p0">“Bizi affet,” dedi Rittle sendeleyerek uzaklaşırken. Diğer ikisi de ona katıldı. Zarlarını ve paralarını yerde bırakmışlardı.</p>
<p class="p0">Mat kayıtsızca çömeldi, paraları avuçladı ve kesesine doldurdu. Zarları bıraktı. Hileliydiler ve hemen hemen her zaman üç geliyorlardı. Ortaya para koymadan önce birkaç kez atarak anlamıştı bunu.</p>
<p class="p0">Fısıltılar hanın ortak salonunda, bir cesedi kaplayan karınca sürüsü gibi dolaşıyordu. Sandalyeler geriye itildi. Konuşmalar hız değiştirdi, bazıları kesildi, diğerleri daha telaşlı bir hal aldı. Mat gitmek üzere doğruldu. İnsanlar yolundan kaçıştılar.</p>
<p class="p0">Mat barın kenarına altın bir kron koydu, sonra şapkasına dokunarak hancı Hatch’e selam verdi. Adam barın arkasında dikilmiş, bardak siliyordu ve karısı da yanındaydı. Güzel bir kadındı, ama Hatch’in, gözlerini dikip bakan adamlar için özel bir sopası vardı. Mat kadına bir göz atmakla yetindi.</p>
<p class="p0">Siyah eşarbını çıkardı ve yerde bıraktı. Zaten delikti. Gecenin içine çıktı ve dışarı adım atar atmaz, zarlar kafasının içinde gürlemeyi bıraktı.</p>
<p class="p0">İşe koyulma vaktiydi.</p>
<p class="p0">Sokağa indi. Bütün geceyi yüzü açık geçirmişti. Birkaç kişinin onu tanıdığından emindi ve adamların çoğu hiçbir şey söylemeden dışarı çıkmıştı. Hanın verandasından inerken, insanlar kapıya ve pencerelere yanaştılar.</p>
<p class="p0">Mat onca göz sırtına hançerler saplıyormuş gibi hissetmemeye çalıştı. Işık, yine bir ilmekten sarkıyormuş gibi hissediyordu kendisi. Elini kaldırdı ve boynundaki yara izini yokladı. Boynunu örtmeden dolaşmayalı uzun zaman olmuştu. Tylin’leyken bile, genelde eşarbı boynunda bırakıyordu.</p>
<p class="p0">Ama bu gece Gölgelerin Jak’ı ile dans ediyordu. Madalyonunu <span class="t3">ashandarei</span>ye bağladı ve madalyonu yassı çeliğe dayanacak, bir kenarı ucundan sarkacak şekilde tutturdu. Kullanmak zor olacaktı -madalyon ete dokunsun diye ucun yassı kenarıyla vurması gerekecekti- ama bu şekilde, madalyonu elle savurduğu zamana göre daha ileriye uzanabiliyordu.</p>
<p class="p0">Madalyonu yerine tutturduktan sonra bir yön seçti ve yürümeye başladı. Yeni Şehir’deydi, Caemlyn’in başka her yerindeki incelikli Ogier eserlerinin aksine, insan yapımı binalarla dolu bir yer. Bu binalar da iyi yapılmıştı, ama ince ve dardılar, ve birbirlerine fazla yakındılar.</p>
<p class="p0">Mat’i öldürmeye çalışan ilk grup onu Dedikodu Çarkı’ndan bir sokak ötede yakaladı. Dört kişiydiler. Ona saldırırlarken, yakındaki ara sokaktan, Talmanes önderliğinde bir grup gölge fırladı. Mat saldırganlara döndü ve askerleri gören adamlar yerlerinde kalakaldı. Sokak kabadayıları kaçtı ve Mat Talmanes’e bakarak başını salladı.</p>
<p class="p0">Birlik’in adamları karanlığa karıştı ve Mat yoluna devam etti. <span class="t3">Ashandarei</span>yi omzuna yaslayarak ağır ağır yürüdü. Adamlarına, saldırıya uğramadığı sürece uzak durmalarını emretmişti.</p>
<p class="p0">Bir saat içinde onlara üç kere ihtiyaç duydu ve her seferinde daha büyük bir serseri grubunu kaçırttılar. Son seferinde, Birlik ve Mat suikastçılarla çatıştı. Kabadayılar, yuvaları olan karanlık sokaklarda bile, eğitimli askerlerle boy ölçüşemezlerdi. Çatışma sonunda beş kabadayı öldü, ama Mat’in adamlarının yalnızca biri yaralandı. Mat Harvell’i iki korumayla birlikte geri yolladı.</p>
<p class="p0">Saatler ilerledi. Mat bu eylemi her gece tekrarlamak zorunda kalacağından endişelenmeye başladı, ama sonra ileride, sokakta birinin durduğunu fark etti. Gecenin erken saatlerinde şehri basan sis sokakları ıslatmıştı ve gökyüzündeki hilali yansıtıyorlardı.</p>
<p class="p0">Mat durdu ve silahını yana indirdi. Şeklin ayrıntılarını seçemiyordu, ama duruşu...</p>
<p class="p0">“Bana pusu kurmayı mı düşünüyorsun?” diye sordu <span class="t3">gholam</span> eğlenerek. “Fışırdayan ve yırtılan, kolaylıkla, neredeyse bir dokunuşla ölen adamlarınla?”</p>
<p class="p0">“Kovalanmaktan yoruldum,” dedi Mat yüksek sesle.</p>
<p class="p0">“Ve bu yüzden bana teslim oluyorsun, öyle mi? Ne hoş bir armağan.”</p>
<p class="p0">“Elbette,” dedi Mat, <span class="t3">ashandarei</span>sini indirerek. Tilki başı madalyon ay ışığında parıldadı. “Keskin kenarlara dikkat et.”</p>
<p class="p0">Yaratık süzülürcesine yaklaştı ve Mat’in adamları fenerlerini yaktılar. Birlik’in askerleri fenerlerini yere bıraktılar, sonra gerilediler. Birkaçı mesaj iletmek üzere koşarak uzaklaştı. Dövüşe karışmamaları konusunda katı emirler almışlardı. Muhtemelen bu gece bu konuda Mat’e ettikleri yeminleri zorlayacaktı.</p>
<p class="p0">Mat dikildi ve <span class="t3">gholam</span>ı bekledi. Ancak bir kahraman böyle bir yaratığın üzerine atılırdı ve Mat kahrolası bir kahraman değildi. Gerçi, adamları sokakları boşaltmaya, kimse <span class="t3">gholam</span>ı korkutup kaçırmasın diye bölgeyi temizlemeye çalışıyordu. Bu kahramanlık değildi. Ama aptallık olabilirdi.</p>
<p class="p0"><span class="t3">Gholam</span>ın akıcı hareketleri, fener ışığı altında yola gölgeler düşürüyordu. Mat ona <span class="t3">ashandarei</span>sini savurarak karşılık verdi, ama yaratık dans edercesine kenara kaçarak, hamleden kolayca kurtuldu. Kanlı küller, yaratık hızlıydı! <span class="t3">Gholam</span> uzandı ve elindeki hançeri <span class="t3">ashandarei</span>nin önünde savurdu.</p>
<p class="p0">Mat silahını geri çekti ve canavarın madalyonu kesip düşürmesini engelledi. <span class="t3">Gholam</span> Mat’in çevresinde dans ederek döndü, fener halkasının içinde kaldı. Mat, Ebou Dar’ın dar sokaklarında <span class="t3">gholam</span>ın onu neredeyse öldüreceği günü ürpererek hatırlamış ve göreceli olarak geniş bir sokak seçmişti.</p>
<p class="p0">Yaratık süzülürcesine yaklaştı ve Mat saldırırmış gibi yaparak onu daha yakına çekti. Neredeyse yanlış hesap yapıyordu, ama <span class="t3">ashandarei</span>yi tam zamanında döndürerek düz kenarını <span class="t3">gholam</span>a vurdu. Madalyon <span class="t3">gholam</span>ın koluna dokunduğunda bir tıslama çıktı.</p>
<p class="p0"><span class="t3">Gholam</span> küfrederek geriledi. Titrek fener ışığı yaratığın hatlarını aydınlattı; karanlık ve aydınlık cepleri bıraktı. <span class="t3">Gholam</span>, kolundan yükselen dumanlara rağmen yine gülümsüyordu. Önceden Mat bu yaratığın yüzünün sıradan olduğunu düşünmüştü, ama titrek ışık altında, o gülümsemeyle korkunç bir ifade kazanmıştı. Daha köşeliydi ve fener ışığı çukura kaçmış gözlerinden yansıyor, minik sarı alevler gibi parlamalarına yol açıyordu.</p>
<p class="p0">Gündüz sıradan, gece dehşet verici. Bu şey Tylin’i savunmasız yatarken katletmişti. Mat dişlerini gıcırdattı. Sonra saldırdı.</p>
<p class="p0">Son derece aptalca bir şeydi yaptığı. <span class="t3">Gholam</span> ondan daha hızlıydı ve Mat tilki başının onu öldürüp öldürmeyeceğini bilmiyordu. Yine de saldırdı. Tylin için, bu canavar yüzünden kaybettiği adamlar için saldırdı. Başka seçeneği olmadığı için saldırdı. Bir adamın kapasitesini görmek istiyorsanız, onu köşeye kıstırırdınız ve canını kurtarmak için savaşmaya zorlardınız.</p>
<p class="p0">Mat köşeye sıkışmıştı. Yaralı ve eziyet edilmiş. Bu şeyin onu sonunda bulacağını biliyordu: daha da kötüsü, Tuon ya da Olver’i bulacağını. Mantıklı bir adamın kaçacağı türden bir durumdu. Ama o lanet bir aptaldı. Bir Aes Sedai’ye ettiği yemin yüzünden şehirde kalmak? Eh, ölecekse, elinde silahla gidecekti.</p>
<p class="p0">Mat bağırdı, çelik ve ahşaptan bir fırtına gibi dönerek saldırdı. Şok olmuş görünen <span class="t3">gholam</span> geriledi. Mat <span class="t3">ashandarei</span>sini onun eline vurdu, etini yaktı, sonra döndü ve hançeri elinden düşürdü. Yaratık uzağa sıçradı, ama Mat atıldı ve mızrağın ucunu yaratığın bacaklarının arasına indirdi.</p>
<p class="p0">Yaratık düştü. Hareketleri akışkandı ve elini uzatarak hızını kesti, ama yine de düştü. O tekrar ayağa fırlarken, Mat mızrağının ucunu yaratığın topuğuna savurdu ve tendonunu kesti. Yaratık insan olsa yere yıkılırdı. Bunun yerine, acıdan irkilmeden yere kondu ve kesikten kan sızmadı.</p>
<p class="p0"><span class="t3">Gholam</span> döndü ve parmaklarını pençe gibi kıvırarak Mat’in üzerine atıldı. Mat gerilemek zorunda kaldı ve kendini korumak için <span class="t3">ashandarei</span>yi savurdu. Yaratık ona sırıttı.</p>
<p class="p0">Sonra, tuhaf bir biçimde, döndü ve kaçtı.</p>
<p class="p0">Mat küfretti. Yaratığı bir şey mi korkutmuştu? Ama hayır, kaçmıyordu. Adamlarına saldıracaktı!</p>
<p class="p0">“Geri çekilin!” diye seslendi Mat onlara. “Geri! Kavrul, seni lanet canavar. Ben buradayım! Benimle dövüş!”</p>
<p class="p0">Emri üzerine Birlik askerleri dağıldılar, ama Talmanes haşin bir ifadeyle yerinde kaldı. <span class="t3">Gholam</span> kahkaha attı, ama askerleri kovalamadı. Bunun yerine, ilk feneri tekmeleyerek söndürdü. Fener halkası boyunca koşarak hepsini devirdi ve sokağı karanlığa boğdu.</p>
<p class="p0"><span class="t3">Kanlı küller!</span> Mat yaratığın peşinden koştu. Bütün ışıkları söndürmeyi başarırsa, o bulutlar da varken, Mat onunla görmeden dövüşmek zorunda kalırdı!</p>
<p class="p0">Talmanes kendi güvenliğini göz ardı ederek öne atıldı ve kendi fenerini korumak için yerden kaptı. Sokakta kaçmaya başladı ve <span class="t3">gholam</span> da peşinden gidince Mat bir küfür salladı.</p>
<p class="p0">Mat peşlerinden koştu. Talmanes epey öndeydi, ama <span class="t3">gholam</span> da çok hızlıydı. Tam Talmanes’e yetişmek üzereyken adam kenara kaçtı ve yakındaki binanın merdivenlerini tırmandı. Canavar ona doğru atıldı ve Talmanes sendeledi. Mat tüm gücüyle o tarafa koşuyordu.</p>
<p class="p0">Talmanes’in elindeki fener düştü ve binanın önüne yağ sıçradı. Kuru ahşap tutuştu, alevden diller lamba yağı üzerinde yayıldı ve <span class="t3">gholam</span>ı aydınlattı. Yaratık Talmanes’in üzerine atıldı.</p>
<p class="p0">Mat <span class="t3">ashandarei</span>sini fırlattı.</p>
<p class="p0">Geniş uçlu mızrak fırlatmak için yapılmamıştı, ama Mat’in elinin altında hançer yoktu. <span class="t3">Gholam</span>ın kafasına nişan almıştı, ama bunu asla tahmin edemezdiniz, çünkü fena ıskaladı. Neyse ki silah eğildi ve <span class="t3">gholam</span>ın bacaklarının arasından geçti.</p>
<p class="p0">Canavarın ayağı takıldı ve tüm ağırlığıyla parke taşlarının üzerine düştü. Talmanes yanmaya başlamış binanın merdivenlerinde geriledi.</p>
<p class="p0"><span class="t3">Şansıma şükürler olsun</span>, diye düşündü Mat.</p>
<p class="p0"><span class="t3">Gholam</span> ayağa kalktı ve Talmanes’i izleyecek oldu, ama sonra neye takıldığına baktı. Yaratık, yüzünün yarısı yanan binanın ışığıyla aydınlanmış halde, pis bir sırıtışla Mat’e baktı. <span class="t3">Ashandarei</span>yi aldı -tilki başı madalyon hala ucuna bağlıydı -sonra elini savurarak silahı uzağa fırlattı. <span class="t3">Ashandarei</span> bir pencereyi kırıp, yanan binanın içine kaçtı.</p>
<p class="p0">İçeride, binada yaşayanlar sokaktaki dövüşü daha yeni fark etmiş gibi, lambalar yandı. Talmanes Mat’e baktı ve göz göze geldiler. Cairhienli kapıya yüklendi ve kırarak, yanan binaya daldı. <span class="t3">Gholam</span> gittikçe büyüyen alevlerin önünde Mat’e döndü. Alevler hızla yükseliyordu. Yaratık doğaüstü bir hızla yaklaşırken Mat’in kalbi gümlüyordu.</p>
<p class="p0">Terli parmaklarla ceketinin içine uzandı. <span class="t3">Gholam</span>, ellerini boynuna uzatarak geldi ve ona dokunmadan hemen önce Mat iki eliyle birer şey çıkardı ve <span class="t3">gholam</span>ın avuçlarına yapıştırdı. Izgaraya et konmuşa benzer hışırtılar havada yankılandı ve <span class="t3">gholam </span>acıyla ciyakladı. Geri geri sendeleyerek irileşmiş gözlerle Mat’e baktı.</p>
<p class="p0">Mat’in iki elinde birer tilki başı madalyon vardı.</p>
<p class="p0">Mat madalyonları uzun, kalın zincirlerin ucunda savurdu ve çevirmeye başladı. Madalyonlar yangının ışığını yansıtarak parladı. Mat onları <span class="t3">gholam</span>a savurdu ve kollarına vurdu.</p>
<p class="p0">Yaratık uluyarak geriledi. “Nasıl?” diye sordu. “Nasıl!”</p>
<p class="p0">“Doğrusu ben de bilmiyorum.” Elayne kopyaların kusursuz olmadığını söylemişti, ama iş görüyor gibiydiler. <span class="t3">Gholam</span>ı incittikleri sürece, diğer becerileri umurunda değildi. Mat sırıttı ve ikinci madalyonu savurdu. “Sanırım şansım yaver gitti.”</p>
<p class="p0"><span class="t3">Gholam</span> ona dik dik baktı, sonra sendeleyerek yanan binanın merdivenlerine tırmandı. Belki kaçmayı düşünerek içeri daldı. Ama Mat onun kaçmasına izin vermeyecekti, bu sefer değil. Basamaklardan yukarı fırladı, başını eğerek tutuşmuş kapı pervazının altından geçti ve tam Talmanes yan koridordan <span class="t3">ashandarei</span>sini ona atarken elini uzattı.</p>
<p class="p0">Mat madalyonları önkollarına dolayarak silahını yakaladı. <span class="t3">Gholam</span> ona döndü; koridor yanıyordu, duvarlardan ve tavandan gelen sıcak boğucuydu. Tavan dumanla kaplanmıştı. Talmanes mendilini yüzüne bastırarak öksürdü.</p>
<p class="p0"><span class="t3">Gholam</span> Mat’e döndü ve hırlayarak saldırdı. Mat yaratığı geniş koridorun ortasında karşıladı ve <span class="t3">ashandarei</span>yi kaldırarak <span class="t3">gholam</span>ın pençemsi ellerini bloke etti. Mızrağın dibi ateşten kavrulmuştu ve tahta tütüyor, havada dumandan bir iz bırakıyordu.</p>
<p class="p0">Mat arkasında dumandan halkalar bırakan <span class="t3">ashandarei</span>yi fırıl fırıl çevirerek tüm gücüyle saldırdı. <span class="t3">Gholam</span> ona vurmaya çalıştı, ama Mat bir eliyle <span class="t3">ashandarei</span>yi eğdi ve madalyonlardan birini bıçak gibi fırlatarak yaratığı yüzünden vurdu. <span class="t3">Gholam </span>bağırarak geriledi. Yüzü yanmıştı ve yanıktan dumanlar çıkıyordu. Mat ilerledi ve <span class="t3">ashandarei</span>nin dibini yere düşen madalyona vurarak, onun havaya fırlamasını ve yaratığa yine çarpmasını sağladı.</p>
<p class="p0"><span class="t3">Ashandarei</span>yi savurarak yaklaştı ve yaratığın parmakları havaya uçtu. Evet, kanamıyordu ve sıradan yaraların acısını hissetmiyor gibiydi, ama yine de bu onu biraz yavaşlatırdı.</p>
<p class="p0"><span class="t3">Gholam</span> tıslayarak kendini toparladı. Gözleri öfkeyle irileşmişti. Gülümsemesi silinmişti. Bir bulanıklık halinde atıldı, ama Mat dönerek yaratığın taba rengi gömleğini biçti ve göğsünü ortaya çıkardı. Sonra ikinci madalyonu savurarak <span class="t3">gholam</span>a vurdu, ama yaratık da onun kolunu pençeledi, derisini kesti ve Mat’in kanı duvara sıçradı.</p>
<p class="p0">Mat homurdandı. <span class="t3">Gholam</span> uluyarak, yanan koridorda daha da geriye sendeledi. Mat sıcak ve harcadığı çaba yüzünden terliyordu. Bu yaratıkla savaşamazdı. Çok uzun süre değil. Bunun önemi yoktu. İlerleyerek, mızrağını bir bulanıklık halinde savurdu. Madalyonu bağladığı yassı tarafını <span class="t3">gholam</span>a vurdu. Yaratık büzüldüğünde ikinci madalyonu yüzüne savurarak onu eğilmeye zorladı. Ama hemen ardından üçüncüsünü tekmeleyerek boynuna vurdu.</p>
<p class="p0"><span class="t3">Ashandarei</span>yi iki elinde çevirirken havada dumandan izler bırakıyordu. Silahın ucu parlıyor ve tütüyordu. Mat kendini Kadim Lisan’da bağırırken buldu.</p>
<p class="p0">“<span class="t3">Al dival, al kiserai, al mashi!</span>” Işık adına, ihtişam adına, sevgi adına!</p>
<p class="p0"><span class="t3">Gholam</span> saldırı karşısında hırlayarak geriledi. Omzunun üzerinden arkaya baktı, arkada bir şey fark etmiş göründü, ama Mat’in saldırısı dikkatini yine o tarafa çekti.</p>
<p class="p0">“<span class="t3">Tai daishar!</span>” Gerçek Savaş Kanı!</p>
<p class="p0">Mat yaratığı koridorun sonundaki açık bir kapıdan geçmeye zorladı. Ötedeki oda tamamen karanlıktı. Yangının ışığı oradaki duvarlardan yansımıyordu.</p>
<p class="p0">“<span class="t3">Carai manshimaya Tylin. Carai an manshimaya Nalesean. Carai an manshimaya ayend’an!</span>” Silahımın şerefi Tylin için. Silahımın şerefi Nalesean için. Silahımın şerefi düşmüşler için.</p>
<p class="p0">İntikam narası.</p>
<p class="p0"><span class="t3">Gholam</span> karanlık odaya doğru geriledi, kemik beyazı bir odaya girdi ve bakışlarını yere indirdi.</p>
<p class="p0">Mat, son bir güç patlamasıyla, derin bir nefes alarak kapıdan içeri atıldı ve mızrağının dumanlar tüten ucunu yaratığın başının yan tarafına indirdi. <span class="t3">Gholam</span>ın yüzünün çevresinde kıvılcımlar uçuştu ve bir kül bulutu patladı. Yaratık bir küfür salladı ve sağa doğru sendeledi.</p>
<p class="p0">Ve orada, derin bir boşluğun üzerinde asılı duran platformun kenarından düşmesine ramak kaldı. <span class="t3">Gholam</span> öfkeyle tısladı, bir bacağı boşluğun üzerinde, dengesini kurmak için çırpındı.</p>
<p class="p0">Bu taraftan bakınca, odanın içindeki yolkapı parlak beyaz ışıkla çevrilmişti: Süzülme için açılmış Kapıyolun kenarları. “Ölebiliyor musun bilmiyorum,” dedi Mat usulca. “Umarım ölemiyorsundur.” Ayağını kaldırdı ve yaratığın sırtına indirerek, onu platformdan karanlığa fırlattı. <span class="t3">Gholam</span> havada döne döne düşerken, dehşet içinde ona bakıyordu.</p>
<p class="p0">“Umarım ölmezsin,” dedi Mat, “çünkü senin sonsuza dek o karanlıkta düşeceğini düşünmek bana zevk veriyor, seni keçi pisliği piçi.” Mat boşluğa tükürdü ve kanlı tükürüğü <span class="t3">gholam</span>ın peşinden düştü. İkisi birden aşağıdaki karanlıkta kayboldu.</p>
<p class="p0">Sumeko Mat’in yanına geldi. Tıknaz Kandaş’ın uzun siyah saçları ve emir almaktan hoşlanmayan bir havası vardı. Hemen her kadın aynı havaya sahipti. Sumeko Kapıyolun hemen içinde, koridordan görülmeyecek şekilde kenarda duruyordu. Büyük bir kitap biçimindeki beyaz platformu koruyabilmek için orada olması gerekiyordu. Sumeko tek kaşını kaldırarak Mat’e baktı.</p>
<p class="p0">“Kapıyol için teşekkürler,” dedi Mat, dibinden hala ince dumanlar çıkan <span class="t3">ashandarei</span>sini omuzlayarak. Sumeko Kapıyolu sarayın içinde açmış, bu noktaya yolculuk etmiş ve koridordaki Kapıyolu yaratmıştı. Örgüleri sarayda yaptığı için, <span class="t3">gholam</span>ın onun yönlendirdiğini sezmeyeceğini ummuşlardı.</p>
<p class="p0">Sumeko burnunu çekti. İkisi birlikte Kapıyoldan geçip binaya girdiler. Birlik’in pek çok askeri telaşla yangını söndürmeye çalışıyordu. Kapıyol yok olurken Talmanes Mat’in yanına koştu. Kandaşlardan Julanya da yanındaydı.</p>
<p class="p0">“O karanlığın sonsuza uzandığından emin misin?” diye sordu Mat. Julanya Mat’in dizlerine güzelce sığabilecek tombul, güzel bir kadındı. Saçlarındaki ak teller güzelliğine leke düşürmüyordu.</p>
<p class="p0">“Anlayabildiğimiz kadarıyla öyle,” dedi Sumeko. “Neredeyse her şey boşa gidecekti Matrim Cauthon. O şey Kapıyolu görünce şaşırmadı. Onu sezdiğini düşünüyorum.”</p>
<p class="p0">“Yine de onu platformdan aşağı atmayı başardım,” dedi Mat.</p>
<p class="p0">“Zar zor. Yaratığın işini bizim görmemize izin vermeliydin.”</p>
<p class="p0">“İşe yaramazdı,” dedi Mat, Talmanes’ten ıslak bir mendil alarak. Sumeko koluna baktı, ama Mat Şifa istemedi. O kesik kendi kendine iyileşirdi. Hatta güzel bir yara izi bile bırakabilirdi. Yüzünde olmadığı sürece, yara izleri çoğu kadını etkilerdi. Tuon onlar hakkında ne düşünüyordu acaba?</p>
<p class="p0">Sumeko burnunu çekti. “Erkeklerin kibiri. O şeyin <span class="t3">bizden</span> birilerini de öldürdüğünü unutma.”</p>
<p class="p0">“Ve ben intikam almanıza yardım ettiğim için memnunum,” dedi Mat. Kadına gülümsedi, ama aslında Sumeko haklıydı, gerçekten de neredeyse işi eline yüzüne bulaştırıyordu. Kapıya yaklaşırlarken <span class="t3">gholam</span>ın oradaki Kandaş kadını hissettiğinden emindi. Ama neyse ki yaratık yönlendirebilen bir kadını tehdit olarak görmemişti.</p>
<p class="p0">Talmanes yere düşen iki madalyonu Mat’e verdi. Mat onları ceplerine koydu ve mızrağına bağladığını da çözüp, boynuna astı. Kandaş o madalyonları bir avcının açlığıyla izliyordu. Eh, istedikleri kadar bakabilirlerdi. Mat birini Olver’e, diğerini, bulabildiğinde Tuon’a vermeyi planlıyordu.</p>
<p class="p0">Birgitte’in sağ kolu Yüzbaşı Guybon binaya girdi. “Yaratık öldü mü?”</p>
<p class="p0">“Hayır,” dedi Mat, “ama Taht’tan ödül hak edecek kadar yaklaştı.”</p>
<p class="p0">“Taht’tan ödül mü?” diye sordu Guybon kaşlarını çatarak. “Bu girişimde Kraliçe’nin yardımını istedin. Bu onun vaat ettiği ödül uğruna olmadı.”</p>
<p class="p0">“Aslında,” dedi Talmanes boğazını temizleyerek, “şehri, son sayıma göre neredeyse bir düzine vatandaşını öldüren bir katilden temizledik. Ben ödül hak ettiğimizi düşünüyorum.” Bunu tamamen ciddi bir yüzle söylemişti. Işık adamı kutsasın.</p>
<p class="p0">“Bu doğru,” dedi Mat. <span class="t3">Gholam</span>ı durdurmak ve karşılığında ödül almak. Bu sefer işler yolunda gidiyor gibiydi. Mendili Guybon’a fırlattı ve Kandaş’ı kollarını kavuşturmuş, hoşnutsuzluk içinde onu izlerken bırakıp uzaklaştı. Bir erkek tam olarak yapacağını söylediği şeyi yaptığında, hatta bunun için kendi postunu tehlikeye attığı halde, bir kadın neden o erkeğe kızmış görünürdü?</p>
<p class="p0">“Yangın için üzgünüm, Mat,” dedi Talmanes. “Feneri o şekilde düşürmek istememiştim. Yalnızca yaratığı binanın içine çekmem gerektiğini biliyordum.”</p>
<p class="p0">“Yine de her şey yolunda gitti,” dedi Mat, mızrağının sapını inceleyerek. Fazla hasar görmemişti.</p>
<p class="p0"><span class="t3">Gholam</span>ın ona saldırıp saldırmayacağını, saldırsa da nerede saldıracağını bilmiyorlardı, ama Guybon işini iyi yapmış, yakındaki binaları boşaltmış, sonra Kandaş’ın Kapıyol açacağı koridoru seçmişti. Birlik askerlerinden birini Talmanes’e göndererek, nereye gitmesi gerektiğini bildirmişti.</p>
<p class="p0">Eh, onların planladığı şekilde olmasa bile, Elayne ve Birgitte’in Kapıyol fikri işe yaramıştı. Her durumda, Mat’in aklına gelen plandan daha iyiydi. Mat’in tek düşünebildiği o madalyonlarda birini <span class="t3">gholam</span>ın boğazından içeri tıkmak olmuştu.</p>
<p class="p0">“Setalle ile Olver’i handan alalım,” dedi Mat, “ve kampa dönelim. Şimdilik heyecan bitti. Zamanı da gelmişti.”</p>
</body>
</html>