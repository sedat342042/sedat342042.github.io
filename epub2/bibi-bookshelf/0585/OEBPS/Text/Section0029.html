<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>

<link rel="stylesheet" type="text/css" href="../Styles/style.css"/>
<title>Geceyarısı Kuleleri</title>
</head>
<body>
<p class="p1" style="text-align: center;"><span class="t1">20</span></p>
<p class="p1" style="text-align: center;">-------------------------------------------------------------------------------------------------</p>
<p class="p1" style="text-align: center;"><span class="t1">BİR SEÇİM</span></p>
<p class="p1" style="text-align: center;"><span class="t1"><br/></span></p>
<p class="p0">“Konuşmaman lazım,” dedi Rosil Nynaeve’e. Uzun boyunlu, ince kadının üzerinde sarı çizgili turuncu bir elbise vardı. “En azından, yalnızca sana bir şey sorulduğunda yanıt ver. Töreni biliyor musun?”</p>
<p class="p0">Nynaeve başını salladı. Beyaz Kule’nin derinliklerindeki mahzenlerde yürürken kalbi şiddetle gümlemekteydi. Rosil yeni Çömezlerin Hanımı’ydı ve tesadüf eseri, Sarı Ajah’tandı.</p>
<p class="p0">“Harika, harika,” dedi Rosil. “Yüzüğü sol elinin üçüncü parmağına takmanı tavsiye edebilir miyim?”</p>
<p class="p0">“Edebilirsin,” dedi Nynaeve, ama yüzüğü çıkarmadı. Aes Sedai unvanını <span class="t3">almıştı</span>. Bu konuda geri adım atmayacaktı.</p>
<p class="p0">Rosil dudaklarını büzdü, ama başka bir şey söylemedi. Kadın, Beyaz Kule’de geçirdiği kısa süre içinde Nynaeve’e olağanüstü nazik davranmıştı ve bu Nynaeve’in içini rahatlatmıştı. Nynaeve bütün Sarı Aes Sedailerin onu küçümseyeceğini ya da en azından kayıtsızlıkla davranacağını sanıyordu. Ah, onun yetenekli olduğunu düşünüyorlardı ve pek çoğu ondan eğitim almakta ısrar etmişti. Ama onu içlerinden biri olarak görmüyorlardı. Henüz değil.</p>
<p class="p0">Bu kadın farklıydı ve Nynaeve onun iyiliğinin karşılığını kadının canını sıkarak veremezdi. “Amyrlin’e herhangi bir saygısızlık yapmamak benim için önemli, Rosil,” diye açıkladı Nynaeve. “O beni Aes Sedai yaptı. Yalnızca Kabul Edilmiş gibi davranmak onun sözlerini göz ardı etmek olur. Bu sınav önemli: Amyrlin beni terfi ettirdiğinde, sınanmayacağımı söylemedi. Ama ben bir Aes Sedaiyim.”</p>
<p class="p0">Rosil başını yana eğdi, ardından salladı. “Evet. Anlıyorum. Haklısın.”</p>
<p class="p0">Nynaeve loş koridorda durdu. “Sana ve bu son günlerde bana kucak açan diğerlerine -Niere ve Meramor’a- teşekkür etmek istiyorum. Aranıza kabul edileceğimi düşünmemiştim.”</p>
<p class="p0">“Değişime direnenler var, canım,” dedi Rosil. “Hep öyle olacak. Ama yeni örgülerin etkileyici. Daha da önemlisi, etkililer. Bu, sana kucak açmam için iyi bir sebep.”</p>
<p class="p0">Nynaeve gülümsedi.</p>
<p class="p0">“Şimdi,” dedi Rosil bir parmağını kaldırarak. “Amyrlin ile Kule’nin güzünde Aes Sedai olabilirsin, ama gelenekler yine de geçerli. Törenin geri kalanı boyunca konuşmak yok, lütfen.”</p>
<p class="p0">Sıska kadın önden yürümeye devam etti. Nynaeve, dilinin ucuna kadar gelen ters yanıtı yuttu. Çabuk kabaran öfkesinin ona hükmetmesine izin vermeyecekti.</p>
<p class="p0">Dolana dolana Kule’nin içlerine yürüdüler ve sakin olma kararına rağmen, Nynaeve sinirlerinin gittikçe daha çok gerildiğini hissetti. O bir Aes Sedaiydi ve sınavdan geçecekti. Yüz örgüyü öğrenmişti. Endişelenmesi gerekmiyordu.</p>
<p class="p0">Yalnız, bazı kadınlar sınavdan geri dönmemişti.</p>
<p class="p0">Bu mahzenlerde görkemli bir güzellik vardı. Pürüzsüz taş zemin dikkatle düzleştirilmişti. Duvarlarda, yüksekte lambalar yanıyordu; büyük olasılıkla, bir Aes Sedai ya da Kabul Edilmişin Tek Güç kullanarak yakması gerekmişti. Buraya pek az insan gelirdi ve odaların çoğu depo niyetine kullanılıyordu. Bu kadar nadir ziyaret edilen bir yere bu kadar özen gösterilmesi Nynaeve’e israf gibi geliyordu.</p>
<p class="p0">Sonunda önüne geldikleri kapılar o kadar büyüktü ki, onları açmak için Rosil’in Tek Güç kullanması gerekti. <span class="t3">Bu bir işaret</span>, diye düşündü Nynaeve, kollarını kavuşturarak. <span class="t3">Tonozlu koridorlar, devasa kapı. Kabul Edilmişlere yapmak üzere oldukları şeyin ne kadar önemli olduğunu göstermek için buradalar.</span></p>
<p class="p0">Devasa kapılar yavaşça açıldılar ve Nynaeve sinirlerine hakim olmaya çalıştı. Savaş yaklaşıyordu. Bu sınavdan <span class="t3">geçecekti</span>. Yapması gereken önemli işler vardı.</p>
<p class="p0">Başını dik tutarak odaya girdi. Kubbeli bir odaydı ve duvarların dibine ayaklı şamdanlar dizilmişti. En ortadaki büyük <span class="t3">ter’angreal</span> odaya hakimdi. Ovaldi, altı ve üstü dardı, herhangi bir destek olmadan ayakta duruyordu.</p>
<p class="p0">Pek çok <span class="t3">ter’angreal</span> sıradan görünürdü. Bu, buradaki <span class="t3">ter’angreal</span> için geçerli değildi. Bu ovalin Tek Güç’le yapıldığı açıktı. Metalden yapılmıştı, ama gümüş kenarlarından yansıyan ışık renk değiştiriyor, <span class="t3">ter’angrea</span>l’in parlayıp değişiyormuş gibi görünmesine yol açıyordu.</p>
<p class="p0">“Hazır ol,” dedi Rosil resmi bir biçimde.</p>
<p class="p0">Odada başka Aes Sedailer de vardı. Her Ajahtan bir tane. Ne yazık ki, bunlara Kızıllar da dahildi. Hepsi Temsilciydi, sıradışı bir seçimdi, belki de Nynaeve’in Kule’de kazandığı kötü şöhret yüzünden. Kahverengilerden Saerin, Grilerden Yukiri, Kızıllardan Barasine. Sarılardan Romanda’nın da orada bulunması dikkate değerdi; kadın bu törende rol almak konusunda ısrar etmişti. Şimdiye kadar Nynaeve’e sert davranmıştı.</p>
<p class="p0">Egwene de gelmişti. Normalinden bir kişi fazlaydı ve içlerinden biri Amyrlin’di. Nynaeve Amyrlin ile göz göze geldi ve Egwene başını salladı. Kabul Edilmişlik sınavının aksine -o sınav tamamen <span class="t3">ter’angreal</span> tarafından yapılıyordu- bu sınav Nynaeve’in kendini kanıtlaması için aktif bir biçimde çalışmasını gerektiriyordu. Ve Egwene içlerinde en katılarından biri olacaktı. Nynaeve’i terfi ettirmekte haklı olduğunu kanıtlamak için.</p>
<p class="p0">“Cehalet içinde geldin, Nynaeve al’Meara,” dedi Rosil. “Nasıl gideceksin?”</p>
<p class="p0">“Kendimi bilerek,” dedi Nynaeve.</p>
<p class="p0">“Buraya neden çağrıldın?”</p>
<p class="p0">“Sınanmak için.”</p>
<p class="p0">“Ne için sınanacaksın?”</p>
<p class="p0">“Uygun olduğumu göstermek için,” dedi Nynaeve.</p>
<p class="p0">Egwene dahil kadınların çoğu kaşlarını çattı. Bunlar doğru sözler değildi: Nynaeve’in, uygun olup olmadığını öğrenmek istediğini söylemesi gerekiyordu. Ama o zaten Aes Sedaiydi, bu yüzden tanımı gereği işe uygundu. Yalnızca, bunu diğerlerine kanıtlaması gerekiyordu.</p>
<p class="p0">Rosil duraksadı, ama devam etti. “Peki... ne için uygun bulunacaksın?”</p>
<p class="p0">“Bana verilen şalı takmak için,” dedi Nynaeve. Bunu kibirli davranmak adına söylememişti. Bir kez daha, gördüğü şekliyle doğruyu söylemişti. Onu Egwene terfi ettirmişti. Şalı takmıştı bile. Neden takmıyormuş gibi davranacaktı ki?</p>
<p class="p0">Bu sınava, Işık’a bürünmüş bir biçimde girecekti. Elbisesini çıkarmaya başladı.</p>
<p class="p0">“Ne yapacağını söyleyeceğim,” dedi Rosil. “Yerde bu işareti göreceksin.” Parmaklarını kaldırdı ve havada parlak bir simge yapan örgüleri oluşturdu. Birbirine geçmiş iki üçgenin oluşturduğu altı uçlu yıldız.</p>
<p class="p0">Saerin kaynağa kucak açtı ve bir Ruh örgüsü ördü. Nynaeve Kaynak’a kucak açma dürtüsünü bastırdı.</p>
<p class="p0"><span class="t3">Birazcık daha dayan</span>, diye düşündü. <span class="t3">Sonra kimse senden kuşku duyamayacak.</span></p>
<p class="p0">Saerin ona Ruh örgüsüyle dokundu. “Hatırlanması gerekeni hatırla,” diye mırıldandı.</p>
<p class="p0">Bu örgünün hafızayla ilgisi vardı. Amacı neydi? Altı uçlu yıldız Nynaeve’in görüş alanında yüzüyordu.</p>
<p class="p0">“Bu işareti gördüğünde, hemen ona gideceksin,” dedi Rosil. “Düzenli adımlarla git, acele etme ve oyalanma. Ancak ona ulaştığında Kaynak’a kucak açabilirsin. Gereken örgü hemen başlamalı ve örgü bitene kadar işaretin içinden çıkamazsın.”</p>
<p class="p0">“Hatırlanması gerekeni hatırla,” dedi Saerin yine.</p>
<p class="p0">“Örgü tamamlandığı zaman,” dedi Rosil, “o işareti yine göreceksin, gitmen gereken yolu işaretleyecek, yine istikrarlı adımlarla, duraksamadan git.”</p>
<p class="p0">“Hatırlanması gerekeni hatırla.”</p>
<p class="p0">“Sana verilen sırayla, kusursuz kendime hakimiyetle, yüz defa öreceksin.”</p>
<p class="p0">“Hatırlanması gerekeni hatırla,” dedi Saerin son bir defa.</p>
<p class="p0">Nynaeve, Ruh örgüsünün gelip üzerine yerleştiğini hissetti. Şifa gibiydi. Diğer Aes Sedailer <span class="t3">ter’angreal</span>in yanında diz çöküp, beş Güç’ün tamamını kullanarak karmaşık örgüler örerken, Nynaeve elbisesini ve iç etekliğini çıkardı. Örgülerin sonucunda <span class="t3">ter’angreal</span> parladı, yüzeyindeki renkler kayıp değişti. Rosil boğazını temizledi ve Nynaeve kızararak ona giysilerini uzattı, sonra Büyük Yılan yüzüğünü çıkardı ve giysi yığınının tepesine koydu, normalde boynunda taşıdığı, Lan’in yüzüğünü de onun yanına yerleştirdi.</p>
<p class="p0">Rosil giysileri aldı. Diğer Aes Sedailer işlerine dalmışlardı. <span class="t3">Ter’angreal</span>in ortası bembeyaz parladı, ardından taşa sürtünerek yavaşça dönmeye başladı.</p>
<p class="p0">Nynaeve derin bir nefes alarak yaklaştı. <span class="t3">Ter’angreal</span>in önünde duraksadı, içine girdi ve...</p>
<p class="p0">... neredeydi? Nynaeve kaşlarını çattı. İki Nehir’e benzemiyordu. Kulübelerden oluşmuş bir köyde duruyordu. Solundaki kumsala dalgalar vuruyordu. Köy sağında, kayalık bir çıkıntıya doğru yükselen yamaca yayılmıştı. Yamacın yukarısında, uzak bir dağ yükseliyordu.</p>
<p class="p0">Bir tür ada. Hava rutubetli, esinti sakindi. İnsanlar kulübeler arasında yürüyor, dost canlısı tavırlarla birbirlerine sesleniyorlardı. Birkaçı durup ona baktı. Nynaeve eğilip kendine baktı ve ilk defa, çıplak olduğunu fark etti. Kıpkırmızı kesildi. Giysilerini kim almıştı? Bundan sorumlu kişiyi bulduğunda öyle bir sopa çekecekti ki, haftalarca poposunun üzerine oturamayacaktı!</p>
<p class="p0">Yakındaki çamaşır ipinden bir pelerin sarkıyordu. Nynaeve kendini sakin kalmaya zorlayarak gidip pelerini aldı. Pelerinin sahibini bulup parasını ödeyecekti. Üzerine hiçbir şey giymeden dolaşamazdı. Pelerini başının üzerinden geçirdi.</p>
<p class="p0">Aniden yer sarsıldı. Dalgalar büyüdü, kumsalı dövmeye başladı. Nynaeve inledi ve çamaşır ipinin direğine tutunarak dengesini buldu. Yukarıdaki dağ duman ve kül fışkırtmaya başladı.</p>
<p class="p0">Yakındaki kayalık çıkıntı yıkılmaya, yamaçtan aşağı kayalar yuvarlanmaya başlarken, Nynaeve direğe tutundu. İnsanlar bağırıyordu. Nynaeve’in bir şeyler yapması gerekiyordu! Çevresine bakınırken, yere kazınmış altı uçlu bir yıldız gördü. Ona koşmak istedi, ama dikkatli yürümesi gerektiğini biliyordu.</p>
<p class="p0">Sakin kalmak zordu. Yürürken, kalbi dehşetle çırpınıyordu. Ezilecekti! İri kayalar kulübeleri ezerek ona doğru yuvarlanırken Nynaeve yıldız desenine ulaştı. Korkusuna rağmen doğru örgüyü çabucak yaptı; duvar oluşturan bir Hava örgüsü. Duvarı önüne yerleştirdi ve kayalar ona çarparak durdu.</p>
<p class="p0">Köyde yaralanmış insanlar vardı. Nynaeve yardım etmek için yıldız deseninden onlara döndü, ama bunu yaparken, sazlardan örülmüş aynı yıldızı yakındaki kulübenin kapısına asılmış halde gördü. Duraksadı.</p>
<p class="p0">Başarısız <span class="t3">olmamalıydı</span>. Kulübeye yürüdü ve kapıdan geçti.</p>
<p class="p0">Sonra donakaldı. Bu karanlık, soğuk mağarada ne yapıyordu? Ve neden üzerinde bu kaşıntı yapan, kalın pelerin vardı?</p>
<p class="p0">Yüz örgünün ilkini tamamlamıştı. Bunu biliyordu, ama başka hiçbir şey bilmiyordu. Kaşlarını çatarak mağarada yürüdü. Tavandaki çatlaklardan ışık sızıyordu. İleride daha büyük bir ışık birikintisi gördü. Çıkış yolu.</p>
<p class="p0">Mağaradan çıkınca, kendini Kıraç’ta buldu. Elini kaldırarak parlak gün ışığına karşı gözlerini gölgeledi. Görünürde kimse yoktu. Otları ezerek, sıcak taşlardan ayağı yanarak yürüdü.</p>
<p class="p0">Sıcak boğucuydu. Kısa süre sonra, her adım yorucu olmaya başladı. Neyse ki ileride harabeler vardı. Gölge! Nynaeve oraya koşmak istedi, ama sakin olması gerekiyordu. Taşlara yaklaştı ve yıkık bir duvarın gölgesindeki taşlara bastı. O kadar serindi ki, Nynaeve rahat bir nefes aldı.</p>
<p class="p0">Yakında, yerde, tuğlalardan bir desen vardı ve altı uçlu yıldız oluşturuyorlardı. Ne yazık ki, yıldız güneş ışığındaydı. Nynaeve gönülsüzce gölgeden çıktı ve desene yürüdü.</p>
<p class="p0">Uzakta davullar çalındı. Nynaeve hızla döndü. Yakındaki tepeye iğrenç, kahverengi tüylü yaratıklar tırmanmaya başladı. Kırmızı kan damlatan baltalar taşıyorlardı. Trolloclar gözüne yanlış görünüyorlardı. Nynaeve daha önce de Trolloc görmüştü, ama nerede gördüğünü hatırlamıyordu. Bunlar farklıydı. Yeni bir tür olabilirler miydi? Kürkleri daha kalındı ve gözleri yüzlerindeki kıvrımlara kaçmıştı.</p>
<p class="p0">Nynaeve daha hızlı yürüdü, ama koşmadı. Sakin kalmak önemliydi. Bu kesinlikle <span class="t3">aptalcaydı</span>. Yakında Trolloclar varken neden koşmaktan kaçınması gerekiyordu ki? Neden koşmamak isteyecekti? Adımlarını sıklaştırmadığı için ölürse, bu onun kendi hatası olurdu.</p>
<p class="p0"><span class="t3">Kendine hakim ol. Çok hızlı hareket etme.</span></p>
<p class="p0">Düzenli adımlarla yürüyerek altı uçlu yıldıza ulaştığında Trolloclar yaklaşmıştı. Yapması gereken örgüyü ördü ve bir Ateş ipliği ayırdı. Muazzam bir ısı serpintisi yollayarak, yakındaki yaratıkları kavurup küle çevirdi.</p>
<p class="p0">Hissettiği korkuya karşın dişlerini sıkarak, gereken örgünün geri kalanını yaptı. Örgüleri yarım düzine defa ayırdı ve birkaç dakika içinde karmaşık örgüyü tamamladı.</p>
<p class="p0">Onu yerine yerleştirdi, sonra başını salladı. İşte. Diğer Trolloclar da geliyordu. Nynaeve elini sallayarak onları da yaktı.</p>
<p class="p0">Altı uçlu yıldız taştan bir kemerin yanına kazınmıştı. Nynaeve, endişe içinde omzundan arkaya bakmamaya çalışarak o tarafa yürüdü. Daha fazla Trolloc geliyordu. Öldürebileceğinden daha fazla.</p>
<p class="p0">Kemere ulaştı ve altından geçti.</p>
<p class="p0">&nbsp;</p>
<p class="p0">Nynaeve, havada çan sesleri oluşturan kırk yedinci örgüyü de tamamladı. Bitkin düşmüştü. Bu örgüyü, onlarca metre havada, imkansız ölçüde dar bir kulenin tepesinde dikilerek yapmak zorundaydı. Rüzgar onu örseliyor, kuleden düşürmekle tehdit ediyordu.</p>
<p class="p0">Aşağıda, karanlık gece havasında bir kemer belirdi. Birkaç metre aşağıda, kulenin yanından çıkmış gibi görünüyordu ve yere paralel duruyor, gökyüzüne açılıyordu. Altı uçlu yıldız oradaydı.</p>
<p class="p0">Nynaeve dişlerini sıkarak kuleden atladı ve düşerek kemerden geçti.</p>
<p class="p0">Bir birikintiye indi. Giysileri gitmişti. Nereye gitmişlerdi? Nynaeve kendi kendine homurdanarak ayağa kalktı. <span class="t3">Öfkeliydi</span>. Neden bilmiyordu, ama biri... ona bir şey yapmıştı.</p>
<p class="p0">Çok yorgundu. Her kimseler, bu onların suçuydu. Bu düşünceye odaklandığında, düşünce berraklaştı. Ne yaptıklarını hatırlamıyordu, ama suç kesinlikle onlardaydı. İki kolunda da kesikler vardı. Kırbaçlanmış mıydı? Yaralar çok fena acıyordu.</p>
<p class="p0">Sırılsıklam, çevresine bakındı. Yüz örgünün kırk yedisini tamamlamıştı. Bunu biliyordu, ama başka hiçbir şey bilmiyordu. <span class="t3">Birinin</span> onun başarısız olmasını çok istediği gerçeği dışında.</p>
<p class="p0">Onların kazanmasına izin vermeyecekti. Sakin olma kararlılığıyla birikintiden kalktı ve yakında giysiler buldu. Şatafatlı renklere sahiptiler, parlak pembe ve sarı, ve bol bol da kırmızı. Hakaretten farksızdı. Yine de giyindi.</p>
<p class="p0">Bataklıktaki bir patikada yürüdü, çukurların ve durgun su birikintilerinin çevresinden dolandı ve sonunda çamura çizilmiş altı uçlu yıldızı buldu. Bir sonraki örgüye başladı. Bu, havaya alev alev yanan mavi bir yıldız fırlatacaktı.</p>
<p class="p0">Bir şey boynunu ısırdı. Nynaeve ona şaplak attı ve bir karasinek öldürdü. Eh, bu pis kokulu bataklıkta sinek olması normaldi. Bir de bu...</p>
<p class="p0">Kolunda bir başka ısırık hissetti. Ona da şaplak attı. Çevresindeki hava, uçuşan sineklerle uğuldamaya başladı. Nynaeve dişlerini sıktı ve örmeye devam etti. Kollarında daha fazla ısırık hissetti. Hepsini birden öldüremezdi. Bir örgüyle sineklerden kurtulabilir miydi? Çevresinde bir esinti yaratacak bir örgü örmeye başladı, ama çığlıklar duyunca durdu.</p>
<p class="p0">Sinek uğultularının üzerinden doğru düzgün duyulmuyordu, ama bataklığa düşmüş bir çocuğun sesi gibi geliyordu! Nynaeve sese doğru bir adım attı ve seslenmek için ağzını açtı, ama karasinekler ağzına doluştu, nefesini kesti. Gözlerine girdiler ve Nynaeve gözlerini sıkıca yummak zorunda kaldı.</p>
<p class="p0">O uğultu. Çığlıklar. Isırıklar. Işık, boğazındaydılar! Ciğerlerinde!</p>
<p class="p0"><span class="t3">Örgüyü bitir. Örgüyü bitirmek zorundasın.</span></p>
<p class="p0">Bir şekilde, acıya rağmen devam etti. Böceklerin gürültüsü o kadar yüksekti ki, havaya fırlattığı alev alev yıldızın hışırtısını ancak duyabildi. Çabucak, sinekleri süpüren bir rüzgar yarattı ve ardından çevresine bakındı. Öksürüyor, titriyordu. Sineklerin boğazına yapıştığını hissedebiliyordu. Tehlikede bir çocuk görmedi. Yanlış mı duymuştu?</p>
<p class="p0">Bir ağaca oyulmuş kapının üzerinde bir başka altı uçlu yıldız gördü. Sinekler bir kez daha çevresinde uğuldamaya başlarken, o tarafa yürüdü. Sakin. Sakin olmak zorundaydı! Neden? Hiç mantıklı gelmiyordu! Yine de sakin kaldı ve sinekler çevresinde uçuşurken, o gözlerini yumarak yürüdü. Uzandı, kapıyı buldu ve çekip açtı. Kapıdan geçti.</p>
<p class="p0">Binanın içinde durdu ve neden bu kadar öksürdüğünü merak etti. Hasta mıydı? Bitkinlik ve öfke içinde duvara yaslandı. Bacakları çiziklerle kaplıydı ve kolları böcek ısırıklarıyla kaşınıyordu. Nynaeve inledi ve cafcaflı giysilerine baktı. Ne düşünmüştü de kırmızı, sarı ve pembeyi bir arada giymişti?</p>
<p class="p0">İçini çekerek doğruldu ve dingildek koridorda yürümeye başladı. Zemini oluşturan tahtalar o yürürken sallanıyordu ve duvarlardaki sıva kırılmış, ufalanıyordu.</p>
<p class="p0">Bir kapıya ulaştı ve içeriye baktı. Küçük odada dört küçük pirinç yatak vardı; şiltenin dikişlerinden samanlar görünüyordu. Her yatakta, lime lime bir battaniyeyi kavramış küçük bir çocuk vardı. İkisi öksürüyordu ve dördü de soluk ve hastalıklıydı.</p>
<p class="p0">Nynaeve inledi ve odaya daldı. İlk çocuğun, dört yaşında gösteren oğlanın yanında diz çöktü. Gözlerini inceledi, sonra ona öksürmesini söyledi ve göğsünü dinledi. Sürüngen hastalığa yakalanmıştı.</p>
<p class="p0">“Size kim bakıyor?” diye sordu.</p>
<p class="p0">“Yetimhaneyi Mala Hanım yönetiyor,” dedi çocuk zayıf bir sesle. “Onu uzun zamandır görmedik.”</p>
<p class="p0">“Lütfen,” dedi yan yataktaki küçük kız. Gözleri kanlanmıştı ve derisi o kadar soluktu ki, neredeyse beyazdı. “Biraz su. Biraz su alabilir miyim?” Kız titriyordu.</p>
<p class="p0">Diğer ikisi ağlıyordu. Acıklı, zayıf sesler. Işık! Odada tek bir pencere yoktu ve Nynaeve yatakların altında koşturan hamamböcekleri görüyordu. Kim çocukları bu durumda bırakabilirdi?</p>
<p class="p0">“Şş,” dedi. “Ben buradayım. Ben size bakarım.”</p>
<p class="p0">Çocuklara Şifa vermek için yönlendirmesi gerekiyordu. Sonra...</p>
<p class="p0"><span class="t3">Hayır,</span> diye düşündü. <span class="t3">Bunu yapamam. Yıldıza ulaşana kadar yönlendiremem.</span></p>
<p class="p0">O zaman bitki kaynatabilirdi. Şifalı ot kesesi neredeydi? Odada çevresine bakındı ve bir su kaynağı aradı.</p>
<p class="p0">Donakaldı; koridorun karşısında bir oda daha vardı. Önceden de orada mıydı? Yerdeki halıda altı uçlu yıldız simgesi gördü. Kalktı. Çocuklar sızlandılar.</p>
<p class="p0">“Geri döneceğim,” dedi Nynaeve, o odaya girerek. Her adım yüreğini burkuyordu. Çocukları terk ediyordu. Ama hayır, yalnızca yan odaya giriyordu. Değil mi?</p>
<p class="p0">Halıya ulaştı ve örmeye başladı. Çabucak bu örgüyü yaptıktan sonra çocuklara yardım edebilirdi. Çalışırken ağladı.</p>
<p class="p0"><span class="t3">Buraya daha önce de geldim</span>, diye düşündü. <span class="t3">Ya da buna benzer bir yere. Buna benzeyen bir durumda bulundum.</span></p>
<p class="p0">Gittikçe öfkelendiğini hissetti. O çocuklar onu çağırırken nasıl yönlendirebilirdi? Ölüyordu o çocuklar.</p>
<p class="p0">Örgüyü tamamladı, sonra örgünün hava fışkırtmasını ve elbisesini savurmasını izledi. Örgüsüne uzandı ve kavradı. Tam o sırada odanın yanında bir kapı belirdi. Tepesine küçük cam bir pencere oturtulmuştu ve üzerinde altı uçlu yıldız vardı.</p>
<p class="p0">Devam etmek <span class="t3">zorundaydı</span>. Çocukların ağlamasını duydu. Gözlerinde yaşlarla, yüreği burkularak, kapıdan geçti.</p>
<p class="p0">&nbsp;</p>
<p class="p0">Durum daha da kötüleşti. İnsanları boğulmuş, kellesi uçurulmuş, canlı canlı gömülmüş halde bıraktı. En kötüsü de, parlak kırmızı kürkü, kristal gözleri olan devasa örümcekler köylüleri yerken örgü örmekti. Örümceklerden <span class="t3">nefret</span> ederdi.</p>
<p class="p0">Bazen çıplak oluyordu. Bu onu rahatsız etmiyordu artık. Yapacağı örgünün sırası dışında hiçbir şey hatırlamasa da, gördüğü dehşetlerle karşılaştırıldığında çıplaklığın önemsiz kaldığını bir şekilde anlıyordu.</p>
<p class="p0">Sendeleyerek taş bir kemerden geçti ve yanan bir eve dair anıları soldu. Bu seksen birinci örgüydü. Bunu hatırlıyordu. Bunu, bir de hissettiği öfkeyi.</p>
<p class="p0">Üzerinde çuval bezinden yapılmış, ateşte kavrulmuş bir elbise vardı. Onu nasıl yakmıştı? Dimdik durarak başını tuttu. Kolları zonkluyordu, sırtı kırbaçlanmış gibi hissediyordu, bacaklarında ve ayak parmaklarında kesikler ve çizikler vardı. İki Nehir’deydi. Yalnız, burası İki Nehir <span class="t3">değildi</span>. Hatırladığı gibi değil. Binalardan bazıları hala yanıyor, için için tütüyordu.</p>
<p class="p0">“Yine geliyorlar!” diye bağırdı bir ses. Al’Vere Efendi. Neden elinde bir kılıç vardı? Tanıdığı, sevdiği insanlar -Perrin, al’Vere Efendi, al’Donel Hanım, Aeric Botteger- alçak bir duvarın yanında duruyorlardı ve hepsinin elinde silahlar vardı. Birkaçı ona el salladı.</p>
<p class="p0">“Nynaeve!” diye seslendi Perrin. “Gölgedölleri! Yardımına ihtiyacımız var!”</p>
<p class="p0">Duvarın diğer yanında muazzam gölgeler hareket etti. Korkunç büyüklükte Gölgedölleri: Trolloc değil, daha da kötü bir şey. Nynaeve kükremelerini duydu.</p>
<p class="p0">Yardım etmek zorundaydı! Perrin’e doğru ilerledi, ama diğer yönde, Çayır’ın ötesindeki yamaçta altı uçlu bir yıldız görünce donakaldı.</p>
<p class="p0">“Nynaeve!” Perrin’in sesi çaresizdi. Duvarın üzerinden uzanan, simsiyah dokunaçlara sahip bir şeye vurmaya başladı. Dokunaçlardan biri Aeric’i yakalayıp çığlıklar atan adamı karanlığa çekerken, Perrin baltasıyla dokunacı kesmeye çalıştı.</p>
<p class="p0">Nynaeve yıldıza doğru yürümeye başladı. Sakin. Ölçülü.</p>
<p class="p0"><span class="t3">Bu aptalcaydı</span>. Bir Aes Sedainin sakin olması gerekirdi. Bunu biliyordu. Ama bir Aes Sedainin aynı zamanda eyleme geçebilmesi, yardıma ihtiyaç duyanlara yardım edebilmesi gerekiyordu. Bu insanların ona ihtiyacı vardı.</p>
<p class="p0">Bu yüzden koşmaya başladı.</p>
<p class="p0">Bu bile yeterli gelmiyordu. Yıldıza ulaşmak için koştu, ama yine de sevdiği insanları yalnız savaşmak üzere geride bıraktı. Altı uçlu yıldıza gelene kadar yönlendiremeyeceğini biliyordu. Bu kesinlikle mantıksızdı. Gölgedölleri saldırıyordu. Yönlendirmek <span class="t3">zorundaydı!</span></p>
<p class="p0">Kaynak’a kucak açtı ve bir şey onu durdurmaya çalıştı. Kalkana benzer bir şey. Onu itmeye çalıştı ve Güç içini doldurdu. Canavara ateş fırlatmaya başladı, Perrin’e uzanan bir dokunacı kavurdu.</p>
<p class="p0">Nynaeve altı uçlu yıldıza gelene kadar ateş fırlatmaya devam etti. Orada, seksen birinci örgüyü ördü ve havada üç Ateş halkası yarattı.</p>
<p class="p0">Bir yandan hızla çalışıyor, bir yandan da canavarlara saldırıyordu. Bu örgüyü yapmanın ne anlamı olduğunu bilmiyordu, ama bitirmek zorunda olduğunu biliyordu. Bu yüzden örgünün gücünü arttırdı ve yanan halkaları kocaman yaptı. Sonra onları yaratıklara fırlatmaya başladı. Devasa halkalar kara yaratıklara çarptı ve onları öldürdü.</p>
<p class="p0">Al’Vere Efendi’nin hanının çatısında altı uçlu bir yıldız vardı. Kavrularak mı işlenmişti oraya? Nynaeve yıldızı görmezden geldi ve öfkesini dokunaçlı yaratıklara yöneltti.</p>
<p class="p0"><span class="t3">Hayır. Bu önemli. İki Nehir’den daha önemli. Devam etmek zorundayım.</span></p>
<p class="p0">Tam bir korkak gibi hissederek -ama doğru şeyi yaptığını düşünerek- hana koştu ve kapıdan geçti.</p>
<p class="p0">&nbsp;</p>
<p class="p0">Nynaeve kırık bir kemerin yanında, yere uzanmış ağlıyordu. Yüz örgünün sonuncusuna gelmişti.</p>
<p class="p0">Zar zor hareket edebiliyordu. Yüzü gözyaşları ile yol yol olmuştu. Savaştan kaçmak, çocukları ölmeye bırakmak hakkında boş anıları vardı. Asla yeterince yardım edememek hakkında.</p>
<p class="p0">Omzu kanıyordu. Bir kurt ısırığı. Nynaeve’in bacakları, dikenli çalıların arasından geçmiş gibi, lime lime olmuştu. Tüm vücudu yanıklar ve su kabarcıklarıyla kaplanmıştı. Çıplaktı.</p>
<p class="p0">Çizilmiş, kanayan dizleri üzerinde doğruldu. Örgüsü omuzlarından bir el aşağıda, dumanları tüten kesik bir uç halinde bitiyordu. Titreyerek öğürdü.</p>
<p class="p0">Öylesine hasta, öylesine zayıf hissediyordu. Nasıl devam edecekti?</p>
<p class="p0"><span class="t3">Hayır. Beni yenemeyecekler.</span></p>
<p class="p0">Yavaşça ayağa kalktı. Küçük bir odadaydı, duvar tahtalarının arasından haşin güneş ışığı sızıyordu. Yerde beyaz bir bez bohçası vardı. Onu alıp açtı. Etek uçlarında Ajah renklerinde çizgiler olan beyaz bir elbise. Beyaz Kule’de, bir Kabul Edilmişin elbisesi.</p>
<p class="p0">Elbiseyi yere bıraktı. “Ben bir Aes Sedaiyim,” dedi. Elbisenin üzerinden aşıp kapıyı açtı. Bu yalana boyun eğmektense, çıplak devam etmek yeğdi.</p>
<p class="p0">Kapının dışında bir başka elbise buldu. Bu elbise sarıydı. Bu daha uygundu. Titremesini bastıramıyordu, ama elbiseyi giydi. Parmakları o kadar yorgundu ki, zar zor oynatabiliyordu onları. Elbise kanıyla lekelendi.</p>
<p class="p0">Elbiseyi giydikten sonra çevresini inceledi. Afet’te, bir tepedeydi. Yer belirgin kara lekeler taşıyan otlarla kaplıydı. Neden Afet’te bir baraka vardı ve neden onun içindeydi?</p>
<p class="p0">O kadar yorgun hissediyordu ki. Barakaya dönüp uyumak istiyordu.</p>
<p class="p0">Hayır, devam edecekti. Tepeye tırmandı ve zirvesinde, kırık molozlarla ve karanlık çukurlarla kaplı bir manzaraya baktı. Göller... onlara göl denebilirse. Sıvı, yoğun ve yağlı görünüyorlardı. İçlerinde karanlık şekiller hareket ediyordu. <span class="t3">Malkier</span>, diye düşündü, mekanı tanımasına şaşarak. <span class="t3">Yedi Kule, ama şimdi moloz yığınlarına dönüşmüşler. Yozlaşmış Bin Göl. Lan’in miras aldığı yer.</span></p>
<p class="p0">Öne adım attı ve ayağı bir şeye çarptı. Ayağının altındaki taşa küçük bir simge oyulmuştu. Altı uçlu yıldız.</p>
<p class="p0">Rahat bir nefes aldı. Bitmek üzereydi. Son örgüye başladı.</p>
<p class="p0">Aşağıda, bir adam kılıcını ustalıkla sallayarak, sendeleye sendeleye bir moloz yığınının arkasından çıktı. Nynaeve onu uzaktan tanıdı. O güçlü vücut, kare yüz, renk değiştiren pelerin ve tehlikeli yürüyüş.</p>
<p class="p0">“Lan!” diye haykırdı.</p>
<p class="p0">Lan’in çevresi, kurda benzeyen, ama çok iri yaratıklarca kuşatılmıştı. Kürkleri siyahtı ve Lan’in üzerine atılırlarken dişleri parlıyordu. Karanlıkköpekler, hem de koca bir sürü.</p>
<p class="p0">Nynaeve irkilerek yüzüncü örgüyü bitirdi; onu yapmaya devam ettiğini fark etmemişti. Çevresinde rengarenk kıvılcımlar patladı. Nynaeve onların faydasızca yere yağmasını izledi. Arkasında bir ses duydu, ama dönüp baktığında, orada hiçbir şey yoktu. Yalnızca baraka.</p>
<p class="p0">Altı uçlu yıldız orada, bir kapının üzerinde asılı duruyordu. Simge mücevherlerden yapılmıştı. Biraz önce o kapı orada değildi. Barakaya doğru bir adım attı, sonra arkasına baktı.</p>
<p class="p0">Lan kılıcını savuruyor, Karanlıkköpekleri çekilmeye zorluyordu. O yaratıkların salyalarının dokunuşu bile onu öldürebilirdi.</p>
<p class="p0">“Lan,” diye haykırdı Nynaeve. “Kaç!”</p>
<p class="p0">Lan onu duymadı. Altı uçlu yıldız. Ona yürümesi gerekiyordu!</p>
<p class="p0">Nynaeve gözlerini kırpıştırdı, sonra ellerine baktı. Avuçlarının ortasında birer minik yara vardı. Zor fark edilen izler. Onları görünce kafasında bir anı canlandı.</p>
<p class="p0"><span class="t3">Nynaeve... Seni seviyorum...</span></p>
<p class="p0">Bu bir sınavdı. Bunu şimdi hatırlayabiliyordu. Onu, Lan’le Beyaz Kule arasında seçim yapmaya zorlayan bir sınav. Nynaeve bir kez bu seçimi yapmıştı, ama gerçek olmadığını biliyordu.</p>
<p class="p0">Bu da gerçek değildi, değil mi? Elini başına götürdü. Zihni puslanmıştı. <span class="t3">Aşağıdaki benim kocam</span>, diye düşündü. <span class="t3">Hayır, bu oyunu oynamayacağım!</span></p>
<p class="p0">Haykırarak Ateş ördü ve Karanlıkköpeklerden birine fırlattı. Yaratık alevlere boğuldu, ama ateş ona zarar vermiyormuş gibiydi. Nynaeve öne çıkarak daha fazla ateş fırlattı. Faydasız! Köpekler saldırmaya devam ediyordu.</p>
<p class="p0">Nynaeve bitkinliğe boyun eğmeyi reddetti. Yorgunlukla arasına mesafe koydu, sakinleşti, kendini topladı. Buz. Onu zorlamak, neler yapabileceğini görmek istiyorlardı, öyle mi? Eh, öyle olsun. Nynaeve uzandı ve muazzam miktarlarda Tek Güç çekti.</p>
<p class="p0">Sonra şerateş ördü.</p>
<p class="p0">Saf ışık çizgisi, çevresindeki havayı çarpıtarak parmaklarından fışkırdı. Karanlıkköpeklerden birini vurdu ve onu <span class="t3">deldi</span>, ışık yoluna devam ederek yere saplandı. Tüm manzara gürledi ve Nynaeve sendeledi. Lan yere düştü. Karanlıkköpekler üzerine atladılar.</p>
<p class="p0"><span class="t3">HAYIR</span>! diye düşündü Nynaeve. Doğruldu ve yine şerateş ördü. Bir köpeği daha vurdu, sonra bir tane daha. Kayalıkların arkasından daha fazla canavar çıktı. Nereden geliyordu bunlar? Nynaeve yasak örgüyle Karanlıkköpekleri patlatarak öne çıktı.</p>
<p class="p0">Her şerateş patlaması yerin acı çekiyormuş gibi titremesine yol açıyordu. Şerateş yeri o şekilde delmemeliydi. Bunda yanlış bir şey vardı.</p>
<p class="p0">Lan’e ulaştı. Lan’in bacağı kırılmıştı. “Nynaeve!” dedi. “Gitmen lazım!”</p>
<p class="p0">Nynaeve onun sözlerini duymazdan geldi, diz çöktü ve bir köpek daha moloz yığınını dolanırken Nynaeve şerateş ördü. Sayıları artıyordu ve Nynaeve <span class="t3">çok</span> yorgundu. Her yönlendirdiğinde, daha fazlasını yapamayacağını düşünüyordu.</p>
<p class="p0">Ama bu mümkün değildi. Lan tehlikedeyken değil. Tüm gücünü kullanarak karmaşık bir Şifa örgüsü ördü ve Lan’in bacağını iyileştirdi. Lan ayağa fırladı, kılıcını kaptı ve bir Karanlıkköpeği savuşturdu.</p>
<p class="p0">Birlikte savaştılar; Nynaeve şerateşle, Lan çelikle. Ama Lan’in hamleleri kuvvetsizdi ve Nynaeve’in şerateş oluşturması her seferinde biraz daha uzun sürüyordu. Yer sarsılıyor ve gürlüyordu, harabeler çatırdayarak yıkılıyordu.</p>
<p class="p0">“Lan!” dedi Nynaeve. “Kaçmaya hazır ol!”</p>
<p class="p0">“Ne?”</p>
<p class="p0">Nynaeve, kalan son gücüyle şerateş ördü ve doğrudan önlerine yöneltti. Yer, canlı bir varlık gibi, ızdırapla <span class="t3">dalgalandı</span>. Yakınlarında toprak yarıldı ve Karanlıkköpekler içine düştü. Nynaeve yıkıldı, Tek Güç ellerinden kayıp gitti. Yönlendiremeyecek kadar yorulmuştu.</p>
<p class="p0">Lan onun kolunu tuttu. “Gitmemiz lazım!”</p>
<p class="p0">Nynaeve zorla ayağa kalktı ve Lan’in elini tuttu. Birlikte, gürleyen yamaçta koştular. Arkalarında Karanlıkköpekleri uluyordu, bazıları yarıktan dışarı sıçrıyordu.</p>
<p class="p0">Nynaeve, Lan’in eline tutunarak tüm gücüyle koştu. Tepeye tırmandılar. Yer feci sarsılıyordu; Nynaeve barakanın hala ayakta olmasına inanamadı. Tepede, sendeleyerek o tarafa yöneldi, Lan de onunla geldi.</p>
<p class="p0">Lan acıyla bağırarak tökezledi. Eli Nynaeve’in parmaklarından kaydı.</p>
<p class="p0">Nynaeve arkasına döndü. Arkalarında, bir Karanlıkköpek seli tepeye ulaşmıştı, dişleri parlayarak, ağızlarından tükürükler saçarak hırlıyorlardı. Lan, iri iri açılmış gözlerle, Nynaeve’e gitmesini işaret etti.</p>
<p class="p0">“<span class="t3">Hayır</span>.” Nynaeve onun kolunu yakaladı ve çekerek yamaçtan aşağı sürükledi. Birlikte kapıya doğru yuvarlandılar ve...</p>
<p class="p0">... Nynaeve nefes nefese <span class="t3">ter’angreal</span>’den dışarı düştü. Tek başına soğuk zemine yığıldı. Çıplaktı ve titriyordu. Bütün anıları sel gibi geri aktı. Sınavın her korkunç anını hatırladı. Her ihaneti, her sinir bozucu örgüyü. Hissettiği güçsüzlüğü, çocukların çığlıklarını, tanıdığı ve sevdiği insanların ölümlerini. Yerde kıvrıldı ve ağladı.</p>
<p class="p0">Tüm vücudu acıyla yanıyordu. Omuzları, bacakları, kolları ve sırtı hala kanıyordu. Vücudunda geniş yanıklar ve su kabarcıkları vardı ve örgüsünün büyük kısmı gitmişti. Nynaeve yaptıklarına dair anıları kovalamaya çalışırken açılmış saçları yüzüne düşüyordu.</p>
<p class="p0">Yakından inlemeler duydu ve yaşarmış gözlerle baktığında, halkadaki Aes Sedailerin örgü örmeyi bırakıp oldukları yere çöktüklerini gördü. Onlardan nefret ediyordu. <span class="t3">Her birinden ayrı ayrı </span>nefret ediyordu.</p>
<p class="p0">“Işık!” dedi Saerin’in sesi. “Biri ona Şifa versin!”</p>
<p class="p0">Her şey bulanıklaşıyordu. Sesler boğuldu. Su altındaki sesler gibi. Huzurlu sesler...</p>
<p class="p0">Soğuk bir şeyle kaplandı. Şifa’nın buz gibi şokuyla nefesi kesildi, gözleri iri iri açıldı. Rosil yanında diz çökmüştü. Kadın endişeli görünüyordu.</p>
<p class="p0">Nynaeve’in bedenindeki acı dindi, ama bitkinliği on kat arttı. Ve içindeki acı... o hala duruyordu. Çocukların çığlıklarını duyabiliyordu.</p>
<p class="p0">“Eh,” dedi Saerin yakından, “hala yaşıyor gibi. Şimdi, biri bana lütfen açıklar mı, <span class="t3">yaratım aşkına</span> bu da neydi?” Sesi çok öfkeliydi. “Pek çok terfiye katıldım, hatta bir tanesinde kadın hayatta kalmadı. Ama yaşadığım onca süre içinde, bu kadının yaşadıklarını yaşayan tek bir kadın bile görmedim.”</p>
<p class="p0">“Doğru düzgün sınanması gerekiyordu,” dedi Rubinde.</p>
<p class="p0">“Doğru düzgün mü?” diye sordu Saerin kızgınlıkla.</p>
<p class="p0">Nynaeve’in onlara bakacak gücü yoktu. Nefes alıp vererek oracıkta yattı.</p>
<p class="p0">“<span class="t3">Doğru düzgün</span> demek?” diye tekrarladı Saerin. “Bu doğru değildi. Bu apaçık intikamcıydı, Rubinde! O sınavların her biri, benim diğer kadınlardan talep ettiklerimin ötesindeydi. Utanmalısın. Hepiniz utanmalısınız. Işık, kıza ne yaptığınıza baksanıza!”</p>
<p class="p0">“Bu önemsiz,” dedi Kızıllardan Barasine soğuk bir sesle. “Sınavı geçemedi.”</p>
<p class="p0">“Ne?” diye gakladı Nynaeve, sonunda başını kaldırıp bakarak. <span class="t3">Ter’angreal</span> solmuştu ve Rosil bir battaniyeyle Nynaeve’in giysilerini getirmişti. Egwene kollarını kavuşturmuş, kenarda duruyordu. Dingin bir yüzle diğerlerini dinliyordu. Onun oy hakkı yoktu, ama diğerleri oy vererek, Nynaeve’in sınavdan geçip geçmediğini kararlaştıracaktı.</p>
<p class="p0">“Başarısız oldun, <span class="t3">kızım</span>,” dedi Barasine, Nynaeve’e duygusuzca bakarak. “Doğru davranış tarzını gösteremedin.”</p>
<p class="p0">Mavilerden Lelaine, bir Kızıl’la hemfikir olmak canını sıkıyormuş gibi bir ifadeyle başını salladı. “Bu, bir Aes Sedai kadar sakin kalıp kalamayacağını sınamak içindi. Sen sakin kalamadın.”</p>
<p class="p0">Diğerleri tedirgin görünüyorlardı. Sınavın ayrıntılarından bahsedilmemesi gerekiyordu. Nynaeve o kadarını biliyordu. Aynı zamanda, çoğu zaman başarısız olmakla ölmenin aynı anlama geldiğini de biliyordu. Gerçi, şimdi düşününce, başarısız olduğunu duymak onu o kadar da şaşırtmamıştı.</p>
<p class="p0">Sınavın kurallarını ihlal etmişti gerçekten. Perrin’i ve diğerlerini kurtarmak için koşmuştu. Yönlendirmesine izin verilmeden yönlendirmişti. Pişmanlık hissetmiyordu. Şimdilik, boş kayıp hissi tüm diğer duyguları boğuyordu.</p>
<p class="p0">“Barasine’in hakkı var,” dedi Seaine gönülsüzce. “Sonunda, öfkeye kapıldığın açıktı ve işaret noktalarına ulaşmak için koştun. Sonra bir de yasak örgü meselesi var. Çok can sıkıcı. Başarısız sayılman gerektiğini söylemiyorum, ama uygunsuzluklar vardı gerçekten.”</p>
<p class="p0">Nynaeve ayağa kalkmaya çalıştı. Rosil onu engellemek için elini omzuna koydu, ama Nynaeve onun kolunu tuttu ve onu destek niyetine kullanarak, titrek bacakları üzerinde doğruldu. Battaniyeyi aldı, omuzlarına sardı ve önünü kapattı.</p>
<p class="p0">Bitkindi. “Yapmam gerekeni yaptım. Tehlike içinde insanlar gördüğünde hanginiz koşmaz ki? Aranızda kim Gölgedöllerinin saldırdığını gördüğünde yönlendirmez? Ben, bir Aes Sedainin davranması gerektiği gibi davrandım.”</p>
<p class="p0">“Bu sınav,” dedi Barasine, “bir kadının kendini daha yüce bir göreve adayıp adayamayacağını belirlemek içindir. Daha yüksek bir iyilik uğruna anlık olayları görmezden gelip gelemeyeceğini görmek için.”</p>
<p class="p0">Nynaeve burnunu çekti. “Gereken örgüleri tamamladım. Odağımı kaybetmedim. Evet, sükunetimi kaybettim ama görevlerimi tamamlayacak kadar da serinkanlıydım. Sırf sükunet uğruna sükunet talep edilmemeli ve kurtarmanız gereken insanlar varken koşma yasağı koymak da aptalca.</p>
<p class="p0">“Bu sınavda amacım Aes Sedai olmayı hak ettiğimi kanıtlamaktı. Eh, bu durumda, gördüğüm insanların hayatlarının bu unvanı elde etmekten daha önemli olduğunu savunabilirim. Birinin hayatını kurtarmak için unvanımı kaybetmem gerekiyorsa -ve başka sonuçları olmayacaksa- bunu göze alırdım. Her seferinde. Onları kurtarmamak daha yüce bir iyiliğe hizmet etmek olmaz; yalnızca bencillik olur.”</p>
<p class="p0">Barasine’in gözleri öfkeyle irileşti. Nynaeve döndü ve bir banka oturup dinlenmek üzere, güçlükle odanın kenarına yürüdü. Kadınlar toplanıp alçak sesle konuştular. Egwene, dinginliğini bozmadan Nynaeve’e yaklaştı. Amyrlin onun yanına oturdu. Sınava katılmasına ve Nynaeve’i sınayan deneyimlerden bazılarını yaratmasına izin verilse de, onu terfi ettirme kararı diğerlerine aitti.</p>
<p class="p0">“Onları kızdırdın,” dedi Egwene. “Ve kafalarını karıştırdın.”</p>
<p class="p0">“Ben gerçeği söyledim,” diye homurdandı Nynaeve.</p>
<p class="p0">“Belki,” dedi Egwene. “Ama patlamandan bahsetmiyorum. Sınav sırasında, sana verilen emirleri göz ardı ettin.”</p>
<p class="p0">“Onları göz ardı edemezdim. O emirleri aldığımı hatırlamıyordum. Ben... eh, aslında ne yapmam gerektiğini hatırlıyordum, ama sebeplerini hatırlamıyordum.” Nynaeve yüzünü buruşturdu. “Bu yüzden kuralları ihlal ettim. Onların gelişigüzel kurallar olduğunu sanıyordum. Neden koşmamam gerektiğini hatırlayamadım, bu yüzden insanların öldüğünü gördüğümde, yürümek aptalca geldi.”</p>
<p class="p0">“Sen onları hatırlamasan da kuralların daha etkili olması gerekiyordu,” dedi Egwene. “Ve işaret yerine gelmeden <span class="t3">yönlendiremiyor</span> olman lazımdı. Sınavın doğası böyle.”</p>
<p class="p0">Nynaeve kaşlarını çattı. “O zaman nasıl...”</p>
<p class="p0">“<span class="t3">Tel’aran’rhiod</span>’da çok fazla zaman geçirdin. Bu sınav... Düşler Dünyası’ndaki gibi işliyor sanki. Zihinlerimizde yarattıklarımız, senin çevren oluyor.” Egwene cıklayarak başını iki yana salladı. “Onları, bunun tehlikeli olabileceğine dair uyarmıştım. Senin Düşler Dünyası’nda edindiğin deneyim, sınavı bozmanı sağladı.”</p>
<p class="p0">Nynaeve buna yanıt vermedi. Kendini hasta hissediyordu. Ya <span class="t3">gerçekten</span> sınavı geçemediyse? Bu kadar yaklaştıktan sonra Kule’den atılırsa?</p>
<p class="p0">“Ama ihlallerin sana yardımcı olabilir belki,” dedi Egwene usulca.</p>
<p class="p0">“Ne?”</p>
<p class="p0">“Sen fazla deneyimlisin. Seni bu sınava sokmamaları lazımdı,” diye açıkladı Egwene. “Bir açıdan, olanlar, şalı sana bahşettiğimde onu hak ettiğini kanıtlıyor. Örgülerin her birini ustalıkla, hızla ve beceriyle yaptın. Özellikle de ‘faydasız’ örgüleri gördüğün şeylere saldırmak için kullanmanı beğendim.”</p>
<p class="p0">“İki Nehir’deki savaş,” dedi Nynaeve. “Onu sen yaptın, değil mi? Diğerleri mekanı, onu yaratabilecek kadar iyi bilmiyor.”</p>
<p class="p0">“Bazen görüntüleri ve durumları, sınava giren kadının zihnine dayanarak yaratabilirsin,” dedi Egwene. “Bu <span class="t3">ter’angreal</span>i kullanmak tuhaf bir deneyim. Anladığımdan emin olmadığım bir deneyim.”</p>
<p class="p0">“Ama İki Nehir’i <span class="t3">sen</span> yaptın.”</p>
<p class="p0">“Evet,” diye itiraf etti Egwene.</p>
<p class="p0">“Sonuncusunu da. Lan’le olan?”</p>
<p class="p0">Egwene başını salladı. “Üzgünüm. Ben yapmazsam kimsenin...”</p>
<p class="p0">“Yaptığına memnunum,” dedi Nynaeve.” “Bana bir şey gösterdi.”</p>
<p class="p0">“Öyle mi?”</p>
<p class="p0">Nynaeve başını salladı. Battaniyeyi tutarak duvara yaslandı ve gözlerini yumdu. “Aes Sedai olmakla Lan’e gitmek arasında seçim yapmam gerekse, Lan’i seçeceğimi anladım. İnsanların bana ne unvan verdiği, içimdeki hiçbir şeyi değiştirmez. Ama Lan... o bir unvandan daha fazlası. Aes Sedai olmasam bile yine de yönlendirebilirim -hala ben olurum. Ama onu terk edersem bir daha kendim olamam. Onunla evlendiğimde dünya değişti.”</p>
<p class="p0">Bunu fark edip dile getirince... kendini özgürleşmiş hissetmişti.</p>
<p class="p0">“Dua et de bunu diğerleri fark etmesin,” dedi Egwene. “Herhangi bir şeyi Beyaz Kule’nin önüne koyacağını düşünmeleri iyi olmaz.”</p>
<p class="p0">“Acaba,” dedi Nynaeve, “bazen bir kurum olarak Beyaz Kule’yi, hizmet ettiğimiz insanların önüne koymuyor muyuz? Kule’nin, daha önemli hedeflere ulaşmamıza yardımcı olacak bir araç yerine, başlı başına bir amaca dönüşmesine izin vermedik mi?”</p>
<p class="p0">“Adanmışlık önemlidir, Nynaeve. Beyaz Kule dünyayı koruyor ve ona rehberlik ediyor.”</p>
<p class="p0">“Ama pek çoğumuz bunu ailelerimiz olmadan yapıyoruz,” dedi Nynaeve. “Sevgi olmadan, kendi özel ilgi alanlarımız dışında tutku olmadan. Bu yüzden, bir yandan dünyaya rehberlik etmeye çalışırken, diğer yandan kendimizi ondan yalıtıyoruz. Kibirliyiz Egwene. Her zaman en iyisini bizim bildiğimizi varsayıyoruz, ama bu şekilde, hizmet ettiğimizi iddia ettiğimiz insanları anlayamama riskine giriyoruz.”</p>
<p class="p0">Egwene huzursuz olmuş görünüyordu. “Bu görüşlerden fazla söz etme, en azından bugünlüğüne. Sana yeterince kızdılar. Ama bu sınav <span class="t3">gerçekten</span> zalimceydi, Nynaeve. Üzgünüm. Seni kayırdığım düşünülmemeliydi, ama belki de durdurmam gerekirdi. Yapman gerekmeyen şeyler yaptın ve bu diğerlerini daha da sertleştirdi. Hasta çocukların seni incittiğini gördüler, bu yüzden sınavına pek çok hasta çocuk kattılar. Çoğu zaferlerini kişisel bir hakaret, bir iradeler yarışı olarak görüyor gibi. Bu onları sertleşmeye yönlendirdi. Hatta zalimliğe.”</p>
<p class="p0">“Hayatta kaldım,” dedi Nynaeve gözlerini açmadan. “Ve çok şey öğrendim. Kendim hakkımda. Ve bizim hakkımızda.”</p>
<p class="p0">Herkesçe kabul edilen, eksiksiz bir Aes Sedai olmak istiyordu. Bunu çok fazla istiyordu. Ama sonuçta, eğer bu insanlar onu kabul etmezse, yoluna devam edeceğini ve yapması gerekenleri yapacağını biliyordu.</p>
<p class="p0">Sonunda Temsilciler yaklaştılar. Rosil de peşlerinden geldi. Nynaeve saygısını göstermek için ayağa kalktı.</p>
<p class="p0">“Kullandığın yasak örgüyü konuşmamız gerek,” dedi Saerin sertçe.</p>
<p class="p0">“Karanlıkköpeklerini yok etmek için bildiğim tek yol,” dedi Nynaeve. “Gerekliydi.”</p>
<p class="p0">“Buna karar verme hakkı sana ait değil,” dedi Saerin. “Yaptığın şey <span class="t3">ter’angreal</span>in dengesini bozdu. Onu yok edebilir, kendini ve belki bizi de öldürtebilirdin. O örgüyü bir daha kullanmayacağına yemin etmeni istiyorum.”</p>
<p class="p0">“Bunu yapmayacağım,” dedi Nynaeve yorgunlukla.</p>
<p class="p0">“Şalı kazanmakla, sonsuza dek kaybetmek arasındaki farkı belirleyecek olsa bile mi?”</p>
<p class="p0">“Böyle bir yemin etmek aptallık olur,” dedi Nynaeve. “Kendimi, onu kullanmazsam insanların öleceği bir durumda bulabilirim. Işık! Rand’ın yanında Son Savaş’a katılacağım. Shayol Ghul’e gidersem ve şerateş olmadan, Ejder’in Karanlık Varlık’ı durdurmasına yardım edemeyeceğimi görürsem? Aptalca bir yemin ile dünyanın kaderi arasında seçim yapmamı mı istiyorsunuz?”</p>
<p class="p0">“Shayol Ghul’e gideceğini mi düşünüyorsun?” diye sordu Rubinde inanmazlıkla.</p>
<p class="p0">“Oraya gideceğim,” dedi Nynaeve usulca. “Bu bir soru değil. Rand istedi, ama o istemese de giderdim.”</p>
<p class="p0">Tedirginlikle bakıştılar.</p>
<p class="p0">“Eğer beni terfi ettirecekseniz,” dedi Nynaeve, “o zaman şerateş konusunda sağduyuma güvenmeniz gerekecek. Çok tehlikeli bir örgüyü ne zaman kullanıp, ne zaman kullanmamam gerektiğine karar verebileceğime güvenmiyorsanız, beni terfi ettirmeyin daha iyi.”</p>
<p class="p0">“Sizin yerinizde olsam dikkatli olurdum,” dedi Egwene kadınlara. “<span class="t3">Saidin</span>’deki lekenin temizlenmesine yardım eden kadına -savaşta Moghedien’i yenen, Malkier Kralı’yla evlenen kadına- şal vermeyi reddetmek çok tehlikeli bir örnek olur.”</p>
<p class="p0">Saerin diğerlerine baktı. Üçü baş salladı. Yukiri, Seaine ve -şaşırtıcı bir şekilde- Romanda. Üçü başını iki yana salladı. Rubinde, Barasine, Lelaine. Geriye yalnızca Saerin kalıyordu. Karar verici oy.</p>
<p class="p0">Kahverengi ona döndü. “Nynaeve al’Meara, bu sınavı geçtiğini ilan ediyorum. Kılpayı farkla.”</p>
<p class="p0">Kenarda, Egwene usulca -zor işitilir bir biçimde- rahat bir nefes aldı. Nynaeve, kendisinin de nefesini tutmakta olduğunu fark etti.</p>
<p class="p0">“Bitti!” dedi Rosil, ellerini çırparak. “Burada olanlardan kimse bahsetmesin. Onu tecrübe edenle sessizliği paylaşmak bize düşer. Bitti.”</p>
<p class="p0">Nynaeve’in aleyhine oy verenler dahil tüm kadınlar başlarını sallayarak onayladılar. Nynaeve’in neredeyse başarısız olacağını kimse bilmeyecekti. Muhtemelen, <span class="t3">ter’angreal</span>in içinde olanlardan bahsetmeme geleneği yüzünden onu resmi biçimde cezalandırmak yerine onunla yüzleşmişlerdi.</p>
<p class="p0">Rosil yine el çırptı. “Nynaeve al’Meara, geceyi dua ederek ve yarın, Aes Sedai şalını taktığında üstleneceğin yükler hakkında tefekküre dalarak geçireceksin. Bitti.” Üçüncü ve son defa ellerini çırptı.</p>
<p class="p0">“Teşekkür ederim,” dedi Nynaeve. “Ama ben zaten şalımı taktım ve...”</p>
<p class="p0">Egwene ona dik dik bakınca sustu. Dingin bir bakıştı, ama yine de dik bir bakıştı. Belki de Nynaeve bu gece durumu gereğinden fazla zorlamıştı zaten.</p>
<p class="p0">“... Geleneklere uymaktan mutluluk duyarım,” diye devam etti Nynaeve, itiraz etmekten vazgeçerek. “İlk önce önemli bir şey yapmama izin verilirse. Sonra geri dönüp geleneği yerine getiririm.”</p>
<p class="p0">&nbsp;</p>
<p class="p0">Amaçladığı yere ulaşmak için Nynaeve’in bir Kapıyola ihtiyacı vardı. Diğerlerine, işiyle ilgilenmek için Kule’den ayrılacağını söylememişti. Ama ayrılmayacağını da söylememişti.</p>
<p class="p0">Kısmen inşa edilmiş duvarın hemen dışındaki karanlık çadırların arasından geçti. Gece göğü loştu ve bulutlarla kaplıydı, kampın çeperinde ateşler yanıyordu. Belki çok fazla ateş. Buradakiler aşırı ihtiyatlı davranıyordu. Neyse ki, nöbetçiler yorum yapmadan Nynaeve’in kampa girmesine izin vermişti; doğru yerlerde kullanıldığında Büyük Yılan yüzüğü harikalar yaratıyordu. Ona, aradığı kadının nerede olduğunu bile söylemişlerdi.</p>
<p class="p0">Aslında, Nynaeve bu çadırları Kara Kule duvarlarının içinde değil dışarıda bulunca şaşırmıştı. Bu kadınlar, Rand’ın teklif ettiği gibi, Asha’manlarla bağ kurmak üzere gönderilmişlerdi. Ama nöbetçilere göre, Egwene’in heyeti bekletiliyordu. Asha’man, “ilk seçim hakkı diğerlerinin” demişti. O da ne demekse. Muhtemelen Egwene daha fazlasını biliyordu; buradaki kadınlarla haberleşmişti, özellikle de aralarında olabilecek Kara Aes Sedailer hakkında uyarmıştı onları. Kara olduğunu bildikleri kadınlar, ilk haberciler gelmeden önce ortadan kaybolmuştu.</p>
<p class="p0">Nynaeve şu anda daha fazla ayrıntı soracak durumda değildi. Onun başka bir görevi vardı. Doğru çadıra yaklaştı. Sınav yüzünden o kadar yorgun hissediyordu ki, birazdan üzerindeki sarı kumaşları savurarak yere düşeceğini hissediyordu. Birkaç Muhafız sakin ifadelerle ona bakarak geçtiler.</p>
<p class="p0">Önündeki çadır sade, gri bir şeydi. Hafif bir parıltıyla aydınlanmıştı ve içinde gölgeler hareket ediyordu. “Myrelle,” dedi Nynaeve yüksek sesle. “Seninle konuşmak istiyorum.” Sesinin bu kadar gür çıkmasına şaştı. Fazla gücü kalmadığını hissediyordu.</p>
<p class="p0">Gölgeler durdu ve sonra yine hareket etti. Çadır kapakları hışırdadı ve şaşkın bir yüz dışarı baktı. Myrelle’in üzerinde neredeyse saydam bir gecelik vardı ve Muhafızlarından biri -Illian tarzında gür siyah sakalları olan iri yarı bir adam- içeride, çadır zemininde gömleksiz oturuyordu.</p>
<p class="p0">“Kızım?” dedi Myrelle şaşkınlıkla. “Burada ne işin var?” Zeytin teni, uzun siyah saçları ve kıvrımlı hatları vardı. Nynaeve, örgüsüne uzanmamak için kendine hakim oldu. Artık çekiştirilemeyecek kadar kısaydı. İşte buna alışmak zor olacaktı.</p>
<p class="p0">“Sende bana ait bir şey var,” dedi Nynaeve.</p>
<p class="p0">“Hmm... Bu kime sorduğuna bağlı, kızım.” Myrelle kaşlarını çattı.</p>
<p class="p0">“Bugün terfi ettim,” dedi Nynaeve. “Resmi olarak. Sınavı geçtim. Artık eşitiz, Myrelle.” İkinci kısmı söylemedi -ikisi arasında Nynaeve’in daha güçlü olduğunu. Yani, tam anlamıyla eşit değildiler.</p>
<p class="p0">“Yarın gel,” dedi Myrelle. “Meşgulüm.” Çadıra dönecek oldu.</p>
<p class="p0">Nynaeve kadının kolunu yakaladı. “Sana teşekkür etmedim,” dedi, ama sözcükleri söyleyebilmek için dişlerini sıkması gerekiyordu. “Şimdi teşekkür ediyorum. Lan, senin sayende hayatta. Bunun farkındayım. Bununla birlikte Myrelle, bu beni zorlamak için hiç iyi bir zaman değil. Bugün, sevdiğim insanların katledildiğini gördüm, çocukları canlı canlı işkence çekmeye mahkûm ettim. Yakıldım, kırbaçlandım ve işkence edildim.</p>
<p class="p0">“Yemin ederim, kadın, Lan’in bağını bana <span class="t3">hemen, şu anda</span> aktarmazsan, o çadıra girerim ve sana itaatin ne demek olduğunu öğretirim. Beni zorlama. Sabahleyin Üç Yemin’i edeceğim. Yani, bir gece daha özgürüm.”</p>
<p class="p0">Myrelle donakalmıştı. Sonra içini çekti ve çadırdan çıktı. “Öyle olsun.” Gözlerini yumdu, Ruh ördü ve örgüleri Nynaeve’e gönderdi.</p>
<p class="p0">Nynaeve, zihnine fiziksel bir nesne sokulmuş gibi hissetti. Yere oturakaldı. Zihninde bir şey çiçek gibi açıyordu. Bir farkındalık. Güzel, harika bir farkındalık.</p>
<p class="p0">Oydu. Ve hala hayattaydı.</p>
<p class="p0"><span class="t3">Kutsal Işık</span>, diye düşündü, gözlerini kapatarak. <span class="t3">Şükürler olsun.</span></p>
</body>
</html>