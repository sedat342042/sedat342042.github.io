<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>

<link rel="stylesheet" type="text/css" href="../Styles/style.css"/>
<title>Geceyarısı Kuleleri</title>
</head>
<body>
<p class="p1" style="text-align: center;"><span class="t1">34</span></p>
<p class="p1" style="text-align: center;">-------------------------------------------------------------------------------------------------</p>
<p class="p1" style="text-align: center;"><span class="t1">MAHKEME</span></p>
<p class="p1" style="text-align: center;"><span class="t1"><br/></span></p>
<p class="p0">“Devriyelerin görevlerinin başında olmalarını ve gözlerini açık tutmalarını istiyorum,” dedi Perrin ısrarla. “Mahkeme sırasında bile.”</p>
<p class="p0">“Mızrağın Kızları bundan hoşlanmayacak Perrin Aybara,” dedi Sulin. “Özellikle de mızrak dansı fırsatını kaçıracaklarsa.”</p>
<p class="p0">“Yine de dediğimi yapacaklar,” dedi Perrin kampta yürüyerek. Dannil ve Gaul da yanındaydı. O günkü korumaları Azi ve Wil al’Seen arkalarından geliyordu.</p>
<p class="p0">Sulin Perrin’i süzdü, sonra başını salladı. “Dediğin gibi olacak.” Uzaklaştı.</p>
<p class="p0">“Lord Perrin,” diye sordu Dannil endişeli bir kokuyla. “Bunun anlamı nedir?”</p>
<p class="p0">“Henüz bilmiyorum,” dedi Perrin. “Rüzgarda yanlış bir şey var.”</p>
<p class="p0">Dannil kafası karışmış gibi kaşlarını çattı. Eh, Perrin’in de kafası karışıktı. Kafası karışık ve gittikçe daha emin. Bu bir çelişki gibi geliyordu, ama doğruydu.</p>
<p class="p0">Kamp meşguldü, orduları Beyazpelerinleri karşılamaya hazırlanıyordu. Ordusu değil, <span class="t3">orduları</span>. Aralarında o kadar çok ayrılık vardı ki. Arganda ve Gallenne daha iyi pozisyonlar için itişiyorlardı, İki Nehirliler yeni paralı askerlere bozuluyorlardı, eski mülteciler hepsinin arasında eziliyordu. Ve elbette, herkesle mesafeli, dilediklerini yapan Aieller vardı.</p>
<p class="p0"><span class="t3">Onları dağıtacağım</span>, dedi Perrin kendi kendine. <span class="t3">Ne fark eder?</span> Yine de onu rahatsız ediyordu. Kampı yürütmek için düzensiz bir yöntemdi.</p>
<p class="p0">Her neyse, Perrin’in halkı en son şer kabarcığının etkisini üstlerinden atıyordu. Bir daha hiçbiri silahına aynı şekilde bakmayacaktı, ama yaralananlara Şifa verilmişti ve yönlendirenler dinlenmişti.</p>
<p class="p0">Gecikme Beyazpelerinlerin hoşuna gitmemişti, çünkü muhtemelen beklediklerinden de uzun sürmüştü. Ama Perrin’in birçok sebepten zamana ihtiyacı vardı.</p>
<p class="p0">“Dannil,” dedi. “Tahmin ediyorum karım beni korumak için sizi de entrikalarına bulaştırmıştır.”</p>
<p class="p0">Dannil irkildi. “Nasıl...”</p>
<p class="p0">“Onun da kendi sırlarını saklamaya ihtiyacı var,” dedi Perrin. “Yarısını göremiyorum, ama bu gün kadar açık. Bu mahkeme onu mutsuz ediyor. Size ne yaptırıyor? Asha’manlarla birlikte, beni tehlikeden kaçırma planı mı?”</p>
<p class="p0">“Öyle bir şey, Lordum,” diye itiraf etti Dannil.</p>
<p class="p0">“İşler kötüye giderse kaçarım,” dedi Perrin. “Ama fazla erken hareket etmeyin. Sırf Beyazpelerinler yanlış zamanda küfretti diye bu işin kan banyosuna dönüşmesine izin vermeyeceğim. İşaretimi bekle. Anladın mı?”</p>
<p class="p0">“Evet, Lordum,” dedi Dannil mahçup kokarak.</p>
<p class="p0">Perrin’in bütün bunları geride bırakması gerekiyordu. Kurtulması. Hemen. Çünkü, son birkaç gün içinde, her şey ona doğal gelmeye başlamıştı. <span class="t3">Ben yalnızca bir</span>... Duraksadı. Yalnızca bir ne? Demirci mi? Artık bunu söyleyebilir miydi? O <span class="t3">neydi</span>?</p>
<p class="p0">Neald ilerde, Yolculuk alanının yakınında, bir ağaç kütüğünün üzerinde oturuyordu. Son birkaç gün içinde genç Asha’man asker ve Gaul, Perrin’in emirleri üzerine, pek çok yönde keşfe çıkarak, kamptan yeterince uzaklaşırlarsa Kapıyolların işe yarayıp yaramadığını denemişlerdi. Gerçekten de işe yaramıştı, ama kampın etkisinden kurtulmak için saatlerce uzağa gitmeleri gerekiyordu.</p>
<p class="p0">Ne Neald ne de Gaul, Kapıyol örgülerinin işe yaraması dışında bir değişiklik görememişti. Herhangi bir bariyer ya da görünür bir işaret yoktu, ama Perrin doğru tahmin etmişti, Kapıyolların işe yaramadığı alan, kurt düşünde kubbenin kapladığı alanla aynıydı.</p>
<p class="p0">Kubbenin amacı <span class="t3">buydu</span> ve Katil bu yüzden onu koruyordu. Kurt avlamakla ilgisi yoktu, ama bunu da zevkle yaptığı kesindi. Kubbeyi ve Asha’manların sorunlarını yaratan şey aynıydı.</p>
<p class="p0">“Neald,” dedi Perrin, Asha’man’a yaklaşarak. “En son devriye iyi gitti mi?”</p>
<p class="p0">“Evet, Lordum.”</p>
<p class="p0">“Grady ve sen örgülerin işe yaramadığından ilk bahsettiğinizde, bunun daha önce de olduğunu söylemiştiniz. O ne zamandı?”</p>
<p class="p0">“Cairhien’deki devriye grubunu getirmek için Kapıyol açmaya çalıştığımızda,” dedi Neald. “İlk başta denedik, ama örgüler dağıldı. Ama biraz bekleyip tekrar denedik. Bu sefer işe yaradı.”</p>
<p class="p0"><span class="t3">Bu, kubbeyi gördüğüm ilk geceden hemen sonraydı, diye düşündü Perrin. Kısa süreliğine belirdi, sonra kayboldu. Katil onu deniyordu herhalde.</span></p>
<p class="p0">“Lordum,” dedi Neald yaklaşarak. Züppenin tekiydi, ama Perrin’in ona ihtiyacı olduğunda güvenilirdi. “Neler oluyor?”</p>
<p class="p0">“Sanırım biri bize tuzak hazırlıyor,” dedi Perrin usulca. “Bizi kapana kıstırıyor. Buna sebep olan şeyi bulmak için başkalarını da gönderdim; muhtemelen bir tür Tek Güç nesnesi.” Kurt düşünde gizlenmiş olabileceğinden endişeleniyordu. Oraya yerleştirilmiş bir şey gerçek dünyayı da etkileyebilir miydi? “Şimdi, hiç Kapıyol yapamadığınızdan emin misiniz? Etkilenen alanın içindeki diğer noktalara bile mi?”</p>
<p class="p0">Neald başını iki yana salladı.</p>
<p class="p0"><span class="t3">Demek bu tarafta kurallar farklı</span>, diye düşündü Perrin. <span class="t3">Ya da en azından, kurt düşünde yer değiştirmek ve Yolculuk, farklı kurallarla işliyor. </span>“Neald, halka kullanarak daha büyük Kapıyollar açabileceğinizi ve tüm orduyu birkaç saat içinde nakledebileceğinizi söylemiştin, değil mi?”</p>
<p class="p0">Neald başını salladı. “Bu konuda çalışıyoruz.”</p>
<p class="p0">“Buna hazır olmamız lazım,” dedi Perrin gökyüzüne bakarak. Havadaki o <span class="t3">tuhaflığın</span> kokusunu hala alabiliyordu. Hafif bir bayatlık.</p>
<p class="p0">“Lordum,” dedi Neald. “Hazır olacağız, ama Kapıyol açamazsak, hiç fark etmez. Ama orduyu etki alanının dışına yürütüp oradan kaçabiliriz.”</p>
<p class="p0">Ne yazık ki, Perrin bunun iş görmeyeceğini tahmin ediyordu. Çekirge buna geçmişin derinliklerinden bir şey demişti. Bu da, Katil’in Terkedilmişlerle çalışıyor olabileceği anlamına geliyordu. Ya da <span class="t3">kendisi</span> Terkedilmişlerden biriydi. Perrin bunu hiç düşünmemişti. Her durumda, bu tuzağı her kim planlıyorsa, izliyor olacaktı. Ordusu kaçmaya çalışırsa, ya kapan kapanacaktı ya da düşman kubbenin yerini değiştirecekti.</p>
<p class="p0">Terkedilmişler o kutularla Shaidoları kandırmış, onları buraya yerleştirmişti. Bir de, Perrin’in resminin dağıtılması meselesi vardı. Bütün bunlar, her ne ise, aynı tuzağın parçaları mıydı? Tehlikeler. Onu kovalayan o kadar çok tehlike vardı ki.</p>
<p class="p0"><span class="t3">Eh, sen ne bekliyordun</span>, diye düşündü. <span class="t3">Tarmon Gai’don geldi.</span></p>
<p class="p0">“Keşke Elyas dönse,” dedi. Adamı kendi başına özel bir keşif gezisine yollamıştı. “Siz hazır olun, Neald. Dannil, gidip uyarılarımı adamlarına iletsen iyi olur. Herhangi bir kaza istemiyorum.”</p>
<p class="p0">Dannil ve Neald ayrı ayrı, yollarına gittiler ve Perrin at sıralarına yürüyüp Çevik’i buldu. Rüzgar kadar sessiz Gaul da onunla geldi.</p>
<p class="p0"><span class="t3">Biri ilmeği çekerek sıkılaştırıyor</span>, diye düşündü Perrin, <span class="t3">yavaş yavaş, santim santim, bacağıma doluyor</span>. Muhtemelen onun Beyazpelerinlerle savaşmasını bekliyorlardı. Savaştan sonra ordusu zayıflamış, yaralanmış olacaktı. Kolay av. Bundan önce Damodred’le savaşmış olsa, kapana kısılacağını fark etmek içini ürpertiyordu. Aniden mahkeme büyük önem kazanmıştı.</p>
<p class="p0">Perrin, kurt düşüne bir kez daha girene kadar savaşı ertelemenin bir yolunu bulmak zorundaydı. Belki kurt düşünde kubbeyi yok edip, halkını kurtarmanın bir yolunu bulurdu.</p>
<p class="p0">“Değişiyorsun, Perrin Aybara,” dedi Gaul.</p>
<p class="p0">“Efendim?” dedi Perrin, Çevik’i bir seyisten teslim alarak.</p>
<p class="p0">“Bu iyi bir şey,” diye yanıt verdi Gaul. “Senin şef olmaya itiraz etmeyi bıraktığını görmek güzel. Kumanda etmekten hoşlandığını görmek daha da güzel.”</p>
<p class="p0">“İtiraz etmeyi bıraktım, çünkü yapacak daha iyi işlerim var,” dedi Perrin. “Ve kumanda etmek hoşuma <span class="t3">gitmiyor</span>. Yapmak zorunda olduğum için yapıyorum.”</p>
<p class="p0">Gaul, Perrin’in sözlerini onaylamış gibi başını salladı.</p>
<p class="p0"><span class="t3">Aieller.</span> Perrin eyere tırmandı. “Gidelim hadi. Alay yürümeye başlıyor.”</p>
<p class="p0">&nbsp;</p>
<p class="p0">“Gidebilirsin,” dedi Faile Aravine’e. “Ordu harekete geçiyor.”</p>
<p class="p0">Aravine diz kırdı ve emirleri mültecilere iletmek üzere çıktı. Faile bugünün ne getireceğinden emin değildi, ama ne olur ne olmaz diye, geride kalanların kampı kaldırmasını ve hareket etmeye hazır olmasını istiyordu.</p>
<p class="p0">Aravine çıkarken Faile katip Aldin’in ona katıldığını fark etti. Adam gerçekten de son zamanlarda Aravine’i sık sık ziyaret ediyormuş gibi görünüyordu. Belki sonunda Arrela’dan vazgeçmişti.</p>
<p class="p0">Faile çadırına seyirtti. Yolda, kirişlerini ve ok tüylerini kontrol etmekte olan Flann Barstere, Jon Gaelin ve Marek Cormer’in yanından geçti. Üçü de başlarını kaldırıp ona baktılar ve el salladılar. Gözlerinde rahatlama vardı ve bu iyiye işaretti. Eskiden, Faile’nin yokluğu sırasında Perrin’in Berelain’le oyalanması yüzünden kendilerini kötü hissediyormuş gibi, onu her gördüklerinde utanıyorlardı.</p>
<p class="p0">Faile’nin Berelain’le zaman geçirmesi, söylentilerin resmi olarak inkar edilmesi, kampı uygunsuz bir şey olmadığı konusunda ikna ediyordu. İlginçtir, şer kabarcığı olayı sırasında Faile’nin Berelain’in hayatını kurtarması, insanların fikrini değiştirmek konusunda her şeyden daha etkili olmuştu. O olay sayesinde, insanlar iki kadın arasında hınç olmadığına ikna olmuştu.</p>
<p class="p0">Elbette, Faile kadının hayatını kurtarmamıştı, yalnızca ona yardım etmişti. Ama söylentiler öyle demiyordu ve Faile söylentilerin bir sefer olsun ve Perrin lehlerine çalıştığını görmekten memnundu.</p>
<p class="p0">Çadırına vardı, ıslak bir bez parçası ve lavabosunu kullanarak çabucak temizlendi. Biraz parfüm süründü, sonra en iyi elbisesini giydi -korsesine ve etek uçlarına sarmaşık desenleri işlenmiş koyu gri-yeşil bir elbise. Sonunda, aynaya bakarak görüntüsünü kontrol etti. Güzel. Endişesini saklıyordu. Perrin’e bir şey olmayacaktı. <span class="t3">Olmayacaktı.</span></p>
<p class="p0">Yine de kemerine ve kol yenlerine birkaç hançer soktu. Bir seyis atı Günışığı’nı dışarıya getirmişti. Faile atına bindi. Shaidolar tarafından öldürülen Kırlangıç’ı özlüyordu. En iyi elbiseleri bile, at binmesini kolaylaştırmak için bölünmüştü; yolda yanına başka elbise almazdı. Annesi ona hiçbir şeyin, bir kadının askerler karşısındaki saygınlığını eyere yan oturmak kadar bozmadığını söylemişti. Ve düşünülemez olan gerçekleşir de Perrin ölürse, Faile’nin ordularının kumandasını alması gerekiyordu.</p>
<p class="p0">Atını, toplanan ordunun önüne sürdü. Perrin orada, eyerinde bekliyordu. Ne cüretle bu kadar sabırlı görünürdü!</p>
<p class="p0">Faile sinirini belli etmedi. Fırtına olma zamanı vardı, hafif bir yel olma zamanı vardı. Bu mahkeme hakkında ne düşündüğünü Perrin’e açık seçik anlatmıştı zaten. Şimdilik, onu desteklediği görülmeliydi.</p>
<p class="p0">Aes Sedailer, Bilgeler gibi yürüyerek arkada toplanırken Faile atını Perrin’in yanına sürdü. Mızrağın Kızları yoktu. Neredeydiler? Mahkemeye gelmediklerine göre önemli bir durum olmalıydı. Sulin ve diğerleri için Perrin’i korumak, onlara <span class="t3">Car’a’carn</span>’ın verdiği bir görevdi ve Perrin’in ölmesi onlar için ciddi bir <span class="t3">toh</span> meselesi olurdu.</p>
<p class="p0">Faile kampta göz gezdirdi ve başlıklı beyaz pelerinleri içinde iki <span class="t3">gai’shain</span>in öne seyirttiğini fark etti. Perrin’in atının yanında duran Gaul kaşlarını çattı. Şekillerden biri ona eğilerek bir demet mızrak uzattı. “Yeni bileylendi,” dedi Chiad.</p>
<p class="p0">“Benim oklarım ve mızraklarım var zaten,” dedi Gaul.</p>
<p class="p0">“Evet,” dedi kadınlar. Gaul’un önünde diz çökerek sunularını uzattılar.</p>
<p class="p0">“Ne?” diye sordu Gaul.</p>
<p class="p0">“Yalnızca güvenliğin için endişelendik,” dedi Bain. “Ne de olsa, o silahları kendin hazırladın.” Bunu ciddi bir tavırla, herhangi bir alay ya da samimiyetsizlik işareti olmadan söylemişti. Ama sözlerin kendisi, üstünlük taslamaya fazla müsaitti.</p>
<p class="p0">Gaul gülmeye başladı. Sunulan silahları aldı ve kendi silahlarını kadınlara uzattı. O gün yaşadığı sorunlara rağmen Faile kendini gülümserken buldu. Aiel iletişiminde sinsi bir karmaşıklık vardı. <span class="t3">Gai’shain</span>ları konusunda, Gaul’u memnun etmesi gereken şeyler onu kızdırıyordu, ama hakarete varan bir şeyi eğlenerek karşılıyordu.</p>
<p class="p0">Bain ve Chiad geri çekilirken Faile toplanan orduya baktı. Herkes geliyordu, hem de yalnızca komutanlar ve göstermelik güçler değil. Çoğu mahkemeyi izleyemeyecekti, ama orada olmaları gerekiyordu. Ne olur ne olmaz diye.</p>
<p class="p0">Faile atını kocasının yanında durdurdu. “Seni endişelendiren bir şey var,” dedi ona.</p>
<p class="p0">“Dünya nefesini tuttu Faile,” dedi Perrin.</p>
<p class="p0">“Ne demek istiyorsun?”</p>
<p class="p0">Perrin başını iki yana salladı. “Son Savaş geldi. Rand tehlikede. O bizden daha fazla tehlike içinde. Ve ben ona gidemiyorum, henüz değil.”</p>
<p class="p0">“Perrin, mantıklı konuşmuyorsun. Rand’ın tehlikede olduğunu nereden biliyorsun.”</p>
<p class="p0">“Onu görebiliyorum. Ne zaman adını söylesem ya da onu düşünsem, gözlerimin önünde beliriyor.”</p>
<p class="p0">Faile gözlerini kırpıştırdı.</p>
<p class="p0">Perrin, sarı gözlerinde düşünceli bir ifadeyle ona döndü. “Ona bağlıyım. O... beni çekiyor, anlıyor musun? Her neyse, bu tür konularda sana karşı açık olmaya karar vermiştim.” Duraksadı. “Ordularım burada güdülüyorlar Faile. Tıpkı kasaba güdülen koyunlar gibi.”</p>
<p class="p0">Aniden kurt düşündeki görüntüyü hatırlamıştı. Kurtların önünde koşan koyunlar. Kendini kurtlardan biri saymıştı. Ama yanılmış olabilir miydi?</p>
<p class="p0">Işık! O konuda <span class="t3">yanılmıştı</span>. Şimdi anlamını biliyordu. “Rüzgarda hissedebiliyorum,” dedi. “Kapıyollardaki sorun, kurt düşünde olan bir şeyle ilgili. Biri bizim buradan kaçamamamızı istiyor.”</p>
<p class="p0">Öğlen sıcağında yersiz kaçan soğuk bir rüzgar esti. “Emin misin?” diye sordu Faile.</p>
<p class="p0">“Evet,” dedi Perrin. “Tuhaf olsa da, eminim.”</p>
<p class="p0">“Mızrağın Kızları nerede? Keşfe mi çıktılar?”</p>
<p class="p0">“Biri bizi kapana kıstırmak ve saldırmak istiyor. Bizim Beyazpelerinlerle çatışmamıza sebep olmak, sonra da hayatta kalanları öldürmek mantıklı. Ama bu bir ordu gerektirir ve herhangi bir ordudan iz yok. Yalnızca biz ve Beyazpelerinler. Elyas bölgede Kapıyol işareti arıyor, ama henüz hiçbir şey bulamadı. Bu yüzden, belki de hiçbir şey yoktur ve ben kendi gölgemden ürküyorumdur.”</p>
<p class="p0">“Son zamanlarda kocacığım, o gölgeler ısırabiliyor da. Ben senin içgüdülerine güveniyorum.”</p>
<p class="p0">Perrin ona baktı, sonra geniş geniş gülümsedi. “Teşekkür ederim.”</p>
<p class="p0">“Ee, ne yapıyoruz?”</p>
<p class="p0">“Bu mahkemeye gideceğiz,” dedi Perrin. “Ve Beyazpelerinlerle savaşmamak için elimizden geleni yapacağız. Sonra bu gece, Kapıyolları engelleyen şeyi durdurabiliyor muyum diye bakacağım. Ondan kaçacak kadar uzağa at süremeyiz; o şeyin ortadan kalkması lazım. Onu iki yerde gördüm. Bir şekilde yok etmem lazım. Ondan sonra kaçarız.”</p>
<p class="p0">Faile başını salladı ve Perrin yürüyüş emri verdi. Arkasındaki ordu dolaşık bir halat gibi karman çorman görünse de, harekete geçti. Muhtelif gruplar birbirinden çözülerek ayrıldı.</p>
<p class="p0">Kısa süre sonra Jehannah Yolu’na çıktılar ve çadırın kurulduğu alana yaklaştılar. Beyazpelerinler gelmişti bile; saf tutmuşlardı. Onlar da tüm orduyu getirmiş gibi görünüyordu.</p>
<p class="p0">Gergin bir akşam olacaktı.</p>
<p class="p0">Gaul, Perrin’in atının yanında koşuyordu ve endişeli görünmüyordu, peçesini takmamıştı da. Faile onun Perrin’in mahkemeye çıkmasını şerefli bir davranış şeklinde gördüğünü biliyordu. Perrin ya kendini savunacak ya da <span class="t3">toh</span> sahibi olduğunu itiraf ederek yargıyı kabul edecekti. Aieller <span class="t3">toh </span>ödemek için kendi ayaklarıyla idama gidiyorlardı.</p>
<p class="p0">Çadıra yaklaştılar. Çadırın kuzey ucuna, alçak bir platformun üzerine bir sandalye konulmuştu ve sırtı uzaktaki meşinyaprak ormanına bakıyordu. Morgase yükseltilmiş sandalyeye oturmuş, tepeden tırnağa bir hükümdar gibi görünüyordu. Onun için herhalde Galad’ın bulduğu kızıl-altın bir elbise giymişti. Faile bu kadını nasıl basit bir leydi hizmetçisi sanmıştı?</p>
<p class="p0">Morgase’in önüne sandalyeler konmuştu ve Beyazpelerinler o sandalyelerin yarısını doldurmuştu. Galad doğaçlama yargıç tahtının yanında duruyordu. Saçlarının her teli yerli yerindeydi, üniforması lekesizdi ve pelerini arkasından sarkıyordu. Faile yana baktı ve Berelain’i Galad’a bakıp bakıp kızarırken yakaladı. Kadının bakışlarında <span class="t3">açlık</span> vardı. Perrin’i, Beyazpelerinlerle barış yapması için kendisini göndermeye ikna etmeye çalışmaktan vazgeçmemişti.</p>
<p class="p0">“Galad Damodred,” diye seslendi Perrin, çadırın önünde atından inerek. Faile de atından indi ve onun yanında yürüdü. “Bu iş başlamadan önce bana bir söz vermeni istiyorum.”</p>
<p class="p0">“Ne sözüymüş o?” diye seslendi genç kumandan açık kenarlı çadırın içinden.</p>
<p class="p0">“Bu işi savaşa dönüştürmeyeceğine yemin et,” dedi Perrin.</p>
<p class="p0">“Buna söz verebilirim,” dedi Galad. “Ama elbette, senin de <span class="t3">bana</span>, hüküm aleyhine olursa kaçmayacağına dair söz vermen gerekir.”</p>
<p class="p0">Perrin sustu. Sonra elini çekicine koydu.</p>
<p class="p0">“Görüyorum ki söz vermek istemiyorsun,” dedi Galad. “Sırf annem beni, kendini savunmana izin verilmesi gerektiğine ikna ettiği için sana bu şansı veriyorum. Ama Işığın Evlatlarını öldürmüş bir adamın elini kolunu sallaya sallaya dolaşmasına izin vermektense ölürüm daha iyi. Bu işin savaşa dönüşmesini istemiyorsan Perrin Aybara, kendini iyi savun. Ya bunu yap ya da cezayı kabul et.”</p>
<p class="p0">Faile kocasına baktı; Perrin kaşlarını çatmıştı. Talep edilen sözü vermek istiyormuş gibi görünüyordu. Faile elini onun koluna koydu.</p>
<p class="p0">“Bunu yapmam gerek,” dedi Perrin fısıltıyla. “Bir insan nasıl kanunun üzerinde olabilir Faile? Morgase Kraliçe’yken Andor’da o adamları öldürdüm. Onun yargısına boyun eğmeliyim.”</p>
<p class="p0">“Ya ordundaki insanlara karşı görevin?” diye sordu. “Rand’a karşı, Son Savaş’a karşı görevin?” <span class="t3">Bana karşı görevin</span>?</p>
<p class="p0">Perrin duraksadı, sonra başını salladı. “Haklısın.” Sonra, daha yüksek sesle devam etti, “Başlayalım şu işe.”</p>
<p class="p0">&nbsp;</p>
<p class="p0">Perrin çadıra girdi ve Neald, Dannil ve Grady hemen ona katıldılar. Onların varlıkları Perrin’in kendini korkak gibi hissetmesine sebep oluyordu; dördü, Perrin’in yakalanmasına izin vermeye niyetleri olmadığını belli edecek şekilde duruyordu.</p>
<p class="p0">Perrin çıkan karara uymayacaksa mahkemenin ne anlamı vardı? Yalnızca bir aldatmaca.</p>
<p class="p0">Beyazpelerinler gergin tavırlarla izliyorlardı, subayları çadırın gölgesinde dikiliyordu ve orduları dizilmiş, rahata geçmişti. Mahkeme sırasında hazır beklemeye kararlı görünüyorlardı. Perrin’in kendi güçleri -daha büyük, ama o kadar düzenli değildi- Beyazpelerinlerin karşısında hazır durarak karşılık verdi.</p>
<p class="p0">Perrin başını salladı ve Rowan Hum, Galad’ın tutsakları salıverdiğinden emin olmak üzere oradan ayrıldı. Perrin çadırın ön tarafına yürüdü ve Morgase’in yükseltilmiş sandalyesinin hemen önünde durdu. Faile yanında kaldı. Buraya Perrin için sandalyeler yerleştirilmişti ve o da bir tanesine oturdu. Birkaç adım solunda Morgase’in kürsüsü vardı. Sağında seyirciler oturuyordu. Sırtı ordusuna dönüktü.</p>
<p class="p0">Faile ihtiyatlı kokarak yanına oturdu. Diğerleri sırayla girdi. Berelain ve Alliandre, korumalarıyla birlikte yanına oturdu; Aes Sedailer ve Bilgeler oturmayı reddederek arkada durdular. Son birkaç sandalyeye de İki Nehirli adamlar ve bazı kıdemli eski mülteciler yerleşti.</p>
<p class="p0">Beyazpelerin subayları karşılarına, Faile ile Perrin’e dönük şekilde oturdular. Bornhald ve Byar öndeydi. Büyük olasılıkla Perrin’in Beyazpelerinler tarafından el konmuş malzemelerinin arasından alınmış, otuz kadar sandalye vardı.</p>
<p class="p0">“Perrin,” dedi Morgase oturduğu yerden. “Bu işi yapmak istediğinden emin misin?”</p>
<p class="p0">“Eminim,” dedi Perrin.</p>
<p class="p0">“Pekala,” dedi Morgase ifadesiz bir yüzle, ama kokusunda tereddüt vardı. “Bu mahkemeyi resmen başlatıyorum. Zanlı, Perrin Altıngöz diye bilinen, Perrin Aybara.” Duraksadı. “İki Nehir Lordu,” diye ekledi. “Galad, ithamları sen sunacaksın.”</p>
<p class="p0">“Üç itham var,” dedi Galad ayağa kalkarak. “İlk ikisi, Lathin Evlat’ın kanundışı bir biçimde öldürülmesi ve Yamwick Evlat’ın kanundışı bir biçimde öldürülmesi. Aybara aynı zamanda bir Karanlıkdostu olmakla ve İki Nehir’e Trolloc getirmekle suçlanıyor.”</p>
<p class="p0">Son suçlama üzerine İki Nehirlilerden öfkeli mırıltılar yükseldi. O Trolloclar Perrin’in kendi ailesini öldürmüştü.</p>
<p class="p0">Galad devam etti, “Henüz son itham kanıtlarla desteklenemiyor, çünkü adamlarım kanıt toplayamadan İki Nehir’den sürüldüler. İlk iki suçlamaya gelince, Aybara suçlu olduğunu itiraf etti.”</p>
<p class="p0">“Öyle mi, Lord Aybara?” diye sordu Morgase.</p>
<p class="p0">“Gerçekten de o adamları öldürdüm,” dedi Perrin. “Ama cinayet değildi.”</p>
<p class="p0">“O zaman, mahkeme de buna karar verecek,” dedi Morgase resmi bir biçimde. “Ve anlaşmazlık konusu bu.”</p>
<p class="p0">Morgase, Maighdin’den tamamen farklı bir kişiliğe bürünmüştü. İnsanlar yargısını sormak için ona geldiğinde Perrin’in bu şekilde davranmasını mı bekliyorlardı? İtiraf etmeliydi, Morgase mahkemeye gereken resmiyeti kazandırıyordu. Ne de olsa, duruşma çayırların ortasında, bir çadırda yapılıyordu ve yargıç sandalyesi, üzerine halı örtülmüş küçük bir kutu yığının üzerinde duruyordu.</p>
<p class="p0">“Galad,” dedi Morgase. “Adamların hikayeyi kendi açılarından anlatabilir.”</p>
<p class="p0">Galad Byar’a bakarak başını salladı. Byar ayağa kalktı ve bir başka Beyazpelerin -kafası tamamen kel, genç bir adam- öne çıkarak ona katıldı. Bornhald yerinde kaldı.</p>
<p class="p0">“Ekselansları,” dedi Byar, “olay iki sene önce oldu. Mevsimlerden bahardı. Sıradışı ölçüde soğuk bir bahar olduğunu hatırlıyorum. Lord Kumandan’ın emri üzerine gittiğimiz önemli bir görevden geri dönüyorduk. Orta Andor’un yabani bölgelerinden geçiyorduk. Terk edilmiş bir Ogier <span class="t3">yurdunda</span>, eskiden devasa bir heykel olan şeyin dibinde kamp kuracaktık. Güvenli olacağını düşüneceğiniz türden bir yer.”</p>
<p class="p0">Perrin o geceyi hatırlıyordu. Doğudan soğuk bir rüzgar esiyordu ve o tatlı su dolu bir göletin kenarında dururken, pelerinini savuruyordu. Güneşin batıda sessizce solduğunu hatırlıyordu. Baltası ellerinde, kararan havada gölete baktığını, rüzgarın onun yüzeyini kırıştırmasını izlediğini hatırlıyordu.</p>
<p class="p0">O kahrolası balta. Onu o anda fırlatıp atmalıydı. Elyas onu baltayı alıkoymaya ikna etmişti.</p>
<p class="p0">“Oraya vardığımızda,” diye devam etti Byar, “kampın kısa süre önce kullanıldığını fark ettik. Bu bizi endişelendirdi; pek az kişi <span class="t3">yurdu</span> bilirdi. Gördüğümüz tek bir ateş çukuruna bakarak, bu gizemli yolcuların sayısının çok olmadığı sonucuna vardık.”</p>
<p class="p0">Sesi titiz, tarifi yöntemliydi. Perrin o geceyi böyle hatırlamıyordu. Hayır, alevlerin hışırtısını, Elyas çay artıklarını ateşe attığında öfkeyle fışkıran kıvılcımları hatırlıyordu. Kurtların telaşlı mesajlarının zihnini doldurduğunu, kafasını karıştırdığını hatırlıyordu.</p>
<p class="p0">Kurtların ihtiyatı, kendisini onlardan ayırmasını güçleştirmişti. Egwene’den gelen korku kokusunu, eli ayağı dolaşarak Bela’nın eyer kayışını sıkılaştırmaya çalışmasını hatırlıyordu. Ve yanlış kokan yüzlerce adam hatırlıyordu. Tıpkı çadırdaki Beyazpelerinler gibi. Fazla yakına gelen her şeyi dişlemeye çalışan hasta kurtlar gibi kokuyorlardı.</p>
<p class="p0">“Lord Yüzbaşı endişelenmişti,” diye devam etti Byar. Bornhald’ın duygularını esirgemek için, Yüzbaşı’nın adını söylememeye dikkat ettiği açıktı. Genç Yüzbaşı hiç kıpırdamadan oturmuş, Perrin’e bakmaktan kaçınırcasına, gözlerini Byar’a dikmişti. “Kampın haydutlar tarafından kullanılmış olabileceğini düşünüyordu. Başka kim bir başkası yaklaştığı zaman ateşi söndürüp ortadan kaybolurdu ki?”</p>
<p class="p0">Egwene, kesik kesik nefes alarak, karanlıkta, yanında saklanmıştı. İkisinin de giysilerinden kamp ateşinin dumanının kokusu yükseliyordu. Bela karanlıkta soluyordu. Uzun zaman önce kopup yerinden düşmüş devasa, taş bir elin, Artur Şahinkanadı heykelinin elinin arkasına sığınmışlardı.</p>
<p class="p0">Benek öfkeli ve endişeliydi. Meşaleler taşıyan beyazlı adamlar belirmişti. Rüzgar ağaçların arasında dolanıyordu.</p>
<p class="p0">“Lord Kumandan kurtların kötü bir işaret olduğunu düşündü. Onların Karanlık Varlık’a hizmet ettiğini herkes bilir. Bizi keşfe yolladı. Ekibim doğuyu araştırdı, kayalıkların ve devasa bir heykelin kırık parçalarının arasına baktık.”</p>
<p class="p0">Acı. Bağıran adamlar. Perrin? <span class="t3">Güngünü benimle dans eder misin? O zamana kadar eve dönersek...</span></p>
<p class="p0">“Kurtlar bize saldırmaya başladı,” dedi Byar sesi sertleşerek. “Sıradan yaratıklar olmadıkları açıktı. Saldırıları fazla düzenliydi. Düzinelercesi vardı, gölgelerin arasında hareket ediyorlardı. Aralarında, atlarımıza saldıran ve öldüren insanlar vardı.”</p>
<p class="p0">Perrin olayları iki çift göz aracılığı ile izlemişti. Elin arkasında saklanarak izleyen kendi gözlerinden. Ve tek istedikleri rahat bırakılmak olan kurtların gözlerinden. Önceden, devasa bir kuzgun sürüsü tarafından yaralanmışlardı. İnsanları uzaklaştırmaya, korkutmaya çalışmışlardı.</p>
<p class="p0">Onca korku. Hem insanların, hem kurtların korkuları. O gecenin hakimi, iki tarafı kontrol eden şey korkuydu. Kurtlardan aldığı mesajlarla şaşkına döndüğünü, kendisi olarak kalmak için mücadele ettiğini hatırlıyordu.</p>
<p class="p0">“O gece çok uzun sürdü,” dedi Byar yumuşak, ama öfke dolu bir sesle. “Zirvesinde kocaman, yassı bir kaya bulunan bir tepenin önünden geçtik ve Lathin Evlat oradaki gölgelerde bir şey gördüğünü sandığını söyledi. Durduk, ışıklarımızı ileriye doğru tuttuk ve çıkıntının altında bir atın bacaklarını gördük.</p>
<p class="p0">“Eh, o adam -Aybara- genç bir kadınla birlikte karanlıktan çıktı. Kötücül bir balta taşıyordu ve göğsüne uzatılmış kargıyı görmezden gelerek, sakin sakin Lathin Evlat’a yaklaştı. Sonra da...”</p>
<p class="p0">Sonra kurtlar kontrolü ele geçirmişti. Perrin’in başına ilk defa geliyordu. Mesajları o kadar güçlüydü ki, Perrin kendini kaybetmişti. Dişleriyle Lathin’in boğazını ezmesini, meyve ısırmış gibi ağzında patlayan ılık kanı hatırlayabiliyordu. O anı Çekirge’ye aitti, ama Perrin o savaş sırasında kendini kurttan ayıramamıştı.</p>
<p class="p0">“Sonra?” diye sordu Morgase.</p>
<p class="p0">“Sonra savaş oldu,” dedi Byar. “Gölgeden kurtlar fırladı ve Aybara bize saldırdı. Bir insan gibi değil, bir hayvan gibi hareket ediyordu. Hırlıyordu. Onu yakaladık ve kurtlardan birini öldürdük, ama biz onu yakalayamadan önce Aybara Evlatlardan ikisini öldürmeyi başarmıştı.”</p>
<p class="p0">Byar oturdu. Morgase soru sormadı. Byar’ın yanında duran diğer Beyazpelerin’e döndü.</p>
<p class="p0">“Ekleyecek çok şeyim yok,” dedi adam. “Oradaydım ve ben de tam olarak aynı şekilde hatırlıyorum. Aybara’yı yakaladığımızda, onun çoktan suçlu bulunduğuna işaret etmek isterim. Biz onu...”</p>
<p class="p0">“O yargının bu mahkemeyle bir ilgisi yok,’’ dedi Morgase soğuk soğuk.</p>
<p class="p0">“Eh, o zaman, ikinci tanık olarak kabul edilmek isterim. Her şeyi ben de gördüm.” Kel Beyazpelerin oturdu.</p>
<p class="p0">Morgase Perrin’e döndü. “Konuşabilirsin.”</p>
<p class="p0">Perrin yavaşça ayağa kalktı. “O ikisi doğruyu söyledi, Morgase. Yaklaşık olarak bu şekilde yaşandı.”</p>
<p class="p0">“Yaklaşık olarak mı?” diye sordu Morgase.</p>
<p class="p0">“Hemen hemen haklı.”</p>
<p class="p0">“Suçlu ya da masum bulunman bu ‘hemen hemen’e bağlı, Lord Aybara. Bu ölçüte göre yargılanacaksın.”</p>
<p class="p0">Perrin başını salladı. “Evet, öyle. Bir şey söyleyeyim, Ekselansları. Birini bu şekilde yargıladığın zaman, farklı parçaları anlamaya çalışıyor musun?”</p>
<p class="p0">Morgase kaşlarını çattı. “Ne?”</p>
<p class="p0">“Ustam, beni demirci olarak eğiten adam, bana önemli bir ders vermişti. Bir şey yaratmak için, onu anlamalısın. Ve bir şeyi anlamak için, nelerden yapıldığını bilmelisin.” Çadırda serin bir yel esti, pelerinleri kıpırdattı. Bu, dışarıdaki çayırdan gelen uzak seslere uyuyordu: zırhları içinde kıpırdanan adamlar, yeri döven atlar, sözleri saflar arasında kulaktan kulağa aktarılırken çıkan fısıltılar ve öksürükler.</p>
<p class="p0">“Son zamanlarda bir şeyi fark ettim,” dedi Perrin. “İnsanlar pek çok farklı parçadan oluşmuştur. Kim oldukları, maruz kaldıkları koşullara bağlıdır. O iki adamın ölümünde parmağım var. Ama anlamak için, parçalarımı görmeniz gerek.”</p>
<p class="p0">Galad ile göz göze geldi. Genç Beyazpelerin kumandanı ellerini arkasında kavuşturmuş, dimdik duruyordu. Perrin adamın kokusunu alabilmeyi diliyordu.</p>
<p class="p0">Perrin Morgase’e döndü. “Ben kurtlarla konuşabiliyorum. Zihnimde onların seslerini duyabiliyorum. Bunun bir delinin itirafları gibi geldiğini biliyorum, ama kampındaki çoğu kişinin bunu duyduğunda şaşırmayacağını tahmin ediyorum. Zaman olsa, yöredeki bazı kurtların yardımıyla kanıtlayabilirim.”</p>
<p class="p0">“Bu gerekli değil,” dedi Morgase. Korkmuş kokuyordu. Orduların fısıltıları yükseldi. Perrin Faile’nin kokusunu yakaladı. Endişeli.</p>
<p class="p0">“Yapabildiğim bu şey,” dedi Perrin, “benim bir parçam. Tıpkı demir dövebilmek gibi. Tıpkı insanlara önderlik etmek gibi. Bu yüzden beni yargılayacaksanız, bunu anlarım.”</p>
<p class="p0">“Kendi mezarını kazıyorsun, Aybara,” dedi Bornhald, ayağa kalkıp parmağını uzatarak. “Lord Kumandanımız senin Karanlıkdostu olduğunu kanıtlayamadığını söyledi, ama sen hepimiz adına kanıtlıyorsun!”</p>
<p class="p0">“Bu beni Karanlıkdostu yapmaz,” dedi Perrin.</p>
<p class="p0">“Bu mahkemenin amacı,” dedi Morgase kararlılıkla, “bu ithamı yargılamak <span class="t3">değil</span>. Aybara’nın o iki adamın ölümünde suçu olup olmadığını belirleyeceğiz, o kadar. Oturabilirsin, Bornhald Evlat.”</p>
<p class="p0">Bornhald öfkeyle oturdu.</p>
<p class="p0">“Henüz savunmanı duymadım, Lord Aybara,” dedi Morgase.</p>
<p class="p0">“Ne olduğumu -ne yapabildiğimi- size anlatmamın sebebi, kurtların dostum olduğunu gösterebilmek.” Derin bir nefes aldı. “Andor’daki o gece... Byar’ın söylediği gibi korkunçtu. Hepimiz korkuyorduk. Beyazpelerinler kurtlardan korkuyordu, kurtlar ateşten ve insanların yaptığı tehditkar hareketlerden korkuyordu, ben ise çevremdeki dünyadan korkuyordum. Daha önce İki Nehir’den hiç çıkmamıştım ve neden kafamın içinde kurtları duyduğumu bilmiyordum.</p>
<p class="p0">“Eh, bunların hiçbiri bahane değil ve bahane olarak da söylemiyorum. O adamları öldürdüm, ama onlar da arkadaşlarıma saldırdılar. İnsanlar kurt postu için avlandıklarında, kurtlar onlarla mücadele eder.” Sustu. Tüm gerçeğe ihtiyaçları vardı. “Dürüst olmak gerekirse Ekselansları, kendime hakim olamıyordum. Ben teslim olmaya hazırdım. Ama kafamın içindeki kurtlar... onların acısını hissedebiliyordum. Sonra Beyazpelerinler sevdiğim bir arkadaşımı öldürdüler ve ben kendimi savaşmak zorunda hissettim. Askerlerin taciz ettiği bir çiftçiyi korumak için de aynısını yapardım.”</p>
<p class="p0">“Sen Gölge yaratığısın!” dedi Bornhald tekrar ayağa kalkarak. “Yalanların ölülere hakaret!”</p>
<p class="p0">Perrin adama döndü ve gözlerine baktı. Çadır sessizleşti. Perrin havadaki gerilimin kokusunu alabiliyordu. “Bazı insanların senden farklı olduğunu hiç fark etmedin mi, Bornhald?” diye sordu Perrin. “Bir başkası olmanın nasıl bir şey olması gerektiğini düşünmeye <span class="t3">çalıştın mı?</span> Benim altın rengi gözlerimle görebilsen, dünyanın farklı bir yer olduğunu anlardın.”</p>
<p class="p0">Bornhald bir başka hakaret kusacakmış gibi ağzını açtı, ama sonra kuruyan dudaklarını yaladı. “Sen babamı öldürdün,” dedi sonunda.</p>
<p class="p0">“Valere Borusu çalınmıştı,” dedi Perrin, “Yeniden Doğan Ejder gökyüzünde Ishamael ile savaşmıştı. Artur Şahinkanadı’nın orduları hükmetmek üzere bu kıyılara dönmüştü. Evet, ben de Falme’deydim. Boru kahramanlarının, hatta bizzat Artur Şahinkanadı’nın yanında, Seanchanlara <span class="t3">karşı</span> savaştım. Babanla aynı tarafta savaştım Bornhald. Onun iyi bir adam olduğunu söyledim ve öyleydi de. Yiğitçe savaştı. Yiğitçe öldü.”</p>
<p class="p0">Seyirciler o kadar kıpırtısızdı ki, heykel gibi görünüyorlardı. Kimse kıpırdamıyordu. Bornhald itiraz etmek için ağzını açtı, sonra kapattı.</p>
<p class="p0">“Sana yemin ederim,” dedi Perrin, “Işık altında, kurtuluş ve yeniden doğum umudum adına yemin ederim, babanı ben <span class="t3">öldürmedim</span>. Onun ölümüyle bir ilgim de yok.”</p>
<p class="p0">Bornhald huzursuzluk içinde Perrin’in gözlerine baktı.</p>
<p class="p0">“Onu dinleme, Dain,” dedi Byar. Kokusu çok güçlüydü, çadırdaki diğer herkesinkinden daha güçlü. Çürük et gibi, çılgın. “Babanı o öldürdü.”</p>
<p class="p0">Galad hala ayaktaydı, konuşmaları izliyordu. “Bunu nereden bildiğini hiç anlamadım, Byar Evlat. Ne gördün? Belki de yapmamız gereken mahkeme <span class="t3">bu </span>olmalı.”</p>
<p class="p0">“Ben görmedim, Lord Kumandanım,” dedi Byar. “Ama biliyorum. Alay düştüğü halde <span class="t3">onun</span> hayatta kalmasını başka nasıl açıklarsın? Baban yiğit bir savaşçıydı, Bornhald. Seanchanlar karşısında asla düşmezdi!”</p>
<p class="p0">“Bu aptallık,” dedi Galad. “Seanchanlar bizi tekrar tekrar yendi. Savaşta iyi bir adam bile düşebilir.”</p>
<p class="p0">“Altıngöz’ü orada <span class="t3">gördüm,</span>” dedi Byar, Perrin’i işaret ederek. “Hayaletlerin arasında savaşıyordu! Şer yaratıkları!”</p>
<p class="p0">“Boru’nun kahramanları, Byar,” dedi Perrin. “Beyazpelerinlerin yanında savaştığımızı göremedin mi?”</p>
<p class="p0">“Öyle <span class="t3">görünüyordunuz,</span>” dedi Byar çılgınca. “Tıpkı İki Nehir halkını savunuyormuş gibi <span class="t3">göründüğün</span> gibi. Ama ben senin içini gördüm, Gölgedölü! Seninle ilk tanıştığımızda içini gördüm!”</p>
<p class="p0">“Bu yüzden mi bana kaçmamı söyledin?” dedi Perrin usulca. “Tutsak alındıktan sonra baba Lord Bornhald’ın çadırına kapatıldığımda. Bana bağlarımı kesmem için keskin bir taş verdin ve kaçarsam, kimsenin beni kovalamayacağını söyledin.”</p>
<p class="p0">Byar donakaldı. Bunu, şu ana kadar unutmuştu.</p>
<p class="p0">“Kaçmaya çalışmamı istedin,” dedi Perrin, “ki beni öldürebilesin. Egwene’in ve benim ölmemizi çok istiyordun.”</p>
<p class="p0">“Bu doğru mu, Byar Evlat?” diye sordu Galad.</p>
<p class="p0">Byar kekeledi. “Elbette... elbette hayır. Ben...” Aniden döndü ve basit yargıç tahtında oturan Morgase’e baktı. “Bu mahkeme benimle değil, onunla ilgili! İki tarafı da duydun. Yanıtın nedir? Kararını ver, kadın!”</p>
<p class="p0">“Annemle bu şekilde konuşamazsın,” dedi Galad alçak sesle. Yüzü duygusuzdu, ama Perrin onda tehlike kokusu aldı. Bornhald, huzursuzluk içinde yerine oturmuş, başını ellerinin arasına almıştı.</p>
<p class="p0">“Hayır, sorun değil,” dedi Morgase. “O haklı. Bu mahkeme gerçekten de Perrin Aybara hakkında.” Byar’dan Perrin’e döndü. Perrin sakin sakin bakışlarına karşılık verdi. Morgase... bir şeyi merak ediyormuş gibi kokuyordu. “Lord Aybara. Kendin adına yeterince konuştuğunu hissediyor musun?”</p>
<p class="p0">“Kendimi ve dostlarımı koruyordum,” dedi Perrin. “Beyazpelerinler her ne yaptıysa, yapmaya yetkileri yoktu. Bize emirler yağdırdılar, bizi tehdit ettiler. Ünlerini herkes kadar biliyorsundur, eminim. Onlara karşı ihtiyatlı olmak ve emirlerine itaat etmemek için iyi sebeplerimiz vardı. Bu, cinayet değildi. Yalnızca kendimizi savunduk.”</p>
<p class="p0">Morgase başını salladı. “O zaman kararımı vereceğim.”</p>
<p class="p0">“Perrin’in lehine başkaları konuşmayacak mı?” diye sordu Faile, ayağa kalkarak.</p>
<p class="p0">“Buna gerek kalmayacak, Leydi Faile,” dedi Morgase. “Anlayabildiğim kadarıyla, dinleyebileceğimiz diğer tek tanık Egwene al’Vere ve bu, bu mahkemenin mantıklı sınırları içinde gerçekleşebilecek gibi görünmüyor.”</p>
<p class="p0">“Ama...”</p>
<p class="p0">“Bu kadarı yeterli,” diye sözünü kesti Morgase, sesi soğuyarak. “Bir düzine Işığın Evladının onu Karanlıkdostu olmakla itham etmesini ve iki düzine takipçisinin onun erdemlerini saymasını dinleyebiliriz. İkisi de bu mahkemeye hizmet etmez. Belirli bir günde yaşanan belirli olayları konuşuyoruz.”</p>
<p class="p0">Faile sustu, ama öfkeli kokuyordu. Oturmadı ve Perrin’in koluna girdi. Perrin... pişman hissediyordu. Gerçeği sunmuştu. Ama tatmin olmamıştı.</p>
<p class="p0">O Beyazpelerinleri öldürmek istememişti, ama öldürmüştü. Ve bunu kontrolsüzce, bir çılgınlık anında yapmıştı. Kurtları suçlayabilirdi, Beyazpelerinleri suçlayabilirdi, ama gerçek şuydu ki, kontrolünü <span class="t3">kaybetmişti</span>. Kendine geldiği zaman, yaptıklarını zar zor hatırlayabiliyordu.</p>
<p class="p0">“Yanıtımı biliyorsun, Perrin,” dedi Morgase. “Gözlerinde görebiliyorum.”</p>
<p class="p0">“Ne yapman gerekiyorsa yap,” dedi Perrin.</p>
<p class="p0">“Perrin Aybara, seni suçlu ilan ediyorum.”</p>
<p class="p0">“Hayır!” diye haykırdı Faile. “Ne cüretle! O seni yanına aldı!”</p>
<p class="p0">Perrin elini onun omzuna koydu. Faile içgüdüyle kol yenindeki hançerlere uzanıyordu.</p>
<p class="p0">“Bunun senin hakkındaki görüşlerimle bir ilgisi yok, Perrin,” dedi Morgase. “Bu mahkeme Andor kanununa göre yapıldı. Eh, kanun açık. Perrin kurtların dostları olduğunu hissedebilir, ama kanuna göre birine ait köpeğin ya da canlı hayvanın parasal bir bedeli vardır. Onları öldürmek kanundışıdır, ama karşılık olarak bir insanı öldürmek daha da kanundışıdır. Dilersen kanunları sana ezberden okuyabilirim.”</p>
<p class="p0">Çadıra sessizlik çökmüştü. Neald sandalyesinde yarı doğrulmuştu, ama Perrin onun gözlerine baktı ve başını iki yana salladı. Aes Sedailerin ve Bilgelerin yüzleri hiçbir şey ele vermiyordu. Berelain pes etmiş görünüyordu ve güneş saçlı Alliandre elini ağzına götürmüştü.</p>
<p class="p0">Dannil ve Azi al’Thone, Perrin ile Faile’ye yaklaştı ve Perrin onlara geri gitmelerini söylemedi.</p>
<p class="p0">“Ne fark eder ki?” diye sordu Byar. “Karara boyun eğmeyecek!”</p>
<p class="p0">Diğer Beyazpelerinler ayağa kalktılar ve Perrin bu sefer kendi destekçileri arasından ayağa kalkanları dik bakışlarıyla durduramadı.</p>
<p class="p0">“Henüz cezayı belirlemedim,” dedi Morgase sert bir sesle.</p>
<p class="p0">“Ne ceza verilebilir?” diye sordu Byar. “Suçlu olduğunu söyledin.”</p>
<p class="p0">“Evet,” dedi Morgase. “Ama cezayla ilgili başka koşullar da olduğuna inanıyorum.” Yüzü hala sertti ve kararlı kokuyordu. Ne yapıyordu?</p>
<p class="p0">“Beyazpelerinler benim ulusumun sınırları dahilinde, yetkisiz bir askeri grup,” dedi Morgase. “Bu ışık altında, Perrin’i adamlarınızı öldürmekten suçlu bulsam da, olayın Kainec protokolüne dahil olduğu kararına vardım.”</p>
<p class="p0">“Paralı askerlerle ilgili kanun mu o?” diye sordu Galad.</p>
<p class="p0">“Evet.”</p>
<p class="p0">“O ne?” diye sordu Perrin.</p>
<p class="p0">Galad ona döndü. “Anlaşmazlığımızın, işsiz kalmış paralı asker grupları arasında bir arbede olduğuna karar verdi. Özünde, kanuna göre, bir dövüşte masum taraf yoktur; dolayısıyla, cinayetle suçlanmadın. Bunun yerine, kanundışı adam öldürmekle suçlandın.”</p>
<p class="p0">“Bir fark var mı?” diye sordu Dannil kaşlarını çatarak.</p>
<p class="p0">“Bir anlam farkı var,” dedi Galad, elleri hala arkasında. Perrin onun kokusunu aldı; tuhaftı. “Evet, bu iyi bir hüküm, Anne. Ama sanırım ceza yine de ölüm olacaktır.”</p>
<p class="p0">“Olabilir,” dedi Morgase. “Kanun, koşullara bağlı olarak, çok daha merhametli davranabilir.”</p>
<p class="p0">“O zaman ne karar veriyorsun?” diye sordu Perrin.</p>
<p class="p0">“Vermiyorum,” dedi Morgase. “Galad, öldürülen adamlardan sen sorumlusun ya da elimizdeki, sorumluya en yakın kişisin. Ceza verme hakkını sana veriyorum. Ben hükmümü ve yasal tanımları verdim. Cezayı sen ver.”</p>
<p class="p0">Çadırın iki yanındaki Galad ile Perrin göz göze geldiler. “Anlıyorum,” dedi Galad. “Tuhaf bir seçim, Ekselansları. Aybara, bir daha sormam lazım. Kendin önerdiğin bu mahkemenin kararlarına uyacak mısın? Yoksa bu iş savaşla mı sonuçlanacak?”</p>
<p class="p0">Faile gerildi. Perrin arkasında ordusunun kıpırdandığını, adamlarının kılıçlarını kınlarında gevşettiğini ve mırıldandığını duyabiliyordu. Haber alçak bir uğultu halinde aralarında dolaşıyordu. <span class="t3">Lord Perrin suçlu ilan edildi. Onu yakalamaya çalışacaklar. Bunun olmasına izin vermeyeceğiz, değil mi?</span></p>
<p class="p0">Çadırın içinde, korku ve öfkenin acı kokuları birbirine karışıyordu, iki taraf dik dik birbirlerine bakıyordu. Her şeyin üzerinde, Perrin havadaki <span class="t3">yanlışlığın</span> kokusunu alabiliyordu.</p>
<p class="p0"><span class="t3">Kaçmaya devam edebilir miyiz? </span>diye düşündü. <span class="t3">O gün hep peşimizde olacak. Ta’veren</span>ler için tesadüf diye bir şey yoktu. Desen neden onu buraya, geçmişinin kabuslarıyla yüzleşmeye getirmişti?</p>
<p class="p0">“Uyacağım, Damodred,” dedi Perrin.</p>
<p class="p0">“Ne?” diye inledi Faile.</p>
<p class="p0">“Ama,” dedi Perrin bir parmağını kaldırarak, “ancak bu cezanın infazını, Son Savaş’ta görevimi yapana kadar ertelemeye söz verirsen.”</p>
<p class="p0">“Son Savaş’tan sonra mı?” diye sordu Bornhald, allak bullak olmuş gibi. “Dünyanın sonu olabilecek bir şeyden sonra mı? Senin kaçmaya, belki hepimize ihanet etmeye zamanın olduktan sonra mı? Bu nasıl bir söz?”</p>
<p class="p0">“Verebileceğim tek söz,” dedi Perrin. “Geleceğin ne getireceğini ya da o geleceği görüp göremeyeceğimizi bilmiyorum. Ama hayatta kalmak için savaşıyoruz. Belki dünya için. Ondan önce, tüm diğer kaygılar ikincil öneme sahip. Ancak bu şekilde teslim olurum.”</p>
<p class="p0">“Sözünü tutacağını nereden bileceğiz?” diye sordu Galad. “Adamlarım sana Gölgedölü diyor.”</p>
<p class="p0">“Buraya geldim, değil mi?” diye sordu Perrin.</p>
<p class="p0">“Çünkü halkını tutsak almıştık.”</p>
<p class="p0">“Peki, bir Gölgedölü buna aldırış eder mi?” diye sordu Perrin.</p>
<p class="p0">Galad duraksadı.</p>
<p class="p0">“Yemin ederim,” dedi Perrin. “Işık adına, kurtuluş ve yeniden doğum umudum adına. Faile’ye duyduğum aşk ve babamın adı üzerine. Eline fırsat geçecek, Galad Damodred. Sen ve ben bu işin sonuna kadar hayatta kalırsak, yetkine boyun eğeceğim.”</p>
<p class="p0">Galad onu süzdü, sonra başını salladı. “Pekala.”</p>
<p class="p0">“Hayır!” diye haykırdı Byar. “Bu aptallık!”</p>
<p class="p0">“Gidiyoruz, Byar Evlat,” dedi Galad, çadırın kenarına yürüyerek. “Kararımı verdim. Anne, bana eşlik eder misin?”</p>
<p class="p0">“Üzgünüm, Galad,” dedi Morgase. “Ama hayır. Aybara Andor’a dönüyor ve ben de onunla gitmeliyim.”</p>
<p class="p0">“Pekala.” Galad yürümeye devam etti.</p>
<p class="p0">“Bekle,” diye seslendi Perrin. “Teslim olduğumda cezamın ne olacağını söylemedin.”</p>
<p class="p0">“Hayır,” dedi Galad hala yürüyerek. “Söylemedim.”</p>
</body>
</html>