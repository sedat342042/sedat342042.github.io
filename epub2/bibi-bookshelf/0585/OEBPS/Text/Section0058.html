<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>

<link rel="stylesheet" type="text/css" href="../Styles/style.css"/>
<title>Geceyarısı Kuleleri</title>
</head>
<body>
<p class="p1" style="text-align: center;"><span class="t1">49</span></p>
<p class="p1" style="text-align: center;">-------------------------------------------------------------------------------------------------</p>
<p class="p1" style="text-align: center;"><span class="t1">GÜNEŞ SARAYI</span></p>
<p class="p1" style="text-align: center;"><span class="t1"><br/></span></p>
<p class="p0">Adı Ladalin’di, Taardad Aiellerinin Bilgesi. Yönlendirmeyi öğrenebilmeyi ne kadar da isterdi. Sahip olmadığı bir yeteneğe sahip olmayı dilemek, utanç verici bir düşünceydi, ama inkar edemezdi de.</p>
<p class="p0">Üzüntü içinde çadırda oturuyordu. Tek Güç’le çalışabilse, belki yaralılara daha fazla yardım edebilirdi. Genç kalıp klanına önderlik edebilirdi ve belki kemikleri bu kadar ağrımazdı. Yapılacak bunca iş varken ihtiyarlık can sıkıcıydı.</p>
<p class="p0">Kalan klan şefleri de yerlerine yerleşirken çadır duvarları hışırdadı. Odada bir Bilge daha vardı, Goshien Aiellerinden Mora. O da yönlendiremiyordu. Konu, Tek Güç’te herhangi bir yetenek gösteren erkek ya da kadın, tüm Aielleri yakalayıp öldürmek olduğunda, Seanchanlar özellikle kararlı oluyordu.</p>
<p class="p0">Çadırda toplananlar sefil bir gruptu. Tek kollu, genç bir asker sıcak bir mangalla birlikte içeri girdi ve mangalı çadırın ortasına yerleştirdi, sonra çekildi. Ladalin’in annesi, bu tür işleri yapan <span class="t3">gai’shain</span>lar olduğu günlerden bahsetmişti. Gerçekten de, Seanchanlara karşı savaşa katılması gerekmeyen, kız ya da erkek, Aieller olmuş muydu?</p>
<p class="p0">Ladalin öne uzanarak ellerini mangalın sıcaklığında ısıttı. Parmakları yaşlılıktan düğüm düğüm olmuştu. Genç bir kadınken mızrak tutmuştu; çoğu kadın evlenmeden önce yapardı bunu. Seanchanlar kadın askerleri ve <span class="t3">damane</span>lerini bu kadar etkili bir biçimde kullanırken bir kadın nasıl geride kalabilirdi?</p>
<p class="p0">Annesinin ve büyükannesinin yaşadığı zamanların hikayelerini dinlemişti, ama ona inanılmaz geliyordu. Ladalin savaştan başka şey görmemişti. Küçük bir kız olarak ilk anıları Almoth Ovası’na aitti. Gençliğini talimle geçirmişti. Tear diye bilinen şehrin çevresindeki bölgede savaşmıştı.</p>
<p class="p0">Ladalin evlenmiş, çocuk büyütmüştü, ama her nefesini savaşa adamıştı. Aiel ya da Seanchan. Her iki taraf da, sonunda o ikisinden yalnızca bir tanesinin kalacağını biliyordu.</p>
<p class="p0">Gün geçtikçe, yeryüzünden silinecek olanlar Aiellermiş gibi görünüyordu. Onun zamanı ile annesinin zamanı arasındaki bir fark da buydu. Annesi başarısızlıktan bahsetmemişti; Ladalin’in ömrü geri çekilmelerle doluydu.</p>
<p class="p0">Diğerleri de kendi düşüncelerine dalmış gibiydi. Üç klan şefi ve iki Bilge. Yirmi İkiler Kurulu’ndan geriye bir onlar kalmıştı. Yayla rüzgarları çadır kapaklarından içeri sızıyor, Ladalin’in sırtını üşütüyordu. En son Taamav geldi. Ladalin’in hissettiği kadar yaşlı görünüyordu, yüzü yaralıydı ve sol gözünü savaşta kaybetmişti. Bir taşın üzerine oturdu. Aieller artık halı ya da minder taşımıyordu. Yalnızca kolaylıkla taşınabilen ve kesinlikle gerekli olan malzemeleri.</p>
<p class="p0">“Beyaz Kule düştü,” dedi adam. “Devriyelerim bir saat önce haber verdi. Bilgiye güveniyorum.” Her zaman açıksözlü bir adam olmuştu ve Ladalin’in geçen sene ölen kocasının iyi dostuydu.</p>
<p class="p0">“O zaman son umudumuz da gitti,” dedi Takai. Klan şeflerinin en genciydi ve üç sene içinde Miagomaların başına geçmiş üçüncü klan şefiydi.</p>
<p class="p0">“Öyle söyleme,” dedi Ladalin. “Her zaman umut vardır.”</p>
<p class="p0">“Bizi bu lanetli dağlara kadar sürdüler,” dedi Takai. “Shiandeler ve Daryneler artık yok. Geriye yalnızca beş klan kaldı ve onlardan biri de kırılıp dağıldı. Yenildik, Ladalin.”</p>
<p class="p0">Tamaav içini çekti. Seneler öncesi ve farklı zamanlar olsa, Ladalin adamın ayaklarının dibine gelin çelengi bırakırdı. Klanının bir şefe ihtiyacı vardı. Oğlu hala klan şefi olmayı düşünüyordu, ama Seanchanlar Rhuidean’ı da ele geçirince, klanlar yeni önderlerini nasıl seçeceklerini bilemez olmuşlardı.</p>
<p class="p0">“Üç Kat Topraklar’a çekilmeliyiz,” dedi Mora yumuşak, anaç sesiyle. “Ve günahlarımızın affedilmesi için kefaret ödemeliyiz.”</p>
<p class="p0">“Hangi günahlar?” diye terslendi Takai.</p>
<p class="p0">“Ejder barış istedi,” diye yanıt verdi Mora.</p>
<p class="p0">“Ejder bizi terk etti!” dedi Takai. “Ben büyükbabalarımın doğru düzgün tanımadığı bir adamın anısını takip etmeyi reddediyorum. Biz onun aptal anlaşmasına uymaya yemin etmedik. Biz...”</p>
<p class="p0">“Sakin ol, Takai,” dedi Jorshem. Üç klan şefinin sonuncusu ufak tefek, şahin yüzlü bir adamdı. Dedesinden bir miktar Andor kanı miras almıştı. “Artık bizim için yalnızca Üç Kat Topraklar umut barındırıyor. Kuzgunlara karşı verdiğimiz savaşı kaybettik.”</p>
<p class="p0">Çadır sessizliğe boğuldu.</p>
<p class="p0">“Bizi avlayacaklarını söylediler,” dedi Takai. “Teslim olmamızı talep ettiklerinde, bizi geri çekilmememiz konusunda uyardılar. Bunu biliyorsunuz. Üç Aielin bir araya geldiği her yeri yok edeceklerini söylediler.”</p>
<p class="p0">“Teslim <span class="t3">olmayacağız</span>,” dedi Ladalin kararlılıkla. Dürüst olmak gerekirse, hissettiğinden daha kararlı konuşmuştu.</p>
<p class="p0">“Teslim olmak bizi <span class="t3">gai’shain</span> yapar,” dedi Tamaav. Bu sözcüğü, şerefsiz birini anlatmak için kullanıyorlardı. Ladalin’in annesi bu şekilde kullanmazdı. “Ladalin. Senin öğüdün nedir?”</p>
<p class="p0">Diğer dördü ona baktılar. Ejder soyundan geliyordu ve o soydan geriye kalmış tek kişiydi. Diğer üç soy öldürülerek yok edilmişti.</p>
<p class="p0">“Seanchanların kölesi olursak, Aieller artık bir halk olmaz,” dedi. “Kazanamayız, bu yüzden geri çekilmeliyiz. Üç Kat Topraklar’a döneceğiz ve güç toplayacağız. Belki çocuklarımız bizim veremediğimiz savaşı verebilir.”</p>
<p class="p0">Yine sessizlik. Onun sözlerinin, en iyi tabirle, iyimser olduğunu biliyorlardı. Savaşla geçen on yıllardan sonra, eski Aiel nüfusundan geriye bir avuç insan kalmıştı.</p>
<p class="p0">Seanchan yönlendiriciler zalimlik ölçüsünde etkiliydi. Bilgeler ve Ejder Kanlılar Tek Güç’ü savaşta kullansa da, yeterli değildi. O kahrolası <span class="t3">a’dam</span>lar! Aiellerden tutsak alınan her yönlendirici, onların aleyhine kullanılıyordu.</p>
<p class="p0">Savaştaki asıl dönüm noktası, diğer ulusların girişi olmuştu. Ondan sonra Seanchanlar Islaktopraklı insanları yakalayıp, saflarından daha fazla yönlendirici toparlayabilir olmuştu. Kuzgunlar durdurulamazdı; Tar Valon da düştüğüne göre, Islaktopraklardaki her diyar Seanchanların yönetimine girmişti. Yalnızca Kara Kule savaşmaya devam ediyordu, ama Asha’manlar bunu gizlice yapıyordu, çünkü kaleleri seneler önce düşmüştü.</p>
<p class="p0">Aieller gizlice savaşamazdı. Bunda şeref yoktu. Elbette, artık şerefin ne önemi vardı? Yüz binlerce kişi öldükten sonra? Cairhien’in yakılmasından ve Illian’ın yağmalanmasından sonra? Seanchanların Andor savaş makinelerini ele geçirmesinin üzerinden yirmi sene geçmişti. Aieller on yıllardır yenilgiye doğru yuvarlanıyordu; bu kadar uzun süre dayanabilmeleri, ne kadar dirençli olduklarının işaretiydi.</p>
<p class="p0">“Bu <span class="t3">onun</span> hatası,” dedi Takai, surat asmaya devam ederek. “<span class="t3">Car’a’carn</span> bizi zafere götürebilirdi, ama o bizi terk etti.”</p>
<p class="p0">“Onun hatası mı?” dedi Ladalin, bu ifadenin neden yanlış olduğunu belki ilk defa anlayarak. “Hayır. Aieller kendi sorumluluklarını kendileri taşıyacak. Bu <span class="t3">bizim</span> hatamız, benim uzak atamın değil. Kim olduğumuzu unuttuk. Şerefsiz kaldık.”</p>
<p class="p0">“Şerefimiz bizden alındı,” dedi Takai. İçini çekerek ayağa kalktı. “Ejderin Halkı’ymış. <span class="t3">Onun</span> halkı olmanın ne faydası var? Efsanelere göre biz mızrak olmak için yaratılmışız, Üç Kat Topraklar’da dövülmüşüz. O bizi kullandı, sonra kenara attı. Fırlatılıp atılmış bir mızrak, savaşa gitmek dışında ne yapabilir?”</p>
<p class="p0"><span class="t3">Gerçekten de, ne?</span> diye düşündü Ladalin. Ejder, Aiellere mutluluk getireceğini düşünerek barış istemişti. Ama kahrolası Seanchanlar topraklarını istila etmişken nasıl mutlu olabilirlerdi? İstilacılara duyduğu nefret derindi.</p>
<p class="p0">Belki de Aielleri o nefret yok etmişti. Takai uzun adımlarla çadırdan uzaklaşırken rüzgarın ulumasını dinledi. Yarın Aieller Üç Kat Topraklar’a döneceklerdi. Barışı kendileri kabul etmezlerse, barışın onlara dayatılması gerekecekti anlaşılan.</p>
<p class="p0">&nbsp;</p>
<p class="p0">Aviendha bir adım daha attı. Sütunların merkezine ulaşmak üzereydi ve çevresinde kıvılcımlar parlıyordu.</p>
<p class="p0">Şimdi gözyaşları serbestçe akıyordu. Kendini çocuk gibi hissediyordu. Onun için, Ladalin olmak hepsinden acı verici olmuştu; Aviendha gerçek Aiel adetlerini görmüştü. Gerçek, ama onunla alay edermiş gibi, yoz. Kadın savaş hakkında düşünüyor ve onu şerefle bağdaştırıyordu, ama şerefin ne olduğunu anlamıyordu. <span class="t3">Gai’shain</span>lar yoktu. Çekilmeyi düşünüyorlardı. <span class="t3">Toh</span> bahsi yoktu. Bu, anlamdan ve amaçtan yoksun bir savaştı.</p>
<p class="p0">Neden savaşıyorlardı? Ladalin’e göre, Seanchanlardan nefret ettikleri için. Savaşıyorlardı, çünkü öteden beri savaşmışlardı.</p>
<p class="p0">Nasıl? Aieller nasıl bu hale gelmişlerdi?</p>
<p class="p0">Aviendha bir adım daha attı.</p>
<p class="p0">&nbsp;</p>
<p class="p0">Adı Oncala’ydı ve Mızrağın Kızıydı. Eninde sonunda mızraktan vazgeçip evlenecekti. Tıpkı ondan önce annesinin ve annesinin annesinin yaptığı gibi. Ama şimdi, savaşma zamanıydı.</p>
<p class="p0">Caemlyn sokaklarında yürüyordu; yakın-kardeşi, soyunun işareti olan Ejder bayrağını taşıyordu. Uğruna mızraktan vazgeçeceği adam Oncala’nın yanında yürüyordu. Şafak Koşucusu Hehyal kendi topluluğundaki herkesten daha fazla Seanchan öldürmüş, çok <span class="t3">ji </span>kazanmıştı. Geçen sene Rhuidean’a yolculuk yapıp klan şefi olma iznini almıştı.</p>
<p class="p0">Rhuidean. Seanchanlar şehri kuşatmıştı. Oncala alayla güldü. Seanchanlarda şeref yoktu. Onlara Rhuidean’ın bir barış mekanı olduğu söylenmişti. Aieller Ebou Dar’daki saraya saldırmamıştı. Seanchanlar da Rhuidean’a saldırmamalıydı.</p>
<p class="p0">Onlar kertenkeleydi. Savaşla geçen on yıllardan sonra, savaş hatlarının hala büyükbabasının Shayol Ghul’e gittiği zamankiyle aynı olması can sıkıcıydı.</p>
<p class="p0">Oncala ve Hehyal’a, şeref askeri olarak, iki bin mızrak eşlik ediyordu. Kraliçe Talana onları bekliyordu, bu yüzden beyaz Andor Sarayı’nın kapıları açıktı. Hehyal önceden seçtiği elli mızrağa, onlarla birlikte güzel salonlara gelmelerini işaret etti. Burada, sarayın içinde lüks hakimdi. Her duvar halısı, her vazo, her altın çerçeve Oncala’ya bir hakaret gibi geliyordu. Kırk senedir savaşıyorlardı ve Andor’a dokunulmamıştı. Aiel savunmasının verdiği güvenliğin içinde keyif çatıyorlardı.</p>
<p class="p0">Eh, Andor görecekti. Aieller savaş sayesinde daha da güçlenmişti. Eskiden, becerileri efsaneviydi. Şimdi daha da büyük olmuştu! Aieller Seanchanları yok ettiğinde, dünya onların neler öğrendiğini görecekti. Islaktopraklı hükümdarlar onlara karşı daha cömert davranmış olmayı dileyecekti.</p>
<p class="p0">Taht odasının kapıları açıktı; Oncala ve Hehyal eşlikçilerini dışarıda bırakarak içeri girdiler. Burada da Ejder bayrağı açılmıştı; Andor kraliyet soyunun da <span class="t3">Car’a’carn</span> soyundan geldiğinin işareti. Oncala’nın onlardan nefret etmesi için bir sebep daha. Andor asilleri kendilerini onun dengi sayıyordu.</p>
<p class="p0">Kraliçe Talana parlak, koyu kırmızı saçlı orta yaşlı bir kadındı. Çok güzel değildi, ama çok azametliydi. Danışmanlarıyla alçak sesle konuşuyordu ve Aiellere beklemelerini işaret etti. Bilinçli bir hakaret. Oncala köpürüyordu.</p>
<p class="p0">Sonunda Aslan Tahtı’na yaklaşmaları istendi. Talana’nın erkek kardeşi ve Muhafızı, bir yelek ve bir ceketten ibaret saray kıyafetleri içinde, eli kılıcında, arkasında duruyordu. Oncala ter dökmeden onu öldürebilirdi.</p>
<p class="p0">“Ah,” dedi Kraliçe Talana. “Yine Taardad Aielleri. Hala mızrak taşıyor musun, Oncala?”</p>
<p class="p0">Oncala kollarını kavuşturdu ve yanıt vermedi. İnsanlarla pek iyi anlaşamadığını biliyordu. O konuştuğu zaman, havada hakaretler uçuşuyordu. Klan şefinin başı çekmesi daha iyiydi.</p>
<p class="p0">“Yine yardım dilenmek için geldiğinizi varsayıyorum,” dedi Talana.</p>
<p class="p0">Hehyal kızardı ve Oncala bir anlığına, mızrağını dışarıda bırakmamış olmayı diledi.</p>
<p class="p0">“Size bir şey getirdik,” dedi Hehyal. Deri bir kese çıkardı ve Kraliçenin Askerlerinden birine verdi. Adam keseyi açtı ve içindeki kağıtları inceledi. Bir hakaret daha. Suikastçı muamelesi mi görmeleri gerekiyordu? Oncala Kraliçe’den hoşlanmıyordu, doğru, ama o akrabasıydı ve büyük-nineleri birincil-kardeş olduğu için Talana’nın ailesi onlara ittifak yemini etmişti.</p>
<p class="p0">Asker kağıtları Kraliçe’ye uzattı. Talana onları okurken, gittikçe daha endişeli ve düşünceli bir ifadeye büründü.</p>
<p class="p0">Ejderin Barışı altındaki hükümdarların çoğu gibi Talana da Seanchanlar hakkında endişeleniyordu. Kuzgun İmparatorluğu’nun teknikleri ve Tek Güç şekillendirme yeteneği artıyordu. Şimdilik Aiellerle yenişemiyorlardı. Seanchanlar kazanırsa ne olacaktı? Yeminlerine sadık kalacaklar mıydı?</p>
<p class="p0">Seanchanlara ne kadar güvenilebilirdi? Son on yıl içinde Hehyal’ın casusları tam da bu sorunun tohumlarını dünyanın büyük saraylarına ekmek için çok emek harcamıştı. Hehyal bilge bir adamdı. Daha şef olmadan önce, Aiellerin bu savaşı tek başlarına kazanamayacaklarını görmüştü. Bu yumuşak Islaktopraklılara ihtiyaçları vardı.</p>
<p class="p0">Oncala’nın onlardan nefret etmesi için son sebep de buydu.</p>
<p class="p0">“Bunları nereden buldunuz?” diye sordu Talana.</p>
<p class="p0">“Seanchan sarayından,” dedi Hehyal. “Rhuidean’a saldırmamaları gerekirdi. Şeref gereği, bu bize karşı saldırı düzenleme izni verdi, ama biz bunları ele geçirmek için, sessizce saldırdık. Nerede olduklarını uzun zamandır tahmin ediyordum ve Seanchanların kutsal sarayını ihlal etmemizi yalnızca şerefim engelliyordu.”</p>
<p class="p0">Talana’nın yüzü sertleşti. “Bunların gerçek olduğundan emin misin?”</p>
<p class="p0">“Beni sorguluyor musun?” diye sordu Hehyal.</p>
<p class="p0">Kraliçe Talana huzursuzluk içinde başını iki yana salladı. Aiellerin yalan söylemediğini biliyordu.</p>
<p class="p0">“Size karşı sabırlı davrandık,” dedi Hehyal. “Size geldik ve Seanchanları tutamazsak neler olacağını açıkladık.”</p>
<p class="p0">“Ejder Barışı...”</p>
<p class="p0">“Ejder Barışı <span class="t3">onların</span> umurunda mı?” diye sordu Hehyal. “Onlar <span class="t3">Ejder’i İmparatoriçe’</span>leri karşısında eğilmeye zorlamış işgalciler. İmparatoriçe Ejder’den üstün sayılıyor. Düşük birine verdikleri sözleri tutmazlar.”</p>
<p class="p0">Kraliçe Talana yine başını eğdi. Belgelerde, Seanchanların Andor’a düzenleyeceği saldırının ve Kraliçe’ye düzenlenecek suikastın ayrıntılı planları vardı. Altında Tear, İki Nehir ve Illian hükümdarları hakkında da benzer planlar vardı.</p>
<p class="p0">“Danışmanlarımla konuşmak için zamana ihtiyacım var,” dedi Talana.</p>
<p class="p0"><span class="t3">Yakaladık onu</span>, diye düşündü Oncala gülümseyerek. Kraliçe’nin yanıtının ne olacağını biliyordu. Asıl mesele, onu eyleme geçmeye ikna etmekti.</p>
<p class="p0">Hehyal başını salladı ve ikisi çekildiler. Oncala zaferle bağırmamak için kendini zor tutuyordu. Andor savaşa girerse diğer uluslar da girerdi, özellikle de Griffin Paktı’na ve Güneş Sarayı’na dahil olanlar. Aiellerin gözünde Oncala neyse, onların gözünde de Andor Kraliçesi oydu. Rand al’Thor’un kanı büyük ağırlık taşıyordu.</p>
<p class="p0">“Bu yaptığımız doğru mu?” diye sordu Hehyal yürürlerken. Meraklı kulakları uzak tutmak için mızraklar çevrelerini almıştı.</p>
<p class="p0">Oncala irkildi. “Bu senin planındı.”</p>
<p class="p0">Hehyal kaşlarını çatarak başını salladı. Kraliçe’ye, doğru olmayan tek bir şey söylememişti. Şerefleri kirlenmemişti. Ama Hehyal keşfettikleri kağıtların birini vermemişti. O kağıt, bütün bunların olasılık planları olduğunu açıklıyordu.</p>
<p class="p0">Andor’un askeri güçleri hakkında listeler, Kapıyolların nasıl kullanılacağı hakkında öneriler, ejderler kullanarak Caemlyn’e saldırma planları, Kraliçe Talana’ya suikast planı: Hepsi, Andor savaşa girerse kullanılacak planlardı. Gerçek bir saldırı planı değil, potansiyel düşman hakkında önleyici bir çalışma olarak hazırlanmışlardı.</p>
<p class="p0">Hemen hemen aynı şey sayılırdı. Seanchanlar yılandı. Eninde sonunda Andor’u ele geçireceklerdi ve o zaman da Aieller yardım edemeyebilirdi. Bu savaş yolunda gitmezse, Oncala’nın halkı Üç Kat Topraklar’a giderdi ve aptal Islaktopraklıları işgalle baş başa bırakırdı. Seanchanlar Aiellerle kendi anayurtlarında savaşamazdı.</p>
<p class="p0">Kraliçe Talana’nın şimdi savaşa girmesi çok daha iyiydi. Kendi iyiliği için, o diğer sayfayı hiç görmemesi en iyisiydi.</p>
<p class="p0">“Oldu bitti,” dedi Hehyal. “Artık sorulara yer yok.”</p>
<p class="p0">Oncala başını salladı. Seanchanlar yenilecekti ve Aieller hakları olan yere kavuşacaklardı. Oncala’nın damarlarında Yeniden Doğan Ejder’in kanı akıyordu. Hükmetmeye hakkı vardı.</p>
<p class="p0">Bütün bunların sonunda yükselen Kuzgun İmparatorluğu olmayacaktı, Ejder İmparatorluğu olacaktı.</p>
<p class="p0">&nbsp;</p>
<p class="p0">“Devam etmek istemiyorum,” dedi Aviendha boş cam ormanına.</p>
<p class="p0">Rüzgar dinmişti. Yorumu sessizlikle karşılandı. Gözyaşları yağmur gibi yağmış, ayaklarının önündeki tozu işaretlemişti.</p>
<p class="p0">“O... <span class="t3">yaratıkta</span> şeref yok,” dedi. “Bizi mahvetti.”</p>
<p class="p0">En kötüsü de, kadının -Oncala’nın- annesinin annesini düşünmesiydi. Büyük-annesini. Oncala’nın kafasının içinde, o unvana bağlı bir yüz vardı. Aviendha o yüzü tanıyordu.</p>
<p class="p0">Kendi yüzü.</p>
<p class="p0">Endişe içinde sinerek gözlerini yumdu ve parlak sütunların ortasına adım attı.</p>
<p class="p0">&nbsp;</p>
<p class="p0">Adı Padra’ydı, Yeniden Doğan Ejder’in kızı, gururlu Mızrağın Kızı. Silahını ölmekte olan Seanchan’ın boynundan çekti, sonra kalanların Kapıyoldan kaçmasını izledi.</p>
<p class="p0"><span class="t3">Seanchanlara Yolculuk’u kim öğrettiyse Işık kahretsin</span>, diye düşündü Padra. <span class="t3">Örgüleri o kadar zarif olmasa bile.</span></p>
<p class="p0">Tek Güç’ü kimsenin kendisi ve kardeşleri kadar iyi anlamadığına inanıyordu. Çocukluğundan beri örebiliyordu ve kardeşleri de aynı durumdaydı. Onlar için doğaldı ve onlarla karşılaştırıldığında yönlendirebilen tüm diğerleri beceriksiz kalıyordu.</p>
<p class="p0">Bu şekilde konuşmamaya dikkat ediyordu. Aes Sedailer ve Bilgeler eksikliklerinin hatırlatılmasından hoşlanmazdı. Yine de doğruydu.</p>
<p class="p0">Padra mızrak-kardeşlerine katıldı. Aralarından birini çimenlerin üzerinde ölü bırakmışlardı ve Padra onun yasını tutuyordu. Taardad Aiellerinden Tarra. Onu hatırlayacaklardı. Ama şeref onlarındı, çünkü sekiz Seanchan askeri öldürmüşlerdi.</p>
<p class="p0">Bir Kapıyol ördü; onun için düşünmek kadar hızlıydı. O her zaman Tek Güç tutuyordu, uyurken bile. Zihninin bir köşesinde kabaran Güç’ün rahatlatıcı etkisi olmadan yaşamanın nasıl bir şey olduğunu hiç bilmiyordu. Diğerleri Güç’ün onları kavuracağından korktuklarını söylüyorlardı, ama bu nasıl mümkün olabilirdi? <span class="t3">Saidar</span>, tıpkı kolu bacağı gibi, onun bir parçasıydı. İnsanın kendi eti, kemiği, kanı onu nasıl kavurabilirdi?</p>
<p class="p0">Kapıyol, Arad Doman denen yerdeki Aiel kampına açılıyordu. Kamp bir şehir değildi; Aiellerin şehirleri yoktu. Ama çok büyük bir kamptı ve neredeyse on senedir yer değiştirmemişti. Padra çayırda yürüdü ve <span class="t3">cadin’sor</span>lu Aieller ona saygı gösterdi. Padra ve kardeşleri, Ejder’in çocukları olarak, Aieller için... bir şey olmuştu.</p>
<p class="p0">Lordlar -bu kavram onu hasta ediyordu. Ama o sıradan bir <span class="t3">algai’d’siswai</span>den daha fazlasıydı. Klan şefleri öğüt almak için ona ve kardeşlerine geliyordu ve Bilgeler onlara özel ilgi gösteriyordu. Onlardan biri olmadığı halde yönlendirmesine izin veriyorlardı. Nasıl nefes almaktan vazgeçemezse, yönlendirmekten de vazgeçemezdi.</p>
<p class="p0">Mızrak-kardeşlerini gönderdi, sonra doğrudan Ronam’ın çadırına yollandı. Klan şefi -Rhuarc’ın oğlu- raporunu duymalıydı. Çadıra girdi ve Ronam’ın yalnız olmadığını görerek şaşırdı. Halının üzerinde bir grup adam oturuyordu ve her biri birer klan şefiydi. Kardeşleri de oradaydı.</p>
<p class="p0">“Ah, Padra,” dedi Ronam. “Geri döndün.”</p>
<p class="p0">“Başka zaman da gelebilirim, Ronam,” dedi Padra.</p>
<p class="p0">“Hayır, bu toplantı için seni bekliyorduk. Otur ve gölgemi paylaş.”</p>
<p class="p0">Padra ona bahşedilen şerefe başını eğerek teşekkür etti. Erkek kardeşleri Alarch ve Janduin’in arasına oturdu. Dördüz olmalarına rağmen birbirlerine hiç benzemiyorlardı. Alarch daha çok Islaktopraklılara benziyordu ve siyah saçları vardı. Janduin sarışındı ve uzun boyluydu. Onun yanında kız kardeşleri Marinna oturuyordu, yuvarlak yüzlü, ufak tefek bir kadın.</p>
<p class="p0">“Seanchan devriyesinin tahmin ettiğimiz yerde olduğunu raporlamam lazım,” dedi Padra. “Onlarla çatıştık.”</p>
<p class="p0">Bunun üzerine huzursuz mırıltılar yükseldi.</p>
<p class="p0">“Arad Doman’a girmeleri Ejder Barışı’nı ihlal etmiyor,” dedi Goshien Aiellerinin klan şefi Tavalad.</p>
<p class="p0">“Fazla yakına geldikleri için onları öldürmemiz de öyle, klan şefi,” diye yanıt verdi Padra. “Ejder Barışı Aielleri bağlamıyor. Seanchanlar kamplarımızı incelemek için riske girmek istiyorsa, bunun <span class="t3">gerçekten</span> bir risk olduğunu bilmeleri gerek.”</p>
<p class="p0">Bu yorum üzerine başkaları, beklediğinden daha fazlası, başlarını salladılar. Janduin’e baktı ve Janduin tek kaşını kaldırdı. Padra gizlice iki parmağını kaldırdı. İki Seanchan, onun mızrağıyla ölmüştü. Onları tutsak almak isterdi, ama Seanchanlar <span class="t3">gai’shain</span> olmayı hak etmiyordu. Aynı zamanda, korkunç tutsaklar oluyorlardı. Onları bu utançtan kurtarmak ve ölmelerine izin vermek en iyisiydi.</p>
<p class="p0">“Söylemek için geldiğimiz şeyi söylemeliyiz,” dedi Tomanelle Aiellerinin şefi Alalved. Padra çabucak hesap yaptı. On bir şef gelmişti ve bazılarının arasında kan davası vardı. Babasının Son Savaş’a hazırlandığı dönemden beri, senelerdir böyle bir toplantı yapılmamıştı.</p>
<p class="p0">“Ne söylemek için gelmişiz peki?” diye sordu diğerlerinden biri.</p>
<p class="p0">Alalved başını iki yana salladı. “Mızraklar huzursuzlanıyor. Aieller yeşil topraklarda, ekin ekerek şişmanlamak için yaratılmamıştır. Biz savaşçıyız.”</p>
<p class="p0">“Ejder barış istedi,” dedi Tavalad.</p>
<p class="p0">“Ejder diğerlerinden barış istedi,” dedi Alalved. “Aielleri dahil etmedi.”</p>
<p class="p0">“Bu doğru,” dedi Reynlerin şefi Darvin.</p>
<p class="p0">“Bunca sene kan davalarını askıya aldıktan sonra, birbirimize baskın düzenlemeye geri mi döneceğiz?” diye sordu Ronam alçak sesle. Tıpkı Rhuarc gibi, kusursuz bir klan şefiydi. Bilge, ama savaştan korkmayan biri.</p>
<p class="p0">“Ne anlamı olur ki?” diye sordu Daryne Aiellerinin şefi Shedren.</p>
<p class="p0">Diğerleri başlarını salladı. Ama bu daha büyük bir sorun yaratıyordu, annesinin sık sık bahsettiği bir sorun. Geçmişe karşı görevlerini yerine getirdiklerine, bir halk olarak <span class="t3">toh</span>larını temizlediklerine göre, artık Aiel olmak ne demekti?</p>
<p class="p0">“O bileziklerle Aiel kadınları tutsak ettiklerini bilerek ne kadar bekleyebiliriz?” dedi Alalved. “Seneler oldu ve onlar bizim para ödeme ve değiştokuş önerilerimizi hala reddediyorlar! Nezaketimize kabalık ve hakaretlerle karşılık veriyorlar.”</p>
<p class="p0">“Biz dilenmek için yaratılmadık,” dedi yaşlı Bruan. “Aieller yakında muhallebi çocuğu Islaktopraklılara dönüşecek.”</p>
<p class="p0">Onun sözleri üzerine herkes başını salladı. Bilge Bruan, Son Savaş’tan canlı çıkanlardandı.</p>
<p class="p0">“Keşke Seanchan İmparatoriçesi...” Ronam başını iki yana salladı. Padra onun ne düşündüğünü biliyordu. Ronam’ın babası, Son Savaş günlerinde onlara hükmeden eski imparatoriçenin şerefli bir kadın olduğunu düşünüyordu. Onunla anlaşmaya varmış gibi olmuşlardı, öyle anlatılıyordu. Ama onun hükmünün üzerinden seneler geçmişti.</p>
<p class="p0">“Yine de,” diye devam etti Ronam, “mızraklar çatışıyor; halklarımız karşılaştıkları yerde savaşıyor. Bu doğamızda var. Seanchanlar sağduyuya kulak vermeyecekse, biz neden onları rahat bırakalım?”</p>
<p class="p0">“Zaten Ejder’in vasiyet ettiği bu barış uzun sürmeyecek,” dedi Alalved. “Kimse bahsetmese de, uluslar arasında çatışmalar olağan. <span class="t3">Car’a’carn</span> hükümdarlardan söz aldı, ama herhangi bir yaptırım yok. Pek çok Islaktopraklının sözüne güvenilmez ve ben onlar kendi aralarında didişirken Seanchanların onları yutacağından endişeleniyorum.”</p>
<p class="p0">Başlar sallandı. Yalnızca Darvin ve Tavalad ikna olmuşa benzemiyordu.</p>
<p class="p0">Padra nefesini tuttu. Bunun geleceğini biliyorlardı. Seanchanlarla çatışmalar, klanların huzursuzluğu. Hep bugünü düşlemişti, ama aynı zamanda öteden beri bugünün gelmesinden korkmuştu. Annesi savaşta büyük <span class="t3">ji</span> kazanmıştı. Kendini kanıtlamak için Padra’nın eline pek az fırsat geçmişti.</p>
<p class="p0">Seanchanlarla savaş... fikir onu canlandırıyordu. Ama bu aynı zamanda çok fazla ölüm anlamına gelecekti.</p>
<p class="p0">“Ejder’in çocukları ne diyor?” diye sordu Ronam, dördüne bakarak.</p>
<p class="p0">Onlardan büyük insanların onlara fikirlerini sorması Padra’ya hala tuhaf geliyordu. <span class="t3">Saidar</span>’ı kontrol etti, onun zihninin bir köşesindeki rahatlatıcı varlığını hissetti ve ondan güç aldı. Onsuz ne yapardı?</p>
<p class="p0">“Seanchanların elinde olan Aielleri geri alalım derim,” dedi Marinna. Bilge olmak üzere eğitim görüyordu.</p>
<p class="p0">Alarch kararsız görünüyordu, Janduin’e bir bakış fırlattı. Alarch sık sık kardeşine boyun eğerdi.</p>
<p class="p0">“Aiellerin bir amacı olmalı,” dedi Janduin başını sallayarak. “Bu halimizle bir işe yaramayız ve saldırmama sözü de vermedik. Bu kadar beklememiz ne kadar sabırlı olduğumuzu ve babama duyduğumuz saygıyı gösteriyor.”</p>
<p class="p0">Bütün gözler Padra’ya döndü. “Onlar bizim düşmanımız,” dedi Padra.</p>
<p class="p0">Çadırdaki adamlar teker teker başlarını salladılar. Bu basit toplantı, seneler süren bekleyişe son vermişti.</p>
<p class="p0">“Klanlarınıza dönün.” Ronam ayağa kalktı. “Onları hazırlayın.”</p>
<p class="p0">Çadırdakiler, kimi ciddiyetle, kimi heyecanla veda ederken Padra oturduğu yerde kaldı. Savaşsız geçen on yedi sene Aieller için çok uzundu.</p>
<p class="p0">Kısa süre sonra, çadırda Padra’dan başka kimse kalmadı. Padra önündeki halıya bakarak bekledi. Savaş. Heyecanlanmıştı, ama bir parça kasvet de hissediyordu. Klanları, onları sonsuza dek değiştirecek bir yola sokmuş gibi hissediyordu.</p>
<p class="p0">“Padra?” diye sordu biri.</p>
<p class="p0">Döndüğü zaman Ronam’ın çadırın girişinde durduğunu gördü. Padra kızararak doğruldu. Ondan on sene büyük olmasına rağmen Ronam oldukça yakışıklıydı. Padra asla mızraktan vazgeçmeyecekti elbette, ama eğer vazgeçerse...</p>
<p class="p0">“Endişeli görünüyorsun,” dedi Ronam.</p>
<p class="p0">“Yalnızca düşünüyordum.”</p>
<p class="p0">“Seanchanlar hakkında mı?”</p>
<p class="p0">“Babam hakkında,” diye yanıt verdi Padra.</p>
<p class="p0">“Ah.” Ronam başını salladı. “Soğuk Kayalar Mezrası’na ilk geldiği zamanı hatırlıyorum. Çok küçüktüm.”</p>
<p class="p0">“Üzerinde nasıl bir etki bıraktı?”</p>
<p class="p0">“Etkileyici bir adamdı,” dedi Ronam.</p>
<p class="p0">“Başka?”</p>
<p class="p0">Ronam başını iki yana salladı. “Üzgünüm Padra, ama onunla fazla zaman geçirmedim. Hayat beni başka yola götürdü. Ben... kendi babamdan bazı şeyler dinledim ama.”</p>
<p class="p0">Padra başını yana eğdi.</p>
<p class="p0">Ronam döndü ve açık çadır kapısından ötedeki yeşil çimenlere baktı. “Babam Rand al’Thor’un akıllı bir adam ve büyük bir önder olduğunu söylerdi, ama Aiellerle ne yapacağını pek bilemiyormuş. <span class="t3">Car’a’carn</span> aramızdayken, bizden biri olduğu hissini vermiyormuş. Biz onu huzursuz ediyormuşuz gibi.” Ronam başını iki yana salladı. “Başka herkes için planlar yapıldı, ama Aieller kendi hallerine bırakıldı.”</p>
<p class="p0">“Bazıları Üç Kat Topraklar’a dönmemiz gerektiğini söylüyor,” dedi Padra.</p>
<p class="p0">“Hayır,” dedi Ronam. “Hayır, bu bizi yok ederdi. Babalarımız buharlı-atlar ve ejder-boruları hakkında hiçbir şey bilmiyordu. Aieller Kıraç’a dönecek olsa önemsizleşirdi. Dünya geçip giderdi ve biz bir halk olarak yok olurduk.”</p>
<p class="p0">“Ama savaş?” dedi Padra. “Doğru olur mu?”</p>
<p class="p0">“Bilmiyorum,” dedi Ronam usulca. “Biz Aieliz. Savaşmayı biliriz.”</p>
<p class="p0">Padra, biraz daha kendinden emin hissederek başını salladı.</p>
<p class="p0">Aieller yine savaşa yürüyecekti. Ve bunda çok şeref olacaktı.</p>
<p class="p0">&nbsp;</p>
<p class="p0">Aviendha gözlerini kırpıştırdı. Gökyüzü karanlıktı.</p>
<p class="p0">Bitkin hissediyordu. Zihni tükenmiş, yüreği açılmıştı; kalbinin her atışıyla gücü akıp gidermiş gibi. Loş sütunların arasında oturdu. Onun... çocukları. Yüzlerini ilk Rhuidean ziyaretinden hatırlıyordu. Bunu görmemişti. En azından, gördüğünü hatırlamıyordu.</p>
<p class="p0">“Bu alnımıza yazıldı mı?” diye sordu. “Değiştirebilir miyiz?”</p>
<p class="p0">Yanıt gelmedi elbette.</p>
<p class="p0">Gözyaşları kurumuştu. İnsan halkının tamamen yok olması -hayır, tamamen <span class="t3">yozlaşması</span>- karşısında ne tepki verilirdi? Atılan her adım, o adımı atanlara mantıklı gelmişti. Ama her biri Aielleri sonlarına götürmüştü.</p>
<p class="p0">Böylesine korkunç manzaraları görmeli miydi? Aviendha sütun ormanına hiç girmemiş olmayı diliyordu. Olacaklar onun suçu muydu? Halkının kaderini onun soyu belirleyecekti.</p>
<p class="p0">Bu Rhuidean’a yaptığı ilk ziyarette, halkalardan geçerken gördükleri gibi değildi. Onlar olasılıklardı. Bugünkü görüler daha <span class="t3">gerçek</span> gelmişti. Tecrübe ettiklerinin pek çok olasılıktan biri olmadığından neredeyse emindi. Gördükleri <span class="t3">olacaktı</span>. Adım adım, halkı şereflerinden vazgeçecekti. Adım adım, Aieller gururlu bir halktan, sefil bir halka dönüşecekti.</p>
<p class="p0">Daha fazlası olmalıydı. Öfke içinde kalktı ve bir adım daha attı. Hiçbir şey olmadı. Ta sütunların kenarına kadar yürüdü, sonra öfke içinde döndü.</p>
<p class="p0">“Bana daha fazlasını göster,” dedi. “Bana, buna sebep olmak için ne yaptığımı göster! Bizi yıkıma götüren benim soyumdu! Benim oynadığım rol nedir?”</p>
<p class="p0">Yine sütunların içine girdi.</p>
<p class="p0">Hiçbir şey olmadı. Sütunlar ölmüştü sanki. Uzandı ve birine dokundu, ama yaşam yoktu. Uğultu yoktu, Güç hissi yoktu. Aviendha gözlerini yumdu ve gözlerinin kenarından birer damla gözyaşı aktı. Gözyaşları süzülerek yanaklarında soğuk ve ıslak çizgiler bıraktılar.</p>
<p class="p0">“Değiştirebilir miyim?” diye sordu.</p>
<p class="p0"><span class="t3">Değiştiremeyeceğimi bilsem bile</span>, diye düşündü, <span class="t3">bu beni denemekten alıkoyar mı?</span></p>
<p class="p0">Yanıt basitti. Hayır. Bu kaderden kaçınmak için bir şeyler yapmadan <span class="t3">yaşayamazdı</span>. Rhuidean’a bilgi edinmek için gelmişti. Eh, aradığı bilgiyi bulmuştu. İstediğinden daha fazlasını.</p>
<p class="p0">Gözlerini açtı ve dişlerini gıcırdattı. Aieller sorumluluk alırdı. Aieller savaşırdı. Aieller şereflerini savunurdu. Geleceklerinin barındırdığı dehşetleri bilen tek kişi oysa, bir Bilge olarak eyleme geçmek onun göreviydi. Halkını <span class="t3">kurtaracaktı</span>.</p>
<p class="p0">Sütunlardan ayrıldı, sonra koşmaya başladı. Geri dönmesi, diğer Bilgelere danışması gerekiyordu. Ama ilk önce Üç Kat Topraklar’da sessizliğe ihtiyacı vardı. Düşünmek için zamana ihtiyacı vardı.</p>
</body>
</html>