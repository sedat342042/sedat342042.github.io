<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>

<link rel="stylesheet" type="text/css" href="../Styles/style.css"/>
<title>Geceyarısı Kuleleri</title>
</head>
<body>
<p class="p1" style="text-align: center;"><span class="t1">32</span></p>
<p class="p1" style="text-align: center;">-------------------------------------------------------------------------------------------------</p>
<p class="p1" style="text-align: center;"><span class="t1">BİR IŞIK FIRTINASI</span></p>
<p class="p1" style="text-align: center;"><span class="t1"><br/></span></p>
<p class="p0">Maradon şehri yanıyordu. Düzinelerce binadan kıvrıla kıvrıla duman bulutları yükseliyordu. Dikkatli şehir planlaması sayesinde yangınlar çok hızlı yayılmıyordu, ama onları tamamen durduramıyordu da. İnsanlar ve tahta. Birlikte yayılıyorlardı.</p>
<p class="p0">Ituralde yıkılmış bir binanın yanında çömelmişti. Solunda molozlar, sağında küçük bir Saldaealı birliği vardı. Sarayı önceden terk etmişti; Gölgedölleri orayı ele geçirmişti. Bulabildikleri tüm yağı sarayda depolamışlardı, sonra Asha’manlar yağı tutuşturmuş, içeride kısılı kalmış yüzlerce Trollocu ve Soluku öldürmüştü.</p>
<p class="p0">Şimdiki saklanma yerinin penceresinden dışarı baktı. Pencerenin dışında bir parça açık gökyüzü görebildiğine yemin edebilirdi, ama havadaki kül ve duman yüzünden anlaması zordu. Yakındaki bina o kadar büyük bir yangınla yanıyordu ki, sıcaklığını taşın ardından bile hissedebiliyordu.</p>
<p class="p0">Ituralde dumanı ve ateşi kullanıyordu. Savaş meydanında hemen her şey avantaja dönüştürülebilirdi. Burada da, Yoeli şehri kaybettiklerini kabullendikten sonra, onu savunmayı bırakmışlardı. Şimdi şehri bir ölüm tarlası olarak kullanıyorlardı.</p>
<p class="p0">Sokaklar, Saldaealıların sayesinde Ituralde’nin bildiği ve düşmanlarının bilmediği bir labirent oluşturuyordu. Her çatı, yüksek zemin sağlayan bir sırttı, her ara sokak gizli bir kaçış yoluydu, her açık meydan potansiyel bir tuzaktı.</p>
<p class="p0">Trolloclar ve kumandanları bir hata yapmışlardı. Ituralde’nin şehri korumak isteyeceğini varsaymışlardı. Onu yanlış anlamışlardı. Ituralde’nin artık aldırış ettiği tek şey onlara mümkün olduğunca çok zarar vermekti. Bu yüzden, onların varsayımlarını onların aleyhine kullanıyordu. Evet, orduları büyüktü. Ama sıçan öldürmeye çalışan herkesin bildiği bir gerçek vardı: Sıçanlar nasıl saklanacaklarını bildikleri sürece çekicinizin büyüklüğünün önemi yoktu.</p>
<p class="p0">Tereddütlü bir Trolloc grubu kararmış sokakta ayak sürüyerek Ituralde’nin binasına doğru yaklaşıyordu. Trolloclar ihtiyatla birbirlerine bağırıp çağırıyorlardı. Bazıları havayı kokluyordu, ama duman koku duyularını mahvetmişti. Binanın hemen içinde saklanan Ituralde ve küçük ekibini tamamen gözden kaçırdılar.</p>
<p class="p0">Toynak sesleri sokağın diğer ucunda çınladı. Trolloclar bağırmaya başladı ve bir grup öne seyirterek korkunç dikenli mızraklarının diplerini parke taşlarına dayadılar. O mızraklara doğru atılmak, süvariler için ölüm demek olurdu. Trolloclar daha dikkatli davranmayı öğreniyordu.</p>
<p class="p0">Ama çok da iyi öğrenemiyorlardı. Süvariler göründü. Önde, yaralanmış, bitkin düşmüş atları çeken bir adam vardı. Dikkat dağıtmak için düşünülmüş bir numara.</p>
<p class="p0">“Şimdi,” dedi Ituralde. Çevresindeki okçular ayağa fırladılar ve pencerelerden Trollocların üzerine ok yağdırmaya başladılar. Çoğu öldü; diğerleri döndü ve saldırdı.</p>
<p class="p0">Bir yan sokaktan süvariler dörtnala fırlayarak saldırdı; gürültüyü boğmak için nalları bezlerle kaplanmıştı, dikkat dağıtmak için getirilmiş atların gürültüsü onların seslerini bastırmıştı. Saldaealılar Trollocları yardılar, ezdiler ve öldürdüler.</p>
<p class="p0">Okçular nara atarak kılıçlarını ve baltalarını çıkardılar ve yaralı Trollocların işlerini bitirdiler. Işık’a şükür, bu grupta Soluk yoktu. Ituralde, dumana karşı yüzüne ıslak bir mendil bastırarak ayağa kalktı. İliklerine işlemiş bitkinliği yüzeye çıkmaya başlamıştı. Bitkinlik onu ele geçirdiğinde bayılacağından korkuyordu. Askerlerin morali için hiç iyi olmazdı.</p>
<p class="p0"><span class="t3">Hayır</span>, diye düşündü, <span class="t3">evin yanarken dumanların içinde saklanmak, Trollocların seni yavaş yavaş kuşattığını bilmek... asıl moral için kötü olan bu.</span></p>
<p class="p0">Adamları Trolloc yumruğunun işini bitirdi, sonra saklanmaları kararlaştırılmış bir başka binaya seyirtti. Ituralde’nin yaklaşık otuz okçusu ve bir süvari bölüğü vardı. Ituralde onları, buradaki, benzer beş bağımsız düzensiz savaşçı birliği arasında dolaştırıyordu. Keşfe gönderdiği askerler ona bilgi getirirken, Ituralde adamlarına saklanmalarını işaret etti. Keşiften dönenlere rağmen, bu kadar büyük bir şehirdeki durumu doğru düzgün değerlendirmek zordu. En güçlü direnişin nerede olduğu konusunda muğlak fikirleri vardı ve gönderebildiği emirleri gönderiyordu, ama savaş, çatışmaları etkili bir biçimde koordine etmesini önleyecek kadar büyük bir alanda veriliyordu. Yoeli’nin iyi olduğunu umuyordu.</p>
<p class="p0">Asha’manlar, Ituralde’nin emri üzerine, Antail’in açtığı, ancak emekleyerek geçebilecekleri, minik Kapıyoldan geçerek gitmişti. Onlar gideli saatler olmuştu, ama gelmesi beklenen “kurtarıcılar” görünmemişti. Asha’man gitmeden önce, Sona Kalanlar’ın nöbet tuttuğu söylenen sırta birini göndermişti. Adam yalnızca boş bir kamp ve kimsenin beslemediği bir ateş bulmuştu.</p>
<p class="p0">Ituralde yeni saklanma yerine sığınan adamlarına katıldı ve keşif kolları nerede olduğunu bilsin diye, isle lekenmiş mendilini kapı tokmağına astı. İçeri girdiği zaman bir şey duyarak yerinde dondu.</p>
<p class="p0">“Susun,” dedi adamlarına. Adamlar tıngırdayan zırhlarını tuttular.</p>
<p class="p0">Ayak sesleri. Sayıca çok. Bu kesinlikle bir Trolloc birliğiydi; kendi adamlarına sessizce hareket etmelerini emretmişti. Altı parmak kaldırarak, askerlerine başını salladı. Altı numaralı plan. Yaratıkların geçip gideceğini umarak saklanıp bekleyeceklerdi. Gitmezlerse -oyalanırlarsa ya da yakındaki binaları aramaya başlarlarsa -birlik dışarı fırlayarak, yaratıklara yandan saldıracaktı.</p>
<p class="p0">En riskli plan buydu. Adamları bitkin düşmüştü ve süvariler bir başka savunucu grubuna yardım etmeye gönderilmişti. Ama fark edilip kuşatılmaktansa, saldırmak yeğdi.</p>
<p class="p0">Ituralde pencereye yanaştı ve sessiz nefesler alarak bekledi ve dinledi. Işık, çok yorgundu. Dışarıdaki grup köşeyi dolandı. Uygun adım yürüyorlardı. Bu tuhaftı. Trolloclar o kadar düzenli yürümezdi.</p>
<p class="p0">“Lordum,” diye fısıldadı adamlarından biri. “Hiç toynak sesi yok.”</p>
<p class="p0">Ituralde donakaldı. Adam haklıydı. Yorgunluktan aptallaşmıştı. <span class="t3">Yüzlerce kişiden oluşmuş bir ordu bu</span>, diye düşündü. Öksürmesini bastırmayı başaramayarak ayağa kalktı ve kapıyı itip açtı. Dışarı çıktı.</p>
<p class="p0">Ituralde’nin adamları peşinden çıkarken, sokakta bir rüzgar esti. Rüzgar dumanı bir anlığına temizledi ve gümüş zırhlar içinde, kargılar taşıyan büyük bir piyade birliğini ortaya çıkardı. Bir anlığına hayalet gibi göründüler: Yukarıdan gelen puslu altın ışıkta, aylardır görmedikleri güneşin ışığında parlıyorlardı.</p>
<p class="p0">Yeni gelenler onu ve adamlarını görünce seslenmeye başladılar ve iki subay Ituralde’ye doğru koştu. Saldaealıydılar. “Kumandanınız nerede?” diye sordu biri. “Rodel Ituralde denen adam?”</p>
<p class="p0">“Ben...” Ituralde öksürdü. “Benim. Siz kimsiniz?”</p>
<p class="p0">“Işık’a şükür,” dedi adamlardan biri, diğerlerine dönerek. “Lord Bashere’e haber verin! Onu bulduk!”</p>
<p class="p0">Ituralde gözlerini kırpıştırdı. Yüzleri kurumdan kararmış, kirli adamlarına baktı. Pek çoğunun kolu askıdaydı. İki yüz kişiyle girmişti bu savaşa. Şimdi elli kişiydiler. Kutlama yapmaları gerekirdi, ama çoğu yere çöküp gözlerini kapattı.</p>
<p class="p0">Ituralde kahkahalar atmaya başladı. “Şimdi? Ejder <span class="t3">şimdi mi</span> yardım gönderiyor?” Sallandı, sonra oturdu ve alev alev yanan göğe baktı. Kahkahalarını durduramıyordu. Kısa süre sonra yanaklarından gözyaşları süzülmeye başladı.</p>
<p class="p0">Evet, orada güneş ışığı vardı.</p>
<p class="p0">&nbsp;</p>
<p class="p0">Askerler onu şehrin iyi savunulan bir kesimine götürdüklerinde, Ituralde kendine hakim olmayı başarmıştı. Burada duman o kadar yoğun değildi. Sözde, al’Thor’un askerleri -Davram Bashere’in önderliğinde- Maradon’un büyük kısmını kurtarmıştı. Maradon’dan geriye kalanları. Yangınları söndürüyorlardı.</p>
<p class="p0">Parlak zırhlı, düzgün üniformalı, temiz yüzlü askerler görmek o kadar tuhaftı ki! Pek çok Asha’man ve Aes Sedai ile birlikte, Gölgedöllerini şimdilik ırmağın yukarısındaki tepe tahkimatlarına sürmeye yetecek büyüklükte bir orduyla gelmişlerdi. Al’Thor’un adamları Ituralde’yi şehrin içindeki yüksek bir binaya götürdüler. Saray yandığı ve epey hasar gördüğü için, bu binayı kumanda merkezi olarak seçmiş gibiydiler.</p>
<p class="p0">Ituralde haftalardır yorucu bir savaş veriyordu. Al’Thor’un askerleri gözüne neredeyse <span class="t3">fazla</span> temiz görünüyordu. Kendi adamları ölürken bu adamlar yıkanmış, uyumuş, sıcak yemekle beslenmişti, öyle mi?</p>
<p class="p0"><span class="t3">Kes şunu</span>, dedi kendi kendine, binaya girerek. Bir savaş yolunda gitmediğinde başkalarını suçlamak çok kolaydı. Son günlerde hayatlarının Ituralde’den daha kolay olmuş olması bu adamların suçu değildi.</p>
<p class="p0">Onu rahat bırakmalarını dileyerek, zahmetle merdivenleri tırmandı. Güzel bir uyku çekip banyo yaptıktan sonra Bashere’le görüşebilirdi. Ama hayır, bu olmazdı. Savaş bitmemişti ve al’Thor’un adamlarının bilgiye ihtiyacı olacaktı. Yalnız, beyni artık pes ediyor, çok yavaş çalışıyordu.</p>
<p class="p0">En üst kata ulaştı ve Bashere’in askerlerinin peşinden, sağdaki odaya girdi. Bashere orada, parlak plaka zırh içinde, miğferi olmadan durmuş, ellerini arkasında kavuşturarak pencereden dışarı bakıyordu. O kocaman Saldaea bıyıklarından uzatmıştı ve zeytin rengi pantolonunun paçalarını dizlerine kadar gelen çizmelerine sokmuştu.</p>
<p class="p0">Bashere döndü ve irkildi. “Işık! Ölü gibi görünüyorsun, adam!” Askerlerine döndü. “Şifacı’nın çadırında olmalıydı! Biri Asha’man getirsin!”</p>
<p class="p0">“Ben iyiyim,” dedi Ituralde, sert bir sesle konuşmaya çalışarak. “Hissettiğimden daha kötü görünüyorumdur, eminim.”</p>
<p class="p0">Askerler Bashere’e bakarak duraksadı. “Eh,” dedi adam, “en azından ona bir sandalye ve yüzünü silmesi için bir şeyler getirin. Zavallı adam; günler önce gelmemiz gerekirdi.”</p>
<p class="p0">Ituralde dışarıda, uzak çatışma sesleri duyabiliyordu. Bashere savaşı denetleyebileceği yüksek bir bina seçmişti. Askerler sandalye getirdi ve Ituralde, bir başka general karşısında güçlü görünme arzusuna rağmen, içini çekerek oturdu.</p>
<p class="p0">Bakışlarını indirdi ve ellerinin ne kadar kirli olduğunu görerek şaşırdı. Şömine temizlemişti sanki. Kuşkusuz yüzü de kurum kaplıydı, terle yol yol olmuştu ve büyük olasılıkla kurumuş kan lekeleri doluydu. Duvarı yok eden patlamadan giysileri de zarar görmüştü; kolundaki iğreti sargıdan bahsetmeye bile gerek yoktu.</p>
<p class="p0">“Bu şehri nasıl savunduğun hayret verici, Lord Ituralde,” dedi Bashere. Sesi resmiydi -Saldaea ve Arad Doman düşman değildi, ama ortak sınırı olan iki güçlü ulus zaman zaman düşmanlık dönemleri yaşardı. “Ölü Trolloc sayısını savaşa soktuğun asker sayısıyla karşılaştırdığımda... hem de duvarda öyle büyük bir delik açılmışken... Etkilendiğimi söylememe izin ver.” Bashere’in sesi, bu tür övgülerin kolay kazanılmadığını anlatıyordu.</p>
<p class="p0">“Yoeli ne durumda?” diye sordu Ituralde.</p>
<p class="p0">Bashere’in yüzündeki ifade sertleşti. “Adamlarım küçük bir birliği onun cesedini savunurken buldu. Yiğitçe ölmüş, ama askerlerine onun kumanda ettiğini ve Torkumen’in dairesine kapatılmış, Trollocların bulabileceği bir yerde terk edilmiş olduğunu öğrendiğimde şaşırdım. Torkumen bu şehrin önderi olarak biliniyor ve uzak kuzenimdir.”</p>
<p class="p0">“Yoeli iyi bir adamdı,” dedi Ituralde gergin bir sesle. “Tanıma şerefine eriştiğim en cesur adamlardan biri. Hayatımı kurtardı, Torkumen’in emirlerine karşı çıkarak adamlarımı şehre aldı. Onu kaybetmek kavrulası bir utanç. Kavrulası bir rezalet. Yoeli olmasa, şu anda Maradon düşmüş olurdu.”</p>
<p class="p0">“Bu haliyle de zor ayakta kalmış,” dedi Bashere ciddi bir tavırla.</p>
<p class="p0">Ituralde duraksadı. <span class="t3">Adam Kraliçe’nin amcası -muhtemelen memleketi bu şehir.</span></p>
<p class="p0">İkisi, rakip sürülerin başındaki iki kocamış kurt gibi birbirlerini süzdüler. Dikkatle adım atan iki kurt. “Kaybın için üzgünüm,” dedi Ituralde.</p>
<p class="p0">“Şehir direnebildiğince direnmiş,” dedi Bashere, “senin sayende. Kızgın değilim, adam. Üzgünüm, ama kızgın değilim. Ve Yoeli konusunda sana inanıyorum. Dürüst olmak gerekirse, Torkumen’den hiçbir zaman hoşlanmadım. Şimdilik, onu bulduğumuz odada bıraktık -neyse ki hala yaşıyor- ama ona yapılanlar yüzünden Kraliçe esip gürleyecek. Onu her zaman sevmiştir. Hah! Genelde daha sağduyulu bir kraliçedir.”</p>
<p class="p0">Bashere Torkumen’den bahsederken başını yana doğru sallamıştı ve Ituralde şaşkınlık içinde, binayı tanıdığını fark etti. Burası Torkumen’in eviydi, Yoeli’nin onu ilk gün getirdiği bina. Kumanda merkezi olarak burayı seçmek mantıklıydı -kuzey duvarına dışarıyı görebilecek kadar yakındı, ama Konsey Binası’nın aksine, patlamadan sağlam kurtulacak kadar uzaktaydı.</p>
<p class="p0">Eh, Trollocların eline geçse, Torkumen bunu hak etmiş olurdu. Bashere subaylarıyla konuşurken Ituralde arkasına yaslandı ve gözlerini kapattı. Bashere becerikli adamdı, o kadarı açıktı. Şehri çabucak temizlemişti; Trolloclar savaşmaları gereken daha büyük bir ordu olduğunu fark ettiklerinde şehri terk etmişlerdi. Ituralde, onların kaçmakta bu kadar aceleci davranmalarının, kısmen kendi kararlılığı sayesinde olduğunu düşünerek gurur duyabilirdi.</p>
<p class="p0">Ituralde dinlemeye devam etti. Bashere Kapıyol açacak güvenli yerler bulmak üzere birini göndermişti ve bunun ardından askerlerin çoğu şehre Kapıyollar aracılığıyla gelmişti. Sokak savaşı onun için, Ituralde kadar avantajlı olmazdı; vurkaç taktiği, ölmeden önce düşmana mümkün olduğunca zarar vermek amaçlıydı. Kaybetmeye yazgılı bir taktikti.</p>
<p class="p0">Trolloclar müstahkem mevkilerine çekilmişti, ama orada çok fazla kalmazlardı. Ituralde gözleri kapalı oturur ve uyanık kalmaya çabalarken, Bashere ve subaylarının aynı kötü sonuca vardığını duydu. Maradon’u kaybetmişlerdi. Gölgedölleri bir gece bekleyip sonra yine saldırırlardı.</p>
<p class="p0">Yaşadıkları bunca şeyden sonra kaçacaklar mıydı? Yoeli şehri savunurken öldükten sonra? Rajabi bir Draghkar tarafından öldürüldükten sonra? Ankaer ve Rossin duvarların içindeki çatışmalarda öldükten sonra? Onca kan döküldükten sonra, sonunda yardım geliyordu ve onun da yetersiz olduğu ortaya çıkıyordu, öyle mi?</p>
<p class="p0">“Belki de onları o tepeden sürebiliriz,” dedi Bashere’in adamlarından biri. “Tahkimatlarını temizleriz.”</p>
<p class="p0">Sesi pek iyimser çıkmıyordu.</p>
<p class="p0">“Evlat,” dedi Ituralde, gözlerini açılmaya zorlayarak. “Daha üstün bir güç karşısında o tepeyi haftalarca korudum. Halkınız orayı iyi yapmış ve iyi yapılmış istihkamların sorunu şudur ki, düşmanların onları sana karşı kullanabilir. Oraya saldırırken adam kaybedersin. Çok fazla adam.”</p>
<p class="p0">Oda sessizleşti.</p>
<p class="p0">“O zaman gidiyoruz,” dedi Bashere. “Naeff, Kapıyollara ihtiyacımız olacak.”</p>
<p class="p0">“Başüstüne, Lord Bashere.” Kare yüzlü, ince yapılı adamın üzerinde siyah ceket ve yakasında Asha’manların Ejder iğnesi vardı.</p>
<p class="p0">“Malain, süvarileri topla ve dışarıda diz; istihkamlarına saldıracakmışız gibi görünsün. Bu onları heveslendirir ve bizi orada beklerler. Yaralıları naklederiz, sonra süvariler aksi yöne saldırarak...”</p>
<p class="p0">“Işık ve yeniden doğum umudum adına!” diye bağırdı bir ses aniden. Odadaki herkes şokla döndü; her gün duyduğunuz bir küfür değildi.</p>
<p class="p0">Genç bir asker pencerenin önünde durmuş, dürbünle dışarı bakıyordu. Bashere bir küfür salladı ve pencereye koştu, diğerleri de çevresine toplandılar, pek çoğu dürbünlerini çıkardı.</p>
<p class="p0"><span class="t3">Yine ne var?</span> diye düşündü Ituralde. Bitkinliğine rağmen kalktı ve pencereye gitti. <span class="t3">Şimdi ne yapmış olabilirler? Daha fazla Draghkar mı? Karanlıkköpekleri mi?</span></p>
<p class="p0">Pencereden dışarı baktı ve biri ona dürbün uzattı. Ituralde dürbünü kaldırdı. Tahmin ettiği gibi, bina şehir duvarının arkasında, ötedeki arazileri görebilecek kadar yüksekteydi. Tepedeki kuleler kuzgunlarla kaplıydı. Dürbünle baktığında, sırtları, yukarı kampı, kuleleri ve oradaki istihkam duvarlarını dolduran Trollocları görebiliyordu.</p>
<p class="p0">Tepenin ötesinde, geçitten muazzam bir Trolloc ordusu akın ediyordu. Maradon’a saldıranlardan kat kat fazlaydılar. Canavar dalgası sonsuz görünüyordu.</p>
<p class="p0">“Gitmemiz gerek,” dedi Bashere dürbününü indirerek. “Hem de hemen.”</p>
<p class="p0">“Işık!” diye fısıldadı Ituralde. “O ordu bizi aşarsa, Saldaea, Andor ve Arad Doman’da onu durdurabilecek hiçbir şey yok. Ne olur bana Lord Ejder’in söz verdiği gibi Seanchanlarla barış yaptığını söyleyin!”</p>
<p class="p0">“O konuda,” dedi biri arkadan, alçak sesle, “pek çok başka konuda olduğu gibi başarısız oldum.”</p>
<p class="p0">Ituralde dürbünü indirerek döndü. Kızıl saçlı, uzun boylu bir adam odaya girdi: tanıdık yüz hatlarına rağmen, Ituralde’nin hiç tanışmadıklarını hissettiği bir adam.</p>
<p class="p0">Rand al’Thor değişmişti.</p>
<p class="p0">Yeniden Doğan Ejder aynı özgüvene, aynı dik sırta, aynı itaat bekleyen tavra sahipti. Ama aynı zamanda, her şeyi farklı görünüyordu. Duruşu artık hafif kuşkucu değildi. Ituralde’yi endişeyle inceliyordu.</p>
<p class="p0">Ituralde’yi bu adamı takip etmeye, o soğuk ve duygusuz gözler ikna etmişti. O gözler de değişmişti. Ituralde önceden onlarda bilgelik görmemişti.</p>
<p class="p0"><span class="t3">Kalın kafalı aptalın teki olma</span>, diye düşündü Ituralde, <span class="t3">bir adamın bilge olduğunu gözlerine bakarak anlayamazsın.</span></p>
<p class="p0">Ama anlayabiliyordu.</p>
<p class="p0">“Rodel Ituralde,” dedi al’Thor yaklaşıp elini onun koluna koyarak. “Seni ve adamlarını kapana kıstırılmış, sayıca azınlıkta bıraktım. Lütfen beni affet.”</p>
<p class="p0">“Bu seçimi kendim yaptım,” dedi Ituralde. Tuhaf bir biçimde biraz öncekine göre daha az bitkin hissediyordu kendini.</p>
<p class="p0">“Adamlarını denetledim,” dedi al’Thor. “Sayıca çok az kalmışlar ve yorulmuş, yıpranmışlar. Bu şehri tutmayı nasıl başardınız? Yaptığınız şey bir mucize.”</p>
<p class="p0">“Ben ne yapılması gerekiyorsa onu yaparım.”</p>
<p class="p0">“Çok dost kaybetmiş olmalısın.”</p>
<p class="p0">“Ben... Evet.” Başka ne yanıt verebilirdi? Önemsizmiş gibi davranmak, kaybettiklerine saygısızlık olurdu. “Wakeda bugün öldü. Rajabi... eh, onu da bir Draghkar yakaladı. Ankaer. Bu akşama kadar dayandı. O borunun neden erken çaldığını hiç öğrenemedi. Rossin bununla ilgileniyordu. O da öldü.”</p>
<p class="p0">“Şehirden çıkmamız lazım,” dedi Bashere telaşlı bir sesle. “Üzgünüm, adam. Maradon’u kaybettik.”</p>
<p class="p0">“Hayır,” dedi al’Thor usulca. “Gölge bu şehri ele geçiremeyecek. Bu adamların onu savunmak için yaptıklarından sonra değil. Buna izin vermeyeceğim.”</p>
<p class="p0">“Şerefli bir düşünce,” dedi Bashere, “ama bizim...” Al’Thor ona bakınca sustu.</p>
<p class="p0">O gözler. Öylesine <span class="t3">yoğun</span>. Adeta alev alev. “Bu şehri almayacaklar, Bashere,” dedi al’Thor, sesine öfkeli bir tını gelerek. Elini yana doğru salladı ve bir Kapıyol havayı yardı. Aniden davulların gümlemesi ve Trollocların bağırtısı yaklaştı. “Onun halkımı avlamasına izin vermekten bıktım. Askerlerini geri çek.”</p>
<p class="p0">Al’Thor bunun üzerine Kapıyoldan geçti. İki Aiel Mızrağın Kızı odaya girdi ve al’Thor onların Kapıyoldan geçmesini bekledi, sonra açıklık söndü.</p>
<p class="p0">Bashere sersemlemiş görünüyordu, ağzı açık kalmıştı. “Lanet olası adam!” dedi sonunda, yine pencereye dönerek. “Bir daha bu tür şeyler yapmayacağını sanıyordum!”</p>
<p class="p0">Ituralde Bashere’e katıldı, dürbününü kaldırdı ve duvardaki devasa deliğin ötesine baktı. Dışarıda, al’Thor kahverengi pelerini içinde, peşinden gelen iki Mızrağın Kızı ile birlikte ezilmiş zemini aşıyordu.</p>
<p class="p0">Ituralde Trollocların ulumalarını duyabildiğini sandı. Davullar dövülüyordu. Onlar, yalnız başına üç kişi görüyordu.</p>
<p class="p0">Trolloclar kabararak öne atıldılar. Yüzlercesi. Binlercesi. Ituralde inledi. Bashere sessizce dua etti.</p>
<p class="p0">Al’Thor bir elini kaldırdı ve avucunu açarak Gölgedölü dalgasına doğru ittirdi.</p>
<p class="p0">Ve Trolloclar ölmeye başladılar.</p>
<p class="p0">Asha’manların kullandığına benzer ateş dalgalarıyla başladı. Ama bunlar çok daha büyüktü. Alevler Trollocları sürü sürü kavuruyordu. Arazinin hatlarını izleyerek tepeden yukarı akıyor, siperlere iniyor, onları kor beyaz ateşle dolduruyor, yakıyor, yok ediyordu.</p>
<p class="p0">Draghkar bulutları havada dönerek, al’Thor’un olduğu yere çullandı. Ejder’in üzerindeki hava maviye döndü ve buz parçaları dışarı doğru patladı, bir okçu ordusunun yaylarından fırlayan oklar gibi gökyüzüne saçıldı. Yaratıklar insanlık dışı ızdırapları içinde haykırdılar ve leşleri yere yuvarlandı.</p>
<p class="p0">Yeniden Doğan Ejder’den Işık ve Güç patlıyordu. Bir yönlendirici ordusundan farksızdı. Binlerce Gölgedölü öldü. Ölümkapıları belirdi, yere çarptı ve yüzlercesini öldürdü.</p>
<p class="p0">Bashere’in yanında duran Asha’man Naeff inledi. “Aynı anda bu kadar çok örgü görmemiştim,” diye fısıldadı. “Hepsini birden takip edemiyorum. Bu bir fırtına. Bir Işık ve Güç fırtınası!”</p>
<p class="p0">Bulutlar oluşmaya, şehrin üzerinde dönmeye başladı. Rüzgar uluyarak hızlandı ve gökyüzünden şimşek yağdı. Yoldaşlarının yanan leşlerini ezerek al’Thor’a ulaşmaya çalışan, ama başaramayan Trollocların davulları, gök gürültülerinin sesiyle boğuldu. Dönen beyaz bulutlar siyah, kaynayan fırtınaya çarptı ve ikisi iç içe geçti. Rüzgar al’Thor’un çevresine dönerek, pelerinini savurdu.</p>
<p class="p0">Adamın kendisi parlıyordu sanki. Bu ateşlerin, ya da belki yıldırımların yansıması olabilir miydi? Elini Gölgedöllerine karşı kaldırmış duran al’Thor hepsinden daha parlak görünüyordu. Mızrağın Kızları iki yanında büzülmüş, gözleri ileride, omuzları şiddetli rüzgara karşı gergin, bekliyorlardı.</p>
<p class="p0">Birbirinin çevresinde dönen bulutlar huniler oluşturarak Trolloc kitlelerine doğru alçaldı, tüm tepeyi süpürdü ve yaratıkları havaya uçurdu. Ardından, et ve ateşten oluşmuş hortumlar fışkırdı. Yaratıklar yere yağarak diğerlerini ezdi. Ituralde huşu içinde izliyordu, saçları ve kollarındaki tüyler diken diken olmuştu. Havanın kendisi <span class="t3">enerjiyle</span> yüklenmişti.</p>
<p class="p0">Yakından bir çığlık geldi. Binanın içinden, yakındaki odaların birinden. Ituralde bakışlarını pencereden alamıyordu. Bu güzelim, korkunç yıkım ve Güç anını izlemek zorundaydı.</p>
<p class="p0">Trolloc dalgaları kırıldı, davullar sustu. Canavarlar alay alay dönerek kaçtılar, yamaçlarda birbirlerini ezdiler, Afet’te geri koştular. Bazıları direndi; fazla öfkeliydiler, onları güdenler tarafından fazla korkutulmuşlardı ya da kaçmayacak kadar aptaldılar. Yıkım fırtınası zirveye ulaştı, ışık patlamaları, rüzgar, kavurucu ateş dalgaları, şıngırdayan buz parçaları ahenkle yaratıklara çarptı.</p>
<p class="p0">Bir şaheserdi. Korkunç, yıkıcı, harika bir şaheser. Al’Thor elini gökyüzüne kaldırdı. Rüzgar hızlandı, yıldırımlar büyüdü, ateşler kızdı. Trolloclar haykırdı, inledi, uludular. Ituralde titrediğini fark etti.</p>
<p class="p0">Al’Thor yumruğunu sıktı ve her şey durdu.</p>
<p class="p0">Rüzgarın yakaladığı son Trolloclar da, esintinin terk ettiği yapraklar gibi gökyüzünden düştü. Etrafa sessizlik çöktü. Alevler söndü, siyah ve beyaz bulutlar açıldı ve mavi gökyüzü belirdi.</p>
<p class="p0">Al’Thor elini indirdi. Önündeki arazi yığın yığın Trolloc leşiyle doluydu. On binlerce Trolloc ölmüş, dumanları tütüyordu. Al’Thor’un tam önünde, yüz adım genişliğinde, bir buçuk metre yüksekliğinde bir leş yığını oluşmuştu: ona ulaşmasına pek az kalanların oluşturduğu leş yığını.</p>
<p class="p0">Ne kadar sürmüştü? Ituralde zaman duygusunu kaybettiğini fark etti, ama güneşe bakılırsa en az bir saat geçmişti. Belki daha fazla. Ona saniyeler gibi gelmişti.</p>
<p class="p0">Al’Thor döndü ve yürüyüp gitti. Kızlar titreyerek ayağa kalktılar ve sendeleyerek onun peşinden gittiler.</p>
<p class="p0">“O çığlık neydi?” diye sordu Naeff. “Binanın içinden gelen. Siz de duydunuz mu?”</p>
<p class="p0">Ituralde kaşlarını çattı. Neydi gerçekten? Odayı aştı ve diğerleri de -Bashere’in subaylarından pek çok kişiyle birlikte- peşinden geldiler. Ama çoğu odada kalıp buz ve ateşle temizlenmiş alana baktılar. Tuhaftı, ama Ituralde tepenin üzerinde, tek bir yıkılmış kule görmemişti. Bir şekilde, al’Thor’un saldırısı yalnızca Gölgedöllerini etkilemiş gibiydi. Bir insan o kadar titiz savaşabilir miydi?</p>
<p class="p0">Dışarıdaki koridor boştu, ama Ituralde çığlığın nereden geldiğini tahmin edebiliyordu. Lord Torkumen’in kapısına gitti; Bashere kapının kilidini açtı ve içeri girdiler.</p>
<p class="p0">Oda boş görünüyordu. Ituralde korktu. Adam kaçmış mıydı? Kılıcını çekti.</p>
<p class="p0">Hayır. Yatağın yanında, köşede biri büzülmüştü. Güzel giysileri kırışmıştı ve yatak örtüsü kanla lekelenmişti. Ituralde kılıcını indirdi. Lord Torkumen’in gözleri gitmişti. Onları bir tüy kalemle çıkarmış gibi görünüyordu; kanlı kalem yerde, yanında duruyordu.</p>
<p class="p0">Pencere kırılmıştı. Bashere pencereden dışarı baktı. “Leydi Torkumen aşağıda.”</p>
<p class="p0">“Atladı,” diye fısıldadı Torkumen, kanlı parmaklarla göz yuvalarını pençeleyerek. Sersemlemişti. “O ışık... O korkunç <span class="t3">ışık</span>.”</p>
<p class="p0">Ituralde Bashere’e baktı.</p>
<p class="p0">“İzleyemedim,” diye mırıldandı Torkumen. “Bakamam! Yüce Efendim, koruman nerede? Ezecek orduların, vuracak kılıçların nerede? O Işık, bir cesedi yiyen sıçanlar gibi zihnimi kemiriyor. Düşüncelerimi kavuruyor. Beni öldürdü. O ışık beni öldürdü.”</p>
<p class="p0">“Adam delirmiş,” dedi Bashere sertçe, adamın yanında diz çökerek. “Sayıklamalarına bakarsak, hak ettiği kadar kötü değil. Işık! Kendi kuzenim bir Karanlıkdostu. Ve şehri yönetiyor!”</p>
<p class="p0">“Adam neden bahsediyor?” dedi Bashere’in adamlarından biri. “Işık mı? Savaşı görmüş olamaz, kuşkusuz. Bu pencerelerin hiçbiri doğru yöne bakmıyor.”</p>
<p class="p0">“Onun savaştan bahsettiğini sanmıyorum, Vogeler,” dedi Bashere. “Hadi gel. Lord Ejder yorulmuştur herhalde. Ona iyi bakıldığından emin olmak istiyorum.”</p>
<p class="p0">&nbsp;</p>
<p class="p0"><span class="t3">İşte bu</span>, diye düşündü Min sayfaya vurarak. Tear Taşı’nda pencere pervazına oturmuş, esintinin tadını çıkarıyordu. Rand hakkında düşünmemeye çalışıyordu. Rand yaralanmamıştı, ama duyguları çok güçlüydü. Öfke. Min onun bir daha hiç öfkelenmeyeceğini ummuştu.</p>
<p class="p0">Endişesini silkeleyip attı; yapacak işleri vardı. Yanlış ipucunu mu izliyordu? Yanlış şekilde mi yorumluyordu? Satırı yine okudu. <span class="t3">Sonsuz boşluğun ağzına Işık tutuldu ve o tüm varlığıyla yakalanabilir.</span></p>
<p class="p0">Koridorun karşı tarafındaki odada bir ışık belirince Min’in spekülasyonları kesildi. Kitabı bıraktı ve yere atladı. Rand aniden yaklaşmıştı. Bağ aracılığıyla hissedebiliyordu.</p>
<p class="p0">Karşıdaki odayı iki Mızrağın Kızı koruyordu. Amaçları daha çok insanların içeri girip, Kapıyollar tarafından yaralanmalarını önlemekti. Şimdi açılan Kapıyol duman kokan bir yere gidiyordu. Rand sendeleyerek odaya girdi. Min ona koştu. Bitkin görünüyordu, gözleri kızarmış, yüzü soluktu. Rand içini çekerek ona yaslandı ve Min’in onu bir sandalyeye götürmesine yardım etti.</p>
<p class="p0">“Ne oldu?” diye sordu Min, Kapıyoldan içeri giren Mızrağın Kızı Evasni’ye. Evasni sırım gibi bir kadındı ve koyu kızıl saçları kısa kesilmiş, çoğu Kız’ın yaptığı gibi arkada bir kuyruk bırakılmıştı.</p>
<p class="p0">“<span class="t3">Car’a’carn</span> iyi,” dedi kadın. “Ama, sırf yapabileceğini kanıtlamak için, kampın çevresinde herkesten bir tur fazla koşmuş bir delikanlı gibi.”</p>
<p class="p0">“Bugün çok <span class="t3">ji</span> kazandı,” dedi diğer Kız, Ifeyna, neredeyse itiraz edermiş gibi. Sesi ciddiydi.</p>
<p class="p0">Rand içini çekti ve arkasına yaslandı. Bashere Kapıyoldan içeri girdi ve çizmeleri taşa çarptı. Min aşağıda bağırışlar duydu -daha büyük bir Kapıyoldan bir grup yaralı asker getiriliyordu. Taş’ın avluları canlanmıştı, Aes Sedai Şifacıları kanlı, isli adamlarla ilgilenmek üzere koşarak geliyordu.</p>
<p class="p0">Bashere’in ardından orta yaşlı, ince bir Domanlı geldi. Rodel Ituralde. Adam bitkin görünüyordu, kirli yüzünde kurumuş kan lekeleri vardı ve kolu beceriksizce sarılmıştı. Görünüşe göre Rand yaralanmamıştı. Giysileri temizdi, ama o eski kahverengi pelerini giymekte ısrar ediyordu. Ama Işık, ne kadar yorgundu.</p>
<p class="p0">“Rand,” dedi Min diz çökerek. “Rand, sen iyi misin?”</p>
<p class="p0">“Öfkelendim,” dedi Rand usulca. “Bunu aştığımı sanıyordum.”</p>
<p class="p0">Min’in içi ürperdi.</p>
<p class="p0">“Önceki gibi korkunç bir öfke değildi,” dedi Rand. “Yıkıcı bir öfke değildi, ama yine de yok ettim. Maradon’da, beni takip eden adamlara ne yapıldığını gördüm. İçlerinde Işık gördüm, Min. Karanlık Varlık’ın gölgesi ne kadar uzun olursa olsun, ona meydan okuyorlardı. O meydan okuma yaşayacağımızı anlatıyordu. Seveceğiz ve umut besleyeceğiz.</p>
<p class="p0">“Ve onun bunu yok etmek için ne kadar çok çabaladığını gördüm. Onları yıkabilirse, bunun bir anlamı olacağını biliyor. Maradon’dan çok daha fazlası. İnsanların direncini kırmak... bunun <span class="t3">açlığını</span> çekiyor. Benim direncimi kırmak istediği için, aksi halde yapacağından çok daha büyük şiddetle saldırdı.” Sesi yumuşadı ve gözlerini açarak Min’e baktı. “Bu yüzden ben de onun karşısına dikildim.”</p>
<p class="p0">“Yaptığın şey muhteşemdi,” dedi Bashere. Kollarını kavuşturarak Min’in yanına dikildi. “Ama onun seni buna zorlamasına izin mi verdin?”</p>
<p class="p0">Rand başını iki yana salladı. “Öfkem haklıydı, Bashere. Görmüyor musun? Önceden, her şeyi içimde tutmaya çalışıyordum. Bu yanlıştı. Hissetmek zorundayım. Bu insanların acıları, ölümleri, kayıpları karşısında acı çekmek zorundayım. Neden savaştığımı unutmamak için bunlara tutunmak zorundayım. Boşluğa ihtiyaç duyduğum zamanlar oluyor, ama yine de öfkem benim parçam olarak kalıyor.”</p>
<p class="p0">Her sözcükle özgüveni artıyor gibiydi. Min başını salladı.</p>
<p class="p0">“Eh, şehri kurtardın,” dedi Bashere.</p>
<p class="p0">“Yeterince çabuk değil,” dedi Rand. Min onun üzüntüsünü hissedebiliyordu. “Ve bugün yaptıklarım yine de hata olabilir.”</p>
<p class="p0">Min kaşlarını çattı. “Neden?”</p>
<p class="p0">“İkimiz arasında bir yüzleşmeye çok yakındı,” dedi Rand. “Bu, zamanı geldiğinde, Shayol Ghul’de olmak zorunda. Onun beni kışkırtmasına izin veremem. Bashere haklı. İnsanların benim her zaman araya girip onları kurtaracağımı varsaymalarını da göze alamam.”</p>
<p class="p0">“Belki,” dedi Bashere. “Ama bugün yaptıkların...”</p>
<p class="p0">Rand başını iki yana salladı. “Bu savaşı ben vermeyeceğim, Bashere. Bugünkü savaşın beni bu kadar yormasına izin vermemeliydim. Düşmanlarım şu anda üzerime gelecek olsa işim biterdi. Dahası, her seferinde yalnızca bir yerde savaşabilirim. Yaklaşan savaş bundan daha büyük, bir insanın geri püskürtmeyi umabileceğinden çok daha büyük ve korkunç. Sizi organize edeceğim, ama sonra sizi terk etmek zorundayım. Savaş sizin olacak.”</p>
<p class="p0">Sustu ve Flinn Kapıyoldan içeri girip Kapıyolun kapanmasına izin verdi.</p>
<p class="p0">“Şimdi dinlenmeliyim,” dedi Rand usulca. “Yarın yeğenin ve diğer Sınırboylularla görüşeceğim, Bashere. Benden ne isteyeceklerini bilmiyorum, ama görev yerlerine dönmek zorundalar. Savunmasına önderlik eden bu kadar büyük bir kumandan varken Saldaea bu durumdaysa, diğer Sınırboyu uluslarının neler çektiğini ancak tahmin edebilirim.”</p>
<p class="p0">Min onun ayağa kalkmasına yardım etti. “Rand,” dedi usulca. “Cadsuane döndü ve yanında biri var.”</p>
<p class="p0">Rand duraksadı. “Beni ona götür.”</p>
<p class="p0">Min irkildi. “Söylememeliydim. Dinlenmelisin.”</p>
<p class="p0">“Dinleneceğim,” dedi Rand. “Endişelenme.”</p>
<p class="p0">Min onun yorgunluğunu hala hissedebiliyordu. Ama itiraz etmedi. Odadan çıktılar. “Rodel Ituralde,” dedi Rand, kapının yanında durarak. “Bana eşlik etmek istersin. Gösterdiğin şerefin bedelini ödeyemem, ama verebileceğim bir şey var.”</p>
<p class="p0">Kır saçlı Domanlı başını sallayarak onun peşine düştü. Koridorda yürürlerken Min Rand’a destek oldu. Onun için endişeleniyordu. Neden kendini bu kadar yoruyordu?</p>
<p class="p0"><span class="t3">Ne yazık ki yapıyor işte</span>. Rand al Thor, Yeniden Doğan Ejder’di. Bu iş bitene kadar, kuruyana dek kan dökecek, ezilecek, kullanılacaktı. Bir kadını çabalamaktan vazgeçirecek kadar feci bir durumdu.</p>
<p class="p0">“Rand...” dedi. Ituralde ve pek çok Mızrağın Kızı peşlerinden geliyordu. Neyse ki, Cadsuane’in odası çok uzakta değildi.</p>
<p class="p0">“Düzeleceğim,” dedi Rand. “Söz. Çalışmalarından ne haber?” Rand onun dikkatini başka yöne çekmeye çalışıyordu.</p>
<p class="p0">Ne yazık ki, bu soru Min’i bir başka endişeye sevketti. “Kehanetlerde Callandor’a neden sık sık ‘korkunç kılıç’ ya da ‘yıkım kılıcı’ dendiğini hiç merak ettin mi?”</p>
<p class="p0">“Çok güçlü bir <span class="t3">sa’angreal</span>,” dedi Rand. “Belki sebep olabileceği yıkım yüzündendir?”</p>
<p class="p0">“Belki,” dedi Min.</p>
<p class="p0">“Sen başka bir şey olduğunu düşünüyorsun.”</p>
<p class="p0">“Jendai Kehaneti’nde bir ifade var,” dedi Min. “Keşke onlar hakkında daha fazla bilgimiz olsaydı. Her neyse, ‘Ve Kılıç onu iki yandan bağlayacak’ diyor.”</p>
<p class="p0">“İki kadın,” dedi Rand. “Onu kontrol edebilmek için iki kadınla halka kurmam lazım.”</p>
<p class="p0">Min yüzünü buruşturdu.</p>
<p class="p0">“Ne?” dedi Rand. “Söylesen de olur, Min. Bilmem lazım.”</p>
<p class="p0">“<span class="t3">Karaethon Efsaneleri</span>’nde başka bir ifade var. Her neyse, ben <span class="t3">Callandor</span>’un bunun ötesinde kusurlu olabileceğini düşünüyorum. Öyle olabilir bence... Rand, bence onu kullanırsan seni zayıflatabilir ve saldırılara karşı savunmasız bırakabilir.”</p>
<p class="p0">“O zaman belki o şekilde öleceğim.”</p>
<p class="p0">“Sen <span class="t3">ölmeyeceksin</span>,” dedi Min.</p>
<p class="p0">“Ben...”</p>
<p class="p0">“Bu işi canlı atlatacaksın koyun çobanı,” diye ısrar etti Min. “Ben bunu yapmanı sağlayacağım.”</p>
<p class="p0">Rand ona gülümsedi. O kadar yorgun görünüyordu ki. “Yapacağına neredeyse inanacağım, Min. Belki Desen’in çevresinde büküldüğü kişi ben değil, sensindir.” Döndü, sonra koridordaki kapıyı çaldı.</p>
<p class="p0">Kapı aralandı ve Merise dışarı baktı. Rand’ı tepeden tırnağa süzdü. “Ayakta zor duruyorsun al’Thor.”</p>
<p class="p0">“Gerçekten öyle,” dedi Rand. “Cadsuane Sedai burada mı?”</p>
<p class="p0">“İstediğin şeyi yaptı,” diye yanıt verdi Merise. “Ve çok <span class="t3">uyumlu</span> davrandığını söyleyebilirim, özellikle de senin...”</p>
<p class="p0">“Onu içeri al, Merise,” dedi Cadsuane’in sesi içeriden.</p>
<p class="p0">Merise duraksadı, sonra Rand’a dik dik bakarak kapıyı ardına dek açtı. Cadsuane bir sandalyeye oturmuş, uzun, gri saçları omuzlarına dökülen yaşlıca bir adamla konuşuyordu. Adamın gösterişli giysileri ve gaga burnu vardı.</p>
<p class="p0">Rand kenara çekildi. Arkalarında biri inledi. Rodel Ituralde sersemlemiş gibi bir ifadeyle kapıya yaklaştı ve odadaki adam döndü. İyi huylu bir ifadesi vardı ve bakır tenliydi.</p>
<p class="p0">“Efendim,” diye bağırdı Ituralde, odaya dalıp tek dizi üzerinde çökerek. “Yaşıyorsunuz!”</p>
<p class="p0">Min Rand’ın büyük bir mutluluk hissettiğini sezdi. Ituralde ağlıyor gibiydi. Rand geriledi. “Gel, daireme gidip dinlenelim.”</p>
<p class="p0">“Arad Doman Kralı. Cadsuane onu nereden bulmuş?” dedi Min. “Sen nereden biliyordun?”</p>
<p class="p0">“Bir dostum bana bir sır bırakmış,” dedi Rand. “Beyaz Kule Mattin Stepaneas’u ‘korumak’ üzere almış. Eh, aynısını diğer krallar için de yapıp yapmadıklarını merak etmek o kadar zor değildi. Ve aylar önce, henüz hiçbiri Kapıyolları bilmezken onu yakalamak için Arad Doman’a Aes Sedailer göndermişlerse, dönüş yolculuğunda kara saplanmış olabilirlerdi.” Rahatlamış gibiydi. “Graendal onu ele geçirememiş. Onu ben öldürmedim, Min. Öldürdüğümü varsaydığım bir masum hala yaşıyor. Bu da bir şey. Küçük bir şey. Ama faydası var.”</p>


<p class="p0">Min, onun hissettiği sevinç ve rahatlamanın sıcaklığını paylaştığı için -şimdilik- tatmin olarak, dairelerine gidene kadar Rand’a destek oldu.</p>
</body>
</html>