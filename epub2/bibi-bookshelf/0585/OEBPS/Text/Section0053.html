<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>

<link rel="stylesheet" type="text/css" href="../Styles/style.css"/>
<title>Geceyarısı Kuleleri</title>
</head>
<body>
<p class="p1" style="text-align: center;"><span class="t1">44</span></p>
<p class="p1" style="text-align: center;">-------------------------------------------------------------------------------------------------</p>
<p class="p1" style="text-align: center;"><span class="t1">DOLAYLI BİR TALEP</span></p>
<p class="p1" style="text-align: center;"><span class="t1"><br/></span></p>
<p class="p0">Morgase yamaçtaki çadırından çıktı ve Andor’a baktı. Beyazköprü aşağıdaydı, tanıdıklığı bir nimet gibi geliyordu, ama kasabanın büyüdüğünü görebiliyordu. Çiftliklerin durumu iyi değildi, kış erzakları bozuluyordu, bu yüzden insanlar şehirlere göçüyordu.</p>
<p class="p0">Manzara yeşil olmalıydı. Bunun yerine, sararmış çimenler bile ölüyor, kahverengi lekeler meydana getiriyordu. Tüm bölgenin Kıraç’a benzemesi zaman meselesiydi. Morgase harekete geçmeye can atıyordu. Bu onun ulusuydu. Ya da eskiden öyleydi.</p>
<p class="p0">Çadırdan çıkıp Gill Efendi’yi bulmaya gitti. Yolda, yine levazımcıyla konuşmakta olan Faile’nin yanından geçti. Morgase saygıyla başını salladı. Faile de başını sallayarak karşılık verdi. Artık ikisi arasında bir mesafe vardı. Morgase olmamasını diliyordu. O ve diğerleri, umut bir mum alevinden daha zayıfken, umutlarını paylaşmışlardı. Kapana kısıldıklarında, imdat çağrısı vermek için Morgase’i Tek Güç kullanmaya teşvik eden, minicik yeteneğinin her damlasını kullanması için zorlayan, Faile olmuştu.</p>
<p class="p0">Kamp çoktan kurulmuştu ve şaşırtıcı bir şekilde, Beyazpelerinler de onlara katılmıştı, ama Perrin henüz ne yapacağına karar vermemişti. En azından, eğer karar vermişse de, kararını Morgase’le paylaşmıyordu.</p>
<p class="p0">Araba sırasına yürüdü, nalbantları ve en iyi otlağı arayan seyisleri, erzak deposunun yanında tartışan insanları, atıkların atılacağı çukurları gönülsüzce kazan askerleri geçti. Morgase dışında herkesin ait olduğu bir yer vardı. Ona nasıl davranacaklarını bilemeyen hizmetkarlar yarı eğilerek gerilediler. O bir kraliçe değildi, ama sıradan bir asil kadın da değildi. Hele hizmetkar, hiç değildi.</p>
<p class="p0">Galad’la geçirdiği zaman ona kraliçe olmanın nasıl bir şey olduğunu hatırlatmıştı, ama Maighdin olarak öğrendikleri için de minnettardı. O iş korktuğu kadar kötü çıkmamıştı; leydi hizmetçisi olmanın avantajları vardı. Diğer hizmetkarların arkadaşlıkları, önderliğin yüklerinden kurtulmak, Tallanvor’la geçirdiği zaman...</p>
<p class="p0">O hayat ona ait değildi. Rol yapmayı bırakma zamanı gelmişti.</p>
<p class="p0">Sonunda Basel Gill’i arabayı toplarken buldu. Lini işi denetliyor, Lamgwin ve Breane de ona yardım ediyordu. Faile, Morgase’e hizmet edebilsinler diye, Breane ve Lamgwin’i kendi hizmetinden azat etmişti. Morgase, Faile’nin zarafet gösterip hizmetkarlarını geri vermesi konusunda ses çıkarmamıştı.</p>
<p class="p0">Tallanvor orada değildi. Eh, Morgase genç bir kız gibi onun çevresinde pervane olmayı bırakacaktı artık. Caemlyn’e geri dönmesi ve Elayne’e yardım etmesi gerekiyordu.</p>
<p class="p0">“Majes...” dedi Gill Efendi eğilerek. Duraksadı. “Demek istediğim, Leydim. Affedersiniz.”</p>
<p class="p0">“Önemli değil, Gill Efendi. Ben de hatırlamakta güçlük çekiyorum.”</p>
<p class="p0">“Bu işi yapmak istediğinden emin misin?” Lini ince kollarını kavuşturdu.</p>
<p class="p0">“Evet,” dedi Morgase. “Caemlyn’e dönmek ve Elayne’e elimizden gelen yardımı sunmak bizim görevimiz.”</p>
<p class="p0">“Sen öyle diyorsan,” dedi Lini. “Bana sorarsan, aynı avluya iki horoz bırakan kişi, sonuçtaki şamatayı hak ediyordur.”</p>
<p class="p0">Morgase tek kaşını kaldırdı. “Anladım. Ama Elayne’in yetkesine müdahale etmeden de yardım edebildiğimi göreceksin bence.”</p>
<p class="p0">Lini omuzlarını silkti.</p>
<p class="p0">Hakkı vardı; Morgase’in dikkatli davranması gerekiyordu. Başkentte çok uzun süre kalması Elayne’in hükümranlığını gölgeleyebilirdi. Ama Morgase’in Maighdin olarak yaşadığı aylarda öğrendiği bir şey varsa, o da insanların üretken olma ihtiyacı duyduğuydu, işi çay servisi yapmak gibi basit bir şey olsa bile. Morgase’in, onları bekleyen tehlikeli zamanlarda Elayne’in işine yarayabilecek becerileri vardı. Ama kızını gölgelemeye başlarsa, Caemlyn’den ayrılıp batıdaki malikanesine giderdi.</p>
<p class="p0">Diğerleri hızla çalışarak arabayı yüklüyordu. Morgase kendini onlara yardım etmekten alıkoymak için kollarını kavuşturmak zorunda kaldı. İnsanın kendi başının çaresine bakabilmesi kesinlikle tatmin ediciydi. Beklerken, Beyazköprü yolundan gelen bir atlı fark etti. Tallanvor. Adamın şehirde ne işi vardı? Tallanvor onu görüp yaklaştı, sonra ince, köşeli yüzünde saygılı bir ifadeyle eğildi. “Leydim.”</p>
<p class="p0">“Şehri mi ziyaret ettin? Lord Aybara’dan izin aldın mı?” Perrin askerlerin ve mültecilerin aniden şehre doluşup sorun çıkarmasını istememişti.</p>
<p class="p0">“Leydim, ailem orada,” dedi Tallanvor atından inerek. Sesi gergin ve resmiydi. “Lord Aybara’nın devriyelerinin edindiği bilgileri araştırmanın akıllıca olacağını düşündüm.”</p>
<p class="p0">“Öyle mi, Asker-Teğmen Tallanvor?” dedi Morgase. Adam bu kadar resmi davranabiliyorsa, kendisi de davranabilirdi. Arabaya yüklenecek bir kucak dolusu örtüyle geçmekte olan Lini, Morgase’in ses tonunu duyunca hıhladı.</p>
<p class="p0">“Evet, Leydim,” diye yanıt verdi Tallanvor. “Leydim... bir öneride bulunabilir miyim?”</p>
<p class="p0">“Söyle.”</p>
<p class="p0">“Anlatılanlara göre kızınız sizin öldüğünüzü sanıyor. Lord Aybara’yla konuşursak, Asha’manlarına bizim Caemlyn’e dönmemiz için bir Kapıyol açmalarını emredeceğinden eminim.”</p>
<p class="p0">“İlginç bir öneri,” dedi Morgase dikkatle, yüzünde alaylı bir gülüşle geri dönmekte olan Lini’yi görmezden gelerek.</p>
<p class="p0">“Leydim,” dedi Tallanvor, Lini’ye bakarak, “yalnız görüşebilir miyiz?”</p>
<p class="p0">Morgase başını salladı ve kampın kenarına yöneldi. Tallanvor da peşinden geldi. Biraz uzaklaştıkları zaman Morgase dönüp ona baktı. “Ee?”</p>
<p class="p0">“Leydim,” diye devam etti Tallanvor daha alçak sesle. “Artık Aybara’nın tüm kampı öğrendiğine göre, yakında Andor Sarayı da yaşadığınızı öğrenecektir. Oraya gidip, tahttan feragat ettiğinizi bildirmezseniz, yaşadığınıza dair söylentiler Elayne’in yetkesini aşındıracaktır.”</p>
<p class="p0">Morgase yanıt vermedi.</p>
<p class="p0">“Eğer gerçekten de Son Savaş geliyorsa,” dedi Tallanvor, “bu göze alamayacağımız...”</p>
<p class="p0">“Ah, sus,” dedi Morgase sertçe. “Lini ve diğerlerine toplanmalarını emrettim bile. Ne yaptıklarını fark etmedin mi?”</p>
<p class="p0">Tallanvor, Gill’in bir sandığı getirip arabaya yüklediğini fark edince kızardı.</p>
<p class="p0">“Cüretim için özür dilerim. İzninizle, Leydim.” Tallanvor başını salladı ve gitmek üzere döndü.</p>
<p class="p0">“Birbirimize karşı bu kadar resmi mi davranmalıyız, Tallanvor?”</p>
<p class="p0">“Yanılsama sona erdi, Leydim.” Tallanvor yürüyüp gitti.</p>
<p class="p0">Morgase onun uzaklaşmasını izlerken yüreği burkuldu. Kahrolası inatçılığı! Lanet olası Galad! Morgase’e gururunu, Elayne’e karşı görevini hatırlatan onun gelişi olmuştu.</p>
<p class="p0">Bir kocasının olması onun için iyi değildi. Taringail’den bunu öğrenmişti. Onunla evliliğinin getirdiği istikrara rağmen, her avantajın yanında, tahtına karşı bir tehdit de gelmişti. Bu yüzden Bryne ya da Thom’la resmi olarak evlenmemişti. Gaebril endişelenmekte haklı olduğunu kanıtlamıştı.</p>
<p class="p0">Evleneceği herhangi bir adam, Elayne ve Andor için potansiyel tehdit olurdu. Daha fazla çocuğu olursa, onlar da Elayne’in rakipleri olurdu. Morgase aşık olmayı göze alamazdı.</p>
<p class="p0">Tallanvor biraz uzakta durdu ve Morgase’in nefesi kesildi. Tallanvor döndü, sonra onun yanına geri döndü. Kılıcını çekti, eğildi ve saygıyla otların ve çalıların arasında duran Morgase’in ayaklarının dibine koydu.</p>
<p class="p0">“Önceden, seni gitmekle tehdit etmem hataydı,” dedi usulca. “İncinmiştim ve acı bir erkeği aptallaştırır. Her zaman yanında olacağımı bilmelisin, Morgase. Bu sözü daha önce de verdim ve ciddiyim. Bugünlerde, kendimi kartalların dünyasındaki sinek gibi hissediyorum. Ama kılıcım ve yüreğim var ve ikisi de senindir. Sonsuza dek.”</p>
<p class="p0">Doğruldu ve gitmeye hazırlandı.</p>
<p class="p0">“Tallanvor,” diye fısıldadı Morgase. “Bana hiç sormadın, biliyorsun. Seni kabul edip etmeyeceğimi.”</p>
<p class="p0">“Seni asla bu duruma düşürmem. Artık kimliğin açığa çıktığına göre, seni, yapacağını ikimizin de bildiği şeyi yapmaya zorlamam doğru olmazdı.”</p>
<p class="p0">“Yapmam gereken şey neymiş?”</p>
<p class="p0">“Beni reddetmek,” dedi Tallanvor tükürürcesine. Öfkelendiği açıktı. “Andor’un iyiliği için.”</p>
<p class="p0">“Öyle mi?” diye sordu Morgase. “Ben de kendime aynı şeyi söyleyip duruyorum Tallanvor, ama yine de bu kararı sorguluyorum.”</p>
<p class="p0">“Ben senin ne işine yararım ki?” diye sordu Tallanvor. “En azından, gücendirdiğin ailelerin sadakatini kazanmak için evlenerek Elayne’e yardımcı olmalısın.”</p>
<p class="p0">“Yani, aşk olmadan evleneceğim,” dedi Morgase. “Yine. Yüreğimi daha kaç kere Andor uğruna feda etmem gerekiyor?”</p>
<p class="p0">“Kaç kere gerekiyorsa sanırım.” Tallanvor’un sesi acılıydı; yumruklarını sıkmıştı. Morgase’e değil, duruma öfkeliydi. Her zaman çok tutkulu bir adam olmuştu.</p>
<p class="p0">Morgase duraksadı, sonra başını iki yana salladı. “Hayır,” dedi. “Bir daha olmaz. Tallanvor, gökyüzüne bak. Dünyada yürüyen yaratıkları gördün, Karanlık Varlık’ın lanetlerinin bizi çarptığını hissettin. Zaman, ümitsiz olma zamanı değil. Aşksız olma zamanı değil.”</p>
<p class="p0">“Ama ya görev?”</p>
<p class="p0">“Görev sıraya girse de olur. Beni yeterince kullandı. Herkes beni yeterince kullandı, Tallanvor. Benim istediğim adam hariç herkes.” Hala dikenli otların arasında yatmakta olan kılıcın üzerinden aştı ve sonra kendine hakim olamadı. Bir an sonra, Tallanvor’u öpüyordu.</p>
<p class="p0">“Pekala, siz, ikiniz,” dedi sert bir ses arkadan. “Hemen Lord Aybara’yı görmeye gidiyoruz.”</p>
<p class="p0">Morgase Tallanvor’dan ayrıldı. Konuşan Lini’ydi.</p>
<p class="p0">“Ne?” Morgase kendini toplamaya çalıştı.</p>
<p class="p0">“Evleniyorsunuz,” diye bildirdi Lini. “Sizi kulaklarınızdan yakalayıp götürmem gerekse bile.”</p>
<p class="p0">“Ben kendi seçimlerimi yaparım,” dedi Morgase. “Perrin de beni...”</p>
<p class="p0">“<span class="t3">Ben</span> Perrin değilim,” dedi Lini. “Bu işi Elayne’in yanına dönmeden halletsek iyi ederiz. Caemlyn’e döndüğünüzde güçlükler çıkacaktır.” Bakışlarını Gill’e çevirdi. Adam sandığı yüklemişti. “Hey, sen! Leydimin eşyalarını indir.”</p>
<p class="p0">“Ama Lini,” diye itiraz etti Morgase, “Caemlyn’e gidiyoruz.”</p>
<p class="p0">“Yarın gitsek de olur, kızım. Bu gece, kutlama yapacağız.” Lini onları süzdü. “Ve düğün bitene kadar sizi yalnız bırakabileceğimi hiç sanmıyorum.”</p>
<p class="p0">Morgase kızardı. “Lini,” diye tısladı. “Artık on sekiz yaşında değilim!”</p>
<p class="p0">“Hayır, on sekiz yaşındayken evliydin. Sizi kulaklarınızdan yakalamam gerekiyor mu?”</p>
<p class="p0">“Ben...” dedi Morgase.</p>
<p class="p0">“Geliyoruz, Lini,” dedi Tallanvor.</p>
<p class="p0">Morgase ona dik dik baktı.</p>
<p class="p0">Tallanvor kaşlarını çattı. “Ne?”</p>
<p class="p0">“Teklif etmedin.”</p>
<p class="p0">Tallanvor gülümsedi, sonra onu kendine çekti. “Morgase Trakand, karım olur musun?”</p>
<p class="p0">“Evet,” diye yanıt verdi Morgase. “<span class="t3">Şimdi</span> gidip Perrin’i bulalım.”</p>
<p class="p0">&nbsp;</p>
<p class="p0">Perrin bir meşe dalını çekiştirdi. Dal kırıldı ve üzerinden ince bir odun tozu kalktı. Dalın ucundan kahverengi otların üzerine talaş aktı.</p>
<p class="p0">“Dün gece oldu, Lordum,” dedi Kevlyn Torr, eldivenlerini tutarak. “Bu korunun tamamı bir gecede öldü ve kurudu. Yaklaşık yüz ağaç olduğunu tahmin ediyorum.”</p>
<p class="p0">Perrin dalı yere bıraktı ve ellerini çırptı. “Daha önceden gördüklerimden daha kötü değil.”</p>
<p class="p0">“Ama...”</p>
<p class="p0">“Sen bunun için endişelenme,” dedi Perrin. “Bu ağaçları kesip odun yapacak adamlar yolla; iyi yanacağa benziyorlar.”</p>
<p class="p0">Kevlyn başını salladı, sonra telaşla uzaklaştı. Diğer oduncular tedirgin ifadelerle ağaçları dürtüklüyorlardı. Meşe, dişbudak, karaağaç ve karya ağaçlarının bir gecede ölmesi yeterince kötüydü. Ancak, seneler önce ölmüş gibi kurumaları? Bu huzursuz ediciydi. Ama adamları korkutmamak için kayıtsız kalmak en iyisiydi.</p>
<p class="p0">Perrin kampa doğru yürüdü. Uzakta örsler çınlıyordu. Hammadde getirmişlerdi, Beyazköprü’de bulabildikleri bütün demir ve çelik parçalarını. İnsanlar yiyecek karşılığında malzeme vermeye dünden razıydı ve Perrin beş demirhane, onları taşıyıp kuracak adam, çekiç, alet ve kömür bulmuştu.</p>
<p class="p0">Şehirdeki bazı insanları açlıktan ölmekten kurtarmış olabilirdi. En azından bir süreliğine.</p>
<p class="p0">Demirciler demir dövmeye devam ediyordu. Neald ve diğerlerini çok yormadıklarını umuyordu. Güç’le dövülmüş silahlar adamlarına önemli bir avantaj verebilirdi. Neald <span class="t3">Mah’alleinir</span>’i döverken tam olarak nasıl yardımcı olduğunu çözememişti, ama Perrin buna şaşırmamıştı. O gece benzersizdi. Elini silahına koydu, sıcaklığını hissetti ve Çekirge’yi düşündü.</p>
<p class="p0">Neald körelmeyen ya da kırılmayan silahlar yapmayı keşfetmişti ama. Ne kadar çok çalışırsa, o kadar keskin kılıçlar yaratabiliyordu. Aieller mızrak uçları için de aynı işlemi talep etmeye başlamıştı bile ve Perrin Neald’a ilk önce onlarla ilgilenmesini emretmişti. Onlara en azından bunu borçluydu.</p>
<p class="p0">Gittikçe yerleşen geniş kampın kenarındaki Yolculuk alanında, Grady, Annoura ve Masuri ile halka kurmuş, bir Kapıyolu açık tutmaktaydı. Caemlyn’e giden grup, kamptan ayrılmak isteyen son mülteci grubuydu. Perrin onlarla birlikte Elayne’e bir ulak da yollamıştı. Onunla yakında görüşmek istiyordu; endişelenmesi gerekip gerekmediğini bilmiyordu. Zaman gösterecekti.</p>
<p class="p0">Kapıyoldan gelenler de vardı. Caemlyn’de aldıkları yiyeceği taşıyan birkaç araba. Orada hala erzak bulunabiliyordu. Sonra, ona doğru gelen Faile’yi gördü. Elini kaldırarak dikkatini çekti.</p>
<p class="p0">“Bavin konusunda her şey yolunda mı?” diye sordu Perrin. Faile levazımatçının çadırından geliyordu.</p>
<p class="p0">“Her şey yolunda.”</p>
<p class="p0">Perrin çenesini ovaladı. “Bir süredir sana söylemeyi düşünüyordum... o adamın pek dürüst olduğunu sanmıyorum.”</p>
<p class="p0">“Ona özellikle göz kulak olacağım,” dedi Faile, eğlendiğini belli eden bir kokuyla.</p>
<p class="p0">“Berelain Beyazpelerinlerin yanında daha fazla zaman geçiriyor,” dedi Perrin. “Damodred’den hoşlanmış gibi. Beni tamamen rahat bıraktı.”</p>
<p class="p0">“Öyle mi?”</p>
<p class="p0">“Evet. Ayrıca, benimle onun hakkındaki söylentileri yalanlayan bir bildiri yayınladı. Işık, insanlar ona inanıyor gibi. Bunu bir çaresizlik işareti olarak göreceklerinden korkuyordum.”</p>
<p class="p0">Faile tatmin olmuş kokuyordu.</p>
<p class="p0">Perrin elini Faile’nin omzuna koydu. “Ne yaptığını bilmiyorum, ama teşekkür ederim.”</p>
<p class="p0">“Bir şahinle atmaca arasındaki farkı biliyor musun, Perrin?”</p>
<p class="p0">“Daha çok büyüklükleri,” dedi Perrin. “Bir de kanat şekli. Atmacada bir ok başı görüntüsü vardır.”</p>
<p class="p0">“Atmaca,” dedi Faile, “daha iyi uçar. Gagasıyla öldürür ve hızlı uçabilir. Şahin daha yavaş ve daha güçlüdür; yerde hareket eden avları yakalamak konusunda üstündür. Yukarıdan çullanır ve pençeleriyle öldürür.”</p>
<p class="p0">“Tamam,” dedi Perrin. “Ama bu, eğer ikisi de bir tavşan görse, şahinin onu yakalamakta daha iyi olacağı anlamına gelmiyor mu?”</p>
<p class="p0">“Tam olarak bu anlama geliyor.” Faile gülümsedi. “Şahin, tavşan avlamak konusunda daha iyidir. Ama görüyorsun, atmaca <span class="t3">şahini</span> avlamak konusunda daha iyidir. Elayne’e mesaj yolladın mı?”</p>
<p class="p0">Kadınlar. Perrin onları asla anlayamayacaktı. Ama bu sefer, bu iyi bir şeymiş gibi geliyordu. “Yolladım. Onunla yakında görüşebileceğimizi umuyorum.”</p>
<p class="p0">“Kampta, yanında kimleri götüreceğin konusunda konuşmaya başladılar bile.”</p>
<p class="p0">“Neden konuşuyorlar ki?” dedi Perrin. “Sen geleceksin. Elayne’le nasıl başa çıkacağımızı en iyi sen bilirsin, ama Alliandre’yi götürmenin de bir zararı dokunmaz sanırım.”</p>
<p class="p0">“Ya Berelain?”</p>
<p class="p0">“O kampta kalabilir,” dedi Perrin. “Buradaki işlere göz kulak olur. Son seferinde o gelmişti.”</p>
<p class="p0">Faile’den gelen tatmin kokusu arttı. “Biz...” Kaşlarını çatarak sustu. “Eh, son yaprak da sonunda düşmüş gibi görünüyor.”</p>
<p class="p0">“Ne?” dedi Perrin dönerek. Kendilerine doğru gelen bir gruba bakıyordu. Yaşlı Lini ve arkasında, ilk defa birlikte Bel Tine bayramına gelmiş bir çift gibi bakışıp duran Morgase ve Tallanvor. “Morgase’in ondan hoşlanmadığını sanıyordum,” dedi Perrin. “Hoşlanıyorduysa bile, onunla evlenmeyeceğini.”</p>
<p class="p0">“Fikirler değişebilir,” dedi Faile, “duyguların değiştiğinden daha hızlı.” Kokusu hafifçe öfkeliydi, ama bunu bastırdı. Morgase’i tamamen affetmemişti, ama artık ona karşı düşmanca davranmıyordu.</p>
<p class="p0">“Perrin Aybara,” dedi Morgase. “Bu kampta, üvey oğlum dışında, bir lorda en yakın kişi sensin. Ama bir evladın annesini evlendirmesi doğru olmaz, bu yüzden sanırım sen de iş görürsün. Bu adam bana evlenme teklif etti. Bizim için töreni yapar mısın?”</p>
<p class="p0">“Yardımımı istemek için çok dolaylı bir yol bulmuşsun Morgase,” dedi Perrin.</p>
<p class="p0">Kadın ona gözlerini kısarak baktı. Faile de, öfkeli bir kokuyla Perrin’e baktı. Kendi aralarında ne kadar didişirlerse didişsinler, yanlış şeyi söyleyen bir erkeğin üzerine atlamaya bayılıyorlardı, erkeğin söylediği gerçek olsa bile.</p>
<p class="p0">Ama Morgase sakinleşti. “Özür dilerim. Yetkene hakaret etmek istememiştim.”</p>
<p class="p0">“Sorun değil,” dedi Perrin. “Sorgulamaya hakkın var sanırım.”</p>
<p class="p0">“Hayır,” dedi Morgase sırtını dikleştirerek. Işık, istediği zaman tam bir kraliçe gibi görünebiliyordu. Bunu nasıl gözden kaçırmışlardı? “Sen <span class="t3">gerçekten</span> bir lordsun, Perrin Aybara. Eylemlerin bunu gösteriyor. İki Nehir sana sahip olduğu için şanslı. Belki Andor da. Onun bir parçası olarak kaldığın sürece.”</p>
<p class="p0">“Niyetim bu,” diye söz verdi Perrin.</p>
<p class="p0">“Eh, benim için bunu yaparsan,” dedi Morgase, Tallanvor’a bakarak, “senin adına Elayne’le konuşmaya razı olurum. Ayarlamalar yapılabilir ve doğru düzgün unvanlar bahşedilebilir.”</p>
<p class="p0">“Bizim adımıza konuşma teklifini kabul ediyoruz,” dedi Faile, Perrin’den önce konuşarak. “Ama unvan bahşetmenin bu noktada doğru olup olmadığına, Majesteleri ile birlikte, biz karar vereceğiz.”</p>
<p class="p0">Perrin ona baktı. İki Nehir’i Andor’dan ayırıp, kendi başına bir krallık ilan etmeyi düşünmüyordu hala, değil mi? Bu konuyu asla açık seçik tartışmamışlardı, ama Faile onu Manetheren bayrağını kullanmak konusunda teşvik etmişti. Eh, duruma bakacaklardı.</p>
<p class="p0">Perrin, Galad Damodred’in kendilerine doğru geldiğini görebiliyordu. Son zamanlarda hep olduğu gibi, Berelain de yanındaydı. Morgase Galad’a haberci göndermiş olmalıydı. Galad cebine bir şey sokuyordu. Kırmızı mühürlü bir mektuba benziyordu. Onu nereden bulmuştu? Galad sıkkın görünüyordu, ama yaklaşırken yüzündeki ifade rahatladı. Evlilik haberi onu şaşırtmamış gibiydi; Perrin’e başını salladı, annesini kucakladı, sonra Tallanvor’u sert bir ifadeyle, ama içtenlikle selamladı.</p>
<p class="p0">“Nasıl bir tören istersin?” diye sordu Perrin Morgase’e. “Ben yalnızca İki Nehir’de yapılan töreni biliyorum.”</p>
<p class="p0">“Basit yeminler yeterli olur sanırım,” dedi Morgase. “Yaşım gereği, törenlerden bıktım usandım.”</p>
<p class="p0">“Bana göre uygun,” dedi Perrin.</p>
<p class="p0">Galad kenara çekildi ve Morgase ile Tallanvor el ele tutuştular. “Martyn Tallanvor,” dedi Morgase, “bana, farkında olduğumdan daha uzun süredir, hak ettiğimden daha fazlasını veriyorsun. Basit bir askerin aşkının, kraliçe unvanının önünde önemsiz olduğunu iddia ettin, ama ben diyorum ki, bir erkeğin unvanıyla değil, ruhuyla tartılması gerekir.</p>
<p class="p0">“Senin cesaretini, adanmışlığını, sadakatini ve aşkını gördüm. Senin içinde bir prensin yüreğini gördüm; çevresindeki yüzlerce kişi doğru yoldan saparken, doğruluktan ayrılmayacak bir adamın yüreği. Seni sevdiğime yemin ederim. Ve Işık’ın huzurunda, seni bırakmayacağıma yemin ederim. Seni sonsuza kadar aziz tutacağıma ve kocam olarak kabul edeceğime yemin ederim.”</p>
<p class="p0">Berelain bir mendil çıkardı ve gözlerini sildi. Eh, kadınlar düğünlerde hep ağlardı. Ama Perrin... eh, onun da gözleri birazcık yaşarmış gibiydi. Güneş ışığı yüzünden olabilirdi.</p>
<p class="p0">“Morgase Trakand,” dedi Tallanvor. “Bir Kraliçe olarak çevrendekilere nasıl davrandığını gördüğümde aşık oldum sana. Görevini yalnızca sorumluluk duygusuyla değil, <span class="t3">tutkuyla</span> üstlenen bir kadın gördüm. Beni tüm diğer askerlerden farklı görmezken bile, bana iyilikle ve saygıyla davrandın. Tüm uyruklarına böyle davranıyordun.</p>
<p class="p0">“Seni iyiliğin için, akıllılığın için, zihninin ve iradenin gücü için seviyorum. Terkedilmişlerden biri bile yıkamadı seni; o seni tamamen kontrol altında sanırken, sen ondan kaçtın. En korkunç tiran, avucunun içindeyken bile kıramadı seni. Shaidolar kıramadı. Senin yerinde başkası olsa, senin yaşadıklarını yaşasa, nefret dolu birine dönüşürdü. Ama sen... sen gittikçe hayranlık ve saygı duyulacak, üzerine titrenecek birine dönüştün.</p>
<p class="p0">“Seni sevdiğime yemin ediyorum. Ve Işık’ın huzurunda, seni asla, ama <span class="t3">asla</span> terk etmeyeceğime yemin ediyorum. Seni sonsuza dek aziz tutacağıma ve karım olarak kabul edeceğime yemin ediyorum. Bir parçam bütün bunlara hala inanamıyor olsa da, yemin ediyorum Morgase.”</p>
<p class="p0">Sonra, Perrin orada değilmiş gibi, birbirlerinin gözlerine bakarak öylece dikildiler.</p>
<p class="p0">Perrin öksürdü. “Eh, öyle olsun madem. Evlendiniz.” Öğüt vermeli miydi? Perrin’in yaşında çocukları olan bir kraliçeye, Morgase Trakand’a insan nasıl öğüt verirdi? Perrin omuzlarını silkti. “İşinize bakın madem.”</p>
<p class="p0">Faile yanında eğlenmiş ve biraz da tatmin olmamış kokuyordu. Lini Perrin’in performansı karşısında hıhladı, ama Morgase ile Tallanvor’u alıp gitti. Galad ona başını salladı ve Berelain diz kırdı. Berelain olayın aniliği hakkında yorum yaparken, birlikte oradan ayrıldılar.</p>
<p class="p0">Faile Perrin’e gülümsedi. “Bu konuda çalışman gerekecek.”</p>
<p class="p0">“Sade bir tören istediler.”</p>
<p class="p0">“<span class="t3">Herkes</span> öyle söyler,” diye yanıt verdi Faile. “Ama işleri kısa tutsan da, otoriter bir biçimde davranman gerek. Üzerinde konuşuruz. Bir dahaki sefere çok daha iyi iş çıkaracaksın.”</p>
<p class="p0">Bir dahaki sefer? Faile dönüp kampa doğru yürürken Perrin başını iki yana salladı.</p>
<p class="p0">“Nereye gidiyorsun?” diye sordu Perrin.</p>
<p class="p0">“Bavin’in yanına. Birkaç fıçı bira sipariş etmem lazım.”</p>
<p class="p0">“Ne için?”</p>
<p class="p0">“Kutlamalar için,” dedi Faile, omzunun üzerinden arkaya bakarak. “Gerekirse tören sade olabilir. Ama <span class="t3">kutlama</span> sade olmamalı.” Başını gökyüzüne kaldırdı. “Özellikle de böyle zamanlarda.”</p>
<p class="p0">Perrin onun uzaklaşmasını ve muazzam kampta gözden kaybolmasını izledi. Askerler, çiftçiler, zanaatkarlar, Aieller, Beyazpelerinler, mülteciler. Ayrılanlara ve savaşta ölenlere rağmen, neredeyse yetmiş bin kişi ediyorlardı. Bu kadar büyük bir gücü nasıl toplamıştı? İki Nehir’den ayrılmadan önce bin insanı bir arada görmemişti.</p>
<p class="p0">Aralarındaki en kalabalık grup eski paralı askerler ve Tam ile Dannil’in altında eğitim gören mültecilerdi. Kendilerine Kurt Askeri diyorlardı; o da ne demekse. Perrin erzak arabalarını kontrol etmek üzere o tarafa doğru yürümeye başladı, ama kafasının arkasına küçük bir şey çarptı.</p>
<p class="p0">Yerinde kalakaldı, döndü ve arkasındaki ormanı taradı. Sağında her şey kahverengi ve ölüydü; solunda, ağaçlar seyreliyordu. Hiç kimseyi göremedi.</p>
<p class="p0"><span class="t3">Kendimi çok mu fazla zorluyorum?</span> diye merak etti kafasını ovalayarak. Yürümeye devam etti. <span class="t3">Hayal görmeye...</span></p>
<p class="p0">Kafasının arkasına bir şey daha çarptı. Perrin hızla döndü ve çimenlerin arasına bir şeyin düştüğünü gördü. Kaşlarını çatarak çömeldi ve nesneyi aldı. Bir meşe palamudu. Bir başkası alnına çarptı. Ormandan gelmişti.</p>
<p class="p0">Perrin homurdandı ve ağaçların arasına girdi. Kamptaki küçük çocuklardan biri olabilir miydi? İleride büyük bir meşe ağacı vardı; gövdesi birinin arkasına saklanmasına izin verecek kadar kalın ve genişti. Yaklaşırken duraksadı. Bu bir tür tuzak olabilir miydi? Elini çekicine koydu ve yavaşça ilerledi. Rüzgar ondan ağaca doğru esiyordu ve oradan gelen bir koku alamıyor...</p>
<p class="p0">Aniden gövdenin arkasından kahverengi bir çuval tutan bir el fırladı. “Porsuk yakaladım,” dedi tanıdık bir ses. “Köy çayırına bırakmak ister misin?”</p>
<p class="p0">Perrin donakaldı, sonra kahkahalarla gülmeye başladı. Ağacın arkasına dolandı ve yüksek yakalı, altın süslemeli kırmızı ceket ve güzel kahverengi bir pantolon giymiş birini buldu; ağacın açıktaki köklerine oturmuştu ve ayaklarının arasındaki çuval kıvranıyordu. Mat uzun bir kurutulmuş et parçasını aylak aylak kemirmekteydi ve başında geniş siperlikli bir şapka vardı. Tepesinde bıçağa benzeyen geniş bir baş bulunan siyah bir mızrağı yanına, ağaca dayamıştı. Bu kadar güzel giysileri nereden bulmuştu? Bir zamanlar Rand bu tür kıyafetler giydiği için yakınmıyor muydu?</p>
<p class="p0">“Mat?” diye sordu Perrin. Şaşkınlıktan neredeyse dili tutulmuştu. “Burada ne işin var?”</p>
<p class="p0">“Porsuk yakalıyorum,” dedi Mat çuvalı sallayarak. “Zor iştir, bilirsin, özellikle de dar zamanda.”</p>
<p class="p0">Çuval hışırdadı ve Perrin içinden hafif bir hırlama geldiğini duydu. Çuvalın içinden gerçekten de canlı bir hayvanın kokusu geliyordu. “Gerçekten de porsuk mu yakaladın?”</p>
<p class="p0">“Nostalji diyebilirsin.”</p>
<p class="p0">Perrin Mat’i paylamalı mı yoksa ona gülmeli mi, bilemedi: Mat yakınlardayken bu duygu karışımı çok olağandı. Neyse ki, karşı karşıya geldiklerinde, Perrin’in gözlerinin önünde renkler dönmüyordu artık. Işık, bu kafa karıştırıcı olurdu. Ama Perrin bir... doğruluk duygusu hissediyordu.</p>
<p class="p0">Sırım gibi adam gülümsedi, çuvalı bıraktı ve ayağa kalkarak elini uzattı. Perrin o eli tuttu, ama sonra Mat’i kendine çekerek içtenlikle kucakladı.</p>
<p class="p0">“Işık, Mat,” dedi. “Görüşmeyeli çok uzun zaman oldu!”</p>
<p class="p0">“Bir ömür,” dedi Mat. “Belki iki. Sayamaz oldum. Her neyse, Caemlyn geldiğiniz haberiyle uğulduyor. Araya bir hoşgeldin sıkıştırmanın tek yolunun Kapıyol aracılığı ile gelip, seni herkesten önce bulmak olacağını düşündüm.” Mat mızrağını aldı ve bıçağının keskin kısmı arkaya bakacak şekilde omzuna dayadı.</p>
<p class="p0">“Sen neler yapıyorsun? Nerelerdeydin? Thom da yanında mı? Ya Nynaeve?”</p>
<p class="p0">“Çok soru soruyorsun,” dedi Mat. “Kampın ne kadar güvenli.”</p>
<p class="p0">“Çoğu yerden güvenli.”</p>
<p class="p0">“Yeterince güvenli değil.” Mat ciddileşti. “Bak Perrin, peşimizde çok tehlikeli tipler var. Seni, özellikle dikkatli olman gerektiği konusunda uyarmak için geldim. Yakında suikastçılar seni bulur. Onlara karşı hazırlıklı olmalısın. Konuşmalıyız. Ama burada konuşmak istemiyorum.”</p>
<p class="p0">“Nerede, o halde?”</p>
<p class="p0">“Caemlyn’de, Mutlu Kalabalık denen handa buluşalım. Ah, bir de, izin verirsen şu siyah ceketli adamlarından birini ödünç almak istiyorum. Bir Kapıyola ihtiyacım var.”</p>
<p class="p0">“Ne için?”</p>
<p class="p0">“Açıklarım. Ama daha sonra.” Mat şapkasını eğerek selam verdi ve Caemlyn’e açılan Kapıyola doğru koştu. “Gerçekten,” dedi, döndü ve biraz geri koştu. “<span class="t3">Dikkatli</span> ol, Perrin.”</p>
<p class="p0">Sonra birkaç mültecinin arasından sıyrılıp Kapıyoldan geçti. Grady’yi nasıl aşmıştı? Işık! Perrin başını iki yana salladı, sonra eğilip çuvalın ağzını çözdü ve Mat’in yakaladığı zavallı porsuğu serbest bıraktı.</p>
</body>
</html>