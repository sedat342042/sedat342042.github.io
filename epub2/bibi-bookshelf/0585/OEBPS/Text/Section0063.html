<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>

<link rel="stylesheet" type="text/css" href="../Styles/style.css"/>
<title>Geceyarısı Kuleleri</title>
</head>
<body>
<p class="p1" style="text-align: center;"><span class="t1">54</span></p>
<p class="p1" style="text-align: center;">-------------------------------------------------------------------------------------------------</p>
<p class="p1" style="text-align: center;"><span class="t1">DÜNYANIN IŞIĞI</span></p>
<p class="p1" style="text-align: center;"><span class="t1"><br/></span></p>
<p class="p0">Thom meşalesini kaldırarak, yıldız şeklindeki devasa siyah sütunları ve üstlerindeki parlak sarı çizgileri inceledi. O çizgiler tüm odaya hastalıklı bir ışık saçıyordu ve o ışık altında Thom sararıp solmuş görünüyordu.</p>
<p class="p0">Mat bu odadaki kokuyu, o bayat rutubet kokusunu hatırlıyordu. Şimdi ne araması gerektiğini bildiğinden, bir şeyin daha kokusunu alıyordu. Bir hayvan ininin boğucu kokusunu. Bir avcının ini.</p>
<p class="p0">Yıldız şeklindeki odanın içindeki her köşeden birer tane olmak üzere, beş koridor çıkıyordu. Mat o koridorların birinden geçtiğini hatırlıyordu, ama önceden yalnızca tek bir çıkış yolu yok muydu?</p>
<p class="p0">“Acaba bu sütunların yüksekliği ne kadar?” dedi Thom, meşalesini kaldırıp gözlerini kısarak.</p>
<p class="p0">Mat <span class="t3">ashandarei</span>sini terli avuçlarla, sıkıca kavradı. Tilki inine girmişlerdi. Madalyonunu yokladı. Eelfinnler önceden onun üzerinde Güç kullanmamışlardı, ama Güç’ten anlıyor olmaları gerekirdi, değil mi? Elbette, Ogierler yönlendiremiyordu. Belki bu Eelfinnlerin de yönlendiremediği anlamına geliyordu.</p>
<p class="p0">Odanın kenarlarından hışırtılar geldi. Gölgeler kayıp oynadı. Eelfinnler orada, o karanlığın içindeydi. “Thom,” dedi Mat. “Biraz daha müzik çalmamız gerek.”</p>
<p class="p0">Thom o karanlığı izliyordu. İtiraz etmedi; flütünü kaldırdı ve çalmaya başladı. O engin odada, yalnız bir sesti.</p>
<p class="p0">“Mat,” dedi Noal, odanın ortasında diz çökerek. “Şuna bak.”</p>
<p class="p0">“Biliyorum,” dedi Mat. “Cam gibi görünüyor, ama ele taş gibi geliyor.”</p>
<p class="p0">“Hayır, o değil,” dedi Noal. “Burada bir şey var.”</p>
<p class="p0">Mat Noal’a yaklaştı. Thom da onlara katıldı ve çalmayı bırakmadan izledi. Noal yerde eriyik bir yumru gösterdi. Küçük bir sandık büyüklüğündeydi. Siyahtı, ama daha koyuydu ve zeminler kadar yansıtıcı değildi.</p>
<p class="p0">“Sen bundan ne çıkarıyorsun?” diye sordu Noal. “Kapaklardan biri olabilir mi?”</p>
<p class="p0">“Hayır,” dedi Mat. “O değil.”</p>
<p class="p0">Diğer ikisi ona baktı.</p>
<p class="p0">“O kapı,” dedi Mat, kendini hasta gibi hissederek. “Kırmızı taş kapı. Önceden o kapıdan geçtiğimde, buna benzer bir odanın ortasındaydı. Diğer yanda eridiğinde...”</p>
<p class="p0">“Burada da eridi,” dedi Noal.</p>
<p class="p0">Üçü yumruya baktılar. Thom’un müziği yaslıydı.</p>
<p class="p0">“Eh,” dedi Mat. “Zaten onu bir çıkış yolu olarak kullanamayacağımızı biliyorduk. Buradan çıkmak için pazarlık yapmamız gerekecek.” <span class="t3">Ve bu sefer asılmayacağımdan emin olacağım.</span></p>
<p class="p0">“Zarlar bize yol gösterir mi?” diye sordu Noal doğrularak.</p>
<p class="p0">Mat cebindeki zarları yokladı. “Neden göstermesin?” Ama onları cebinden çıkarmadı. Dönüp odanın derinliklerine baktı. Thom’un müziği gölgelerin bazılarını sakinleştirmiş gibiydi. Ama diğerleri hala hareket ediyordu. Havada huzursuz bir enerji vardı.</p>
<p class="p0">“Mat?” dedi Thom.</p>
<p class="p0">“Geri geleceğimi biliyordunuz,” dedi Mat yüksek sesle. Sesi yankılanmadı. Işık! Burası <span class="t3">ne kadar</span> büyüktü? “Kahrolası diyarınıza geri döneceğimi biliyordunuz, değil mi? Eninde sonunda beni ele geçireceğinizi biliyordunuz.”</p>
<p class="p0">Thom duraksayarak flütü indirdi.</p>
<p class="p0">“Kendinizi gösterin!” dedi Mat. “Koşuşturduğunuzu duyabiliyorum, nefeslerinizi duyabiliyorum.”</p>
<p class="p0">“Mat,” dedi Thom, elini onun omzuna koyarak. “Geri geleceğini biliyor olamazlar. Moiraine bile geleceğinden emin değildi.”</p>
<p class="p0">Mat karanlığa baktı. “Hiç mezbahaya sığır götüren adamlar gördün mü, Thom?”</p>
<p class="p0">Aşık duraksadı, sonra başını iki yana salladı.</p>
<p class="p0">“Eh, herkesin kendi yolu vardır,” dedi Mat. “Ama sığırlar, anlarsın, onlar yanlış bir şey olduğunu anlarlar. Kanın kokusunu alırlar. Çılgına dönerler ve mezbahaya girmeyi reddederler. Bunu nasıl çözersin, biliyor musun?”</p>
<p class="p0">“Bunu şimdi konuşmamız şart mı, Mat?”</p>
<p class="p0">“Onları mezbaha temizken, kokular o kadar güçlü değilken, birkaç kere mezbahaya götürerek çözersin. Onların içeri girmesine ve çıkmasına izin verirsin, ki mekanın güvenli olduğunu sansınlar.” Thom’a baktı. “Geri döneceğimi biliyorlardı. Beni astıklarında, bundan canlı kurtulacağımı biliyorlardı. Onlar <span class="t3">biliyorlar</span>, Thom. Yak beni, biliyorlar.”</p>
<p class="p0">“Buradan çıkacağız, Mat,” diye söz verdi Thom. “Çıkabiliriz. Moiraine bunu gördü.”</p>
<p class="p0">Mat kararlılıkla başını salladı. “Kesinlikle çıkacağız. Onlar bir oyun oynuyorlar, Thom. Ben oyunları kazanırım.” Cebinden bir avuç zar çıkardı. <span class="t3">En azından</span> çoğu <span class="t3">zaman kazanırım</span>.</p>
<p class="p0">Aniden arkalarından bir ses fısıldadı. “Hoşgeldin, savaşların oğlu.”</p>
<p class="p0">Mat küfrederek hızla döndü ve odada göz gezdirdi.</p>
<p class="p0">“Orada,” dedi Noal, asasıyla işaret ederek. Sütunlardan birinin yanında, sarı ışıkla yarı aydınlanmış bir şekil vardı. Bir başka Eelfinn. Daha uzun boyluydu ve yüzü daha köşeliydi. Gözleri meşale ışığını yansıtıyordu. Turuncuydu.</p>
<p class="p0">“Sizi gitmek istediğiniz yere götürürüm,” dedi Eelfinn, kaba ve hırıltılı bir sesle. Meşalenin parıltısına karşı elini kaldırdı. “Bir bedel karşılığında.”</p>
<p class="p0">“Thom, müzik.”</p>
<p class="p0">Thom yine çalmaya başladı.</p>
<p class="p0">“Biriniz bizi aletlerimizi bırakmaya ikna etmeye çalıştı zaten,” dedi Mat. Kolundaki çantadan bir meşale daha çıkardı, sonra yana uzatarak Noal’ın fenerinden yaktı. “İşe yaramaz.”</p>
<p class="p0">Eelfinn hafifçe hırlayarak yeni ışık karşısında geriledi. “Pazarlık etmeye geliyorsunuz, ama bilinçli bir şekilde düşman ediniyorsunuz, öyle mi? Biz bunu hak edecek hiçbir şey yapmadık.”</p>
<p class="p0">Mat boynundaki eşarbı çekti. “Hiçbir şey mi?”</p>
<p class="p0">Yaratık karşılık vermedi, ama gerileyerek sütunların arasındaki karanlığa çekildi. Artık sarı ışıklar yaratığın aşırı köşeli yüzünü ancak aydınlatıyordu.</p>
<p class="p0">“Pazarlık yapmayacaksan, neden bizimle konuşmak istiyorsun, savaşların oğlu?” diye sordu yaratık gölgelerin içinden.</p>
<p class="p0">“Hayır,” dedi Mat. “Büyük salona, Bağlar Odası’na varana kadar pazarlık yok.” Yapacakları anlaşmanın onları bağlayacağı tek yer orasıydı. Birgitte öyle söylememiş miydi? Elbette, o da hikayelere ve söylentilere dayanarak konuşmuştu.</p>
<p class="p0">Thom flütünü çalarken, gölgeleri izlemeye çalışarak bir o yana, bir bu yana bakıyordu. Noal da pantolonunun bacaklarına bağladığı küçük zilleri çalmaya başlayarak Thom’un müziğine tempo tuttu. Ama gölgeler kıpırdanmaya devam ediyordu.</p>
<p class="p0">“Getirdiğiniz... korumalar bizi yavaşlatmaz, savaşların oğlu,” dedi arkadan bir ses. Mat silahını indirerek döndü. Orada, gölgelerin hemen içinde bir başka Eelfinn duruyordu. Belkemiğinden aşağı kırmızı bir sorguç inen, deri kayışlar X biçiminde göğsünü saran bir dişi. Kadın kırmızı dudaklarla gülümsedi. “Biz kadime yakınlarız, nihai pişmanlık savaşçılarıyız, sırları bilenleriz.”</p>
<p class="p0">Bir başka ses, “Gurur duy, savaşların oğlu,” diye tısladı. Mat yine döndü. Alnı terden ıslanmıştı. Dişi gölgelerin içinde kayboldu, ama bir başka Eelfinn ışığın içinden geçti. Kötücül görünüşlü uzun, bronz bir bıçak taşıyordu. Bıçağın üzerinde birbirini kesen gül desenleri vardı ve el koruma parçasının tepesinden dikenler çıkıyordu. “En yetenekli olanlarımızı çekiyorsun. Senin... tadını çıkaracağız.”</p>
<p class="p0">“Ne...” diye başladı Mat, ama tehlikeli görünüşlü, ince Eelfinn gölgelerin arasına daldı ve gözden kayboldu. Fazla hızlı olmuştu. Karanlık onu yutmuş gibi.</p>
<p class="p0">Gölgelerin içinde, alçak sesle konuşan, üst üste binen başka fısıltılar başladı. Karanlıkta yüzler belirdi, insansı olmayan iri gözler, birer gülümseme ile kıvrılmış dudaklar. Yaratıkların dişleri sivriydi.</p>
<p class="p0">Işık! Odada düzinelerce Eelfinn vardı. Kıpırdanıyor, dolaşıyor, dans ederek ışığa girip, sonra yine karanlığa sıçrıyorlardı. Bazıları aylak, diğerleri enerji doluydu. Hepsi tehlikeli görünüyordu.</p>
<p class="p0">“Pazarlık edecek misiniz?” diye sordu biri.</p>
<p class="p0">“Anlaşma olmadan geldiniz. Tehlikeli,” dedi bir başkası.</p>
<p class="p0">“Savaşların oğlu.”</p>
<p class="p0">“Çeşni!”</p>
<p class="p0">“Korkusunu hissedin.”</p>
<p class="p0">“Bizimle gelin. Korkunç ışığınızı bırakın.”</p>
<p class="p0">“Pazarlık yapılmalı. Biz bekleriz.”</p>
<p class="p0">“Sabırlıyız. Her zaman sabırlı.”</p>
<p class="p0">“Lezzet!”</p>
<p class="p0">“Kesin şunu!” diye bağırdı Mat. “Pazarlık yok! Merkeze ulaşana kadar yok.”</p>
<p class="p0">Yanında, Thom flütü indirdi. “Mat. Artık müziğin işe yaradığını sanmıyorum.”</p>
<p class="p0">Mat sertçe başını salladı. Thom’un silahlarını hazır etmesini istiyordu. Aşık flütünü kaldırdı ve bıçaklarını çıkardı. Mat fısıltıları duymazdan gelerek zarları yere fırlattı.</p>
<p class="p0">Zarlar yuvarlanırken en yakın sütunun yanındaki karanlıktan bir şekil fırladı. Mat bir küfür salladı, mızrağını indirdi ve dört ayak üzerinde koşan Eelfinn’e vurdu. Ama yaratık dumanmış gibi, mızrak içinden geçip gitti.</p>
<p class="p0">Bu bir yanılsama mıydı? Gözlerinin ona oynadığı bir oyun? Mat duraksayınca bir başka yaratık zarları kaptı ve gölgelerin içine daldı. Havada bir şey kıvılcımlandı. Thom’un hançeri hedefini buldu ve yaratığın omzuna denk geldi. Bu sefer bıçak saplandı ve orada kaldı, yaradan kara kan fışkırdı.</p>
<p class="p0"><span class="t3">Demir</span>; diye düşündü Mat, aptallığına küfrederek. <span class="t3">Ashandarei</span>yi döndürerek, demir bant doladığı tarafını kullandı. Eelfinn’in yere dökülmüş kanının buharlar saçmaya başladığını görünce ürperdi. Diğer odalarda olduğu gibi beyaz bir buhardı, ama içinde şekiller vardı. Çarpık yüzlere benziyorlardı, kısaca belirip bağırdıktan sonra kayboluyorlardı.</p>
<p class="p0">Kavrulasılar! Dikkatinin dağılmaması gerekiyordu. Başka zarları vardı. Cebine uzandı, ama bir Eelfinn gölgelerin arasından fırladı ve ceketini kapmaya çalıştı.</p>
<p class="p0">Mat silahını döndürerek demir bantla tilkimsi adamın yüzüne vurdu. Kemiği ezdi ve yaratık bir demet değnek gibi kenara devrildi.</p>
<p class="p0">Tıslamalar ve hırlamalarla kuşatılmışlardı. Karanlıkta meşale ışığını yansıtan gözler geziniyordu. Eelfinnler karanlığa bürünmüş bir halde dolanıyor, Mat ve diğerlerinin çevresini alıyorlardı. Mat küfrederek, vurduğu Eelfinn’e doğru bir adım attı.</p>
<p class="p0">“Mat!” dedi Thom kolunu tutarak. “O şeyin içine giremeyiz.”</p>
<p class="p0">Mat duraksadı. Pis kokuyordu, yaratıkların kokusu güçlenmiş gibiydi. Şimdi gölgeler çılgın gibi hareket ediyordu ve fısıltılar öfkeliydi, içine havlamalar karışmıştı.</p>
<p class="p0">“Karanlığı kontrol ediyorlar,” dedi Noal. Sırtını Mat ile Thom’a vermişti ve ihtiyatla çevresini süzüyordu. “O sarı ışıklar bizim dikkatimizi dağıtmak için, ışıkların arasında boşluklar ve korunaklı kovuklar var. Bütün bunlar bir hile.”</p>
<p class="p0">Mat kalbinin hızla attığını hissetti. Hile? Hayır, yalnızca bir hile değil. O yaratıkların gölgelerin içinde hareket etmesinde <span class="t3">doğal olmayan</span> bir şeyler vardı. “Kavrulasılar,” dedi Mat, Thom’un elini silkeleyip ondan kurtularak. Ama karanlığı kovalamaya kalkmadı.</p>
<p class="p0">“Beyler,” dedi Noal. “Silahlarınızı toplayın...”</p>
<p class="p0">Mat omzunun üzerinden arkaya baktı. Eelfinnler iki grup halinde arkalarındaki gölgelerden çıkıyorlardı. Bir grup dört ayak üzerinde ikinci grubun önünde ilerliyordu. İkinci grup, o kötücül görünüşlü bronz bıçaklardan taşıyordu.</p>
<p class="p0">Odanın derinliklerindeki gölgeler Eelfinnlerle birlikte uzanıyor, Mat ve arkadaşlarının üzerine kapanıyordu. Mat’in kalbi daha da hızlı atmaya başladı.</p>
<p class="p0">Eelfinnlerin gözleri parlıyordu. Dört ayak üzerinde olanlar koşmaya başladı. Eelfinnler yanlarına geldiğinde Mat silahını savurdu, ama yaratıklar bölündüler ve iki yana kaçtılar. Onun dikkatini dağıtıyorlardı.</p>
<p class="p0"><span class="t3">Arkası!</span> diye düşündü Mat korkuyla. Bir başka Eelfinn grubu oradaki karanlıktan fırladı.</p>
<p class="p0">Mat silahını savurarak döndü. O vuramadan yaratıklar geri çekildi. Işık! her yerdeydiler, karanlık onlarla kaynıyordu, tehlikeli olacak kadar yaklaşıyor, sonra geriliyorlardı.</p>
<p class="p0">Thom iki hançer çekip fırlattı. Noal kısa kılıcını hazır etmişti, meşalesi diğer elindeydi ve demir bantlı asası da yerde, ayaklarının dibindeydi. Thom’un bıçaklarından biri et arayarak çaktı, ama ıskaladı ve karanlığın içine uçtu.</p>
<p class="p0">“Bıçakları boşa harcama!” dedi Mat. “Kahrolası keçi çocukları, seni onları harcamaya zorluyorlar, Thom!”</p>
<p class="p0">“Bizi taciz ediyorlar,” diye hırladı Noal. “Eninde sonunda bizi alt edecekler. Harekete geçmemiz gerek!”</p>
<p class="p0">“Ne yöne?” diye sordu Thom telaşla. Gölgelerin içinden, bronz uçlu kargılar taşıyan iki Eelfınn çıkınca bir küfür salladı. Eelfinnler kargıları iterek Mat, Thom ve Noal’ı gerilemeye zorladılar.</p>
<p class="p0">Zar atmaya zaman yoktu. Zaten onları da kapıp kaçarlardı. Mat çantasını açtı ve bir gece çiçeği çekti. “Bu patladığı zaman gözlerimi kapatıp döneceğim.”</p>
<p class="p0">“<span class="t3">Ne?</span>” dedi Thom.</p>
<p class="p0">“Daha önce işe yaradı!” dedi Mat. Gece çiçeğini yaktı ve tüm gücüyle karanlığın içine fırlattı. Beş saniye sonra gelen gürleme odayı sarstı. Üçü de gözlerini kaçırdılar, ama rengarenk patlama göz kapaklarının ardından görebilecekleri kadar parlaktı.</p>
<p class="p0">Eelfinnler acıyla haykırdı ve Mat yere düşen silahların tıngırtısını açık seçik duydu.</p>
<p class="p0">“İşte gidiyoruz!” dedi dönerek.</p>
<p class="p0">“Bu kahrolası çılgınlık,” dedi Thom.</p>
<p class="p0">Mat hislerine güvenerek yol seçmeye çalıştı. Şansı neredeydi? “Bu taraftan!” dedi, gelişigüzel bir yöne işaret ederek.</p>
<p class="p0">Gözlerini açtığında yerde büzülmüş bir Eelfinn’in üzerinden atlaması gerekti. Noal ve Thom da onu takip ettiler. Mat onları doğrudan karanlığın içine götürdü. Karanlıkta, arkadaşlarını zar zor görebiliyordu. O sarı çizgilerden başka hiçbir şey görünmüyordu.</p>
<p class="p0"><span class="t3">Ah, kanlı küller</span>, diye düşündü. <span class="t3">Şansım şimdi beni bırakırsa...</span></p>
<p class="p0">Beş kenarlı bir koridora daldılar ve karanlık kayboldu. Diğer odadan bu koridoru görmemişlerdi, ama buradaydı işte.</p>
<p class="p0">Thom bir sevinç narası kopardı. “Mat, seni yün kafalı çoban! Bunun için, arpımı çalmana izin vereceğim!”</p>
<p class="p0">“Senin lanet arpını çalmak istemiyorum,” dedi Mat, omzunun üzerinden arkaya bakarak. “Ama buradan çıktığımızda bir iki kupa alabilirsin.”</p>
<p class="p0">Karanlık odadan çığlıklar ve ciyaklamalar geliyordu. Bir numaralarını kullanmışlardı; artık yaratıklar gece çiçeklerine hazırlıklı olacaklardı. <span class="t3">Birgitte, haklıydın</span>, diye düşündü Mat. <span class="t3">Muhtemelen yalnızca birkaç metre uzakta olduğunu biç bilmeden, bulmak istediğin koridorun yakınından defalarca geçtin.</span></p>
<p class="p0">Asla bir başkasının çekmeni istediği kartı çekme. Mat bunu fark etmiş olmalıydı. Var olan en eski hilelerden biriydi. İlerlemeye devam ettiler, beş kenarlı kapılardan geçip geniş, yıldız biçiminde odalara girdiler. Thom ve Noal odalarda bakınıyorlardı, ama Mat yürümeye devam etti. Dümdüz ileri. Şansı onları bu yöne gönderiyor gibiydi.</p>
<p class="p0">İlk ziyaret ettiği zamana göre bir şey değişmişti. Yerde, ayak izi bırakacakları bir toz tabakası yoktu. Onun geleceğini bilip, kafasını karıştırmak için tozu mu kullanmışlardı? Yoksa bu sefer, ziyaretçi geleceğini bilerek mekanı temizlemişler miydi? Böyle bir alemde ne olduğunu kim bilebilirdi?</p>
<p class="p0">Önceki uzun bir yürüyüş olmuştu. Yoksa kısa mıydı? Burada zaman karışıyordu. Saatlerce koşmuşlar gibi geliyordu, ama aynı zamanda birkaç dakika gibiydi.</p>
<p class="p0">Sonra kapı önlerinde, saldıran bir engerek gibi belirdi. Bir an önce orada değildi. Kapının kenarı oyma ahşaptandı ve birbirinin üzerine katlanan, hiç mantıklı gelmeyen imkansız bir sarmaşık deseniyle bezenmişti.</p>
<p class="p0">Üçü birden durdu. “Aynalar,” dedi Noal. “Bunu daha önce de gördüm. Bu şekilde yapıyorlar, aynalar kullanarak nesneleri gizliyorlar.” Tedirgin gibiydi. Dümdüz bir tünelde aynaları nereye saklamış olabilirlerdi?</p>
<p class="p0">Doğru yerdeydiler; Mat kokusunu alabiliyordu. Burada Eelfinnlerin kokusu daha da güçlüydü. Çenesini çıkardı ve kapıdan geçti.</p>
<p class="p0">Ötedeki oda tıpkı hatırladığı gibiydi. Sütunlar yoktu, ama oda belirgin bir biçimde yıldız biçimindeydi. Sekiz ucu ve tek bir kapısı vardı. O parlak sarı şeritler odanın sivri uçlarına kadar uzanıyordu ve her noktada, siyah ve uğursuz, birer boş kaide duruyordu.</p>
<p class="p0">Tıpatıp aynıydı. Ortasında süzülen kadın dışında.</p>
<p class="p0">Kadının üzerinde yalnızca çevresinde kayıp parlayan ince, beyaz bir pus vardı. Vücudunun ayrıntıları perdelenmiş, ama gizlenmemişti. Gözleri kapalıydı. Kıvırcık, ama artık kusursuz bukleler halinde düzenlenmemiş siyah saçları, aşağıdan rüzgar esermişçesine dalgalanıyordu. Elleri karnındaydı ve sol bileğinde eski fildişine benzeyen tuhaf bir bilezik vardı.</p>
<p class="p0">Moiraine.</p>
<p class="p0">Mat içinde duyguların kabardığını hissetti. Endişe, kızgınlık, kaygı, huşu. Bütün bunları başlatan kişi Moiraine’di. Mat zaman zaman ondan nefret etmişti. Aynı zamanda, ona hayatını borçluydu. Hayatına müdahale eden, onu oraya buraya çekiştiren ilk kişiydi. Ama geriye dönüp baktığında, onu kullananlar arasında, en dürüst kişinin Moiraine olduğunu görüyordu. Bahane öne sürmemiş, geri adım atmamıştı. Ve bencil değildi.</p>
<p class="p0">Her şeyini, dünyanın onlardan ne talep edeceğinden habersiz üç oğlanı korumaya adamıştı. Onları güvenliğe kavuşturmakta kararlı davranmıştı. Onlar istese de istemese de, onları biraz eğitmeye çalışmıştı.</p>
<p class="p0">Çünkü buna <span class="t3">ihtiyaçları</span> vardı.</p>
<p class="p0">Işık, Mat şimdi onun amaçlarını anlıyordu. Ona daha az kızmasını sağlamıyordu, ama minnet hissetmesine yol açıyordu. Kavrulası, bunlar çelişkili duygulardı! O lanet tilkiler, onu ne <span class="t3">cüretle</span> bu şekilde tutarlardı! Yaşıyor muydu?</p>
<p class="p0">Thom ve Noal bakakalmıştı: Noal ciddiydi, Thom ise inanmazlık içinde. Bu yüzden Mat Moiraine’i çekip kurtarmak için öne çıktı. Ama elleri sise dokunduğunda kavurucu bir acı hissetti. Haykırarak geriledi ve elini silkeledi.</p>
<p class="p0">“Çok <span class="t3">sıcak</span>,” dedi Mat. “O...”</p>
<p class="p0">Thom öne çıkınca sustu.</p>
<p class="p0">“Thom...” dedi Mat uyarırcasına.</p>
<p class="p0">“Umurumda değil,” dedi aşık. Sise yaklaştı ve içine uzandı. Giysilerinden buharlar çıkmaya başladı, gözleri acıdan yaşardı. Thom irkilmedi. O sisin içine uzandı, Moiraine’i yakaladı, sonra çekip kurtardı. Moiraine tüm ağırlığıyla onun kollarına çöktü, ama Thom’un yaşlı kolları güçlüydü ve Moiraine o kadar zayıf görünüyordu ki, çok da ağır çekmese gerekti.</p>
<p class="p0">Işık! Mat onun ne kadar ufak tefek olduğunu unutmuştu. Kendisinden en az bir baş daha kısaydı. Thom diz çöktü, aşık pelerinini çıkardı ve Moiraine’i ona sardı. Kadının gözleri hala kapalıydı.</p>
<p class="p0">“O...” diye sordu Noal.</p>
<p class="p0">“Yaşıyor,” dedi Thom sessizce. “Nabzını hissettim.” Kolundaki bileziği çıkardı. Geriye doğru bükülmüş, el bilekleri ayak bileklerine bağlanmış, tuhaf kıyafetleri olan bir adam biçimindeydi. “Bir tür <span class="t3">ter’angreal</span>e benziyor,” dedi Thom, onu pelerinin cebine sokarak. “Ben...”</p>
<p class="p0">“Bir <span class="t3">angreal</span>,” dedi bir ses. “Neredeyse bir <span class="t3">sa’angreal</span> kadar güçlü. Ödemeye razıysanız, kadının bedelinin bir parçası olabilir.”</p>
<p class="p0">Mat döndü. Şimdi kaidelerin üzerinde Eelfinnler vardı, dört erkek ve dört kadın. Sekizi de siyah değil beyaz giysilere bürünmüştü; hepsi beyaz etekler giymişti ve erkeklerin göğüslerinde kayışlar, dişilerde ise bluzlar vardı. Giysiler, deriye benzeyen o huzursuz edici soluk malzemeden yapılmıştı.</p>
<p class="p0">“Söylediklerinize dikkat edin,” dedi Mat Thom ile Noal’a, endişesine hakim olmaya çalışarak. “Ağzınızdan tek bir yanlış şey çıkarsa sizi asarlar ve bunu sizin istediğinizi söylerler. Onlardan hiçbir şey istemeyin.”</p>
<p class="p0">Diğer ikisi sustu. Thom Moiraine’i kendine bastırmıştı. Noal çantasını omzuna atmıştı ve meşalesiyle asasını ihtiyatla taşıyordu.</p>
<p class="p0">“Burası büyük salon,” dedi Mat Eelfinnlere. “Bağlar Odası denen yer. Burada yaptığınız anlaşmalara uymak zorundasınız.”</p>
<p class="p0">“Pazarlık ayarlandı,” dedi Eelfinn erkeklerinden biri. Sivri dişlerini göstererek gülümsedi.</p>
<p class="p0">Diğer Eelfinnler eğilerek, bir şeyi koklarmış gibi derin derin nefes aldılar. Ya da... Mat ve diğerlerinden bir şey <span class="t3">çekermiş</span> gibi. Birgitte onların duygularla beslendiklerini söylemişti.</p>
<p class="p0">“Ne pazarlığı?” diye terslendi Mat, kaidelerde duranlara göz gezdirerek. “Kavrulun, <span class="t3">ne pazarlığı?</span>’</p>
<p class="p0">“Bir bedel ödenmeli,” dedi biri.</p>
<p class="p0">“Talepler karşılanmalı,” dedi bir başkası.</p>
<p class="p0">“Bir kurban verilmeli.” Bunu söyleyen dişilerden biriydi. Dişi diğerlerinden daha geniş gülümsedi. Onun dişleri de sivriydi.</p>
<p class="p0">“Pazarlığın parçası olarak, çıkış yolunun onarılmasını istiyorum,” dedi Mat. “Onun eskiden olduğu yere konmasını ve yine açılmasını istiyorum. Ve daha pazarlığım bitmedi, bu yüzden tek talebimin bu olduğunu düşünmeyin, kavrulasılar.”</p>
<p class="p0">“Onarılacak,” dedi bir Eelfinn. Diğerleri öne eğildi. Mat’in çaresizliğini sezebiliyorlardı. Çoğu hoşnutsuz görünüyordu. <span class="t3">Buraya varabileceğimizi düşünmemişlerdi, diye düşündü Mat. Bizi kaybetme tehlikesi hoşlarına gitmiyor.</span></p>
<p class="p0">“Biz geçene kadar o çıkış yolunu açık tutmanızı istiyorum,” diye devam etti Mat. “Çıkış yolunu tıkamak ya da biz yaklaştığımızda yok etmek yok. Ve yolun doğrudan olmasını istiyorum, odadan odaya gitmek yok. Düz bir yol. Ve siz kahrolası tilkiler de bizi bayıltmayacaksınız, öldürmeye falan da çalışmayacaksınız.”</p>
<p class="p0">Bundan hoşlanmamışlardı. Mat çoğunun kaşlarını çattığını gördü. Güzel. Bir çocukla pazarlık etmediklerini göreceklerdi.</p>
<p class="p0">“Moiraine’i alacağız,” dedi Mat. “Dışarı çıkacağız.”</p>
<p class="p0">“Bu talepler pahalı,” dedi Eelfinnlerden biri. “Bu ödüller karşılığında ne ödeyeceksiniz?”</p>
<p class="p0">“Bedel belirlendi,” diye fısıldadı biri arkadan.</p>
<p class="p0">Belirlenmişti de. Mat bir şekilde, biliyordu. Bir parçası, o notu ilk okuduğunda anlamıştı. O ilk seferde Aelfinnlerle hiç konuşmamış olsa, bütün bunlar olur muydu? Büyük olasılıkla ölürdü. Onlar gerçeği söylemek zorundaydılar.</p>
<p class="p0">Ona, bir bedel ödeyeceğini söylemişlerdi. Can karşılığında. Moiraine karşılığında. Ve Mat onu ödemek zorundaydı. O anda, ödeyeceğini anladı. Çünkü ödemezse, bunun maliyeti çok büyük olurdu. Yalnızca Thom için değil, yalnızca Moiraine için değil, yalnızca kendisi için de değil. Yaratıkların ona söylediklerine bakılırsa, dünyanın kaderi bu ana bağlıydı.</p>
<p class="p0"><span class="t3">Eh, aptal diye kavursunlar beni</span>, diye düşündü Mat. <span class="t3">Belki gerçekten de bir kahramanımdır.</span> Bu kadar gülünç şeyle karşılaşmamıştı.</p>
<p class="p0">“Ödeyeceğim,” diye bildirdi Mat. “Dünyanın ışığının yarısı.” <span class="t3">Dünyayı kurtarmak için.</span></p>
<p class="p0">“Oldu!” diye bildirdi erkek Eelfinnlerden biri.</p>
<p class="p0">Sekiz yaratık aynı anda kaidelerden yere atladılar. Onu bir ilmek gibi sıkıca sardılar. Hızlı, esnek ve avcı gibi.</p>
<p class="p0">“Mat!” diye bağırdı Thom, bir yandan baygın Moiraine’i tutarken, diğer yandan bıçaklarına uzanmaya çalışarak.</p>
<p class="p0">Mat elini Thom ile Noal’a kaldırdı. “Bunun yapılması gerek,” dedi, arkadaşlarından birkaç adım uzaklaşarak. Eelfinnler onlara dikkat etmeden yanlarından geçtiler. Erkek Eelfinnlerin kayışlarındaki altın çiviler sarı bir ışıkla parlıyordu. Sekiz yaratık da geniş geniş gülümsüyordu.</p>
<p class="p0">Noal kılıcını kaldırdı.</p>
<p class="p0">“Hayır!” diye bağırdı Mat. “Bu anlaşmayı bozma. Bozarsan hepimiz burada ölürüz!”</p>
<p class="p0">Eelfinnler Mat’in çevresinde sıkışık bir halka oluşturdular. Mat aynı anda hepsine birden bakmaya çalışıyordu. Kalbi göğsünde gittikçe daha fazla gümlüyordu. Eelfinnler yine derin derin nefes alarak onu kokluyor, onları kendisine çeken her neyse, onun tadını çıkarıyorlardı.</p>
<p class="p0">“Yapın şunu, kavrulasılar,” diye hırladı Mat. “Ama bilin ki benden alacağınız son şey bu olacak. Kulenizden kaçacağım ve zihnimi sizden sonsuza dek kurtarmanın bir yolunu bulacağım. Bana sahip olamayacaksınız. Matrim Cauthon sizin kahrolası kuklanız değil.”</p>
<p class="p0">“Göreceğiz,” diye hırladı erkek Eelfinnlerden biri, aç gözlerle. Yaratığın eli hızla uzandı. Aşırı keskin tırnakları loş ışıkta parladı. Tırnaklar doğrudan Mat’in sol göz yuvasına daldı, sonra gözü bir şaklama eşliğinde söküp kopardı.</p>
<p class="p0">Mat haykırdı. Işık, canı yanmıştı! Savaşta aldığı tüm yaralardan, tüm hakaret ya da takılmalardan daha fazla yakmıştı bu canını. Yaratık hain pençesini zihnine ve ruhuna saplamıştı sanki.</p>
<p class="p0">Mat ellerini yüzüne götürerek dizleri üzerine çöktü ve mızrağı tangırdayarak yere düştü. Yanağında bir kayganlık hissetti ve parmakları eskiden gözünün olduğu boş deliği bulduğunda yine haykırdı.</p>
<p class="p0">Başını arkaya attı ve ızdırap içinde bağırdı.</p>
<p class="p0">Eelfınnler korkunç, neredeyse insansı yüzlerle izliyorlardı. Mat’ten yükselen bir şeyle, neredeyse gözle görülür, kırmızı-beyaz bir buharla beslenirken, gözleri esriklik içinde kısılmıştı.</p>
<p class="p0">“Ne lezzet!” diye nida etti Eelfinnlerden biri.</p>
<p class="p0">“Ne uzun!” diye bağırdı bir başkası.</p>
<p class="p0">“Nasıl da çevresinde kıvrılıyor!” dedi gözünü çıkaran. “Nasıl da dönüyor! Havada kan kokusu! Ve kumarcı her şeyin merkezi oluyor! <span class="t3">Kaderin</span> kendisini sezebiliyorum!”</p>
<p class="p0">Mat bağırdı; gözyaşlarına boğulmuş, tek gözüyle yukarıdaki karanlığa bakarken, şapkası arkaya düştü. Göz yuvası tutuşmuş gibiydi! Yanıyordu! Kanın ve göz sıvısının yüzünde kuruduğunu, sonra o haykırırken pul pul döküldüğünü hissetti. Eelfinnler sarhoş gibi, daha da derin nefesler çekiyorlardı.</p>
<p class="p0">Mat son bir çığlık kopardı. Sonra yumruklarını sıktı ve çenesini kapattı, ama gırtlağının derinliklerinden gelen inlemesini -bir öfke ve acı homurtusunu- durduramıyordu. Eelfinn erkeklerinden biri, kendinden geçmiş gibi yıkıldı. Mat’in gözünü çıkaran yaratıktı. Onu avuçlarına almış, çevresine kıvrılmıştı. Diğerleri de sendeleyerek uzaklaştılar, sütunlara ya da odanın duvarlarına gittiler ve yaslanarak destek aldılar.</p>
<p class="p0">Noal Mat’in yanına koştu, Thom da Moiraine’i taşıyarak, dikkatle onu takip etti.</p>
<p class="p0">“Mat?” diye sordu Noal.</p>
<p class="p0">Mat acıya karşı dişlerini sıkarak, geriye uzanıp, şapkasını beyaz zeminden aldı. Şapkasını burada bırakmayacaktı, kavrulası. Bu lanet olası iyi bir şapkaydı.</p>
<p class="p0">Sallanarak ayağa kalktı.</p>
<p class="p0">“Gözün, Mat...” dedi Thom.</p>
<p class="p0">“Fark etmez,” dedi Mat. <span class="t3">Aptal diye kavrulayım. Kahrolası, keçi kafalı aptal. </span>Çektiği ızdırap yüzünden düşünmekte zorlanıyordu.</p>
<p class="p0">Diğer gözü acılı yaşlarla kırpıştı. Gerçekten de dünyanın ışığının yarısını kaybetmiş gibiydi. Yarısı karartılmış bir pencereden dışarı bakmak gibiydi. Sol göz yuvasındaki kavurucu acıya rağmen, gözünü açabilmeliymiş gibi hissediyordu.</p>
<p class="p0">Ama açamıyordu. O gitmişti. Ve Aes Sedai yönlendirmesi de geri getiremezdi.</p>
<p class="p0">Acıya meydan okuyarak şapkasını kafasına geçirdi. Siperliği sol tarafa çekerek, boş göz yuvasını gölgeledi, sonra sallanarak eğildi ve <span class="t3">ashandarei</span>sini almayı başardı.</p>
<p class="p0">“Bedeli ödemesi gereken bendim,” dedi Thom acı bir sesle. “Sen değil, Mat. Sen gelmek bile istemedin.”</p>
<p class="p0">“Benim seçimimdi,” dedi Mat. “Zaten yapmak zorundaydım. Buraya ilk geldiğimde Aelfinnlerin yanıtlarından biri buydu. Dünyayı kurtarmak için dünyanın ışığının yarısından vazgeçmem gerektiği. Kahrolası yılanlar.”</p>
<p class="p0">“Dünyayı kurtarmak için mi?” diye sordu Thom, yamalı pelerinle sardığı Moiraine’in huzurlu yüzüne. Çantasını yerde bırakmıştı.</p>
<p class="p0">“Moiraine’in yapacağı bir şey var,” dedi Mat. Acısı dinmeye başlamıştı. “Ona ihtiyacımız var, Thom. Yak beni, ama muhtemelen Rand’la ilgili bir şey. Her neyse, bunun olması gerekiyordu.”</p>
<p class="p0">“Ya olmasaydı?” diye sordu Thom. “Moiraine demişti ki, gördüğü...”</p>
<p class="p0">“Fark etmez,” dedi Mat kapıya dönerek. Eelfinnler hala sarhoştu. O ifadelere bakarak, gözünü kaybedenin onlar olduğunu sanırdınız! Mat çantasını omuzladı ve Thom’unkini olduğu yerde bıraktı. İki çanta birden taşırsa savaşamazdı.</p>
<p class="p0">“Bir şey gördüm,” dedi Noal, odaya ve içindekilere bakarak. “Hiçbir insanın görmediği bir şey, eminim. Onları öldürelim mi?”</p>
<p class="p0">Mat başını iki yana salladı. “Pazarlığımızın bozulmasına sebep olabilir.”</p>
<p class="p0">“Sözlerini tutacaklar mı?” diye sordu Thom.</p>
<p class="p0">“Tutmamanın bir yolunu bulurlarsa, hayır,” dedi Mat, sonra yine irkildi. Işık, başı ağrıyordu! Eh, oturup, en sevdiği tayı kaybetmiş gibi ağlayamazdı. “Gidelim.”</p>
<p class="p0">Büyük salondan çıktılar. Noal meşale taşıyordu, ama asasını istemeye istemeye geride bıraktı ve onun yerine kısa kılıcını aldı.</p>
<p class="p0">Bu sefer koridorda kapılar yoktu. Mat Noal’ın bunu fark edince homurdandığını duydu. Ona doğru geliyordu. O doğrudan bir çıkış yolu talep etmişti. Eelfinnler yalancı ve hilekardı, ama Aes Sedailere benzeyen yalancılar ve hilekarlardı. Mat bu sefer, ağzına geleni söylemek yerine, taleplerini dikkatle dile getirmişti.</p>
<p class="p0">Uzun süre koridorda yürüdüler. Noal gittikçe daha tedirgin oluyordu; Mat, kafasındaki zonklamaya ayak uydurarak yürümeye devam etti. Tek gözlü olmak, savaşma tarzını nasıl etkileyecekti? Sol taraf konusunda daha dikkatli davranması gerekecekti. Artık, mesafeleri kestirmekte de güçlük çekecekti. Aslında, şimdi bile güçlük çekiyordu; duvarları ve zemini kestirmek rahatsız edici ölçüde zor olmuştu.</p>
<p class="p0">Thom Moiraine’i, bir cimrinin altınını göğsüne bastırdığı gibi göğsüne bastırıyordu. Kadın neden onun için bu kadar önemliydi? Mat Thom’un da onunla aynı sebepten geldiğini varsaymıştı; yapılması gerektiğini düşündüğü için. Ama Thom’un yüzündeki merhameti görmeyi <span class="t3">beklememişti</span>.</p>
<p class="p0">Koridor aniden, beş kenarlı bir kemerle bitti. Ötedeki oda, yerde eriyik yumruyu buldukları odaya benziyordu. Önceki savaştan iz yoktu, yerde kan yoktu.</p>
<p class="p0">Mat derin bir nefes aldı ve kapıdan geçti. Orada da, gölgelerde çömelmiş ya da ayakta duran, tıslayan ve hırlayan Eelfinnler görünce gerildi. Ama hareket etmediler, saldırmadılar, yalnızca bazıları usul usul ciyakladı. Gölgeler yüzünden tilkiye daha da çok benzemişlerdi. Mat bir tanesine doğrudan baktığında, onları sıradan adamlar ya da kadınlar sanabilirdi, ama karanlıkta, bazen dört ayak üzerinde hareket etmeleri... Hiçbir insan bu şekilde, zincire vurulmuş bir avcının sinirli gerginliğiyle yürümezdi. Sizden bir çitle ayrılmış, gırtlağınızı paralamaya can atan öfkeli bir köpek gibi.</p>
<p class="p0">Ama pazarlığa uymuşlardı. Hiçbiri saldırmadı ve Mat odanın diğer yanına ulaştıklarında kendini iyi hissetmeye başladı. Onları <span class="t3">yenmişti</span>. Son seferinde onlar kazançlı çıkmışlardı, ama bu sırf onlar korkak gibi dövüştükleri ve daha kavganın başladığından haberi olmayan bir adama yumruk attıkları içindi.</p>
<p class="p0">Bu sefer hazırdı. Onlara Matrim Cauthon’un aptal olmadığını göstermişti.</p>
<p class="p0">Tepesinde hafif hafif parlayan beyaz buhar bulunan bir koridora girdiler. Yer o siyah, balık pulları gibi Üst üste binmiş, kenarları yuvarlak üçgenlerden oluşmuştu. Köşelerinden döne döne buharlar yükselen odalardan birine girdiklerinde Mat rahat bir nefes aldı, ama göz yuvası hala yeni iğdiş edilmiş bir atın alt bölgesi gibi acıyordu.</p>
<p class="p0">Odanın ortasında durdu, ama sonra yine ilerledi. Düz yol talep etmişti. Ve düz yol alacaktı. Bu sefer ileri geri gitmek yoktu. “Kan ve kanlı küller!” dedi Mat, yürürken bir şey fark ederek.</p>
<p class="p0">“Ne?” diye sordu Thom, korkuyla başını Moiraine’den kaldırarak.</p>
<p class="p0">“Zarlarım,” dedi Mat. “Pazarlığa zarlarımı geri almayı da dahil etmeliydim.”</p>
<p class="p0">“Ama bize rehberlik etmek için onlara ihtiyacın olmadığını gördük.”</p>
<p class="p0">“Mesele o değil,” diye homurdandı Mat. “O zarları seviyordum.” Şapkasını aşağı çekti ve ilerideki koridora baktı. Hareket mi görmüştü? Ta uzakta, bir düzine oda ileride? Hayır, gölgelerin ve oynaşan buharların bir oyunu olmalıydı.</p>
<p class="p0">“Mat,” dedi Noal. “Kadim Lisan’ımın eskisi gibi olmadığını söylemiştim. Ama sanırım söylediklerini anladım. Yaptığın pazarlık.”</p>
<p class="p0">“Evet?” dedi Mat, yarım kulakla dinleyerek. Yine Kadim Lisan’da mı konuşmuştu? Kavrulası. Hem koridorda, ilerideki şey neydi?</p>
<p class="p0">“Eh,” dedi Noal, “pazarlığın parçası olarak, ‘siz tilkiler bize vuramazsınız ya da öldüremezsiniz falan’ dedin.”</p>
<p class="p0">“Öyle dedim,” dedi Mat.</p>
<p class="p0">“Tilkiler dedin, Mat,” dedi Noal. “Tilkiler bize zarar veremez.”</p>
<p class="p0">“Ve geçmemize izin verecekler.”</p>
<p class="p0">“Ama ya diğerleri?” diye sordu Noal. “Aelfinnler? Eelfinnler bize zarar veremezse, Aelfinnlerin de bizi rahat bırakması gerekiyor mu?”</p>
<p class="p0">Koridorda, uzaktaki gölgeler uzun, kıvrımlı kılıçlar taşıyan şekillere dönüştü. Kat kat sarı kumaşlara bürünmüş, saçları düz ve siyah, uzun boylu şekillerdi. Düzinelercesi vardı; doğal olmayan bir zarafetle, dümdüz ileri bakarak hareket ediyorlardı. Göz bebekleri dikey yarıklardan ibaretti.</p>
<p class="p0"><span class="t3">Kan ve kanlı küller!</span></p>
<p class="p0">“Koşun!” diye bağırdı Mat.</p>
<p class="p0">“Ne yöne?” diye sordu Noal korkuyla.</p>
<p class="p0">“Ne yöne olursa!” diye bağırdı Mat. “Onlardan uzağa olsun da!”</p>
</body>
</html>