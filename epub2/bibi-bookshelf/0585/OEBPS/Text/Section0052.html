<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>

<link rel="stylesheet" type="text/css" href="../Styles/style.css"/>
<title>Geceyarısı Kuleleri</title>
</head>
<body>
<p class="p1" style="text-align: center;"><span class="t1">43</span></p>
<p class="p1" style="text-align: center;">-------------------------------------------------------------------------------------------------</p>
<p class="p1" style="text-align: center;"><span class="t1">BİRAZ ÇAY</span></p>
<p class="p1" style="text-align: center;"><span class="t1"><br/></span></p>
<p class="p0">“Ve bu Asha’manlar artık lekenin olmadığını iddia ediyorlar, öyle mi?” diye sordu Galad, o ve Perrin Aybara savaş sonrası, meydanda gezinirlerken.</p>
<p class="p0">“Öyle,” dedi Perrin. “Ve ben de onlara güveniyorum. Neden yalan söylesinler ki?”</p>
<p class="p0">Galad tek kaşını kaldırdı. “Delilik?”</p>
<p class="p0">Perrin buna başını sallayarak yanıt verdi. Bu Perrin Aybara ilginç adamdı. Galad düşündüklerini söylediğinde diğerleri genellikle öfkeyle karşılık veriyordu, ama Perrin’in karşısında kendini tutmasına gerek olmadığını fark etmeye başlamıştı. Bu adam dürüstlüğe iyi tepki veriyordu. Eğer gerçekten Karanlıkdostu ya da Gölgedölüyse, oldukça tuhaf türden bir karanlık yaratığıydı.</p>
<p class="p0">Ufuk aydınlanmaya başlamıştı. Işık, gece geçip gitmiş miydi? Yerde cesetler yatıyordu ve çoğu Trolloclara aitti. Yanık et ve tüy kokusu, kan ve çamur kokusuna karışıyordu. Mide bulandırıcıydı. Galad kendini tükenmiş hissediyordu.</p>
<p class="p0">Bir Aes Sedainin ona Şifa vermesine izin vermişti. “Rezerv güçlerini savaşa sürdün mü, devriyeleri geride tutmanın anlamı yoktur,” derdi Gareth Bryne. Aes Sedailerin adamlarını kurtarmasına izin verdiyse, kendisi de Şifa kabul etse olurdu. Eskiden Aes Sedai Şifa’sını kabul etmek onu bu kadar rahatsız etmiyordu.</p>
<p class="p0">“Belki,” dedi Perrin. “Belki Asha’manlar deli ve leke aslında temizlenmedi. Ama bana iyi hizmet ettiler ve bence, aksini ispat edene kadar, güvenimi kazandılar. Sen ve adamların hayatlarınızı Grady ve Neald’a borçlusunuz.”</p>
<p class="p0">“Ben de onlara teşekkür ediyorum,” dedi Galad, ayı burunlu, devasa bir Trolloc leşinin üzerinden aşarken. “Gerçi adamlarımın pek azı bunu ifade edecektir. Buradaki müdahalen hakkında ne düşüneceklerini bilemiyorlar, Aybara.”</p>
<p class="p0">“Hala bir şekilde onları kandırdığımı mı düşünüyorlar?”</p>
<p class="p0">“Belki,” dedi Galad. “Ya olağanüstü kurnaz bir Karanlıkdostusun ya da gerçekten dediğin şeyi yaptın: Bizim sana nasıl davrandığımıza aldırmadan, adamlarımı kurtarmaya geldin. Bu durumda, şerefli bir adamsın. Ölmemize izin vermek senin hayatını çok kolaylaştırırdı.”</p>
<p class="p0">“Hayır,” dedi Perrin. “Son Savaş’ta bütün kılıçlara ihtiyaç var Galad. Her birine.”</p>
<p class="p0">Galad homurdandı, kırmızı pelerinli bir askerin yanında diz çöktü ve onu çevirdi. Pelerin kırmızı değildi; kanla sırılsıklam olmuş, beyaz bir pelerindi. Ranun Sinah Son Savaş’ı görmeyecekti. Galad genç adamın gözlerini kapattı ve onun adına Işık’a dua etti.</p>
<p class="p0">“Ee, şimdi sen ve adamların ne yapacaksınız?” diye sordu Perrin.</p>
<p class="p0">“Yolumuza devam edeceğiz,” dedi Galad ayağa kalkarak. “Kuzeye, Andor’daki malikaneme. Hazırlanmak için.”</p>
<p class="p0">“Siz...” Perrin donakaldı. Sonra döndü ve koşa koşa savaş meydanından geçti.</p>
<p class="p0">Galad da peşinden seyirtti. Perrin bir Trolloc yığınına ulaştı, sonra leşleri kenara itmeye başladı. Galad çok hafif bir ses duydu. Bir inleme. Aşırı insansı gözleri cansız bakan şahin kafalı bir yaratığı sürüklemesine yardım etti.</p>
<p class="p0">Altında, genç bir adam gözlerini kırpıştırarak onlara baktı. Jerum Nus’tu, Işığın Evlatlarından biri.</p>
<p class="p0">“Ah, Işık,” dedi genç adam boğuk bir sesle. “Acıyor. Öldüğümü sanmıştım. Ölü...”</p>
<p class="p0">Yan tarafı yarılmıştı. Perrin telaşla diz çöktü, oğlanın kafasını kaldırdı ve su içmesine yardım etti. Galad ise taşıdığı çantadan sargı bezi çıkardı ve yarayı sardı. Kesik kötüydü. Talihsiz genç kesinlikle ölecekti. O...</p>
<p class="p0"><span class="t3">Hayır</span>, diye düşündü Galad. <span class="t3">Aes Sedailerimiz</span> var. Bu şekilde düşünmeye alışmak zordu.</p>
<p class="p0">Jerum Perrin’in kolunu yakalamış, sevinçle ağlıyordu. Delikanlı kendinde değildi. O altın gözler onu hiç rahatsız etmemiş gibiydi.</p>
<p class="p0">“İç, oğlum,” dedi Perrin yatıştırıcı bir sesle. Nazikçe. “Sorun değil. Seni bulduk. İyileşeceksin.”</p>
<p class="p0">“Sanki saatlerce bağırdım,” dedi delikanlı. “Ama çok bitkindim ve onlar tepemdeydi. Nasıl... beni nasıl buldunuz?”</p>
<p class="p0">“Kulaklarım keskindir,” dedi Perrin. Galad’a bakarak başını salladı ve Perrin koltuk altlarından, Galad bacaklarından tutup birlikte delikanlıyı kaldırdılar. Onu dikkatle alıp götürdüler. Delikanlı sayıklamaya devam ediyordu.</p>
<p class="p0">Savaş meydanının kenarında, Aes Sedailer ve Aiel Bilgeleri yaralılara Şifa veriyordu. Galad ve Perrin onların yanına vardılar. Sarı saçlı bir Bilge -Galad’dan bir gün daha yaşlı görünmeyen, ama yaşlı ve anaç bir kadının yetkesiyle konuşan bir kadın- telaşla yaklaştı. Delikanlıyı yerinden oynattıkları için onları paylarken elini alnına dokundurdu.</p>
<p class="p0">“İzin veriyor musun Galad Damodred?” diye sordu. “Bu adam kendi adına konuşamayacak durumda.”</p>
<p class="p0">Galad, yaraları ne kadar kötü olursa olsun, adamlarına Şifa kabul edip etmemek konusunda seçim tanınması konusunda ısrar etmişti. Aes Sedailer ve Bilgeler bundan hoşlanmamıştı, ama Perrin emri tekrarlamıştı. Onu dinliyor gibiydiler. Tuhaf. Galad bir erkekten emir, hatta fikir alan Aes Sedaiyle nadiren karşılaşmıştı.</p>
<p class="p0">“Evet,” dedi Galad. “Ona Şifa ver.”</p>
<p class="p0">Bilge işine döndü. Çoğu Beyazpelerin Şifa’yı reddetmişti, ama Galad kabul ettikten sonra bazıları fikir değiştirmişti. Delikanlının solukları düzene kavuştu, yarası kapandı. Bilge onu tamamen iyileştirmemişti, yalnızca o günü canlı atlatmasına yetecek kadar. Kadın gözlerini açtığında perişan görünüyordu, hatta Galad’ın hissettiğinden daha yorgun.</p>
<p class="p0">Yönlendiriciler bütün gece savaşmış, ardından Şifa dağıtmıştı. Galad ve Perrin savaş meydanına geri döndüler. Yaralı arayan başkaları da vardı elbette. Perrin de dinlenmek için kampa dönebilirdi. Ama dönmemişti.</p>
<p class="p0">“Sana bir seçenek daha verebilirim,” dedi Perrin, yürürlerken. “Burada, Ghealdan’da, hedefinizden haftalarca uzakta kalmak yerine. Sizi bu gece Andor’a nakledebilirim.”</p>
<p class="p0">“Adamlarım bu Yolculuk denen şeye güvenmiyor.”</p>
<p class="p0">“Sen emir verirsen giderler,” dedi Perrin. “Aes Sedailerin yanında savaşacağınızı söyledin. Eh, ben bununla onun arasında büyük fark göremiyorum. Benimle gelin.”</p>
<p class="p0">“Yani, sana katılmamıza izin vereceksin, öyle mi?”</p>
<p class="p0">Perrin başını salladı. “Ama yemin etmen gerek.”</p>
<p class="p0">“Ne tür bir yemin?”</p>
<p class="p0">“Sana karşı dürüst olacağım, Galad. Fazla zamanımız kaldığını sanmıyorum. Belki birkaç hafta. Eh, sana ihtiyacımız olacağını düşünüyorum, ama Rand Beyazpelerinlerin savaş hattında denetimsiz kalmasından hoşlanmayacaktır. Bu yüzden, savaş bitene kadar beni kumandanınız olarak kabul edeceğinize dair yemin etmeni istiyorum.”</p>
<p class="p0">Galad duraksadı. Şafak yaklaşmıştı; aslında, o bulutların arkasında sökmüş bile olabilirdi. “Bunun ne kadar cüretkar bir öneri olduğunun farkında mısın? Işığın Evlatlarının Lord Kumandanının sıradan bir adamın emirlerine itaat etmesi zaten olağanüstü olurdu. Ama sana, kısa süre önce adam öldürmekten suçlu bulunan birine? Çoğu Evladın Karanlıkdostu olduğuna inandığı bir adama?”</p>
<p class="p0">Perrin ona döndü. “Şimdi benimle gel ve seni Son Savaş’a ulaştırayım. Bensiz, neler olacağını kim bilebilir?”</p>
<p class="p0">“Her kılıca ihtiyaç duyulacağını söylemiştin,” diye yanıt verdi Galad. “Bizi geride bırakır mıydın?”</p>
<p class="p0">“Evet. Yemin etmezsen bırakacağım da. Ama Rand sizi almak için bizzat gelebilir. Benimle gelirseniz, neyle karşılaşacağınızı bilirsiniz. Size karşı adil davranırım. Tek istediğim adamlarının hizadan çıkmaması ve sonra savaş zamanı geldiğinde, savaşmaları söylenen yerde savaşmaları. Rand... Eh, bana hayır diyebilirsiniz. Ama ona hayır demeyi çok daha zor bulacaksınız. Ve evet dediğinizde de, sonuçtan o kadar fazla hoşlanmayacağınızı düşünüyorum.”</p>
<p class="p0">Galad kaşlarını çattı. “Tuhaf ölçüde ikna edici bir adamsın, Perrin Aybara.”</p>
<p class="p0">“Anlaştık mı?” Perrin elini uzattı.</p>
<p class="p0">Galad onun elini sıktı. Savurduğu tehdit yüzünden değil; Jerum’u yaralı halde bulduklarında Perrin’in sesinin nasıl çıktığını hatırladığından. O seste merhamet vardı. Hiçbir Karanlıkdostu merhameti taklit edemezdi.</p>
<p class="p0">“Yemin ederim,” dedi Galad. “Son Savaş bitene kadar seni askeri kumandanım olarak kabul edeceğime.” Aniden kendini biraz öncekinden daha bitkin hissetti, nefes verdi ve yakındaki taşın üzerine oturdu.</p>
<p class="p0">“Ben de sana yemin ederim,” dedi Perrin. “Adamlarına, diğerleri gibi bakılacak. Burada otur ve biraz dinlen; ben şurayı arayacağım. Zayıflık yakında geçer.”</p>
<p class="p0">“Zayıflık?”</p>
<p class="p0">Perrin başını salladı. “Bir <span class="t3">ta’veren</span>in ihtiyaçlarına kapılmanın nasıl bir his olduğunu biliyorum. Işık, hem de nasıl biliyorum.” Galad’ı süzdü. “Neden ikimizin de buraya, aynı yere geldiğimizi hiç merak ettin mi?”</p>
<p class="p0">“Adamlarım ve ben, Işık seni önümüze koyduğu için diye düşündük,” dedi Galad. “Seni cezalandırabilmemiz için.”</p>
<p class="p0">Perrin başını iki yana salladı. “Hepsi bu değil. Gerçek şu ki Galad, görünüşe göre, benim sana ihtiyacım vardı. Bu yüzden buraya geldiniz.” Sonra uzaklaştı.</p>
<p class="p0">&nbsp;</p>
<p class="p0">Alliandre sargı bezini dikkatle katladı, sonra bekleyen <span class="t3">gai’shain</span>a uzattı. Adamın parmakları kalın ve nasırlıydı ve pelerininin başlığı yüzünü gizliyordu. Lacile’in peşine düştüğü Kardeşsiz Niagen olabilirdi. O mesele Faile’yi hala sinirlendiriyordu, ama Alliandre Faile’nin neden sinirlendiğini anlayamıyordu. Muhtemelen bir Aiel Lacile’e çok uyardı.</p>
<p class="p0">Alliandre bir sargı bezi daha hazırlamaya başladı. Savaş meydanının yanında, bodur dağınıkkafa çalılarının ve meşinyaprakların arasındaki küçük bir açıklıkta, diğer kadınlarla birlikte oturuyordu. Serin hava, yaralıların inlemeleri dışında sessizdi.</p>
<p class="p0">Sabah ışığında bir parça kumaş daha kesti. Kumaş eskiden bir gömlekti. Şimdi ondan sargı bezi yapıyorlardı. Büyük bir kayıp değil; görünüşüne bakılırsa, çok da iyi bir gömlek değildi.</p>
<p class="p0">“Savaş bitti mi?” dedi Berelain usulca. O ve Faile yakındaki taburelerin üzerinde, karşı karşıya oturmuş, kumaş kesiyorlardı.</p>
<p class="p0">“Evet, bitmiş görünüyor,” diye yanıt verdi Faile.</p>
<p class="p0">İkisi de sustu. Alliandre tek kaşını kaldırdı, ama hiçbir şey söylemedi. O ikisi arasında bir şeyler dönüyordu. Neden aniden çok iyi dostlarmış gibi davranmaya başlamışlardı ki? Bu oyun kamptaki adamların çoğunu kandırmış gibiydi, ama Alliandre, birbirlerini gördüklerinde dudaklarının nasıl gerildiğine bakarak, gerçeği anlayabiliyordu. Faile Berelain’in hayatını kurtardıktan sonra aralarındaki gerilim azalmıştı, ama tamamen kaybolmamıştı.</p>
<p class="p0">“Onun hakkında haklıymışsın,” dedi Berelain.</p>
<p class="p0">“Şaşırmış gibisin.”</p>
<p class="p0">“Konu erkekler olduğunda genellikle yanılmam.”</p>
<p class="p0">“Kocam diğer erkeklere benzemez. Bu...” Faile sustu. Gözlerini kısarak Alliandre’ye baktı.</p>
<p class="p0"><span class="t3">Kanlı küller</span>, diye düşündü Alliandre. Çok uzağa oturmuştu, bu da onun duymakta zorlanmasına ve onlara doğru dönmesine sebep oluyordu. Kuşku uyandırmıştı.</p>
<p class="p0">İkisi yine sustular ve Alliandre tırnaklarını inceliyormuş gibi elini kaldırdı. <span class="t3">Evet</span>, diye düşündü. <span class="t3">Beni görmezden gelin. Ben önemli değilim, yalnızca işler boyunu aşmış bir kadınım ve duruma ayak uydurmakta güçlük çekiyorum. </span>Faile ve Berelain öyle düşünmüyordu elbette, tıpkı İki Nehirlilerin Perrin’in karısına ihanet ettiğini hiç düşünmedikleri gibi. Onları oturtup sorsanız -gerçekten düşünmelerini isteseniz- başka bir şey olmuş olması gerektiği sonucuna varırlardı.</p>
<p class="p0">Ama batıl inanç ya da önyargı gibi şeyler düşüncelerden daha derindi. Diğer ikisinin Alliandre hakkında ne <span class="t3">düşündükleri </span>ile içgüdüsel olarak ne <span class="t3">hissettikleri</span> farklıydı. Dahası, Alliandre gerçekten de işler boyunu aşmış ve duruma ayak uydurmakta güçlük çeken bir kadındı.</p>
<p class="p0">İnsanın güçlü taraflarını bilmesi en iyisiydi.</p>
<p class="p0">Alliandre sargı kesme işine geri döndü. Faile ve Berelain kalıp yardım etmek konusunda ısrar etmişti; Alliandre gidemezdi. O ikisi son zamanlarda bu kadar <span class="t3">ilginç</span> davranırken değil. Dahası, çalışmaya bir şey demiyordu. Aiellerin yanındaki tutsaklıkları ile karşılaştırıldığında, bu oldukça hoş bir işti. Ne yazık ki, iki kadın sohbetlerine devam etmediler. Aslında, Berelain canı sıkılmış gibi kalktı ve açıklığın diğer yanına yürüdü.</p>
<p class="p0">Alliandre kadından gelen buz gibi havayı <span class="t3">hissedebiliyordu</span> neredeyse. Berelain başkalarının bez şeritler kesip dürdüğü yerde durdu. Alliandre ayağa kalktı; taburesini, makasını ve bezleri Faile’nin yanına taşıdı. “Onu bu kadar huzursuz gördüğümü hatırlamıyorum,” dedi.</p>
<p class="p0">“Yanılmaktan hoşlanmıyor,” diye yorum yaptı Faile. Derin bir nefes aldı, sonra başını iki yana salladı. “Dünyayı yarım gerçekler ve müdahalelerden oluşmuş bir ağ gibi görüyor, en sade insana bile karmaşık güdüler atfediyor. Bu onu saray siyaseti konusunda başarılı kılabilir. Ama ben o şekilde yaşamak istemezdim.”</p>
<p class="p0">“O çok akıllı,” dedi Alliandre. “Gerçekten de bir şeyler görüyor, Faile. Dünyayı anlıyor. Yalnızca, çoğumuz gibi, bazı kör noktaları var.”</p>
<p class="p0">Faile dalgın dalgın başını salladı. “En çok da neye acıyorum, biliyor musun? Bütün bunlara rağmen, onun Perrin’e hiç aşık olmadığına inanıyorum. Onu eğlence niyetiyle, siyasi avantaj için kovaladı. Ve Mayene için. Sonuçta, daha çok, işin zorluğu onu güdüledi. Perrin’i beğeniyor olabilir, ama o kadar. Aşık olmuş olsa, onu anlardım belki.”</p>
<p class="p0">Alliandre bunun üzerine dilini tutarak sargı bezi kesmeye devam etti. Yığının içinde güzel, açık mavi bir gömleğe rastladı. Kuşkusuz onunla daha iyi bir şey yapılabilirdi! Gömleği başka iki gömleğin arasına tıktı ve kesmeyi planladığı bir yığınmış gibi, yanına koydu.</p>
<p class="p0">Sonunda Perrin, giysileri kanlı birkaç işçiyle birlikte açıklığa geldi. Hemen Faile’ye yöneldi, Berelain’in taburesine oturdu ve harika çekicini yanına, otların arasına bıraktı. Bitkin görünüyordu. Faile ona içecek bir şey getirdi ve sonra omuzlarını ovdu.</p>
<p class="p0">Alliandre izin isteyerek Perrin’le karısını yalnız bıraktı. Berelain’in açıklığın kenarında durmuş, ateşte demlenen çaydanlıktan doldurduğu fincanından çay yudumlamakta olduğu yere yöneldi. Berelain onu süzdü.</p>
<p class="p0">Alliandre kendine bir fincan çay doldurdu, sonra bir an üzerine üfledi. “Birbirlerine yakışıyorlar, Berelain,” dedi. “Bu sonucu gördüğüm için üzüldüğümü söyleyemem.”</p>
<p class="p0">“Her ilişki meydan okunmayı hak eder,” diye yanıt verdi Berelain. “Ve Faile Malden’de ölseydi -son derece olası bir sonuç- Perrin’in bir başkasına ihtiyacı olacaktı. Ama gözlerimi Perrin Aybara’dan ayırmam büyük bir kayıp değil. Onun aracılığıyla Yeniden Doğan Ejder’le aramda bir bağlantı kurmak istiyordum, ama başka fırsatlar doğacak.” Birkaç dakika öncesine göre çok daha az canı sıkkın görünüyordu. Aslında, her zamanki hesapçı haline geri dönmüş gibiydi.</p>
<p class="p0">Alliandre gülümsedi. <span class="t3">Akıllı kadın.</span> Faile’nin tehdidin geçtiğinden emin olması için, rakibinin tamamen yenildiğini görmesi gerekiyordu. Bu yüzden Berelain hayal kırıklığının belli olmasına izin vermişti; normalde izin vermeyeceği kadar.</p>
<p class="p0">Alliandre çayını yudumladı. “Yani senin için evlilik yalnızca bir hesap işi, öyle mi? Elde edeceğin avantajlar meselesi?”</p>
<p class="p0">“Bir de avın coşkusu, oyunun heyecanı var.”</p>
<p class="p0">“Ya aşk?”</p>
<p class="p0">“Aşk, hükümdarlık etmeyenler içindir,” dedi Berelain. “Bir kadının değeri, evlenecek birini bulma yeteneğinden çok daha fazladır, ama benim Mayene’in çıkarını göz önüne almam gerek. Ben bir koca bulmadan Son Savaş’a girersek, bu hükümdar soyunun devamını tehlikeye sokar. Ve Mayene’de soy krizi çıkarsa, Tear hemen müdahale der. Aşk göze alamayacağım bir...”</p>
<p class="p0">Aniden sustu ve yüz ifadesi değişti. Neler oluyordu? Alliandre yana döndü ve kaşlarını çattı. Sonra sebebi gördü.</p>
<p class="p0">Galad Damodred açıklığa gelmişti.</p>
<p class="p0">Beyaz üniformasında kan vardı ve bitkin görünüyordu. Ama dimdik duruyordu ve yüzü temizdi. Aynı zamanda, o kusursuz erkeksi yüzüyle ve ince, zarif bedeniyle, insan olamayacak kadar güzel görünüyordu. Hele o gözler! Derin, karanlık göletler gibiydi. Adam adeta <span class="t3">parlıyordu</span>.</p>
<p class="p0">“Ben... Ne diyordum?” diye sordu Berelain, gözlerini Damodred’den alamadan.</p>
<p class="p0">“Bir önderin hayatında aşka yer olmadığını.”</p>
<p class="p0">“Evet,” dedi Berelain dalgın dalgın. “Hiç mantıklı değil.”</p>
<p class="p0">“Hem de hiç.”</p>
<p class="p0">“Ben...” diye başladı Berelain, ama Damodred onlara döndü. Göz göze geldiklerinde sustu.</p>
<p class="p0">Damodred açıklığı aşarken Alliandre gülümsemesini bastırdı. Adam herkese kusursuz reveranslarla selam verdi, ama aslında Alliandre’nin hiç farkında değil gibiydi.</p>
<p class="p0">“Leydi... Mayene Başı,” dedi. “Lord Aybara diyor ki, bu savaş meydanına yaklaşırken benim için onunla konuşmuşsunuz.”</p>
<p class="p0">“Aptalca,” dedi Berelain, “size saldıracağından korkmuştum.”</p>
<p class="p0">“Korku insanı aptal yapıyorsa,” dedi Damodred, “o zaman ikimiz de aptalız demektir. Ben de adamlarımın Aybara karşısında düşeceğinden emindim.”</p>
<p class="p0">Berelain ona gülümsedi. Biraz önce söylediği her şeyi unutmuştu.</p>
<p class="p0">“Biraz çay alır mısınız?” dedi Damodred aniden, ateşten uzakta, bir örtünün üzerinde bekleyen çay fincanlarına uzanarak.</p>
<p class="p0">“Ben içiyorum zaten,” dedi Berelain.</p>
<p class="p0">“Biraz daha?” diye sordu Damodred, telaşla diz çöküp bir fincanı doldurarak.</p>
<p class="p0">“Şey.”</p>
<p class="p0">Damodred fincanı alarak ayağa kalktı, sonra Berelain’in elinde zaten bir fincan olduğunu gördü.</p>
<p class="p0">“Daha kesecek sargılar var,” dedi Berelain. “Belki yardım edebilirsiniz.”</p>
<p class="p0">“Belki,” dedi adam. Doldurduğu fincanı Alliandre’ye uzattı. Berelain de, gözlerini onunkilerden ayırmadan, ne yaptığının farkında değilmiş gibi, kendi fincanını uzattı.</p>
<p class="p0">İkisi kesilecek kumaş yığınına doğru yürürken Alliandre geniş geniş gülümsedi; artık elinde üç fincan vardı. Bu işin sonu iyi olabilirdi gerçekten. En azından, o lanet Beyazpelerinler ülkesinden çıkardı.</p>
<p class="p0">Faile ile Perrin’in yanına yürüdü. Bunu yaparken kumaş yığınındaki mavi ipek gömleği çekip aldı.</p>
<p class="p0">Ondan güzel bir kuşak yapabilirdi.</p>
</body>
</html>