<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>

<link rel="stylesheet" type="text/css" href="../Styles/style.css"/>
<title>Geceyarısı Kuleleri</title>
</head>
<body>
<p class="p1" style="text-align: center;"><span class="t1">19</span></p>
<p class="p1" style="text-align: center;">-------------------------------------------------------------------------------------------------</p>
<p class="p1" style="text-align: center;"><span class="t1">EJDER BAHSİ</span></p>
<p class="p1" style="text-align: center;"><span class="t1"><br/></span></p>
<p class="p0">Mat kalın kahverengi ceketini çekiştirdi. Düğmeleri pirinçtendi, ama bunun dışında süs yoktu. Kalın yünden yapılmıştı, aslında onu öldürmesi gereken oklardan birkaç delik kalmıştı. Deliklerden birinin çevresinde kan lekesi vardı, ama lekenin büyük kısmı temizlenmişti. Güzel bir ceketti. İki Nehir’de yaşarken, böyle bir ceket için iyi para öderdi.</p>
<p class="p0">Yeni çadırındaki aynaya bakarak yüzünü ovaladı. O lanet sakalı sonunda traş etmişti. Perrin kahrolası kaşıntıya nasıl dayanıyordu? Adamın derisi zımpara gibi olmalıydı. Eh, gerekirse Mat kılık değiştirmek için bir başka yol bulacaktı.</p>
<p class="p0">Traş olurken birkaç yerini kesmişti. Kendine nasıl bakacağını unuttuğundan değil. Kendi başına yapabileceklerini yapmak için bir uşağa ihtiyacı yoktu. Kendi kendine başını sallayarak şapkasını taktı ve <span class="t3">ashandarei</span>yi çadırın köşesinden aldı; silahın metalindeki kuzgunlar, gelecek savaşların beklentisi içinde, oraya heyecanla tünemiş gibi görünüyordu. “Kahrolası heyecanlansanız da olur,” dedi Mat. <span class="t3">Ashandarei</span>yi omzuna dayayıp çadırdan çıktı. Çantasını aldı ve diğer omzuna astı. Bu geceden itibaren gecelerini şehirde geçirecekti.</p>
<p class="p0">Kampta yürüdü, yanından geçen bir grup Kızılkola başını salladı. Nöbetçileri iki katına çıkarmıştı. <span class="t3">Gholam</span> hakkında endişeleniyordu, ama bölgedeki pek çok askeri kamp da düşündürüyordu onu. Kampların yarısı paralı askerlere aitti, yarısı ise kuşku uyandırıcı bir biçimde, savaş <span class="t3">bittikten</span> sonra Kraliçe’ye saygılarını sunmaya gelmiş düşük lordların adamlarıydı.</p>
<p class="p0">Kuşkusuz o lordların her biri Elayne’e içtenlikle sadık olduğunu ifade ediyor, adamlarının baştan beri onu desteklediklerini açıklıyordu. Muhtemelen sözleri biraz yavan kalıyordu, çünkü Mat meyhanelerdeki üç ayrı sarhoştan, Elayne’in savunma güçlerini toplarken Yolculuk yetisinden epey faydalandığını öğrenmişti. Yazılı bir mesaja yanıt verirken, gelmekte geciktiğiniz bahanesini kullanmak daha kolaydı.</p>
<p class="p0">“Mat! Mat!”</p>
<p class="p0">Mat çadırının dışındaki patikada dururken, Olver koşarak geldi. Oğlan, Kızılkollar gibi koluna kırmızı pazubant takmaya başlamıştı, ama hala kahverengi pantolonunu ve ceketini giyiyordu. Yılanlar ve Tilkiler oyununun örtüsünü rulo yapıp bir kolunun altına sıkıştırmıştı ve diğer omzuna bir bohça asmıştı.</p>
<p class="p0">Setalle biraz ötede duruyordu. Mat’in ona ve oğlana göz kulak olmakla görevlendirdiği iki Kızılkol, Lussin ve Edder de yanındaydı. Yakında şehirden ayrılırlardı.</p>
<p class="p0">“Mat,” dedi Olver nefes nefese. “Gidiyor musun?”</p>
<p class="p0">“Şimdi seninle oyun oynamaya zamanım yok, Olver,” dedi Mat, <span class="t3">ashandarei</span>yi indirip koluna dayayarak. “Bir Kraliçe ile görüşmem lazım.”</p>
<p class="p0">“Biliyorum,” dedi Olver, “madem ikimiz de şehre gidiyoruz, birlikte gidip yolda plan yapabiliriz diye düşündüm. Kahrolası yılanları ve tilkileri nasıl yenebileceğimiz hakkında fikirlerim var! Onlara göstereceğiz, Mat. Yak beni, ama göstereceğiz!”</p>
<p class="p0">“Bu şekilde konuşmayı sana kim öğretti?”</p>
<p class="p0">“Mat,” dedi çocuk. “Bu önemli! Plan yapmamız lazım! Ne yapacağımız hakkında <span class="t3">konuşmadık!</span>”</p>
<p class="p0">Mat, Moiraine’i kurtarma planından Olver’in duyabileceği bir yerde bahsettiği için kendi kendine küfretti. Oğlan geride bırakılmayı iyi karşılamayacaktı.</p>
<p class="p0">“Kraliçe’ye söyleyeceklerimi düşünmem gerek,” dedi Mat çenesini ovalayarak. “Ama haklısın, sanırım plan yapmak önemli. Neden gidip Noal’a fikirlerini anlatmıyorsun?”</p>
<p class="p0">“Anlattım bile,” dedi Olver. “Thom’a da. Ve Talmanes’e.”</p>
<p class="p0">Talmanes? Talmanes onlarla birlikte Kule’ye gelmiyordu ki! Işık, Olver haberi kaç kişiye yaymıştı?</p>
<p class="p0">“Olver,” dedi Mat, çömelip Olver’in gözlerine bakarak, “çeneni tutman lazım. Ne yapacağımızı çok kişinin bilmesini istemiyoruz.”</p>
<p class="p0">“Güvenmediğimiz kimseye söylemedim, Mat,” dedi Olver. “Endişelenme. Çoğu Kızılkoldu.”</p>
<p class="p0"><span class="t3">Harika</span>, diye düşündü Mat. Askerler kumandanlarının gidip çocuk masallarından çıkma yaratıklarla savaşması hakkında ne düşünürdü? Mat, Olver’in yorumlarını küçük bir çocuğun hayalleri şeklinde göreceklerini umuyordu.</p>
<p class="p0">“Sen dikkatli ol, yeter,” dedi Mat. “Yarın kaldığınız hana uğrarım. O zaman hem oyun oynarız, hem de bundan bahsederiz. Tamam mı?”</p>
<p class="p0">Olver başını salladı. “Tamam, Mat. Ama... kan ve kanlı küller!” Döndü ve uzaklaşmaya başladı.</p>
<p class="p0">“Küfür etmeyi de bırak!” diye seslendi Mat arkasından, sonra başını iki yana salladı. Lanet askerler, daha on iki yaşına gelmeden Olver’in terbiyesini bozacaklardı.</p>
<p class="p0">Mat mızrağını yeniden omzuna dayadı ve yürümeye devam etti. Thom ile Talmanes’i kampın ön kısmında, elli Kızılkol ile birlikte, at sırtında buldu. Thom’un üzerinde gösterişli, şarap kırmızısı bir ceket ve pantolon vardı. Ceketinin kolları altın işlemeliydi, gömlek manşetleri beyaz dantellerle süslenmişti ve boynuna ipek bir boyunbağı bağlamıştı. Düğmeler altın rengi parlıyordu. Bıyıkları düzeltilmiş ve düzgünce taranmıştı. Altın astarlı siyah pelerini dahil tüm kıyafeti yeniydi.</p>
<p class="p0">Mat yerinde donakaldı. Adam pejmürde bir ihtiyar aşıktan bir saraylıya nasıl bu kadar kusursuz bir biçimde dönüşmüş olabilirdi? Işık!</p>
<p class="p0">“Tepkine bakarak, görünümümün etkileyici olduğunu anlıyorum,” dedi Thom.</p>
<p class="p0">“Kan ve kanlı küller!” diye bağırdı Mat. “Ne oldu? Kahvaltıda bozuk sosis yeyip hastalandın mı?”</p>
<p class="p0">Thom pelerinini arkaya savurarak, çantasından çıkarmış, yanında taşımakta olduğu arpını gösterdi. Tam bir saray ozanı gibi görünüyordu! “Bunca seneden sonra Caemlyn’de görüleceksem, rolümü oynamam gerektiğini düşündüm.”</p>
<p class="p0">“Her gün para karşılığında şarkı söylemene şaşmamak gerek,” dedi Mat. “O meyhanelerdeki adamların çok parası olmalı.”</p>
<p class="p0">Talmanes tek kaşını kaldırdı -bu o adamda, bir sırıtış ile aynı duyguyu ifade ediyordu. Adam bazen o kadar aksi oluyordu ki, fırtına bulutları bile onun yanında daha neşeli kalırdı. O da koyu mavi ve gümüş renklerde, güzel bir kıyafet gitmişti. Mat manşetlerini yokladı. O da biraz dantel kullanmalıydı. Lopin olsa, Mat sormadan uygun bir kıyafet hazırlardı. Biraz dantel erkeğe yakışırdı. Daha düzgün görünmesini sağlardı.</p>
<p class="p0">“Kraliçe’yi ziyaret etmeye bu kıyafetle mi gideceksin, Mat?” diye sordu Talmanes.</p>
<p class="p0">“Elbette.” Mat düşünme fırsatı bulamadan, sözcükler ağzından çıkmıştı bile. “Bu iyi bir ceket.” Zar’a yaklaşıp dizginleri aldı.</p>
<p class="p0">“Belki kılıç çarpışması için uygun olabilir,” dedi Talmanes.</p>
<p class="p0">“Elayne Andor Kraliçesi oldu, Mat,” dedi Thom. “Ve kraliçeler titiz insanlardır. Ona saygı göstermen lazım.”</p>
<p class="p0">“Ona kahrolası saygı gösteriyorum,” dedi Mat, mızrağını askerlerden birine verip eyere tırmanarak. Mızrağı geri aldı, sonra Zar’ı çevirip Thom’a baktı. “Bu, bir çiftçi için yeterince iyi bir ceket.”</p>
<p class="p0">“Sen artık çiftçi değilsin, Mat,” dedi Talmanes.</p>
<p class="p0">“Pekala da öyleyim,” dedi Mat inatla.</p>
<p class="p0">“Ama Musenge’nin sana hitap tarzı...” diye başladı Thom.</p>
<p class="p0">“Yanılıyor,” dedi Mat. “Bir adamın biriyle evlenmesi, aniden asil olduğu anlamına gelmez.”</p>
<p class="p0">Thom ve Talmanes bakıştılar.</p>
<p class="p0">“Mat,” dedi Thom. “Aslında <span class="t3">tam olarak</span> öyle oluyor. Asil olmanın birkaç yolundan biri.”</p>
<p class="p0">“Belki burada biz böyle yapıyoruzdur,” dedi Mat. “Ama Tuon bir Seanchan. Orada ne yaptıklarını kim bilebilir? Onların ne kadar tuhaf olabildiğini hepimiz biliyoruz. Onunla konuşana kadar hiçbir şeyden emin olamayız.”</p>
<p class="p0">Thom kaşlarını çattı. “Onun söylediği şeylere bakarak, eminim...”</p>
<p class="p0">“Tuon’la konuşana kadar hiçbir şeyden emin <span class="t3">olamayız</span> dedim,” diye tekrarladı Mat, daha yüksek sesle. “O zamana kadar ben Mat’im. Bu, Falan Feşmekan Prensi saçmalığını da bir daha duymak istemiyorum.”</p>
<p class="p0">Thom şaşırmış göründü, ama Talmanes’in dudakları hafifçe kıvrıldı. Kavrulası adam. Mat, adamın ciddi tavırlarının tamamen rol olduğunu düşünüyordu. Adam içten içe gülüyor muydu?</p>
<p class="p0">“Eh, Mat,” dedi Talmanes, “hiçbir zaman mantıklı davranmadın zaten, neden şimdi mantıklı davranmanı bekliyoruz, bilmiyorum. O zaman Andor Kraliçesi’yle görüşmeye gidelim. İlk önce çamura yatıp yuvarlanmak istemediğinden emin misin?”</p>
<p class="p0">“Böyle iyi,” dedi Mat kuru bir ifadeyle, şapkasını aşağı çekerek. Bir asker, bohçasını eyerinin arkasına bağladı.</p>
<p class="p0">Mat Zar’ı tekmeleyerek harekete geçirdi ve alay, artık tanıdık gelen Caemlyn yolunda ilerlemeye başladı. Mat zamanının çoğunu, planını kafasında evirip çevirerek geçirdi. Aludra’nın taleplerini yazdığı kağıtları deri bir dosyaya koymuştu. Caemlyn’deki bütün dökümhaneler. Büyük miktarlarda tunç ve demir. Binlerce kron değerinde tozlar. Üstelik bunların, isteyebileceği en az miktarlar olduğunu iddia etmişti.</p>
<p class="p0">Işık aşkına, Mat kahrolası Elayne Trakand’ın bütün bunları vermesini nasıl sağlayacaktı? Bol bol gülümsemesi gerekecekti. Ama Elayne gülümsemelerine dirençli olduğunu daha önce de kanıtlamıştı ve Kraliçeler sıradan insanlar gibi değildi. Çoğu kadın ya gülümseyerek karşılık verir ya da kaş çatardı, bu yüzden tepkilerini bilirdiniz. Elayne size gülümseyen, sonra da sizi zindana attıran tiplerdendi.</p>
<p class="p0">Bir sefer olsun şansı onu bir pipo ve bir zar oyununun keyfini çıkarabileceği, dizine güzel bir garson kız oturtup, bir sonraki zar atışı dışında hiçbir şey hakkında endişelenmeyeceği bir yere göndermiyordu! Bunun yerine Seanchanların Yüksek Kanından bir asille evlenmişti ve Andor Kraliçesi’nden yardım dilenmeye gidiyordu. Bu duruma nasıl gelmişti? Bazen, Yaratıcı’nın Talmanes gibi olduğunu düşünüyordu. Yüzü ciddiydi, ama gizliden gizliye Mat’e gülerek eğleniyordu.</p>
<p class="p0">Alay, Caemlyn çevresindeki açık ovalara saçılmış muhtelif kampların yanından geçti. Tüm paralı askerlerin en az bir fersah uzakta kalması gerekiyordu, ama lordların güçleri daha yakına kamp kurabilirdi. Bu, Mat’i zor bir duruma düşürmüştü. Paralı askerler ile lordların sadık adamları arasında her zaman gerilim olurdu ve paralı askerler Caemlyn’den bu kadar uzaktayken, sık sık kavga çıkıyordu. Birlik bunların tam ortasındaydı.</p>
<p class="p0">Mat kamp ateşlerinden dolana dolana havaya yükselen dumanların sayısına bakarak çabucak bir hesap yaptı. Bölgede en az on bin paralı asker vardı. Elayne burada nasıl bir kazan kaynattığının farkında mıydı? Biraz daha ısınırsa, lanet şey kaynayıp taşacaktı!</p>
<p class="p0">Mat’in alayı dikkat çekiyordu. Adamlardan birine, Kızıl El Birliği bayrağını açmasını söylemişti ve adamları çevrede tanınmaya başlamıştı. Mat’in hesabına göre, Caemlyn duvarlarının dışında, paralı askerler ve lordların orduları arasında, en büyük grup onlarınkiydi. Düzenli bir ordu kadar disiplinliydiler ve Yeniden Doğan Ejder’in arkadaşının komutasındaydılar. Mat adamlarının sessiz kalmasını tercih etse de, bununla övünmeden yapamıyorlardı.</p>
<p class="p0">Yol kenarında, “Lord Mat’i” görme umuduyla bekleyen grupların önünden geçtiler. Mat gözlerini önünden ayırmadı. Gösterişli ceket giymiş bir züppe görmeyi beklemişlerse, hayal kırıklığına uğrayacaklardı! Gerçi, belki de daha iyi bir ceket seçmeliydi. Bu sertti ve yakası kaşındırıyordu.</p>
<p class="p0">Nasıl işaret ettiklerine bakılırsa, muhtemelen giyim tarzı yüzünden pek çok kişi Talmanes’in “Lord Mat” olduğunu sanıyordu. Kanlı küller!</p>
<p class="p0">Elayne’le yapacağı görüşme zor geçecekti. Ama Mat’in gizli bir kozu vardı, Elayne’in Aludra’nın önerisinin maliyetini göz ardı etmesine yardım edeceğini umduğu bir koz. Gerçi, Elayne’in Mat’in ne yaptığını anlamasından ve bunda rol oynamak istemesinden daha fazla korkuyordu. Ve bir kadın bir şeyde “rol almak” istediğinde, bu onun ipleri ele almak istediği anlamına gelirdi.</p>
<p class="p0">Gittikçe yayılan şehrin eteklerinden geçerek, Caemlyn’in beyaz-gri duvarlarındaki kapıya ulaştılar. Askerler geçmesini işaret etti. Mat onlara şapkasını eğerek selam verdi. Thom ise orada toplanmış küçük kalabalığa gösterişli bir biçimde el salladı. Kalabalıktan bir tezahürat yükseldi. Harika. Kahrolası harika.</p>
<p class="p0">Yeni Şehir’den geçişleri, onları izleyen kalabalığın artması dışında olaysızdı. Biri yüzünü o çizimlerden hatırlar mıydı? Mat ana caddelerden ayrılmak istiyordu, ama Caemlyn’in dar sokakları dolambaçlı bir labirentti. Elli atlı, o sokaklardan geçemeyecek kadar büyük bir güçtü.</p>
<p class="p0">Sonunda İç Şehir’in parlak beyaz duvarlarından geçtiler. Burada yollar daha genişti ve Ogier yapımı binalar daha az sıkışıktı, nüfus daha azdı. Burada, başka silahlı adam gruplarının arasından geçtiler. Aralarında kırmızı-beyazlı Askerler de vardı. Mat kamplarını ilerideki avluya kurabilir, avlunun gri taşlarını çadırlar ve atlarla doldurabilirdi.</p>
<p class="p0">Caemlyn sarayı şehir içinde bir başka küçük şehir gibiydi. Alçak, tahkimat yapılmış bir duvarı vardı, çatıları ve kuleleri gökyüzüne yükseliyordu ve Güneş Sarayı ile karşılaştırılınca, bir savaş sığınağına benziyordu. Tuhaf, Mat gençken bunların hiçbirini fark etmemişti. Caemlyn düşerse, bu saray kendi başına direnebilirdi. Ama o duvarın içinde daha fazla kışlaya ihtiyaçları vardı. Bu avludaki kamp saçmaydı.</p>
<p class="p0">Mat Talmanes, Thom ve on Kızılkoldan oluşan bir gücü eşlikçi olarak yanına aldı. Plaka zırhı cilalanmış, pelerininin omzunda üç altın düğüm bulunan uzun boylu bir adam saray girişinde bekliyordu. Genç bir adamdı, ama duruşu -eli kılıcının kabzasında, rahat ama hazır- deneyimli bir asker olduğunu gösteriyordu. Bu kadar güzel bir yüzü olması çok yazıktı. Muhtemelen asker hayatı o yüzü bozacaktı.</p>
<p class="p0">Adam Mat, Thom ve Talmanes’e başını salladı. “Lord Cauthon?” diye sordu Mat’e.</p>
<p class="p0">“Yalnızca Mat.”</p>
<p class="p0">Adam tek kaşını kaldırdı, ama hiçbir şey söylemedi. “Adım Charlz Guybon. Sizi Majesteleri’ne ben götüreceğim.”</p>
<p class="p0">Elayne Mat’e eşlik etmesi için Guybon’u göndermişti. Adam yüksek rütbeliydi, ordularda ikinci en yüksek komutandı. Bu beklenmedik bir şeydi. Elayne ondan korkuyor muydu, yoksa onu şereflendiriyor muydu? Belki de Guybon Mat’i görmek istemişti. Elayne Mat’i şereflendirmezdi, özellikle de randevu vermek için bu kadar çok beklettikten sonra! Eski bir dosttan ne de hoş karşılama. Guybon onları Büyük Salon’a değil, Saray’ın sessiz bir bölgesine götürünce kuşkuları doğrulandı.</p>
<p class="p0">“Sizin hakkınızda çok şey duydum, Cauthon Efendi,” dedi Guybon. Gergin askerlerden biri gibi görünüyordu. Sağlam, ama belki biraz fazla sağlam. Esneme payı kalmamacasına çekilmiş yay gibi.</p>
<p class="p0">“Kimden?” diye sordu Mat. “Elayne’den mi?”</p>
<p class="p0">“Daha çok şehirdeki söylentilerden. İnsanlar sizin hakkınızda konuşmaktan hoşlanıyor.”</p>
<p class="p0"><span class="t3">Gerçekten mi</span>? diye düşündü Mat. “Söyledikleri şeylerin yarısını yapmadım,” diye homurdandı, “ve diğer yarısı da benim suçum değildi.”</p>
<p class="p0">Guybon güldü. “Dokuz gün boyunca bir ağaçta asılı kalmanız hakkındaki hikaye?”</p>
<p class="p0">“Öyle bir şey olmadı,” dedi Mat, boynundaki eşarbı çekiştirme dürtüsüne direnerek. Dokuz gün mü? Bu da nereden çıkmıştı? Dokuz kahrolası dakika bile asılı kalmamıştı orada! Dokuz <span class="t3">saniye</span> çok uzun gelmişti.</p>
<p class="p0">“Aynı zamanda,” diye devam etti Guybon. “zarda ve aşkta hiç kaybetmiyormuşsunuz ve mızrağınız hedefinden asla şaşmıyormuş.”</p>
<p class="p0">“Keşke son ikisi doğru olsaydı. Yak beni, keşke doğru olsaydı.”</p>
<p class="p0">“Ama zar oyunlarında her zaman kazanıyorsunuz, öyle mi?”</p>
<p class="p0">“Hemen hemen,” dedi Mat, şapkasının siperliğini aşağı çekerek. “Ama bu söylentiyi sakın yayma, yoksa kimse benimle oynamaz.”</p>
<p class="p0">“Terkedilmişlerden birini öldürmüşsünüz,” dedi Guybon.</p>
<p class="p0">“Doğru değil,” dedi Mat. <span class="t3">Bu</span> nereden çıkmıştı peki?</p>
<p class="p0">“Aiellerin Kralı ile bir şeref meselesi nedeniyle düello yapmanıza ne demeli? Gerçekten de Yeniden Doğan Ejder adına Aiellerin sadakatini kazandınız mı?”</p>
<p class="p0">“Kanlı küller,” dedi Mat. “Couladin’i öldürdüm, ama bir düelloda değil! Savaşta ona rastladım ve birimizin ölmesi gerekiyordu. Ve o ben olmayacaktım.”</p>
<p class="p0">“İlginç,” dedi Guybon. “Ben bu söylentinin doğru olabileceğini düşünmüştüm. En azından, olmuş <span class="t3">olabilecek</span> birkaç söylentiden biriydi. Şeyin aksine...” Sesi solup gitti.</p>
<p class="p0">“Ne?” dedi Mat. Hizmetkarların toplanmış, kendi aralarında fısıldaşarak onun ve diğerlerinin geçmesini izlediği bir koridor kesişimine geldiler.</p>
<p class="p0">Guybon duraksadı. “İşittiğinizden eminim.”</p>
<p class="p0">“Bundan kuşkuluyum.” Kavrulsundu! Sırada ne vardı? Birlik üyeleri mi yayıyordu bu söylentileri? Bu söylentilerin bazılarını onlar bile bilmiyordu!</p>
<p class="p0">“Eh, ölümün hükümranlık alanına girdiğiniz, ona meydan okuduğunuz ve sorularınızı yanıtlamasını talep ettiğiniz söylentisi var,” dedi Guybon utanmış görünerek. “Elinizdeki mızrağı o vermiş ve size kendi ölümünüzü haber vermiş.”</p>
<p class="p0">Mat ürperdi. Bu, gerçeğe korkutucu ölçüde yakındı.</p>
<p class="p0">“Aptalca, biliyorum,” dedi Guybon.</p>
<p class="p0">“Elbette,” dedi Mat. “Aptalca.” Gülmeye çalıştı, ama gülüşü ağzından bir öksürük gibi çıktı. Guybon ona merakla baktı.</p>
<p class="p0"><span class="t3">Işık</span>, diye düşündü Mat, <span class="t3">soruyu yanıtlamaktan kaçındığımı düşünüyor!</span> “Yalnızca dedikodu elbette,” dedi Mat çabucak. Belki fazla çabuk. Kan ve kanlı küller!</p>
<p class="p0">Guybon düşünceli düşünceli başını salladı.</p>
<p class="p0">Mat konuyu değiştirmek istiyordu, ama lanet ağzını açmaya cesaret edemiyordu. Başka saray hizmetkarlarının durmuş, alayı izlemekte olduğunu fark etti. Bunun üzerine biraz daha küfretmek geldi içinden, ama sonra çoğunun Thom’a odaklanmış olduğunu gördü.</p>
<p class="p0">Thom burada, Caemlyn’de saray ozanı olarak çalışmıştı. Bundan bahsetmezdi, ama Mat Kraliçe ile anlaşmazlığa düştüğünü biliyordu. Thom o zamandan beri adı konmamış bir sürgündeydi, Caemlyn’e yalnızca zorunlu kaldığında geliyordu.</p>
<p class="p0">Morgase artık ölmüştü, bu yüzden Thom şimdi sürgünden dönüyormuş gibi görünüyordu. Muhtemelen bu yüzden bu kadar güzel giyinmişti. Mat yine ceketine baktı. <span class="t3">Yak beni, gerçekten daha güzel bir şey giymem gerekirdi.</span></p>
<p class="p0">Guybon onları Andor Aslanı oymalı ahşap bir kapıya götürdü. Kapıyı yavaşça çaldı, girme izni aldı, sonra Mat’in kapıya yaklaşmasını işaret etti. “Kraliçe sizi oturma odasında kabul edecek.”</p>
<p class="p0">“Thom, sen benimle gel,” dedi Mat. “Talmanes, sen askerleri izle.” Asil adam üzülmüş göründü, ama Elayne kuşkusuz Mat’i mahçup edecekti ve Mat Talmanes’in bunu görmesini istemiyordu. “Sizi daha sonra tanıştırırım,” diye söz verdi. Kahrolası asiller. Her iki laftan birinin şereflerini lekelediğini düşünüyorlardı. Mat olsa, dışarıda beklediği için <span class="t3">mutluluk </span>duyardı!</p>
<p class="p0">Mat derin bir nefes alarak kapıya yaklaştı. Hiç endişelenmeden bir düzine çatışmaya ve savaşa katılmıştı. Şimdiyse elleri titriyordu. Neden üzerinde tek parça zırh olmadan doğrudan bir pusunun ortasına dalıyormuş gibi hissediyordu?</p>
<p class="p0">Elayne. Kraliçe. Kavrulsundu, ama bu canını acıtacaktı. Kapıyı açtı ve içeri girdi.</p>
<p class="p0">Gözleri Elayne’i hemen buldu. Elayne şöminenin yanında oturuyordu ve elinde, sütle dolu görünen bir kupa vardı. Koyu kırmızı ve altın rengi bir elbise içinde, muhteşem görünüyordu. Evli bir adam olmasa Mat’in öpmeye bir şey demeyeceği güzel, dolgun, kırmızı dudakları vardı. Kızıl-altın saçları şöminenin ışığında parlıyor gibiydi ve yanakları kırmızıydı. Biraz kilo almış görünüyordu. Bundan bahsetmemek en iyisiydi. Ya da, bahsetmeli miydi? Bazen kadınlar, farklı göründüklerini söylediğinizde kızıyorlardı. Bazen de farkı görmediğiniz için kızıyorlardı.</p>
<p class="p0">Elayne güzel bir kadındı. Tuon kadar güzel değildi, elbette. Elayne fazla beyaz, fazla uzun boyluydu ve çok fazla saçı vardı. İnsanın dikkatini dağıtıyordu. Yine de güzeldi. Kraliçe olması yazıktı. Ah neyse. <span class="t3">Birinin</span> Kraliçe olması gerekiyordu.</p>
<p class="p0">Mat, odadaki tek diğer kişi olan Birgitte’e baktı. O eskisi gibi görünüyordu. O altın rengi örgü ve yüksek çizmelerle, hep aynı görünürdü. Tıpkı lanet masallardan çıkma bir kahraman gibi, ki tam olarak buydu zaten. Onu yeniden görmek güzeldi; gerçeği söylediği için onu azarlamayacak tek kadın oydu.</p>
<p class="p0">Thom da kapıdan girdi ve Mat boğazını temizledi. Elayne onun resmi davranmasını beklerdi. Eh, eğilip bükülmeyecekti ve...</p>
<p class="p0">Elayne sandalyesinden fırladı. Birgitte kapıyı kapatırken koşarak odayı aştı. “Thom, iyi olduğuna çok sevindim!” Elayne Thom’a sarıldı.</p>
<p class="p0">“Merhaba, tatlım,” dedi Thom sevgiyle. “Kendin ve Andor adına iyi iş çıkardığını duydum.”</p>
<p class="p0">Elayne ağlıyordu! Mat hayretler içinde şapkasını çıkardı. Elbette, Thom ile Elayne yakındı, ama Elayne artık Kraliçe olmuştu. Elayne Mat’e döndü. “Seni görmek güzel, Mat. Tahtın senin hizmetlerini unuttuğunu sanma. Thom’u Andor’a getirdiğin için sana tekrar borçlandık.”</p>
<p class="p0">“Şey, mm,” dedi Mat. “Gerçekten önemli değil, biliyorsun Elayne. Yak beni. Kraliçe oldun! Nasıl bir his?”</p>
<p class="p0">Elayne, sonunda Thom’u bırakarak kahkaha attı. “Kelimelerle aran ne kadar iyi, Mat.”</p>
<p class="p0">“Sana eğilip bükülmeyeceğim,” diye uyardı Mat. “Bu ‘Majesteleri’ saçmalığına da girmeyeceğim.”</p>
<p class="p0">“Senden beklemem zaten,” dedi Elayne. “Halk içinde olmadığımız sürece, elbette. Demek istediğim, halk karşısında doğru görüntü sunmam lazım.”</p>
<p class="p0">“Bu doğru sanırım,” diye onayladı Mat. Akla yakın geliyordu. Elini Birgitte’e uzattı, ama Birgitte güldü ve ona sarıldı, bir kupa bira için buluştuğu eski bir dostu gibi sırtına şaplak attı. Eh, belki gerçekten dosttular. Bira olmadan.</p>
<p class="p0">Biraz bira Mat’in hoşuna giderdi.</p>
<p class="p0">“Gel otur,” dedi Elayne, ateşin yanındaki sandalyelerden birini göstererek. “Seni bu kadar çok beklettiğim için özür dilerim, Mat.”</p>
<p class="p0">“Önemli değil,” dedi Mat. “Meşgulsün.”</p>
<p class="p0">“Utanç verici,” dedi Elayne. “Kahyalarımdan biri seni paralı askerlerden biri sanmış. Hepsini birden takip etmek çok zor! İstersen, şehre daha yakın kamp kurmana izin veririm. Korkarım duvarların içinde Birlik’e yer yok.”</p>
<p class="p0">“Gerek yok,” dedi Mat, sandalyelerden birine oturarak. “Daha yakına taşınmamıza izin vermen yeterince büyük bir iyilik. Teşekkür ederim.” Thom oturdu. Birgitte de şöminenin yanında onlara katıldı, ama sırtını taşlara vererek ayakta durmayı tercih etti.</p>
<p class="p0">“İyi görünüyorsun, Elayne,” dedi Thom. “Bebek konusunda her şey yolunda gidiyor mu?”</p>
<p class="p0">“Bebekler,” diye düzeltti Elayne. “İkiz olacaklar. Ve evet, her şey yolunda. Her fırsatta beni dürtüklemeleri dışında.”</p>
<p class="p0">“Dur bir dakika,” dedi Mat. “<span class="t3">Ne?</span>” Elayne’in karnına bir daha baktı.</p>
<p class="p0">Thom gözlerini devirdi. “Şehirde kumar oynarken söylentilere <span class="t3">hiç mi</span> kulak kabartmazsın?”</p>
<p class="p0">“Dinliyorum işte,” diye mırıldandı Mat. “Genellikle.” Suçlarcasına Elayne’e baktı. “Rand’ın bundan haberi var mı?”</p>
<p class="p0">Elayne güldü. “Çok şaşırmadığını sanıyorum.”</p>
<p class="p0">“Yak beni!” dedi Mat. “Baba o mu?”</p>
<p class="p0">“Çocuklarımın babasının kim olduğu, şehirde spekülasyon konusu,” dedi Elayne ciddi bir tavırla. “Ve Taht, şimdilik spekülasyon olarak kalmasını tercih ediyor. Ama benden çok bahsettik! Thom, bana her şeyi anlatmalısın. Ebou Dar’dan nasıl kaçtın?”</p>
<p class="p0">“Ebou Dar’ı boş ver,” diye terslendi Birgitte. “Olver nasıl? Onu buldunuz mu?”</p>
<p class="p0">“Bulduk,” dedi Thom. “Çocuk iyi, ama korkarım profesyonel asker olma yolunda.”</p>
<p class="p0">“Kötü bir hayat değil,” dedi Birgitte. “Ha, Mat?”</p>
<p class="p0">“Daha kötüleri de var,” dedi Mat, kendine gelmeye çalışarak. Kraliçe olmak Elayne’i nasıl <span class="t3">daha az</span> azametli ve kurumlu yapmıştı? Mat bir şeyi mi gözden kaçırıyordu? Elayne şimdi daha canayakın görünüyordu!</p>
<p class="p0">Eh, bu adil değildi. Daha önce de canayakın davrandığı zamanlar olmuştu. Yalnızca, Mat’e emirler yağdırdığı zamanların arasına sıkışmıştı bunlar. Thom kaçışlarını ve Tuon’un yakalanmasını, sonra Luca Efendi’nin sirkiyle yaptıkları yolculukları anlatırken Mat gülümsedi. Bir masalcının ağzından duyulunca, hikaye, onu yaşarken olduğundan çok daha etkileyici geliyordu. Thom’u dinlerken, Mat kendini bir kahraman gibi düşünecekti neredeyse.</p>
<p class="p0">Ama Thom, Tuon’un nikah sözlerine gelmeden Mat öksürdü ve sözünü kesti. “Ve Seanchanları yendik, Murandy’ye kaçtık ve sonunda bizi bir Kapıyoldan buraya getirecek bir Aes Sedai bulduk. Bu arada, son zamanlarda Verin’i gördün mü?”</p>
<p class="p0">“Hayır,” dedi Elayne. Thom eğlenerek Mat’i süzdü.</p>
<p class="p0">“Kahretsin,” dedi Mat. Eh, Ghenjei Kulesi’ne gitmek için Verin’e Kapıyol açtırma olasılığı ortadan kaybolmuştu işte. Bunun için daha sonra endişelenecekti. Kemerindeki deri zarfı aldı, açtı ve Aludra’nın kağıtlarını çıkardı. “Elayne,” dedi, “seninle konuşmam gerek.”</p>
<p class="p0">“Evet, mektubunda dökümhanelerden bahsetmiştin. Başını nasıl bir derde soktun, Matrim Cauthon?”</p>
<p class="p0">“Bu hiç adil değil,” dedi Mat sayfaları açarak. “Başını derde sokan ben değilim. Eğer ben...”</p>
<p class="p0">“Tear Taşı’nda yakalanmamdan bahsetmeyeceksin yine, değil mi?” diye sordu Elayne, gözlerini devirerek.</p>
<p class="p0">Mat durdu. “Elbette hayır. O çok uzun zaman önceydi. Artık hatırlamıyorum bile.”</p>
<p class="p0">Elayne kahkaha attı; güzel sesi odada çınladı. Mat kızardı. “Her neyse, başım belada değil. Yalnızca bazı kaynaklara ihtiyacım var.”</p>
<p class="p0">“Ne tür kaynaklar?” diye sordu Elayne merakla. Mat kağıtları Elayne’in sandalyesinin yanındaki masaya yaydı. Birgitte de eğildi.</p>
<p class="p0">“Eh,” dedi Mat çenesini ovalayarak. “Şehirde üç dökümhane var. Onlara ihtiyacım olacak. Bazı tozlara da ihtiyacımız olacak. Bu sayfada listesi var. Ve... birazcık da metal.” İrkildi ve Aludra’nın listelerinden birini Elayne’e uzattı.</p>
<p class="p0">Elayne sayfayı okudu ve sonra gözlerini kırpıştırdı. “Sen delirdin mi?”</p>
<p class="p0">“Bazen delirdiğimi sanıyorum,” dedi Mat. “Ama, yak beni, bunun maliyetine değeceğini düşünüyorum.”</p>
<p class="p0">“Nedir bu?” diye sordu Elayne, Birgitte sayfalardan birini gözden geçirip ona uzatırken.</p>
<p class="p0">“Aludra onlara ejder diyor,” dedi Mat. “Thom, Aludra’yı tanıdığını söyledi?”</p>
<p class="p0">“Evet, tanırdım,” dedi Elayne.</p>
<p class="p0">“Eh, bunlar, tıpkı havaifişeklerde olduğu gibi, fırlatma boruları. Ama metalden yapılmışlar ve büyükler. Ve geceçiçeği yerine, kafa büyüklüğündeki demir parçalar fırlatıyorlar.”</p>
<p class="p0">“Neden havaya demir parçaları atmak istiyorsun?” dedi Elayne kaşlarını çatarak.</p>
<p class="p0">“<span class="t3">İstemiyorsun,</span>” dedi Birgitte, gözlerini iri iri açarak. “Onları bir başkasının ordusuna atıyorsun.”</p>
<p class="p0">Mat başını salladı. “Aludra bu ejderlerden birinin, bir demir topu bir buçuk kilometre uzağa atabileceğini iddia ediyor.”</p>
<p class="p0">“Fincan içinde anne sütü!” dedi Birgitte. “Ciddi olamazsın.”</p>
<p class="p0">“Aludra ciddi,” dedi Mat. “Ve ben ona inanıyorum. Şimdiden neler yaptığını görmelisin. Ve bunların onun başyapıtı olacağını söylüyor. Bak, burada, bir buçuk kilometre öteden bir şehrin duvarına fırlatılan ejderleri göstermiş. Elli ejder ve iki yüz elli askerle, birkaç saat içinde Caemlyn’in çevresindekine benzeyen bir duvarı yıkabilirsin.”</p>
<p class="p0">Elayne soldu. Ona inanmış mıydı? Zamanını boşa harcadığı için ona kızacak mıydı?</p>
<p class="p0">“Son Savaş’ta çok işe yaramayacağını biliyorum,” dedi Mat çabucak. “Trollocların duvarları yoktur. Ama buraya bak. Ondan bir yaylım atışı tasarlamasını istedim. Dört yüz adım uzaktan Trollocların üzerine fırlatırsan, o ejderlerden biri elli okçunun işini görür. Yak beni, Elayne, dezavantajlı durumda olacağız. Ne kadar askerimiz olursa olsun, Gölge her zaman bize daha fazla Trolloc fırlatabilir ve o lanet şeyleri öldürmek, insan öldürmekten iki kat zor. Bir avantaja ihtiyacımız var. Hatırlarım...”</p>
<p class="p0">Sustu. Trolloc Savaşları’nı hatırladığını söylemek üzereydi, ama bu iyi bir fikir olmazdı. “Bak,” dedi. “Bunun inanılmaz geldiğini biliyorum, ama bir şans vermelisin.”</p>
<p class="p0">Elayne başını kaldırıp ona baktı ve... yine mi ağlıyordu? Mat ne yapmıştı ki?</p>
<p class="p0">“Mat, seni öpebilirdim,” dedi Elayne. “Tam da ihtiyacım olan şey bu!”</p>
<p class="p0">Mat gözlerini kırpıştırdı. Ne?</p>
<p class="p0">Birgitte güldü. “İlk önce Norry, şimdi de Mat. Kendine hakim olman gerek, Elayne. Rand kıskanacak.”</p>
<p class="p0">Elayne hıhladı ve planlara baktı. “Dökümhaneler bundan hoşlanmayacak. Kuşatmanın ardından, zanaatkarların büyük kısmı gündelik işlerinin başına dönmeye can atıyor.”</p>
<p class="p0">“Ah, onu bilmem, Elayne,” dedi Birgitte. “Ben de zamanımda bir iki zanaatkar tanıdım. Her biri savaş sırasında öne sürülen kraliyet önceliklerinden yakınır, ama Taht onlara paralarını ödediği sürece, gizliden gizliye mutlu olurlar. Düzenli iş gelmesini takdir ederler. Dahası, böyle bir şey onları meraklandıracaktır da.”</p>
<p class="p0">“Sır olarak saklamamız gerek,” dedi Elayne.</p>
<p class="p0">“Ee, yapacak mısın?” diye sordu Mat şaşkınlıkla. Elayne’i ikna etmek için gizli rüşvete ihtiyaç olmamıştı!</p>
<p class="p0">“İlk önce çalışan bir tane görmemiz gerek elbette,” dedi Elayne. “Ama eğer bu araçlar, bu ejderler Aludra’nın iddia ettiğinin yarısı kadar işe yarasalar... eh, bulabildiğimiz bütün adamları bu işe koşmazsak aptal sayılırım!”</p>
<p class="p0">“Çok cömertsin,” dedi Mat kafasını kaşıyarak.</p>
<p class="p0">Elayne duraksadı. “Cömert?”</p>
<p class="p0">“Birlik için bunları yapmam.”</p>
<p class="p0">“Birlik için... Mat, bu Andor için olacak!”</p>
<p class="p0">“Bak şimdi,” dedi Mat. “Bunlar <span class="t3">benim</span> planlarım.”</p>
<p class="p0">“Ve <span class="t3">benim</span> kaynaklarım!” dedi Elayne. Aniden gerginleşerek doğrulup oturdu. “Kuşkusuz Taht, bu silahları daha istikrarlı ve daha faydalı bir biçimde kullanabilir.”</p>
<p class="p0">Kenarda, Thom sırıtıyordu.</p>
<p class="p0">“<span class="t3">Sen</span> neden bu kadar mutlusun?” diye sordu Mat.</p>
<p class="p0">“Yok bir şey,” dedi Thom. “Annen seninle gurur duyardı, Elayne.”</p>
<p class="p0">“Teşekkür ederim, Thom,” dedi Elayne, ona bir gülümseme bahşederek.</p>
<p class="p0">“Sen kimin tarafındasın?” dedi Mat.</p>
<p class="p0">“Herkesin,” dedi Thom.</p>
<p class="p0">“O bir taraf sayılmaz,” dedi Mat, sonra Elayne’e baktı. “Aludra’ya bu planları yaptırabilmek için epey çaba harcadım ve bol bol da düşündüm. Andor’a garezim yok, ama bu silahları ben olmayan kimseye emanet edemem.”</p>
<p class="p0">“Ya Birlik Andor’un bir parçası olsa?” diye sordu Elayne. Aniden <span class="t3">gerçekten</span> de bir Kraliçe’ye dönüşmüştü.</p>
<p class="p0">“Birlik kimseye bağlı değildir,” dedi Mat.</p>
<p class="p0">“Bu hayranlık verici, Mat,” dedi Elayne, “ama bu durumda, sen paralı asker oluyorsun. Bence Birlik’in daha fazlasına, daha iyi bir şeye ihtiyacı var. Resmi destekle, daha fazla kaynak ve yetke bulabilirsiniz. Size Andor’da görev veririz, ama hiyerarşik yapınız aynı kalır.”</p>
<p class="p0">Aslında baştan çıkarıcıydı. Birazcık. Ama fark etmezdi. Elayne’in, Seanchanlarla ilişkisini öğrendikten sonra, Mat’in ülkesinde kalmasından mutluluk duyacağını sanmıyordu. Bir şekilde, sonunda Tuon’un yanına dönmeyi planlıyordu. Sırf Tuon’un onun hakkında neler hissettiğini öğrenmek için bile olsa.</p>
<p class="p0">Bu ejderleri Seanchanlara vermeye niyeti yoktu, ama onları Andor’a vermek de istemiyordu. Ne yazık ki, silahları onlara da vermeden Andor’un onları imal etmesini sağlamanın yolu yoktu.</p>
<p class="p0">“Birlik için görev istemiyorum,” dedi Mat. “Biz özgür adamlarız ve böyle kalmasını istiyoruz.”</p>
<p class="p0">Elayne’in canı sıkılmış görünüyordu.</p>
<p class="p0">“Ama ejderleri sizinle paylaşırız,” dedi Mat. “Biraz bize, biraz size.”</p>
<p class="p0">“Peki,” dedi Elayne, “ben bütün ejderleri yapsam ve hepsi bende kalsa -ama onları yalnızca Birlik’in kullanacağına dair söz versem? Onlara başka hiçbir kuvvet ulaşamasa?”</p>
<p class="p0">“Çok naziksin, derdim,” dedi Mat. “Ama şüphe uyandırıcı. Alınmaca yok.”</p>
<p class="p0">“Asil Evlerin bunları edinmemesi benim için daha iyi, en azından başlangıçta. Eninde sonunda yayılacaklar. Silahlar her zaman yayılır. Onları yaparım ve Birlik’e vermeye söz veririm. Görevlendirme yok, yalnızca sizi uzun dönem için kiralayan bir sözleşme. Dilediğiniz zaman gidebilirsiniz. Ama giderseniz, ejderleri geride bırakırsınız.”</p>
<p class="p0">Mat kaşlarını çattı. “Boynuma bir zincir doluyormuşsun gibi hissediyorum, Elayne.”</p>
<p class="p0">“Yalnızca mantıklı çözümler öneriyorum.”</p>
<p class="p0">“Sen mantıklı olduğun gün şapkamı yiyeceğim,” dedi Mat. “Alınmaca yok.”</p>
<p class="p0">Elayne tek kaşını kaldırdı. Evet, gerçekten bir kraliçe olmuştu.</p>
<p class="p0">“Gidersek, bu ejderlerin birkaçını alıkoyma hakkı istiyorum,” dedi Mat. “Dörtte biri bize, dörtte üçü size. Ama sözleşmeni kabul edeceğiz ve senin için çalıştığımız sürece, onları yalnızca biz kullanacağız. Tıpkı söylediğin gibi.”</p>
<p class="p0">Elayne’in kaş çatışı derinleşti. Kavrulası, ama o ejderlerin gücünü çok çabuk kavramıştı. Mat onun şimdi duraksamasına izin veremezdi. Ejderlerin üretiminin hemen başlaması gerekiyordu. Ve onları Birlik’in kullanabilmesi fırsatından vazgeçemezdi.</p>
<p class="p0">Mat içini çekerek uzandı ve ensesindeki sicimin düğümünü çözdü, sonra o tanıdık tilki başı madalyonunu gömleğinden çıkardı. Onu çıkarır çıkarmaz, kendini çırılçıplak soyunmuş gibi hissetti. Madalyonu masanın üzerine koydu.</p>
<p class="p0">Elayne madalyona baktı. Mat onun gözlerinde bir arzu parıltısı gördü. “Bu ne için?”</p>
<p class="p0">“Tatlandırıcı,” dedi Mat. Dirseklerini dizlerine dayayarak öne eğildi. “Bu akşam bir prototip ejder üretmeye başlamayı kabul edersen, bir günlüğüne senin olacak. Madalyonla ne yapacağın umurumda değil -incele, hakkında kahrolası bir kitap yaz, takıp gez. Ama yarın iade edeceksin. Söz ver.”</p>
<p class="p0">Birgitte usulca ıslık çaldı. Elayne o madalyonun ne olduğunu öğrendiğinden beri, onu ele geçirmek istiyordu. Elbette, Mat’in karşılaştığı tüm diğer kahrolası Aes Sedailer de öyle.</p>
<p class="p0">“Birlik’le en az bir senelik sözleşme yapacağım,” dedi Elayne, “ve yenilenebilir olacak. Murandy’de ne kadar kazanıyorsanız, o kadar para vereceğiz.”</p>
<p class="p0">Elayne bunu nereden biliyordu.</p>
<p class="p0">“Bir ay önceden haber vermek koşuluyla sözleşmeyi iptal edebilirsin,” diye devam etti, “ama her beş ejderden dördünü alıkoyarım. Ve Andor ordusuna katılmak isteyenlere de izin verilecek.”</p>
<p class="p0">“Dörtte birini istiyorum,” dedi Mat. “Ve yeni bir uşak.”</p>
<p class="p0">“<span class="t3">Ne?</span>” dedi Elayne.</p>
<p class="p0">“Uşak,” dedi Mat. “Bilirsin, giysilerime bakması için. Sen benden daha iyi seçim yaparsın.”</p>
<p class="p0">Elayne onun giysilerine, sonra saçlarına baktı. “Bunu,” dedi, “diğer pazarlıklar nasıl giderse gitsin yine de vereceğim.”</p>
<p class="p0">“Dörtte bir?” dedi Mat.</p>
<p class="p0">“Madalyonu üç gün alıkoyarım.”</p>
<p class="p0">Mat ürperdi. <span class="t3">Gholam</span> şehirdeyken, üç gün. Elayne onu öldürtecekti bu gidişle. Madalyonu ona bir günlüğüne vermek bile kumardı. Ama önerebileceği başka şey düşünemiyordu. “O şeyle ne yapabileceğini düşünüyorsun ki?”</p>
<p class="p0">“Kopyalayabilirim,” dedi Elayne dalgın dalgın, “eğer şanslıysam.”</p>
<p class="p0">“<span class="t3">Gerçekten mi?</span>”</p>
<p class="p0">“İnceleyene kadar bilemem.”</p>
<p class="p0">Aniden Mat’in gözlerinin önüne, her Aes Sedainin bu madalyonlardan bir tane taktığı bir dünya imgesi geldi. Thom ile göz göze geldi. O da bunu duyunca şaşırmış gibi görünüyordu.</p>
<p class="p0">Ama ne fark ederdi ki? Mat yönlendiremiyordu. Önceden, Elayne’in incelemesine izin verirse, Mat madalyonu takarken ona Tek Güç’le dokunmanın bir yolunu bulacağından endişeleniyordu. Ama eğer yalnızca madalyonun bir kopyasını istiyorsa... eh, Mat rahatlamıştı. Ve meraklanmıştı.</p>
<p class="p0">“Söylemek istediğim bir şey var, Elayne,” dedi. “<span class="t3">Gholam</span> burada. Şehirde. İnsanları öldürüyor.”</p>
<p class="p0">Elayne sükunetini bozmadı, ama daha da resmi bir biçimde konuşmasına bakarak, Mat haberin onu endişelendirdiğini anlayabiliyordu. “O zaman madalyonu sana zamanında geri vermeye özen göstereceğim.”</p>
<p class="p0">Mat yüzünü buruşturdu. “Tamam,” dedi. “Üç gün.”</p>
<p class="p0">“Pekala,” dedi Elayne. “Birlik’in hemen işe başlamasını istiyorum. Yakında Cairhien’e Yolculuk edeceğim ve orada, Kraliçenin Askerlerinden daha iyi bir destek gücü olacaklarını hissediyorum.”</p>
<p class="p0">Demek mesele buydu! Elayne Güneş Tahtı’nı almak üzere harekete geçiyordu. Eh, adamları kullanmak için iyi bir yol gibi görünüyordu, en azından Mat onlara ihtiyaç duyana kadar. Aylaklık edip tembelleşmelerinden, paralı askerlerle dövüşmelerinden daha iyiydi.</p>
<p class="p0">“Bunu kabul ediyorum,” dedi Mat, “ama Elayne, Birlik Son Savaş geldiğinde serbest olmalı. Rand nasıl istiyorsa o şekilde savaşmak üzere. Ve Aludra’nın ejderlere göz kulak olması gerekiyor. Birlik Andor’dan ayrılacak olursa, seninle kalmakta ısrar edeceğini hissediyorum.”</p>
<p class="p0">“Bununla sorunum yok,” dedi Elayne gülümseyerek.</p>
<p class="p0">“Ben de olmayacağını düşünmüştüm zaten. Ama, yanlış anlaşma olmasın diye söylüyorum, biz gidene kadar ejderler Birlik’in kontrolünde olacak. Teknolojiyi satamazsın.”</p>
<p class="p0">“Biri onları taklit edecektir, Mat,” dedi Elayne.</p>
<p class="p0">“Kopyalar Aludra’nınkiler kadar iyi olmayacaktır,” dedi Mat. “Sana söz veririm.”</p>
<p class="p0">Elayne mavi gözlerini ona dikerek Mat’i inceledi, tarttı, yargıladı. “Yine de Birlik’in Andor güçlerine katılmasını tercih ederdim.”</p>
<p class="p0">“Eh, ben de som altından yapılmış bir şapka, uçabilen bir çadır ve elmas pisleyen bir at isterdim. Ama ikimiz de mantıklı olup, ne bulabiliyorsak onunla idare edeceğiz, değil mi?”</p>
<p class="p0">“Benim istediklerim hiç de mantıksız...”</p>
<p class="p0">“Sen ne dersen onu yapmak zorunda olurduk, Elayne,” diye yanıt verdi Mat. “Bunu kabul edemem. Bazı savaşlara girmeye değmez ve adamlarımın kendilerini ne zaman riske atacaklarına ben karar vereceğim. O kadar.”</p>
<p class="p0">“Her an beni bırakabilecek adamlar olması hoşuma gitmiyor.”</p>
<p class="p0">“Sırf seni sinirlendirmek için onları geri çekmeyeceğimi biliyorsun,” dedi Mat. “Doğru olanı yapacağım.”</p>
<p class="p0">“<span class="t3">Senin</span> doğru olduğunu düşündüğün şeyi yapacaksın,” diye düzeltti Elayne.</p>
<p class="p0">“Bu seçim her erkeğe tanınmalıdır,” diye yanıt verdi Mat.</p>
<p class="p0">“Pek az erkek bunu bilgece kullanır.”</p>
<p class="p0">“Yine de bu seçeneğe sahip olmak istiyoruz,” dedi Mat. “Bunu talep ediyoruz.”</p>
<p class="p0">Elayne, fark edilmesi zor bir şekilde, masadaki planlara ve madalyona baktı. “Kabul ediyorum,” dedi.</p>
<p class="p0">“Anlaştık,” dedi Mat. Ayağa kalktı, avucuna tükürdü ve elini uzattı.</p>
<p class="p0">Elayne duraksadı, ayağa kalktı, eline tükürdü ve Mat’e uzattı. Mat gülümsedi ve onun elini sıktı.</p>
<p class="p0">“Silahlarınızı İki Nehir’e karşı kullanmanızı isteyebilirim, bunu biliyor muydun?” diye sordu Elayne. “Bu yüzden mi dilediğinizde ayrılma hakkı istedin?”</p>
<p class="p0"><span class="t3">İki Nehir</span>’e karşı mı? Işık aşkına, Elayne neden bunu yapmak isteyecekti ki? “Onlarla savaşman gerekmiyor, Elayne.”</p>
<p class="p0">“Perrin’in beni ne yapmaya zorlayacağını göreceğiz,” diye yanıt verdi Elayne. “Ama şu anda bunu tartışmayalım.” Thom’a baktı, sonra masanın altına uzandı ve kurdeleyle bağlanmış bir kağıt rulosu çıkardı. “Lütfen. Ebou Dar’dan sonraki yolculuğunuz sırasında olanlar hakkında daha fazla şey öğrenmek istiyorum. Bu akşam benimle yemek yer misiniz?”</p>
<p class="p0">“Çok seviniriz,” dedi Thom ayağa kalkarak. “Değil mi, Mat?”</p>
<p class="p0">“Sanırım,” dedi Mat. “Talmanes de gelebilirse. En azından seninle tanışmasına izin vermezsem gırtlağımı paralar, Elayne. Seninle yemek yerse, kampa kadar dans edecektir.”</p>
<p class="p0">Elayne güldü. “Nasıl istersen. Hizmetkarlarım size, yemek vaktine kadar dinlenebileceğiniz odalar gösterecek.” Rulo yapılmış kağıdı Thom’a uzattı. “Eğer istersen, bu yarın ilan edilecek.”</p>
<p class="p0">“Nedir bu?” diye sordu Thom kaşlarını çatarak.</p>
<p class="p0">“Andor sarayı doğru düzgün bir ozandan yoksun,” dedi. “Senin ilgilenebileceğini düşündüm.”</p>
<p class="p0">Thom duraksadı. “Bana şeref verdin, ama bunu kabul edemem. Önümüzdeki günlerde yapmam gereken işler var ve saraya bağlı kalamam.”</p>
<p class="p0">“Saraya bağlı kalman gerekmez,” dedi Elayne. “Dilediğin yere gitme özgürlüğün olacak. Ama Caemlyn’deyken, kim olduğunun bilinmesini istiyorum.”</p>
<p class="p0">“Ben...” Thom kağıt rulosunu aldı. “Düşüneceğim, Elayne.”</p>
<p class="p0">“Harika.” Elayne yüzünü buruşturdu. “Korkarım şimdi ebemle randevum var, ama sizinle akşam yemeğinde görüşürüz. Matrim’e henüz, mektubunda kendine evli bir erkek derken neyi kastettiğini soramadım. Eksiksiz bir rapor istiyorum! Sansür de yok!” Sinsi sinsi gülümseyerek Mat’e baktı. “Sansür, ‘çıkartılmış bölümler’ demek, Mat. Kahrolası bilgin yoksa.”</p>
<p class="p0">Mat şapkasını taktı. “Bunu biliyordum.” Sözcük neydi? Sansar mı? Işık, o mektupta neden evliliğinden bahsetmişti ki? Elayne’i, onunla görüşmeyi kabul etmesini sağlayacak kadar meraklandıracağını ummuştu.</p>
<p class="p0">Elayne gülerek çıkışı gösterdi. Thom onun yanağına babacan bir öpücük kondurduktan sonra kapıya döndü -iyi ki de babacandı! Mat o ikisi hakkında, inanmak istemediği şeyler duymuştu. Hem de Thom, Elayne’in dedesi olacak yaştayken.</p>
<p class="p0">Mat kapıyı açtı ve çıkmaya hazırlandı.</p>
<p class="p0">“Mat,” diye ekledi Elayne. “Yeni bir ceket almak için borç istersen, Taht sana borç verebilir. Konumunu düşünerek, gerçekten de daha güzel giyinmen gerek.”</p>
<p class="p0">‘‘Ben kahrolası bir asil değilim!” dedi Mat ona dönerek.</p>
<p class="p0">“Henüz değil,” dedi Elayne. “Perrin’in aksine, sen kendine unvan verecek kadar küstah değilsin. Ama ben sana bir unvan vereceğim.”</p>
<p class="p0">“Buna cüret edemezsin,” dedi Mat.</p>
<p class="p0">“Ama...”</p>
<p class="p0">“Buraya bak,” dedi Mat, Thom koridorda ona katılırken. “Ben kimliğimle <span class="t3">gurur</span> duyuyorum. Bu ceketi de severim. Rahat bir ceket.” Yumruklarını sıktı ve boynunu kaşımayı reddetti.</p>
<p class="p0">“Sen öyle diyorsan,” dedi Elayne. “Seninle yemekte görüşürüz. Dyelin’i getirmem gerekecek. Seninle tanışmak istiyordu.”</p>
<p class="p0">Ardından, Birgitte kapıyı kapattı. Mat bir anlığına intikam arzusuyla kapıya baktı, sonra Thom’a döndü. Talmanes ve askerler koridorda, biraz uzakta, onları işitemeyecekleri bir yerde duruyordu. Saray hizmetkarları onlara sıcak çay ikram ediyordu.</p>
<p class="p0">“İyi gitti,” diye karar verdi Mat, ellerini beline dayayarak. “Elayne’in yeme gelmeyeceğinden korkuyordum, ama bence onu epey heyecanlandırdım.” Ama lanet zarlar hala kafasının içinde yuvarlanıyordu.</p>
<p class="p0">Thom gülerek omzuna bir şaplak attı.</p>
<p class="p0">“Ne?” diye sordu Mat.</p>
<p class="p0">Thom gülmekle yetindi, sonra elindeki kağıda baktı. “Bu da beklenmedik ölçüde iyiydi.”</p>
<p class="p0">“Eh, Andor’un bir saray ozanı yok gerçekten,” dedi Mat.</p>
<p class="p0">“Evet,” dedi Thom ruloya bakarak. “Ama Andor’da ya da Cairhien’de işlediğim, bilinen ya da bilinmeyen tüm suçlarımın affedildiği de yazılı. Acaba kim söyledi...”</p>
<p class="p0">“Neyi kim söyledi?”</p>
<p class="p0">“Boş ver, Mat. Yok bir şey. Elayne’le yiyeceğimiz yemeğe daha birkaç saat var. Gidip yeni bir ceket alalım mı, ne dersin?”</p>
<p class="p0">“Tamam,” dedi Mat. “Sence istesem bana da o af belgelerinden bir tane bahşeder mi?”</p>
<p class="p0">“Af belgesine mi ihtiyacın var?”</p>
<p class="p0">Mat omuzlarını silkti. Birlikte koridorda yürüdüler. “İşi güvenceye almanın bir zararı dokunmaz. Bana ne tür bir ceket alacaksın?”</p>
<p class="p0">“Ben öderim demedim.”</p>
<p class="p0">“O kadar cimri olma,” dedi Mat. “Akşam yemeği benden.” Kanlı küller, Mat bir şekilde, o yemeğin bedelini ödeyeceğini biliyordu.</p>
</body>
</html>