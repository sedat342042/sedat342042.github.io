<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>

<link rel="stylesheet" type="text/css" href="../Styles/style.css"/>
<title>Geceyarısı Kuleleri</title>
</head>
<body>
<p class="p1" style="text-align: center;"><span class="t1">4</span></p>
<p class="p1" style="text-align: center;">-------------------------------------------------------------------------------------------------</p>
<p class="p1" style="text-align: center;"><span class="t1">DESEN İNLİYOR</span></p>
<p class="p1" style="text-align: center;"><span class="t1"><br/></span></p>
<p class="p0">“Bu da ne?” diye sordu Perrin, keskin çürük et kokusunu duymazdan gelmeye çalışarak. Ceset göremiyordu, ama kokuya bakarak, yer onlarla kaplı olmalıydı.</p>
<p class="p0">Jehannah Yolu’nun kenarında, bir devriye grubuyla birlikte durmuş, kuzeydeki, yükselip alçalan bir ovaya bakıyordu. Ovada tek tük ağaçlar vardı. Çimenler, başka yerlerde olduğu gibi sarı-kahverengiydi, ama yoldan uzaklaştıkça, bir tür hastalığa yakalanmış gibi kararıyorlardı.</p>
<p class="p0">“Bunu daha önce gördüm,” dedi Seonid. Ufak tefek, soluk tenli Aes Sedai yol kenarında eğilmiş, küçük bir otu elinde evirip çeviriyordu. Üzerinde, sade ama kaliteli, yeşil yünlüler vardı. Tek mücevheri Büyük Yılan yüzüğüydü.</p>
<p class="p0">Yukarıda, yumuşak bir gök gürültüsü patladı. Seonid’in arkasında altı Bilge kollarını kavuşturmuş, okunması imkansız yüz ifadeleriyle duruyorlardı. Perrin Bilgelere -ya da onların iki Aes Sedai çırağına- geride kalmalarını söylemeyi düşünmemişti. Muhtemelen <span class="t3">onun</span> eşlik etmesine izin verdikleri için şanslı sayılmalıydı.</p>
<p class="p0">“Evet,” dedi Nevarin. Bileziklerini şıngırdatarak çömeldi ve yaprağı Seonid’den aldı. “Küçük bir kızken bir seferinde Afet’i ziyaret etmiştim; babam orayı görmemin önemli olduğunu düşünmüştü. Bu, orada gördüklerime benziyor.”</p>
<p class="p0">Perrin Afet’e bir kez gitmişti, ama o kara benekler gerçekten de ayırt edici görünüyordu. Bir alakarga uzak ağaçlardan birine kondu ve dalları, yaprakları didiklemeye başladı, ama ilginç bir şey bulamayınca uçup gitti.</p>
<p class="p0">Asıl rahatsız edici olan, buradaki bitkilerin yolda gördüklerinden daha iyi durumda olmasıydı. Beneklerle kaplıydılar, ama yaşıyor, hatta gelişiyorlardı.</p>
<p class="p0"><span class="t3">Işık,</span> diye düşündü Perrin, Nevarin’in uzattığı yaprağı alarak. Yaprak çürük kokuyordu. <span class="t3">Afet’in iyi alternatif olduğu bir dünya nasıl bir dünyadır?</span></p>
<p class="p0">“Mori alanın çevresinde dolaştı,” dedi Nevarin, yakında duran Mızrağın Kızı’na doğru başını sallayarak. “Ortası daha da kara. Orada ne olduğunu göremedi.”</p>
<p class="p0">Perrin Sağlam’ı mahmuzlayarak yoldan ayrıldı. Faile onu takip etti; hiç korkmuş kokmuyordu, ama Perrin’in İki Nehirli silahlı adamları tereddütlüydü.</p>
<p class="p0">“Lord Perrin?” diye seslendi Wil.</p>
<p class="p0">“Muhtemelen tehlikeli değil,” dedi Perrin. “Hayvanlar bu alana girip çıkıyor hala.” Afet, orada yaşayanlar yüzünden tehlikeliydi. Ve bir şekilde o yaratıklar güneye gelirse, bilmeleri gerekirdi. Aieller yorum yapmadan peşinden yürüdüler. Faile ona katıldığı için, Berelain’in de peşinden gelmesi gerekmişti, Annoura ile Gallenne de onu izliyorlardı. Neyse ki Alliandre geride kalmayı kabul etmişti, Perrin’in yokluğunda kampı ve mültecileri idare ediyordu.</p>
<p class="p0">Atlar huzursuzdu ve bulundukları çevrenin de ruh hallerine pek yardımı dokunmuyordu. Perrin çürük ve ölüm kokusunu biraz olsun azaltabilmek için ağzından nefes aldı. Zemin burada da ıslaktı -şu bulutlar bir geçse, toprağı kurutacak biraz güneş ışığı görseler- ve atlar kayabilirdi, bu yüzden acele etmediler. Çimenliğin büyük kısmı çimen, yonca ve küçük otlarla kaplıydı, ve ilerledikçe, karanlık beneklerin çoğaldığını gördüler. Birkaç dakika sonra, gördükleri bitkilerin çoğu yeşil ya da sarıdan çok kahverengiydi.</p>
<p class="p0">Sonunda, üç tepenin arasında kalmış küçük bir vadiye geldiler. Perrin Sağlam’ı dizginleyerek durdurdu; diğerleri çevresini aldılar. Burada tuhaf bir köy vardı. Büyük kamışlara benzeyen tuhaf bir ağaç türünden yapılmış kulübelerden oluşuyordu ve çatıları iki avuç genişliğinde kocaman yapraklarla örtülmüştü.</p>
<p class="p0">Burada bitki yoktu, yalnızca çok kumlu toprak vardı. Perrin eyerden kaydı ve eğilip kumu yokladı, parmakları arasında ovaladı. Diğerlerine baktı. Şaşkın kokuyorlardı.</p>
<p class="p0">Sağlam’ı yularından çekerek ihtiyatla köyün ortasına yürüdü. Afet bu noktadan yayılıyordu, ama köyün kendisine dokunmamıştı. Mızrağın Kızları, Sulin’in önderliğinde, peçelerini takarak dağıldılar. Kulübeleri çabucak kontrol ettiler ve hızlı jestlerle işaretleştiler, sonra geri döndüler.</p>
<p class="p0">“Kimse yok mu?” diye sordu Faile.</p>
<p class="p0">“Hayır,” dedi Sulin, ihtiyatla peçesini indirerek. “Mekan terk edilmiş.”</p>
<p class="p0">“Kim böyle bir köy yapar ki?” diye sordu Perrin, “hem de Ghealdan’da.”</p>
<p class="p0">“Burada yapılmamış,” dedi Masuri.</p>
<p class="p0">Perrin ince Aes Sedai’ye döndü.</p>
<p class="p0">“Bu köy bu bölgeye ait değil,” dedi Masuri. “Kullanılan tahta türünü daha önce görmedim.”</p>
<p class="p0">“Desen inliyor,” dedi Berelain usulca. “Yürüyen ölüler, tuhaf ölümler. Şehirlerde odalar kayboluyor ve yiyecek bozuluyor.”</p>
<p class="p0">Perrin, baltasının onu öldürmeye çalıştığı günü hatırlayarak çenesini kaşıdı. Koskoca köyler kaybolup başka yerlerde beliriyorsa, Desen’in lime lime olduğu yerlerde yarıklardan Afet çıkıyorsa... Işık! Her şey ne kadar kötüye gidiyordu?</p>
<p class="p0">“Köyü yakın,” dedi dönerek. “Tek Güç kullanın. Lekeli bitkilerden yapabildiğiniz kadarını, kavurun. Belki yayılmasını durdurabiliriz. Orduyu bir saat uzaktaki o kampa götüreceğiz ve daha fazla zamana ihtiyacınız olursa yarın da orada kalacağız.”</p>
<p class="p0">Bu sefer, doğrudan bir emir verdiği halde, Bilgeler ve Aes Sedailer yakınmak için burunlarını bile çekmediler.</p>
<p class="p0">&nbsp;</p>
<p class="p0"><span class="t3">Bizimle avlan, kardeşim.</span></p>
<p class="p0">Perrin kendini kurt düşünde buldu. Ucunda tek bir alevin titrediği kandilin küçülen ışığında uykulu uykulu oturmuş, tuhaf köyle ilgilenenlerden rapor beklediğini hatırlıyordu. Gaul’un Malden’den kurtarılan eşyalar arasında bulduğu <span class="t3">Jain Uzakgezgini’nin Yolculukları</span>’nı okuyordu.</p>
<p class="p0">Perrin şimdi, beline kadar gelen otlarla kaplı geniş bir arazinin ortasında, sırtüstü yatıyordu. O gökyüzüne bakarken rüzgarda sallanan otlar yanaklarını ve kollarını okşuyordu. Gökyüzünde, uyanık dünyadaki aynı fırtına kaynıyordu. Burada daha şiddetliydi.</p>
<p class="p0">Kahverengi ve yeşil otların, yabani arpa saplarının arasından fırtınaya bakarken, onun daha da yaklaştığını neredeyse <span class="t3">hissedebiliyordu</span>. Sanki onu sarmak için gökyüzünden alçalırmış gibi.</p>
<p class="p0"><span class="t3">Genç Boğa! Gel! Gel de avlan!</span></p>
<p class="p0">Ses bir kurda aitti. Perrin dişi kurdun adının Meşe Dansçısı olduğunu ve yavruyken meşe fidanları arasında koşturmaktan hoşlandığı için bu adı aldığını içgüdüyle bildi. Başkaları da vardı. Fısıldayan. Sabahışığı. Kıvılcım. Sınırsız. Bir düzine kurt ona sesleniyordu, bazıları uyuyan canlı kurtlar, diğerleri ölmüş kurtların <span class="t3">ruhları</span>.</p>
<p class="p0">Ona, bir kokular, imgeler ve sesler karışımı ile sesleniyorlardı. Bahar vakti sıçrayarak toprakta oyuklar açan geyiğin kokusuyla. Koşan kurtların ayakları altında ezilen yapraklarla. Zafer hırlamalarıyla, birlikte koşan bir sürünün heyecanıyla.</p>
<p class="p0">Davetler, içinde, derinliklerde bir şeyi, baskılamaya çalıştığı kurdu uyandırdı. Ama bir kurdu uzun zaman kilit altına alamazdınız. Ya kaçar, ya da ölürdü; tutsaklığa dayanamazdı. Perrin ayağa fırlamaya, coşkulu kabulünü yollamaya, kendini sürünün içinde kaybetmeye can atıyordu. O Genç Boğa’ydı ve burada ona kucak açılıyordu.</p>
<p class="p0">“Hayır!” dedi Perrin. Doğrulup oturdu ve başını ellerine aldı. “Sürünün içinde kendimi kaybetmeyeceğim.”</p>
<p class="p0">Çekirge sağında otların içinde oturdu. İri boz kurt, altın rengi gözlerinden şimşekler yansıyarak, onları hiç kırpmadan Perrin’e baktı. Otlar Çekirge’nin boynuna kadar geliyordu.</p>
<p class="p0">Perrin elini başından çekti. Hava <span class="t3">ağırdı</span>, rutubetliydi ve yağmur kokuyordu. Havanın ve kuru çayırın kokularının üzerinde, Çekirge’nin sabrının kokusunu alabiliyordu.</p>
<p class="p0"><span class="t3">Davet edildin, Genç Boğa,</span> dedi Çekirge.</p>
<p class="p0">“Sizinle avlanamam,” diye açıkladı Perrin. “Çekirge, bunu konuşmuştuk. Kendimi kaybetmem hakkında. Savaşa girdiğimde öfkeye kapılıyorum. Tıpkı bir kurt gibi.”</p>
<p class="p0"><span class="t3">Bir kurt gibi mi?</span> dedi Çekirge. <span class="t3">Genç Boğa, sen bir kurtsun. Ve bir insan. Gel de avlan.</span></p>
<p class="p0">“Yapamayacağımı <span class="t3">söyledim</span>! Bunun beni tüketmesine izin veremem.” Bir kafese kapatılmış, tüm insanlığını kaybetmiş altın gözlü genç adamı hatırladı. Adı Noam’dı; Perrin onu Jarra adlı bir köyde görmüştü.</p>
<p class="p0"><span class="t3">Işık,</span> diye düşündü Perrin. <span class="t3">Buradan hiç de uzak değil.</span> Ya da en azından, gerçek dünyada bedeninin uyuduğu yerden uzakta değildi. Jarra, Ghealdan’daydı. Tuhaf bir tesadüf.</p>
<p class="p0"><span class="t3">Yakında bir ta’veren varken, tesadüfler yoktur.</span></p>
<p class="p0">Kaşlarını çattı ve araziyi taradı. Moiraine, Perrin’e Noam’ın içinde insana dair hiçbir şey kalmadığını söylemişti. Kurdun onu ele geçirmesine izin verirse, bir kurtkardeşi bekleyen buydu.</p>
<p class="p0">“Bunu kontrol etmeyi öğrenmeliyim ya da kurdu içimden atmalıyım,” dedi Perrin. “Tavizler için zaman yok, Çekirge.”</p>
<p class="p0">Çekirge tatmin olmamış kokuyordu. İnsanların her şeyi kontrol etme eğilimi dediği şeyden hoşlanmıyordu.</p>
<p class="p0"><span class="t3">Gel,</span> dedi otların içinde doğrularak. <span class="t3">Avlan.</span></p>
<p class="p0">“Ben...”</p>
<p class="p0"><span class="t3">Gel ve öğren,</span> dedi Çekirge kızgınlıkla. <span class="t3">Son Av geliyor.</span></p>
<p class="p0">Çekirge, mesajında ilk avını öldüren genç bir enik görüntüleri yollamıştı. Bu ve gelecek endişesi; kurtlar için olağan olmayan bir özellik. Son Av değişim getiriyordu.</p>
<p class="p0">Perrin duraksadı. Önceki bir kurt düşünde, Perrin Çekirge’den onu bu mekan hakkında eğitmesini istemişti. Genç bir kurt için uygunsuz bir talep -büyüğünün kıdemine meydan okuma- ama bu o talebe karşılıktı. Çekirge ona öğretmeye gelmişti, ama bunu bir kurdun öğrettiği gibi öğretecekti.</p>
<p class="p0">“Özür dilerim,” dedi Perrin. “Seninle avlanacağım -ama kendimi kaybetmemeliyim.”</p>
<p class="p0"><span class="t3">Düşündüğün bu şeyler,</span> dedi Çekirge hoşnutsuzlukla. <span class="t3">Bu tür hiçlik düşüncelerini nasıl düşünebilirsin? </span>Yanıta boşluk görüntüleri eşlik etti -boş bir gökyüzü, içinde hiç kimse bulunmayan bir in, boş bir tarla. <span class="t3">Sen Genç Boğa’sın. Her zaman Genç Boğa olacaksın. Genç Boğa’yı nasıl kaybedebilirsin? Başını eğersen, onun pençelerinin üzerinde durduğunu görürsün. Isırırsan, onun dişleri öldürür. Bunu kaybedemezsin.</span></p>
<p class="p0">“İnsanlara özgü bir şey.”</p>
<p class="p0"><span class="t3">Hep aynı sözler, </span>dedi Çekirge.</p>
<p class="p0">Perrin derin bir nefes aldı, aşırı ıslak havayı içine çekti ve salıverdi. “Pekala,” dedi ve ellerinde çekiçle hançer belirdi. “Gidelim.”</p>
<p class="p0"><span class="t3">Toynaklarınla mı avlanacaksın?</span> Boynuzlarını unutup, bir geyiğin sırtına atlayıp onu ezerek yere devirmeye çalışan bir boğa imgesi belirdi.</p>
<p class="p0">“Haklısın.” Perrin’in elinde şimdi sağlam İki Nehir yayı vardı. Jondyn Barran ya da Rand kadar iyi nişancı değildi, ama başının çaresine bakabilirdi.</p>
<p class="p0">Çekirge geyiğe tüküren boğa imgesi yolladı. Perrin hırladı ve pençelerinden tırnak fırlatarak geyiği uzaktan vuran bir kurt imgesi yolladı, ama bu Çekirge’yi daha da fazla eğlendirmekten başka işe yaramadı. Sinirine rağmen, Perrin bunun oldukça saçma bir imge olduğunu itiraf etmek zorundaydı.</p>
<p class="p0">Kurt imgeyi diğerlerine gönderdi ve hepsi eğlentiyle uludu, ama çoğu geyiğin üzerinde hoplayıp zıplayan boğayı tercih edermiş gibiydi. Perrin hırladı ve Çekirge’yi uzaktaki ağaçlığa kadar kovaladı. Diğer kurtlar orada bekliyordu.</p>
<p class="p0">Koşarken, otlar daha da yoğunlaştı. Dolaşık orman çalılıkları gibi engelliyorlardı onu. Çekirge onu kısa zamanda geride bıraktı.</p>
<p class="p0"><span class="t3">Koş, Genç Boğa!</span></p>
<p class="p0"><span class="t3">Koşmaya çalışıyorum,</span> diye karşılık verdi Perrin.</p>
<p class="p0"><span class="t3">Önceden koştuğun gibi değil!</span></p>
<p class="p0">Perrin otları iterek geçmeye devam etti. Bu tuhaf yer, kurtların koştuğu bu harika dünya sarhoş edici olabilirdi. Ve tehlikeli. Çekirge, Perrin’i bu konuda birçok kez uyarmıştı.</p>
<p class="p0"><span class="t3">Yarının tehlikeleri. Şimdilik görmezden gel, </span>dedi Çekirge gittikçe uzaklaşarak. <span class="t3">Endişe iki bacaklılar içindir.</span></p>
<p class="p0"><span class="t3">Sorunlarımı görmezden gelemem! </span>diye düşündü Perrin.</p>
<p class="p0"><span class="t3">Ama sık sık geliyorsun,</span> dedi Çekirge.</p>
<p class="p0">Perrin bunun doğru olduğunu fark etti; belki kurdun bildiğinden daha doğru. Perrin bir açıklığa çıktı ve durdu. Orada, yerde, önceki düşünde yaptığı üç metal parçası yatıyordu. İki yumruk büyüklüğündeki büyük yumru, yassı çubuk ve ince dikdörtgen. Dikdörtgen sarı- kırmızı hafif hafif parlıyor, çevresindeki kısa otları kavuruyordu.</p>
<p class="p0">Yumrular hemen yok oldu, ama parlayan dikdörtgen geride yanık bir yer bıraktı. Perrin başını kaldırarak kurtları aradı. İleride, ağaçların üzerindeki gökyüzünde büyük, karanlık bir delik açıldı. Perrin deliğin uzaklığını kestiremiyordu ve aynı anda hem uzak hem de her şeye baskın görünüyordu.</p>
<p class="p0">Mat orada oturuyordu. Kendi kendisiyle savaşıyordu, onun yüzünü taşıyan, her biri farklı türden iyi giysiler giymiş, bir düzine ayrı adam. Mat mızrağını savurdu ve elinde kanlı bir bıçakla arkadan yaklaşan gölgeli şekli görmedi.</p>
<p class="p0">“Mat!” diye bağırdı Perrin, ama bunun anlamsız olduğunu biliyordu. Gördüğü şey gelecek hakkında bir düş ya da imgeydi. Onlardan bir tane görmeyeli epey olmuştu. Gelmeyi bırakacaklarını düşünmeye başlamıştı.</p>
<p class="p0">Döndü ve gökyüzünde bir başka karanlık açıldı. Aniden, sürü halinde koruluğa doğru koşan koyunlar gördü. Onları kurtlar kovalıyordu ve korulukta korkunç bir yaratık saklanmış, bekliyordu. Perrin orada, o düşte olduğunu sezdi. Ama kimi kovalıyordu ve neden? O kurtlarda yanlış bir şey vardı.</p>
<p class="p0">Kenarda, üçüncü bir karanlık. Faile, Grady, Elyas, Gaul... hepsi, peşlerinde binlerce kişi ile birlikte bir uçuruma doğru yürüyordu.</p>
<p class="p0">Görüntü kapandı. Aniden Çekirge havadan fırladı ve Perrin’in yanına kondu, kayarak durdu. Kurt delikleri görmüş olamazdı; onun gözlerine asla görünmüyorlardı. Bunun yerine, yanık lekesini küçümsemeyle süzdü ve pejmürde, uykulu gözlü, sakalı ve saçları kesilmemiş, giysileri darmadağın bir Perrin imgesi gönderdi. Perrin o zamanı hatırlıyordu; Faile’nin tutsaklığının ilk günlerindeydi.</p>
<p class="p0">Gerçekten o kadar kötü mü görünüyordu? Işık, gerçekten berbat görünüyordu. Neredeyse dilenci gibi. Ya da... Noam gibi.</p>
<p class="p0">“Kafamı karıştırmaya çalışmayı bırak!” dedi Perrin. “Kendimi Faile’yi bulmaya adadığım için o hale geldim, kurtlara boyun eğdiğim için değil!”</p>
<p class="p0"><span class="t3">En küçük yavrular her zaman sürünün yaşlılarını suçlar.</span> Çekirge yine otların arasında koştu.</p>
<p class="p0">Bunun anlamı neydi? Kokular ve imgeler kafasını karıştırıyordu. Hırlayarak öne atıldı, açıklıktan çıkıp çayıra daldı. Saplar yine ona direndiler. Akıntıya karşı yüzmek gibiydi. Çekirge önden koşuyordu.</p>
<p class="p0">“Kavrulası, beni bekle!” diye bağırdı Perrin.</p>
<p class="p0"><span class="t3">Beklersek avı kaybedeceğiz. Koş, Genç Boğa!</span></p>
<p class="p0">Perrin dişlerini sıktı. Çekirge şimdi uzakta bir benekten ibaretti, ağaçlığa varmak üzereydi. Perrin o imgeler hakkında düşünmek istiyordu, ama zaman yoktu. Çekirge’yi kaybederse, bu gece onu bir daha görmeyeceğini biliyordu. <span class="t3">İyi,</span> diye düşündü pes ederek.</p>
<p class="p0">Arazi altından kaydı, otlar bir anda geride kaldı. Perrin tek bir adımda yüz adım atlamış gibiydi. Yine atladı ve öne fırladı. Peşinde hafif bir bulanıklık bırakıyordu.</p>
<p class="p0">Otlar onun için aralandı. Rüzgar rahat bir kükremeyle yüzüne esti. İçindeki o ilkel kurt uyandı. Perrin koruluğa ulaştı ve yavaşladı. Şimdi her adım onu yalnızca üç metre kadar ileri götürüyordu. Diğer kurtlar oradaydı, onu da aralarına alarak heyecanla koştular.</p>
<p class="p0"><span class="t3">İki ayak mı, Genç Boğa? </span>diye düşündü Meşe Dansçısı. Genç bir dişiydi, kürkü beyaza varacak kadar açık renkliydi ve sağ yanında siyah bir çizgi uzanıyordu.</p>
<p class="p0">Perrin yanıt vermedi, ama onlarla birlikte ağaçların arasında koştu. Küçük bir koruluğa benzeyen şey, geniş bir ormana dönüşmüştü. Perrin ağaç gövdelerinin ve eğrelti otlarının arasında koşuyor, ayaklarının altındaki zemini neredeyse hissetmiyordu.</p>
<p class="p0">İşte koşmak buydu. Güçlü. Canlı. Devrilmiş kütüklerin üzerinden atladı, sıçrayışları onu o kadar yükseğe taşıyordu ki, saçları dalların altına sürtünüyordu. Rahatça kondu. Orman onundu. Ona aitti ve o bunu anlıyordu.</p>
<p class="p0">Endişeleri erimeye başladı. Olabilecek şeylerden korkmayı bırakıp, her şeyi olduğu gibi kabullendi. Bu kurtlar onun kardeşleriydi. Gerçek dünyada koşan bir kurt, bir denge ve kontrol şaheseriydi. Burada -doğa kurallarının onların iradelerine göre büküldüğü yerde- daha da fazla. Kurtlar ağaçların üzerinden sekiyor, aşağı atlıyorlardı, onları yerde tutan hiçbir şey yoktu. Bazıları dallara çıkıp, daldan dala atlıyordu.</p>
<p class="p0">Heyecan vericiydi. Perrin kendimi hiç bu kadar canlı hissetmiş miydi? Çevresindeki dünyanın bir parçası, ama aynı zamanda onun efendisi gibi hissetmiş miydi? Kaba, azametli meşinyaprakların arasına porsukağaçları ve arada bir de çiçek açmış süslü baharatağaçları serpiştirilmişti. Bunlardan bir tanesinin yanından geçerken havaya fırladı, geçişinin rüzgarı kırmızı bir çiçek yağmuru başlattı. Çiçekler bir bulanıklık halinde, döne döne çevresinde kabardılar, akıntılara kapıldılar ve Perrin’i tatlı kokularıyla kuşattılar.</p>
<p class="p0">Kurtlar ulumaya başladı. İnsanlar için bütün ulumalar birbirine benziyordu. Perrin için her biri ayrıydı. Bunlar keyif ulumalarıydı, bir avın başlangıcı.</p>
<p class="p0"><span class="t3">Durun. Korktuğum şey buydu işte! Tuzağa düşmeme göz yumamam. Ben bir insanım, kurt değil.</span></p>
<p class="p0">Ama o anda bir erkek geyiğin kokusunu aldı. Kudretli bir hayvan, avlamaya değer. Yakın zamanda buradan geçmişti.</p>
<p class="p0">Perrin kendine hakim olmaya çalıştı, ama beklenti fazla büyüktü. Kokunun peşinden patikada koşmaya başladı. Kurtlar, Çekirge de dahil, onun önüne geçmediler. Onunla birlikte koştular, onun başı çekmesine izin verirken kokuları memnundu.</p>


<p class="p0">Perrin işaretçiydi, saldırının ucuydu. Av grubu arkasında kükrüyordu. Sanki Perrin okyanusun ezici dalgalarına yol gösteriyordu. Ama aynı zamanda onları tutuyordu.</p>
<p class="p0"><span class="t3">Benim için yavaşlamalarını isteyemem, </span>diye düşündü Perrin.</p>
<p class="p0">Derken dört ayak üzerindeydi, yayını unutarak kenara atmıştı, elleri ve bacakları pençelere dönüşmüştü. Arkasındakiler bunun sevinciyle yine hırladılar. Genç Boğa gerçekten onlara katılmıştı.</p>
<p class="p0">Geyik ilerideydi. Genç boğa onu ağaçların arasında görebiliyordu; muhteşem, beyaz bir geyikti, boynuzlarının en az yirmi altı ucu vardı, kış kürkü dökülüyordu. Ve muazzamdı, bir attan daha büyük. Geyik döndü ve sert sert sürüye baktı. Perrin ile göz göze geldi ve Perrin onun korkusunun kokusunu aldı. Sonra geyik arka bacaklarıyla kuvvetle iterek, yan taraflarındaki kaslar gerilerek patikadan sıçradı.</p>
<p class="p0">Genç Boğa uluyarak meydan okudu ve geyiğin peşinden çalıların arasına daldı. Büyük beyaz geyik sıçramaya devam etti, her sıçrayışla yirmi adım uzağa gitti. Tek bir dala çarpmıyor, yosunla kayganlaşmış tehlikeli orman zeminine rağmen ayağı asla kaymıyordu.</p>
<p class="p0">Genç Boğa onun hemen peşinden gidiyor, pençelerini biraz önce toynakların bastığı yere basıyor, geyiğin adımlarına ayak uyduruyordu. Geyiğin nefes nefese kaldığını duyabiliyordu, kürkünde köpüren teri görebiliyordu, korkusunun kokusunu alabiliyordu.</p>
<p class="p0">Ama hayır. Genç Boğa avını yorarak tüketmek gibi aşağılık bir zaferi kabul <span class="t3">etmeyecekti</span>. Sağlıklı bir yüreğin tüm gücüyle pompaladığı kanı, geyiğin boğazından tadacaktı. Avını, en güçlü anında alt edecekti.</p>
<p class="p0">Adımlarını daha ihtiyatlı atmaya başladı, geyiğin izlediği yoldan saptı. Geride değil ileride olması gerekiyordu! Geyiğin kokusundaki korku arttı. Bu Genç Boğa’yı hızlandırdı. Geyik sağa sekti ve Genç Boğa sıçradı, dört ayakla dik bir ağaç gövdesine bastı ve kendini yana iterek yön değiştirdi. Bu dönüş ona bir yürek atımı kadar zaman kazandırdı.</p>
<p class="p0">Kısa süre sonra geyiğin bir nefes arkasındaydı, her sıçrayış onu geyiğin toynaklarının dibine getiriyordu. Uludu ve kardeşleri hemen arkasından yanıt verdi. Bu av hepsi içindi. Bir olmuşlardı.</p>
<p class="p0">Ama başı Genç Boğa çekiyordu.</p>
<p class="p0">Geyik yine dönerken uluması bir zafer hırlamasına dönüştü. Fırsat gelmişti! Genç Boğa bir kütüğün üzerinden sıçradı ve geyiğin boynunu çeneleriyle kavradı. Dişlerinin çevresinde ter, kürk ve ılık kan hissedebiliyordu. Ağırlığı geyiği yere devirdi. Onlar yuvarlanırken, Genç Boğa kavrayışını gevşetmedi, derisi kandan bir dantelle bezenmiş geyiği orman zeminine serdi.</p>
<p class="p0">Kurtlar zaferle uludular ve Perrin boynu önünden ısırıp, öldürme niyetiyle bir anlığına bıraktı. Başka hiçbir şey yoktu. Orman gitmişti. Ulumalar soldu. Yalnızca av vardı. Tatlı ölüm.</p>
<p class="p0">Bir şekil ona çarptı ve onu çalıların arasına fırlattı. Genç Boğa sersem sersem, hırlayarak başını iki yana salladı. Bir başka kurt onu durdurmuştu. Çekirge! Neden?</p>
<p class="p0">Geyik ayağa fırladı ve ormana kaçtı. Genç Boğa öfke ve gazapla uludu, geyiği kovalamaya hazırlandı. Çekirge yine sıçradı ve ağırlığını Genç Boğa’ya fırlattı.</p>
<p class="p0"><span class="t3">Burada ölürse, son ölümü ölür,</span> dedi Çekirge. <span class="t3">Bu av bitti, Genç Boğa. Bir başka zaman avlanırız.</span></p>
<p class="p0">Genç Boğa neredeyse saldırısını Çekirge’ye yönlendirecekti. Ama hayır. Bunu bir kere denemişti ve hata yapmıştı. O bir kurt değildi. O...</p>
<p class="p0">Perrin yerde yatıyordu ve ağzında kendine ait olmayan bir kanın tadı vardı. Yüzü terden sırılsıklam, derin derin nefes aldı. Zorla dizleri üzerinde doğruldu, sonra nefes nefese oturdu. O güzelim, <span class="t3">dehşet verici</span> avın ardından titriyordu.</p>
<p class="p0">Diğer kurtlar da oturdular, ama konuşmadılar. Çekirge Perrin’in yanına uzandı ve kır kafasını yaşlı pençelerine dayadı.</p>
<p class="p0">“Bu,” dedi Perrin sonunda, “korktuğum şeydi.”</p>
<p class="p0"><span class="t3">Hayır, ondan korkmuyorsun,</span> dedi Çekirge.</p>
<p class="p0">“Bana ne hissettiğimi mi söylüyorsun?”</p>
<p class="p0"><span class="t3">Senden korku kokusu almıyorum,</span> dedi Çekirge.</p>
<p class="p0">Perrin uzandı, yukarıdaki dallara, çevresinde ufalanan yapraklara baktı. Kovalamaca yüzünden kalbi gümlüyordu. “O zaman, bunun hakkında endişeleniyorum.”</p>
<p class="p0"><span class="t3">Endişe korku ile aynı şey değildir,</span> dedi Çekirge. <span class="t3">Neden birini söylüyorsun ve diğerini hissediyorsun? Endişe, endişe, endişe. Tek yaptığın bu.</span></p>
<p class="p0">“Hayır. Öldürüyorum da. Eğer bana kurt düşüne hakim olmayı öğreteceksen, bu şekilde mi olacak?”</p>
<p class="p0"><span class="t3">Evet.</span></p>
<p class="p0">Perrin yana baktı. Kuru bir kütüğe geyik kanı sıçramıştı, koruluğa karanlık sızıyordu. Bu şekilde öğrenmek onu kurt olmanın sınırına itiyordu.</p>
<p class="p0">Ama bu meseleyi çok uzun süre ertelemişti, en zor ve en dikkat gerektiren parçaları bırakmış, demirhanede at nalı yapıyordu. Ona verilen keskin burnu kullanıyordu, ihtiyaç duyduğunda kurtlara uzanıyordu, ama bunun dışında onları görmezden geliyordu.</p>
<p class="p0">Parçalarını anlamadan bir şeyi yapamazdınız. Perrin içindeki kurtla nasıl başa çıkacağını ya da onu nasıl inkar edeceğini kurt düşünü anlamadan bilemezdi.</p>
<p class="p0">“Pekala,” dedi. “Öyle olsun.”</p>
<p class="p0">&nbsp;</p>
<p class="p0">Galad Güçlü’yü eşkin sürerek kampa girdi. Tüm yönlerde, Işığın Evlatları çadır kuruyor, ateş için çukur kazıyor, geceye hazırlanıyordu. Adamları her gün neredeyse gece çökene kadar yürüyor, sonra ertesi sabah erkenden kalkıyordu. Andor’a ne kadar çabuk varırlarsa o kadar iyiydi.</p>
<p class="p0">O Işık kurutası bataklıklar geride kalmıştı; şimdi açık otlaklarda yol alıyorlardı. Belki kestirmeden doğuya gitmek ve kuzeydeki büyük ana yollardan birini kullanmak daha hızlı olurdu, ama güvenli olmazdı. Yeniden Doğan Ejder’in ordularından ve Seanchanlardan uzak durmak en iyisiydi. Işık Evlatların üzerine parlayacaktı, ama o Işık’ın içinde birden fazla yiğit kahraman ölmüştü. Ölüm tehlikesi yoksa cesaret de olmazdı, ama Galad, Işık’ın üzerinde o henüz nefes alırken parlamasını tercih ederdi.</p>
<p class="p0">Jehannah Yolu yakınında kamp kurmuşlardı ve yarın yolu geçip, kuzeye doğru devam edeceklerdi. Yola göz kulak olmaları için bir devriye yollamıştı. Ana yolun ne tür trafik çektiğini bilmek istiyordu, özellikle de erzaka ihtiyacı vardı.</p>
<p class="p0">Galad yaralarının ağrısını duymazdan gelerek, bir avuç eşlikçiyle birlikte kamptaki turuna devam etti. Kamp düzgün ve düzenliydi. Çadırlar alaylara göre gruplanmıştı ve arasında düz patika bırakmayan eşmerkezli halkalar halinde kurulmuştu. Bu, saldırganları şaşırtıp yavaşlatmak içindi.</p>
<p class="p0">Kampın ortasında bir bölüm boş bırakılmıştı. Eskiden Sorgucuların kamp kurduğu yerde bir boşluk. Galad, Sorgucuların her bölüğe ikişer kişi düşecek şekilde dağıtılmalarını emretmişti. Eğer Sorgucular diğerlerinden yalıtılmazsa, belki diğer Evlatlara daha yakın hissederlerdi. Galad o boşluğu giderecek yeni bir kamp düzeni oluşturmayı aklının bir köşesine yazdı.</p>
<p class="p0">Galad ve eşlikçileri kampın içinde ilerlemeye devam ettiler. Galad bunu görülmek için yapıyordu ve adamlar o geçerken selam veriyorlardı. Gareth Bryne’ın bir seferinde söylediği sözleri iyi hatırlıyordu: Zamanın çoğunda bir generalin en önemli işlevi karar vermek değil, adamlarına birinin karar <span class="t3">vereceğini</span> hatırlatmaktır.</p>
<p class="p0">“Lord Kumandanım,” dedi eşlikçilerinden biri. Brandel Vordarian. Yaşlıca bir adamdı, Galad’ın altında görev yapan Lord Yüzbaşıların en yaşlısı. “Keşke bu mektubu gönderme kararınızı gözden geçirseniz.”</p>
<p class="p0">Vordarian, Galad’ın hemen yanında at sürüyordu ve diğer yanında Trom vardı. Lord Yüzbaşı Golever ve Harnesh arkadan, kulak misafiri olabilecekleri bir mesafeden takip ediyorlardı. Bornhald, Galad’ın o günkü koruması olarak görev yaparak, arkadan geliyordu.</p>
<p class="p0">“Mektup gönderilmeli,” dedi Galad.</p>
<p class="p0">“Riskli geliyor, Lord Kumandanım,” diye devam etti Vordarian. Temiz traşlıydı ve altın rengi saçlarına ak düşmüştü. Eni boyuna denk, devasa bir Andorlu’ydu. Galad Vordarian’ın ailesini biraz tanıyordu, annesinin sarayıyla ilişkisi olan düşük asiller.</p>
<p class="p0">Ancak bir aptal kendinden daha yaşlı ve daha bilge olanların tavsiyelerine kulak asmazdı. Ama ancak bir aptal bütün tavsiyeleri uygulardı.</p>
<p class="p0">“Belki riskli,” diye yanıt verdi Galad. “Ama yapılacak doğru şey bu.” Mektup Seanchanların kontrolündeki, kalan Sorguculara ve Işığın Evlatlarına hitaben yazılmıştı; Asunawa’yla gelmemiş olanlar olmalıydı. Mektupta, Galad olanları açıklıyor ve en kısa zamanda ona katılmalarını emrediyordu. Gelmelerini beklemiyordu, ama olanları bilmeye hakları vardı.</p>
<p class="p0">Lord Vordarian içini çekti, sonra Harnesh Galad’ın yanına gelirken ona yer açtı. Kel adam dalgın dalgın, eskiden sol kulağının olduğu yara izini kaşıdı. “Bu mektup hakkında söylendiğin yeter, Vordarian. Sabrımı zorluyorsun.” Galad, Murandylinin sabrını zorlayan çok şey olduğunu gözlemlemişti.</p>
<p class="p0">“Senin konuşmak istediğin başka konular var sanırım?” Galad odun keserken, ona selam vermek için durmuş olan iki Işığın Evladına başını salladı.</p>
<p class="p0">“Bornhald Evlat, Byar Evlat ve diğerlerine, Tar Valon cadılarıyla ittifak yapacağımızı söyledin!”</p>
<p class="p0">Galad başını salladı. “Bu fikrin huzursuz edici olabileceğini anlıyorum, ama eğer düşünürsen, tek doğru kararın bu olacağını sen de anlarsın.”</p>
<p class="p0">“Ama cadılar şer demek!”</p>
<p class="p0">“Belki,” dedi Galad. Eskiden olsa bunu inkar edebilirdi. Ama diğer Evlatlar’ı dinledikten sonra, Tar Valon’dakilerin kız kardeşine neler yaptığını da hesaba katınca, Aes Sedailer konusunda belki de çok yumuşak davrandığını düşünmeye başlamıştı. “Bununla birlikte Lord Harnesh, eğer onlar kötüyse bile, Karanlık Varlık’la karşılaştırıldığında önemsizler. Son Savaş geliyor. Bunu inkar mı ediyorsun?”</p>
<p class="p0">Harnesh ve diğerleri başlarını kaldırıp gökyüzüne baktılar. O kasvetli bulut örtüsü haftalardır temizlenmemişti. Bir önceki gün, bir adam daha tuhaf bir hastalığa yakalanmıştı ve öksürdükçe ağzından böcekler çıkıyordu. Erzak stokları, gittikçe daha fazla yiyecek bozulurken, tükenmeye yüz tutmuştu.</p>
<p class="p0">“Hayır, inkar etmiyorum,” diye mırıldandı Harnesh.</p>
<p class="p0">“O zaman sevinmen lazım,” dedi Galad, “çünkü yol açık. Son Savaş’ta savaşmamız gerek. Oradaki önderliğimiz, bizi reddedenlere Işık’ın yolunu gösterebilir. Ama göstermese de savaşacağız, çünkü bu bizim görevimiz. Bunu inkar mı ediyorsun, Lord Yüzbaşı?”</p>
<p class="p0">“Yine, hayır. Ama cadılar, Lord Kumandanım?”</p>
<p class="p0">Galad başını iki yana salladı. “Bu durumu aşmak için yol bulamıyorum. Müttefiklere ihtiyacımız var. Çevrene bak Lord Harnesh. Kaç Işığın Evladı var? Yeni katılanlar hesaba katılsa bile, yirmi binin altındayız. Kalemiz ele geçirildi. Yardımcımız yok, müttefikimiz yok, dünyanın büyük ulusları bize karşı. Hayır, inkar etme! Doğru olduğunu biliyorsun.”</p>
<p class="p0">Galad çevresindekilerle göz göze geldi ve herkes teker teker başını salladı.</p>
<p class="p0">“Suç Sorgucuların,” diye mırıldandı Harnesh.</p>
<p class="p0">“Onlar kısmen suçlu,” diye onayladı Galad. “Ama bunun sebebi aynı zamanda kötülüğe eğilimli olanların, doğru olanı savunanlara tiksinti ve kızgınlıkla bakması.”</p>
<p class="p0">Diğerleri başlarını salladılar.</p>
<p class="p0">“Dikkatli adım atmalıyız,” dedi Galad. “Geçmişte Evlatların cüreti -ve belki aşırı hevesliliği- müttefikimiz olması gerekenleri bize yabancılaştırdı. Annem hep, diplomatik bir zaferin herkesin istediğini aldığı bir durumdan kaynaklanmadığını söylerdi -bu herkesin onu alt ettiğini düşünmesine sebep olur ve bu da daha aşırı talepleri teşvik eder. İşin püf noktası herkesi tatmin etmek değil, herkesin olası en iyi sonuca ulaştığını hissetmesini sağlamaktır. Senin istediğini yapacak kadar tatmin olmuş, ama senin onları alt ettiğini bilecek kadar da tatminsiz kalmış olmalılar.”</p>
<p class="p0">“Peki, bunun bizimle ne ilgisi var?” dedi Golever arkadan. “Biz hiçbir kral ya da kraliçeyi takip etmeyiz.”</p>
<p class="p0">“Evet,” dedi Galad, “ve bu hükümdarları korkutuyor. Ben Andor sarayında büyüdüm. Annemin Evlatlara nasıl baktığını biliyorum. Onlarla her karşılaşmasında ya kızıyordu ya da onları tamamen bastırması gerektiğine karar veriyordu. Her iki tepkiyi de göze alamayız! Bu toprakların hükümdarları bizden nefret etmek yerine bize <span class="t3">saygı</span> duymalı.”</p>
<p class="p0">“Karanlıkdostları,” diye mırıldandı Harnesh.</p>
<p class="p0">“Annem Karanlıkdostu <span class="t3">değildi</span>,” dedi Galad usulca.</p>
<p class="p0">Harnesh kızardı. “Onun dışında, elbette.”</p>
<p class="p0">“Bir Sorgucu gibi konuşuyorsun,” dedi Galad. “Bize karşı çıkan herkesin Karanlıkdostu olduğundan kuşkulanıyorsun. Pek çoğu Gölge’den <span class="t3">etkilenmiş</span> olabilir, ama bunun bilinçli olduğundan kuşkuluyum. Işığın Eli burada hata yaptı. Sorgucular katılaşmış bir Karanlıkdostu, Karanlıkdostlarından etkilenmiş bir kişi ile, yalnızca Evlatlarla aynı fikirde olmayan biri arasındaki farkı göremiyordu.”</p>
<p class="p0">“O zaman ne yapacağız?” diye sordu Vordarian. “Hükümdarların kaprislerine boyun mu eğeceğiz?”</p>
<p class="p0">“Ne yapacağımızı henüz bilmiyorum,” diye itiraf etti Galad. “Düşüneceğim. Doğru yol aklıma gelecektir. Kralların ve kraliçelerin kucak köpekleri olamayız. Ama, bir ulusun hükümdarını ürkütmek için koskoca bir alaya ihtiyacımız olmasa, o ulusun sınırları içinde neler başarabileceğimizi düşünün.”</p>
<p class="p0">Diğerleri düşünceli düşünceli başlarını salladılar.</p>
<p class="p0">“Lord Kumandanım!” diye seslendi biri.</p>
<p class="p0">Galad döndüğü zaman Byar’ın beyaz aygırının sırtında onlara doğru geldiğini gördü. At Asunawa’ya aitti; Galad ona binmeyi reddetmiş, kendi doru atını tercih etmişti. Bembeyaz önlüğü içinde, sıska yüzlü Byar yaklaşırken Galad grubu durdurdu. Byar kamptaki en sevimli adam değildi, ama sadık olduğunu kanıtlamıştı.</p>
<p class="p0">Ama Byar’ın kampta <span class="t3">olmaması</span> gerekiyordu.</p>
<p class="p0">“Seni Jehannah Yolu’nu izlemekle görevlendirmiştim, Byar Evlat,” dedi Galad kararlılıkla. “Bu görevin bitmesine daha dört saat var.”</p>
<p class="p0">Byar selam vererek durdu. “Lord Kumandanım. Yolda kuşku uyandırıcı yolcular yakaladık. Onlara ne yapmamızı istersiniz?”</p>
<p class="p0">‘‘Onları <span class="t3">yakaladınız mı?</span>” diye sordu Galad. “Sizi yolu izlemeniz için yolladım, tutsak almanız için değil.”</p>
<p class="p0">“Lord Kumandanım,” dedi Byar. “Onlarla konuşmazsak yoldan geçenlerin niteliğini nereden bileceğiz? Bize, Karanlıkdostlarına karşı dikkatli olmamızı söylediniz.”</p>
<p class="p0">Galad içini çekti. “Ben asker hareketlerine ve ticaret yapabileceğimiz tüccarlara karşı gözünüzü açmanızı istedim, Byar Evlat.”</p>
<p class="p0">“Bu Karanlıkdostlarının erzakı var,” dedi Byar. “Tüccar olabilirler, sanırım.”</p>
<p class="p0">Galad içini çekti. Byar’ın adanmışlığını kimse inkar edemezdi -adam, kariyerini riske atarak, Valda ile yüzleşmek üzere Galad’la birlikte at sürmüştü. Ama şevk konusunda <span class="t3">aşırıya kaçmak</span> diye de bir şey vardı.</p>
<p class="p0">Zayıf subay huzursuz görünüyordu. Eh, Galad’ın talimatları yeterince açık değildi. Gelecekte, özellikle de Byar söz konusu olduğunda bunu hatırlaması gerekiyordu. “Sakin ol,” dedi Galad, “yanlış bir şey yapmadın, Byar Evlat. Kaç tutsak var?”</p>
<p class="p0">“Düzinelerce, Lord Kumandanım.” Byar rahatlamış görünüyordu. “Gelin.”</p>
<p class="p0">Yol göstermek üzere atını çevirdi. Çukurların içinde ateşler yakılmaya başlamıştı, yanık odun kokusu yükseliyordu. Galad askerlerin yanından geçerken bölük pörçük konuşmalar kulağına çalınıyordu. Seanchanlar geride kalan Evlatlara ne yapacaktı? Illian ile Tear’ı fetheden gerçekten Yeniden Doğan Ejder miydi, yoksa sahte bir Ejder mi? Andor’un kuzeyinde, gökyüzünden düşen devasa bir taşın koca bir şehri yok etmesinden ve yerinde bir krater bırakmasından bahsediliyordu.</p>
<p class="p0">Adamların arasındaki konuşmalar endişelerini yansıtıyordu. Endişenin bir işe yaramadığını anlamaları gerekirdi. Çark’ın ne dokuyacağını kimse bilemezdi.</p>
<p class="p0">Byar’ın tutsakları, şaşırtıcı sayıda yüklü arabalar olan bir grup insan çıktı. Belki yüzden fazla araba vardı. İnsanlar arabalarının çevresinde toplanmış, düşmanlıkla Evlatlara bakıyorlardı. Galad kaşlarını çatarak durumu gözden geçirdi.</p>
<p class="p0">“Etkileyici bir kervan,” dedi Bornhald usulca. “Tüccarlar mı?”</p>
<p class="p0">“Hayır,” dedi Galad alçak sesle. “Yolculuk mobilyaları var -parça parça taşınabilmeleri için kenarlara takılmış kancalara bak. Atlar için arpa çuvalları. Sağdaki arabanın arkasında, çadır beziyle sarılmış nalbant aletleri. Bezden çıkan çekiçleri görüyor musun?”</p>
<p class="p0">“Işık!” diye fısıldadı Bornhald. O da görmüştü. Bu, büyük bir ordunun kamp takipçilerinin kervanıydı. Ama askerler neredeydi?</p>
<p class="p0">“Onları ayırmaya hazır ol,” dedi Galad Bornhald’a, atından inerek. En öndeki arabaya yürüdü. Arabayı süren tıknaz adamın kırmızı bir yüzü vardı ve saçları kelliğini örtmeyi tam anlamıyla başaramayan bir biçimde taranmıştı. Ellerindeki kahverengi keçe şapkayı sinirli sinirli yoğuruyordu ve kalın ceketinin kemerine bir çift eldiven takılmıştı. Galad adamın üzerinde silah göremiyordu.</p>
<p class="p0">Arabanın yanında çok daha genç iki kişi daha duruyordu. Biri, dövüşçü gibi görünen iri yarı, kaslı bir tipti -ama asker değil- ve sorun çıkarabilirdi. Adamın koluna yapışmış güzel kadın alt dudağını ısırıyordu.</p>
<p class="p0">Arabadaki adam Galad’ı görünce irkildi. <span class="t3">Ah,</span> diye düşündü Galad, <span class="t3">demek Morgase’in üvey oğlunu tanıyor.</span></p>
<p class="p0">“Ee, yolcular,” dedi Galad dikkatle. “Adamıma tüccar olduğunuzu söylemişsiniz.”</p>
<p class="p0">“Evet, benim iyi efendim,” dedi sürücü.</p>
<p class="p0">“Bu bölgeyi pek bilmem. Siz tanıyor musunuz?”</p>
<p class="p0">“Pek değil, efendim,” dedi sürücü, ellerindeki şapkayı bükerek. “Aslında biz de evimizden çok uzaktayız. Ben Caemlyn’den Basel Gill. Ebou Dar’dan bir tüccarla iş yapmak için güneye geldim. Ama bu Seanchan istilacılar yüzünden işimi yapamadım.”</p>
<p class="p0">Adam endişeli görünüyordu. En azından nereli olduğu konusunda yalan söylememişti. “Peki, o tüccarın adı nedir?” diye sordu Galad.</p>
<p class="p0">“Falin Deborsha, Lordum,” dedi Gill. “Ebou Dar’ı bilir misiniz?”</p>
<p class="p0">“Oraya gitmiştim,” dedi Galad sakin sakin. “Dikkate değer bir kervanınız var. Mal çeşitliliğiniz ilgi çekici.”</p>
<p class="p0">“Burada, güneyde hareketlenen ordular olduğunu duyduk, Lordum. Bu malların çoğunu dağılan bir paralı asker birliğinden aldık. Onları burada satmayı düşünmüştüm. Belki sizin ordunuzun kamp mobilyasına ihtiyacı olur? Çadırlarımız var, taşınabilir demirhane aletleri var, askerlerin işine yarayabilecek her şey.”</p>
<p class="p0"><span class="t3">Akıllıca,</span> diye düşündü Galad. Yalanı kabul edebilirdi, ama “tüccarın” yanında çok fazla aşçı, çamaşırcı kadın ve nalbant vardı ve bu kadar değerli bir kervan için yeterince koruması yoktu.</p>
<p class="p0">“Anlıyorum,” dedi Galad. “Eh, tesadüf eseri, gerçekten de malzemeye ihtiyacımız var. Özellikle de erzaka.”</p>
<p class="p0">“Heyhat, Lordum,” dedi adam. “Erzakımızı veremeyiz. Başka her şeyi satarım, ama erzakı bir ulak aracılığıyla Lugard’da birine söz vermiştim.”</p>
<p class="p0">“Ben daha fazla para öderim.”</p>
<p class="p0">“Ama bir söz verdim, iyi Lordum,” dedi adam. “Fiyat ne olursa olsun sözümden dönemem.”</p>
<p class="p0">“Anlıyorum.” Galad, Bornhald’a el etti. Asker emirler verdi ve beyaz önlüklü Evlatlar silahlarını çekerek öne çıktı.</p>
<p class="p0">“Ne... ne yapıyorsunuz?” diye sordu Gill.</p>
<p class="p0">“Halkını ayırıyorum,” dedi Galad. “Her biriyle teker teker konuşacağız ve hikayeleriniz uyuşuyor mu, bakacağız. Senin bize karşı... açık konuşmamış olabileceğinden endişeleniyorum. Bana <span class="t3">öyle</span> geliyor ki, siz büyük bir ordunun kamp takipçilerisiniz. Eğer durum buysa, kimin ordusu olduğunu, daha da önemlisi nerede olduğunu bilmeyi çok isterim.”</p>
<p class="p0">Galad’ın askerleri tutsakları birbirinden ayırırken Gill’in alnı terlemeye başladı. Galad bir süre Gill’i izleyerek bekledi. Sonunda Bornhald ve Byar elleri kılıçlarında, koşarak yanına geldiler.</p>
<p class="p0">“Lord Kumandanım,” dedi Bornhald telaşla.</p>
<p class="p0">Galad, Gill’den ona döndü. “Evet?”</p>
<p class="p0">“Burada bir sorunumuz olabilir,” dedi Bornhald. Yüzü öfkeyle kızarmıştı. Hemen yanındaki Byar’ın gözleri, neredeyse çılgınca, iri iri açılmıştı. “Tutsakların bazıları konuştu. Korktuğunuz gibiymiş. Yakında büyük bir ordu var. Aiellerle çatışmışlar; buradaki, beyaz pelerinli adamlar aslında Aielmiş.”</p>
<p class="p0">“Ve?”</p>
<p class="p0">Byar yana dönerek tükürdü. “Perrin Altıngöz diye bir adamdan bahsedildiğini hiç duymuş muydunuz?”</p>
<p class="p0">“Hayır. Duymalı mıydım?”</p>
<p class="p0">“Evet,” dedi Bornhald. “Babamı öldürdü.”</p>
</body>
</html>