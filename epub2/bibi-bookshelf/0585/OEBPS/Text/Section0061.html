<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>

<link rel="stylesheet" type="text/css" href="../Styles/style.css"/>
<title>Geceyarısı Kuleleri</title>
</head>
<body>
<p class="p1" style="text-align: center;"><span class="t1">52</span></p>
<p class="p1" style="text-align: center;">-------------------------------------------------------------------------------------------------</p>
<p class="p1" style="text-align: center;"><span class="t1">BOTLAR</span></p>
<p class="p1" style="text-align: center;"><span class="t1"><br/></span></p>
<p class="p0">Elayne Işıltı’nın eyerine yerleşti. Kısrak, kraliyet tavlasının en kıymetli atlarından biriydi; Saldaea atıydı, donu ve yeleleri bembeyazdı. Eyerin kendisi şıktı, deri şarap kırmızı ve altınla çevrilmişti. Geçit alaylarında kullanılan cinsten bir eyerdi.</p>
<p class="p0">Birgitte yüksek, boz bir iğdiş at olan Yükselen’i sürüyordu. O da kraliyet tavlalarının en hızlı atlarından biriydi. Her iki atı da Muhafız seçmişti. Kaçmaları gerekeceğini düşünüyordu.</p>
<p class="p0">Birgitte Elayne’in tilki başı madalyonu kopyalarından birini takmıştı, ama şekli farklıydı, önünde bir gül olan ince, gümüş bir disk biçimindeydi. Elayne cebinde beze sarılı bir kopya daha taşıyordu.</p>
<p class="p0">Bu sabah bir tane daha yapmaya çalışmıştı, ama metal eriyip gitmişti ve makyaj masasını tutuşturmasına ramak kalmıştı. İnceleyecek bir orijinal olmadan epey güçlük çekiyordu. Kişisel korumalarının tamamını madalyonlarla donatma düşü gittikçe daha az olası geliyordu. Bir şekilde Mat’i orijinali bir kez daha ona vermeye ikna edemezse tabii.</p>
<p class="p0">Kraliçenin Meydanı’nda, atlı şeref askerleri onun ve Birgitte’in çevresini aldı. Yalnızca yüz asker getiriyordu: yetmiş beş Asker adam ve yirmi beş Asker kadından oluşan yakın korumalar. Küçük bir kuvvetti, ama elinden gelse o kadarını da almazdı. Onu bir fatih olarak görmelerini göze alamazdı.</p>
<p class="p0">“Bundan hoşlanmıyorum,” dedi Birgitte.</p>
<p class="p0">“Son zamanlarda hiçbir şeyden hoşlanmıyorsun,” dedi Elayne. “Yemin ederim her geçen gün daha da aksi oluyorsun.”</p>
<p class="p0">“Çünkü sen her geçen gün daha da pervasız oluyorsun.”</p>
<p class="p0">“Ah, hadi ama. Bu yaptığım <span class="t3">en</span> pervasız şey değil.”</p>
<p class="p0">“Sırf kendin için belirlediğin kriterler çok yüksek olduğundan Elayne.”</p>
<p class="p0">“Bana bir şey olmaz,” dedi Elayne güneye bakarak.</p>
<p class="p0">“Neden o yöne bakıp duruyorsun?”</p>
<p class="p0">“Rand,” dedi Elayne, zihninin bir köşesindeki duygu düğümünden gelen sıcaklığı hissederek. “Bir şeye hazırlanıyor. Tedirgin. Ve aynı zamanda huzurlu.” Işık, adam gerçekten kafa karıştırıcı olabiliyordu.</p>
<p class="p0">Rand’ın ilk planı hala geçerliyse, görüşme bir gün sonra yapılacaktı. Egwene haklıydı; mühürleri kırmak aptalca olurdu. Ama Rand neyin sağduyulu olduğunu görecekti.</p>
<p class="p0">Alise, üç Kandaş eşliğinde yaklaştı. Sarasia anaç bir havası olan tombul bir kadındı; esmer tenli Kema siyah saçlarını üç uzun örgüyle toplamıştı ve genç yüzlü, titiz Nashia bol bir elbise giymişti.</p>
<p class="p0">Dördü Elayne’in yanında pozisyon aldı. Yalnızca ikisi Kapıyol açabilecek kadar güçlüydü; Kandaşların çoğu Aes Sedailerden daha zayıftı. Ama Elayne’in Kaynak’a kucak açmakta güçlük çekmesi durumunda yeterli olacaklardı.</p>
<p class="p0">“Okçuların onu vurmasını önleyecek bir şey yapabilir misin?” diye sordu Birgitte Alise’e. “Bir tür örgü?”</p>
<p class="p0">Alise düşünceli düşünceli başını eğdi. “İşe yarayabilecek bir tane biliyorum,” dedi, “ama hiç denemedim.”</p>
<p class="p0">Bir başka Kandaş ileride bir Kapıyol ördü. Kapıyol kaba, kahverengi Cairhien çayırlarına açıldı. Orada, Cairhienli askerlerin deri zırhları ve çan biçiminde miğferleri ile donanmış, çok daha büyük bir ordu bekliyordu. Subayları, hizmet ettikleri Evin renklerini taşıyan koyu renk giysilerine bakarak seçmek kolaydı. Arkalarında flamalar yükseliyordu.</p>
<p class="p0">Uzun boylu, dar suratlı Lorstrum, kırmızı çizgili koyu yeşil üniformalar giymiş ordusunun önünde, atının sırtında oturuyordu. Bertome diğer yandaydı. Güçleri hemen hemen aynı büyüklükte görünüyordu. Beşer bin asker. Diğer dört Ev daha küçük ordular getirmişlerdi.</p>
<p class="p0">“Seni tutsak almak istiyorlarsa,” dedi Birgitte sertçe, “onlara fırsat veriyorsun.”</p>
<p class="p0">“Sarayımda saklanıp, yerime ordularımı göndermek istemiyorsam, bu işi riske girmeden yapmam imkansız. <span class="t3">Bu</span> Cairhien’de isyan çıkarır ve Andor’u yıkabilir.” Muhafızı’na baktı. “Ben artık Kraliçe’yim, Birgitte. Savaş meydanında tek bir askeri güvende tutamayacağın gibi, beni de tehlikeden uzak tutamazsın.”</p>
<p class="p0">Birgitte başını salladı. “Bana ve Guybon’a yakın dur.”</p>
<p class="p0">Guybon iri, benekli bir iğdiş atın sırtında yaklaştı. Bir yanında Birgitte, diğer yanında Guybon varken ve her ikisinin de atı Elayne’inkinden yüksekken, potansiyel bir suikastçı arkadaşlarını vurmadan ona ulaşmakta güçlük çekerdi.</p>
<p class="p0">Ve hayatının geri kalanı boyunca da böyle olacaktı. Işıltı’yı dürterek harekete geçirdi. Birliği Kapıyoldan geçip Cairhien topraklarına girdi. İlerideki asiller at sırtında eğildiler ya da reverans yaptılar ve bu sefer selamları Elayne’in taht odasında olduğundan daha gösterişliydi. Gösteri başlamıştı.</p>
<p class="p0">Şehir hemen ilerideydi, Shaido Savaşı sırasında çıkan yangınlar duvarları karartmıştı. Kapıyol arkalarında kapanırken Elayne Birgitte’in hissettiği gerginliği sezdi. Elayne’in çevresindeki Kandaşlar kaynağa kucak açtılar ve Alise Elayne’in tanımadığı bir örgü örüp, yakın korumaların çevresinde havaya bıraktı. Örgü, havada küçük, ama hızlı bir rüzgarın fırıl fırıl dönmesini sağlıyordu.</p>
<p class="p0">Birgitte’in endişesi bulaşıcıydı ve Elayne kendini dizginleri sıkıca kavrarken buldu. Cairhien’de hava daha kuruydu ve hafif bir toz kokusu vardı. Hava kapalıydı.</p>
<p class="p0">Cairhien birlikleri, kırmızı-beyazlı küçük Andor birliğinin çevresini aldı. Cairhien askerlerinin çoğu piyadeydi, ama atların sırtında, kargılarını dik tutan parlak zırhlı ağır süvariler de vardı. Hepsi kusursuz sıralar halinde yürüyerek Elayne’i koruyordu. Ya da onu tutsak ediyordu.</p>
<p class="p0">Lorstrum doru atını Elayne’in askerlerine yanaştırdı. Guybon Elayne’e baktı ve Elayne başını sallayınca, adamın yaklaşmasına izin verdi.</p>
<p class="p0">“Şehir kaygılı, Majesteleri,” dedi Lorstrum. Birgitte atını onunla Elayne’in arasında tutmaya özen gösteriyordu. “Tahta çıkmanız konusunda bazı... talihsiz söylentiler var.”</p>
<p class="p0"><span class="t3">Muhtemelen beni desteklemeye karar vermeden önce senin başlattığın söylentiler</span>, diye düşündü Elayne. “Askerlerinize karşı ayaklanmazlar kuşkusuz?”</p>
<p class="p0">“Umarım öyle olmaz.” Adam orman yeşili, düz tepeli kasketinin altından Elayne’i süzdü. Siyah ceketi dizlerine kadar geliyordu ve boylu boyunca, Ev’ini temsil eden çizgilerle kaplıydı. Baloya giderken giyeceği türden bir ceketti. Bu, özgüven yansıtıyordu. Ordusu şehri ele geçirmiyordu, şeref alayı olarak yeni kraliçeye eşlik ediyordu. “Silahlı direniş olmasını beklemiyorum. Yine de sizi uyarmak istedim.”</p>
<p class="p0">Lorstrum saygıyla başını salladı. Elayne’in onu kullandığını biliyordu, ama bunu kabulleniyordu. Elayne’in gelecek senelerde onu dikkatle izlemesi gerekecekti.</p>
<p class="p0">Cairhien kutu gibi bir şehirdi, tamamen düz çizgilerden ve tahkimatlı kulelerden oluşuyordu. Mimari kısmen güzel olsa da, Caemlyn ya da Tar Valon’la kıyas kabul etmezdi. Alguenya Irmağı’nı sağlarına alarak, doğrudan kuzey kapısına yöneldiler.</p>
<p class="p0">İçeride kalabalıklar bekliyordu. Lorstrum ve diğerleri işlerini iyi yapmışlardı. Muhtemelen dikkatle yerleştirilmiş saraylıların başlattığı tezahüratlar yükseldi. Elayne şehre girdiği zaman tezahüratlar yükseldi. Bu onu şaşırttı. Düşmanlık beklemişti. Ve evet, ondan da biraz vardı: kalabalığın arkasından fırlatılan tek tük çöpler. Orada burada laf atanlar olduğunu duydu. Ama çoğu kişi memnun görünüyordu.</p>
<p class="p0">Cairhienlilerin tercih ettiği dikdörtgen binaların arasındaki o geniş yolda ilerlerken, belki de bu insanların böyle bir olayı <span class="t3">beklediklerini</span> fark etti. Ondan bahsetmişler, hikayeler yaymışlardı. O hikayelerin bazıları düşmancaydı ve Norry’nin raporladıkları onlardı. Ama şimdi ona, düşmanlıktan çok bir endişe işareti gibi geliyorlardı. Cairhienliler çok uzun süre hükümdarsız yaşamışlardı, kralları bilinmeyen kişilerce öldürülmüştü ve Lord Ejder de onları terk etmiş gibi görünüyordu.</p>
<p class="p0">Özgüveni yerine geldi. Cairhien yaralı bir şehirdi. Dışarıda Önkapı’nın kırık, yanık kalıntıları duruyordu. Duvarlardan fırlatmak için parke taşları sökmüşlerdi. Şehir Aiel Savaşı’nı hiç atlatamamıştı ve üzücü şekilde terk edilmiş görünen simetrik, bitmemiş Tepesiz Kuleler bu gerçeği insanın yüzüne vuruyordu.</p>
<p class="p0">O kahrolası Evler Oyunu felaketten farksızdı. Bunu değiştirebilir miydi? Çevresindeki insanlar, uluslarının nasıl bir kargaşa içinde olduğunu bilirmiş gibi, umutlu görünüyorlardı. Cairhienlilerin sinsiliğini yok etmek, Aiellerin mızraklarını ellerinden almak kadar zordu, ama belki onlara ülkelerine ve tahta sadık olmayı öğretebilirdi. Sadakat göstermeye değecek bir hükümdarları olduğu sürece.</p>
<p class="p0">Güneş Sarayı şehrin tam ortasında yükseliyordu. Şehrin geri kalanı gibi kare şeklinde ve köşeliydi, ama burada daha çarpıcı ve güçlü bir mimari seçilmişti. Rand’a suikast düzenlendiği sırada hasar gören kanadı dışında, görkemli bir binaydı.</p>
<p class="p0">Burada, halı serilmiş merdivenin üzerinde ya da süslü arabaların önünde, daha fazla asil bekliyordu. Geniş çemberli etekleriyle, resmi elbiseler içinde kadınlar, siyah renkli düzgün ceketler içinde şapkalı adamlar. Çoğu kuşkulu, bazıları ise şaşkın görünüyordu.</p>
<p class="p0">Elayne Birgitte’e bakarak memnuniyetle gülümsedi. “İşe yarıyor. Kimse benim saraya <span class="t3">Cairhienli</span> bir ordu eşliğinde gelmemi beklemiyordu.”</p>
<p class="p0">Birgitte hiçbir şey söylemedi. Hala gergindi, muhtemelen Elayne Caemlyn’e dönene kadar da gevşemeyecekti.</p>
<p class="p0">Merdivenin tepesinde iki kadın bekliyordu. Biri saçlarında çanlar olan güzel bir kadındı; diğeri kıvırcık saçlıydı ve Aes Sedailiğe terfi edeli seneler olmasına rağmen yüzü hiç de Aes Sedaiye benzemiyordu. O kadın Sashalle Anderly’ydi ve diğeri de -yaşı belirsiz yüzü olan- Samitsu Tamagowa’ydı. Elayne’in kaynaklarının belirleyebildiği kadarıyla, Rand’ın yokluğunda bu ikisi hükümdara en yakın şeylerdi. İkisiyle de yazışmıştı ve Sashalle’in Cairhien düşünce tarzını çok iyi anladığını keşfetmişti. Sashalle Elayne’e şehri önermişti, ama şehrin sunulmasının ve alınmasının iki ayrı şey olduğunu düşündüğünü de ima etmişti.</p>
<p class="p0">Sashalle öne çıktı. “Majesteleri,” dedi resmi bir biçimde, “bilinsin ki Lord Ejder bu ülkeyle ilgili tüm hakları size veriyor. Bu ülke hakkındaki tüm resmi kontrol size teslim edildi ve ulus üzerindeki naiplik mevkisi kaldırıldı. Bilgelik ve barış içinde hükmedin.”</p>
<p class="p0">Elayne at sırtından azametli bir biçimde başını salladı, ama içten içe köpürüyordu. Rand’ın onun bu tahtı almasına yardım etmesine aldırmadığını söylemişti, ama yüzüne vurulması da gerekmiyordu. Yine de, Sashalle görevini ciddiye alıyormuş gibi görünüyordu, ama Elayne’in öğrenebildiği kadarıyla bu görev büyük ölçüde kadın tarafından tanımlanmıştı.</p>
<p class="p0">Elayne ve eşlikçileri atlarından indiler. Rand tahtı ona vermenin bu kadar kolay olacağını mı düşünmüştü? Cairhien’de, nasıl entrika çevirdiklerini öğrenecek kadar kalmıştı. Bir Aes Sedai’nin bu bildiriyi yapması asla yeterli gelmezdi. Ama güçlü asillerin onu doğrudan desteklemesi yeterli olmalıydı.</p>
<p class="p0">Alay merdiveni tırmandı. İçeri girdiler. Onu destekleyenlerin her biri ellişer kişilik küçük birer şeref Asker birliği getirmişti. Elayne tüm gücünü getirdi. Kalabalık olmuştu, ama Elayne kimseyi dışarıda bırakmayı düşünmüyordu.</p>
<p class="p0">İçerideki koridorlar genişti, tavanlar sivriydi ve altınla çevrilmişti. Her kapıya Doğan Güneş simgesi işlenmişti. Nişlerde servetlerinin sergilenmesi gerekiyordu, ama çoğu boştu. Aieller beşte birlerini bu saraydan almışlardı.</p>
<p class="p0">Büyük Güneş Salonu’nun girişine geldiklerinde, Elayne’in Andorlu Askerleri koridora dizildi. Elayne derin bir nefes aldı, sonra on kişilik bir grupla birlikte taht odasına girdi. Odanın iki yanında, mavi damarlı mermer sütunlar tavana kadar yükseliyordu ve geniş salonun arka tarafındaki mavi mermer kürsüde Güneş Tahtı duruyordu.</p>
<p class="p0">Taht yaldızlı ahşaptandı, ama şaşırtıcı ölçüde gösterişsizdi. Belki de bu yüzden Laman <span class="t3">Avendoraldera</span>’yı kullanarak kendine yeni bir taht yaptırmak istemişti. Elayne kürsüye yürüdü, sonra Cairhienliler içeri girerken döndü. Onu destekleyenler önden geliyordu ve giriş sırası, <span class="t3">Daes Dae’mar</span>’a göre belirlenmişti. O sıralama, saat saat olmasa bile, gün be gün değişiyordu.</p>
<p class="p0">Birgitte içeri girenleri teker teker süzüyordu, ama Cairhienliler birer görgü timsaliydi. Kimse Ellorien’in Andor’da gösterdiği cüreti göstermedi. Kadın bir vatanseverdi, ama can sıkıcı bir biçimde Elayne’e karşı çıkmaya devam eden bir vatansever. Cairhien’de bu tür şeyler yapan yoktu.</p>
<p class="p0">Kalabalık sessizleştiği zaman Elayne derin bir nefes aldı. Bir söylev vermeyi düşünmüştü, ama annesi ona, bazen en iyi söylevin kararlı bir hareket olduğunu öğretmişti. Elayne tahta oturmaya niyetlendi.</p>
<p class="p0">Birgitte kolunu yakaladı.</p>
<p class="p0">Elayne ona sorgularcasına baktı, ama Muhafız tahtı süzüyordu. “Bir dakika,” dedi eğilerek.</p>
<p class="p0">Asiller kendi aralarında mırıldanmaya başladılar ve Lorstrum Elayne’e yaklaştı. “Majesteleri?”</p>
<p class="p0">“Birgitte,” dedi Elayne kızararak, “bu gerçekten gerekli mi?”</p>
<p class="p0">Birgitte onu duymazdan geldi ve tahtın minderlerini yoklamaya başladı. Işık! Muhafız <span class="t3">her</span> olası durumda onu utandırmaya kararlı mıydı? Kuşkusuz...</p>
<p class="p0">“Aha!” dedi Birgitte, minderlerin birinden bir şey çekerek.</p>
<p class="p0">Elayne irkildi, Lorstrum ve Bertome ile birlikte yaklaştı. Birgitte siyah uçlu küçük bir iğne tutuyordu. “Mindere saklanmıştı.”</p>
<p class="p0">Elayne soldu.</p>
<p class="p0">“Olacağından emin oldukları <span class="t3">tek</span> yer burasıydı, Elayne,” dedi Birgitte usulca. Diz çöktü ve başka tuzaklar aramaya başladı.</p>
<p class="p0">Lorstrum kızarmıştı. “Bunu kim yaptıysa bulacağım, Majesteleri,” dedi alçak ve tehlikeli bir sesle. “Gazabımı görecekler.”</p>
<p class="p0">“İlk önce benimkini görmezlerse,” dedi tıknaz Bertome, iğneye bakarak.</p>
<p class="p0">“Açık ki Lord Ejder’i hedefleyen bir suikast teşebbüsü, Majesteleri,” dedi Lorstrum daha yüksek sesle, seyircilerin duyması için. “Kimse Andor’dan gelen sevgili kız kardeşimizi öldürmeyi denemeye cüret edemez.”</p>
<p class="p0">“Bunu duymak güzel,” dedi Elayne, onu süzerek. Yüz ifadesi odadaki herkese, Lorstrum’u mahçup düşmekten kurtarmak için bu kandırmacaya tahammül edeceğini anlatıyordu. En güçlü destekçisi olarak, suikast teşebbüsünün utancı Lorstrum’un üzerinde kalıyordu.</p>
<p class="p0">Onu mahçup düşmekten kurtarmak adama pahalıya mal olacaktı. Lorstrum bunu anlayarak, kısa bir süre için bakışlarını indirdi. Işık, Elayne bu oyundan nasıl da nefret ediyordu. Ama oynayacaktı. Hem de iyi oynayacaktı.</p>
<p class="p0">“Güvenli mi?” diye sordu Birgitte’e.</p>
<p class="p0">Muhafız çenesini ovaladı. “Öğrenmenin tek bir yolu var,” dedi, sonra bütün ağırlığıyla tahta çöktü.</p>
<p class="p0">Salondaki birkaç asil inledi ve Lorstrum daha da soldu.</p>
<p class="p0">“Pek rahat değil,” dedi Birgitte arkasına yaslanarak ve sonra sırtını ahşaba doğru ittirerek. “Bir hükümdarın tahtının, o narin popoları korumak adına daha yumuşak olacağını sanırdım.”</p>
<p class="p0">“Birgitte!” diye tısladı Elayne, yüzünün yine kızardığını hissederek. “<span class="t3">Güneş Tahtı</span>’na oturamazsın!”</p>
<p class="p0">“Ben senin korumanım,” dedi Birgitte. “İstersem yemeklerini tadabilirim, senden önce kapılardan geçebilirim ve seni korumam için gerekli olduğuna inanıyorsam kahrolası sandalyene oturabilirim.” Sırıttı. “Dahası,” diye ekledi daha alçak sesle, “bunlardan birine oturmanın nasıl bir şey olduğunu her zaman merak etmişimdir.” Muhafız ayağa kalktığında hala tetikteydi, ama aynı zamanda tatmin olmuştu.</p>
<p class="p0">Elayne Cairhien asillerine döndü. “Bunun için uzun zaman beklediniz,” dedi. “Bazılarınız memnun değil, ama yarım kan Cairhienli olduğumu hatırlayın. Bu ittifak her iki ulusu da yüceltecek. Güveninizi talep etmiyorum, ama itaatinizi talep ediyorum.” Duraksadı, sonra ekledi. “Hatırlayın, Yeniden Doğan Ejder de böyle olmasını diliyor.”</p>


<p class="p0">Anladıklarını gördü. Rand bir kere bu şehri fethetmişti, ama o, Shaidolardan kurtarmak içindi. Onu geri dönüp şehri yeniden fethetmeye kışkırtmasalar iyi olurdu. Bir kraliçe elindeki araçları kullanırdı. Elayne Andor’u kendi başına ele geçirmişti; Cairhien konusunda Rand’ın yardım etmesine izin verecekti.</p>
<p class="p0">Oturdu. Bu kadar basit bir şeydi, ama sonuçları gerçekten de büyük olacaktı. “Bireysel güçlerinizi ve Ev korumalarınızı toparlayın,” dedi toplanmış asillere. “Andor güçleriyle birlikte, Kapıyollar aracılığıyla, Merrilor Çayırı denen yere yürüyeceksiniz. Yeniden Doğan Ejder’le buluşacağız.”</p>
<p class="p0">Asiller şaşırdılar. Elayne geliyor, tahta oturuyor, sonra aynı gün ordularına şehirden ayrılmalarını emrediyordu, öyle mi? Elayne gülümsedi. Hızla ve kararlılıkla hareket etmek en iyisiydi; onları kendisine itaat etmeye alıştırırdı. Ve Son Savaş’a hazırlamaya başlardı.</p>
<p class="p0">“Aynı zamanda,” diye bildirdi, onlar fısıldaşmaya başladıklarında, “bu ülkedeki eli kılıç tutan her erkeği toplamanızı ve Kraliçe’nin ordusuna yazmanızı istiyorum. Talim için fazla zaman olmayacak, ama Son Savaş’ta herkese ihtiyaç duyulacak; savaşmak isteyen kadınlar da yazılabilirler. Şehrin dökümhanelerine de haber yollayın. Bir saat içinde onlarla görüşmek istiyorum.”</p>
<p class="p0">“Ama,” dedi Bertome, “taç giyme ziyafeti, Majesteleri...”</p>
<p class="p0">“Son Savaş kazanıldığı ve Cairhien’in çocukları güvenliğe kavuştuğu zaman ziyafet veririz,” dedi Elayne. Mümkünse dikkatlerini entrikalardan uzaklaştırması ve onları meşgul edecek işlerle görevlendirmesi gerekiyordu. “Harekete geçin! Son Savaş kapımıza dayanmış ve yarın başlayacakmış gibi davranın!”</p>
<p class="p0">Çünkü, başlayabilirdi de.</p>
<p class="p0">&nbsp;</p>
<p class="p0">Mat ölü bir ağaca yaslanmış, kampa bakıyordu. Gülümseyerek nefes alıp veriyor, artık kovalanmadığını bilmenin tadını çıkarıyordu. Bunun ne kadar güzel bir his olduğunu unutmuştu. İki dizine birer güzel hizmetkar kız oturtmaktan bile hoş bir histi. Eh, en azından bir kız oturtmaktan daha hoş.</p>
<p class="p0">Akşamları bir askeri kamp tüm dünyadaki en rahat yerdi. Kampın yarısı boşalmış ve adamlar Cairhien’e gitmiş bile olsa. Güneş batmıştı ve geride kalanların bazıları yatmıştı. Ama payına ertesi gün akşam nöbeti çıkanların uyuması için henüz sebep yoktu.</p>
<p class="p0">Kampın dört bir yanında bir düzine ateş titrek alevlerle yanıyordu ve adamlar kütüklerin ya da kayaların üzerine oturmuş yaşadıklarını, geride bıraktıkları kadınları ya da uzaklardan duydukları söylentileri birbirleriyle paylaşıyorlardı. Bazıları “Gelin Kızlar” ya da “Öğlen Düşmüş Söğütler” şarkılarını söylerken, arada bir biri çarpık bir dalla közleri karıştırıyor, havaya kıvılcımlar saçıyordu.</p>
<p class="p0">Birlik askerleri bir düzine ayrı ulustan gelmişti, ama asıl yuvaları bu kamptı. Mat, şapkası başında, <span class="t3">ashandarei</span> omzunda, aralarında yürüdü. Boynuna takmak için yeni bir eşarp almıştı. İnsanların yara izinden haberi vardı, ama yine de Luca’nın lanet arabalarından biri gibi teşhir etmesi de gerekmiyordu.</p>
<p class="p0">Bu sefer seçtiği eşarp kırmızıydı. Tylin’in ve <span class="t3">gholam</span>a kurban giden diğerlerinin anısına. Bir an için pembe seçmeyi düşünmüştü. <span class="t3">Çok kısa</span> bir an için.</p>
<p class="p0">Mat gülümsedi. Kamp ateşlerinin çevresinden şarkılar geliyordu, ama hiçbiri yüksek değildi ve kampta sağlıklı bir dinginlik vardı. <span class="t3">Sessizlik</span> değil. Sessizlik asla iyi değildi. Sessizlikten nefret ederdi. Kimin ona sessizce yaklaşmaya çalıştığını merak etmesine sebep olurdu. Hayır, bu dinginlikti. Usul usul horlayan adamlar, çıtırdayan ateşler, şarkı söyleyenler, nöbetçiler geçerken çıtırdayan otlar. Hayatlarının tadını çıkaran adamların huzurlu sesleri.</p>
<p class="p0">Mat karanlık çadırının önündeki masaya yollandı. Oturdu ve oraya yığdığı kağıtları gözden geçirmeye başladı. Çadırın içi fazla boğucuydu. Dahası, Olver’i uyandırmak istememişti.</p>
<p class="p0">Mat’in çadırı rüzgarda dalgalanıyordu. Oturduğu yer tuhaf görünüyordu, güzel meşe masa bir tavukayağı kümesinin içinde duruyordu ve sandalyesi de yanındaydı. Yerde bir sürahi dolusu baharatlı elma şarabı vardı. Masadaki kağıtları topladığı taşlarla tutturmuştu ve titrek bir lamba ışık veriyordu.</p>
<p class="p0">Kağıt yığınlarıyla uğraşmak zorunda kalmamalıydı. O ateşlerden birinin yanına oturup, “Gölgelerin Jak’ıyla Dans” şarkısını söylemesi gerekiyordu. Yakındaki ateşin başından gelen şarkı sözlerini zar zor seçebiliyordu.</p>
<p class="p0">Belgeler. Eh, Elayne için çalışmayı kabul etmişti ve bu tür şeyler belge gerektirirdi. Ejder ekipleri oluşturmakla ilgili belgeler. Malzeme raporları, disiplin raporları ve benzeri saçmalıklar. Ve kraliçe hazretlerinden koparmayı başardığı birkaç belge, gözden geçirmek istediği casus raporları. Seanchanlar hakkında raporlar.</p>
<p class="p0">Haberlerin büyük kısmı onun için yeni değildi; Verin’in Kapıyolu sayesinde Mat, Caemlyn’e o söylentilerden daha çabuk gelmişti. Ama Elayne’in de kendi Kapıyolları vardı ve Tear ile Illian’dan gelen haberlerin bazıları tazeydi. Yeni bir Seanchan İmparatoriçesi’nden bahsediyorlardı. Demek Tuon sonunda taç giymişti ya da Seanchanlar yeni bir öndere her ne yapıyorsa ondan yapmıştı.</p>
<p class="p0">Bu Mat’i gülümsetti. Işık, onları neyin beklediğini hiç bilmiyorlardı! Muhtemelen bildiklerini sanıyorlardı. Ama Tuon onları şaşırtacaktı; bu, gökyüzünün mavi olduğu kadar kesindi. Ya da, eh, son zamanlarda gökyüzünün olduğu gri kadar kesin.</p>
<p class="p0">Aynı zamanda, Deniz Halkı’nın Seanchanlarla ittifak yaptığından da bahsediyorlardı. Mat bu söylentiyi ciddiye almıyordu. Seanchanlar bu izlenimi verecek kadar çok Deniz Halkı gemisi ele geçirmişti, ama işin doğrusu bu değildi. Rand hakkında da haberler vardı, ama çoğu muğlaktı ya da güvenilir değildi.</p>
<p class="p0">Kahrolası renkler. Rand oturmuş, bir çadırın içinde birileriyle konuşuyordu. Belki <span class="t3">gerçekten</span> Arad Doman’daydı, ama hem orada olup hem de Sınırboylarında savaşıyor olamazdı, değil mi? Bir söylenti Kraliçe Tylin’i Rand’ın öldürdüğünü söylüyordu. Hangi lanet aptal öyle düşünürdü ki?</p>
<p class="p0">Rand hakkındaki raporları hızla gözden geçirdi. O lanet renkleri tekrar tekrar kovalamaktan hoşlanmıyordu. En azından bu sefer Rand giyinikti.</p>
<p class="p0">Son sayfa ilginçti. Büyük sürüler halinde koşan, açıklıklarda toplanan, hep birlikte uluyan kurtlar? Gece kırmızı kırmızı parlayan gökler? Çayırlarda dizilen ve kuzeye dönüp sessizce bakan canlı hayvanlar? Tarlaların ortasında Gölgedölü ordularının ayak izleri? Bütün bunlar, çiftçi karısından çiftçi karısına aktarılan ve sonunda Elayne’in casuslarının kulağına kadar gelen boş laflara benziyordu.</p>
<p class="p0">Mat sayfayı gözden geçirdi ve sonra, düşünmeden Verin’in zarfını cebinden çıkarmış olduğunu fark etti. Hala mühürlü olan mektup yıpranmış ve kirliydi, ama onu açmamıştı. O dürtüye direnmek, yaptığı en zor şeymiş gibi geliyordu.</p>
<p class="p0">“İşte bu her zaman görülecek manzara değil,” dedi bir kadın sesi. Mat başını kaldırdığı zaman Setalle’nin kendisine doğru yürümekte olduğunu gördü. Üstünde, geniş göğsünün üzerinde bağcıklarla bağlanmış kahverengi bir elbise vardı. Mat o göğse bakmakla zaman harcadığından değil.</p>
<p class="p0">“İnimi sevdin mi?” diye sordu Mat. Zarfı kenara bıraktı, sonra son casus raporunu yığının üzerine koydu. Talmanes’in satın aldığı arbaletlere bakarak tasarladığı yeni arbalet çizimleri de casus raporu yığınının yanındaydı. Kağıtlar uçup gidecek gibiydi. Bu yığına koyacak taşı kalmadığından, çizmelerinden birini çıkardı ve yığının üzerine koydu.</p>
<p class="p0">“İnin mi?” diye sordu Setalle, eğlendiği belli bir sesle.</p>
<p class="p0">“Elbette,” dedi Mat, çoraplı ayağının altını kaşıyarak. “İçeri girmek istiyorsan kahyamdan randevu alman lazım.”</p>
<p class="p0">“Kahyan?”</p>
<p class="p0">“Şuradaki ağaç kütüğü,” dedi Mat başını sallayarak. “Küçük olan değil, üzerinde yosun büyüyen büyük kütük.”</p>
<p class="p0">Setalle tek kaşını kaldırdı.</p>
<p class="p0">“Oldukça iyidir,” dedi Mat. “Benim görmek istemediğim kimseyi içeri bırakmaz.”</p>
<p class="p0">“İlginç bir yaratıksın, Matrim Cauthon,” dedi Setalle, büyük kütüğün üzerine oturarak. Elbisesi Ebou Dar tarzındaydı ve eteğinin kenarı kaldırılarak iğnelenmiş, bir Tenekeciyi bile korkutup kaçıracak kadar renkli iç etekliklerini teşhir ediyordu.</p>
<p class="p0">“Özel bir şey mi istiyorsun?” diye sordu Mat. “Yoksa sırf kahyamın kafasına oturabilmek için mi uğradın?”</p>
<p class="p0">“Bugün sarayı yine ziyaret ettiğini duydum. Kraliçe’yi tanıdığın doğru mu?”</p>
<p class="p0">Mat omuzlarını silkti. “Elayne iyi bir kızdır. Güzel bir kız, orası kesin.”</p>
<p class="p0">“Artık beni şok etmiyorsun, Matrim Cauthon,” dedi Setalle. “Genellikle söylediğin şeylerin insanları şok etme amaçlı olduğunu fark ettim.”</p>
<p class="p0">Öyle miydi? “Ne düşünüyorsam onu söylüyorum, Anan Hanım. Kraliçeyi tanıyıp tanımamam seni neden ilgilendiriyor?”</p>
<p class="p0">“Yalnızca senin temsil ettiğin yapbozun bir parçası daha,” dedi Setalle. “Bugün Joline’den bir mektup aldım.”</p>
<p class="p0">“Senden ne istiyormuş?”</p>
<p class="p0">“Bir şey istemiyor. Yalnızca Tar Valon’a sağ salim geldiklerini haber vermek istemiş.”</p>
<p class="p0">“Yanlış okumuş olmalısın.”</p>
<p class="p0">Setalle ona paylarcasına baktı. “Joline Sedai sana saygı duyuyor, Cauthon Efendi. Sık sık senden, onu ve iki kişiyi daha kurtarmandan övgüyle bahsetmiştir. Mektupta seni de soruyor.”</p>
<p class="p0">Mat gözlerini kırpıştırdı. “Gerçekten mi? O tür şeyler mi söylemiş?”</p>
<p class="p0">Setalle başını salladı.</p>
<p class="p0">“Yak beni,” dedi Mat. “Ağzını maviye boyadığım için üzüleceğim neredeyse. Ama bana nasıl davrandığına bakarak, bu şekilde düşündüğünü hayatta tahmin edemezdin.”</p>
<p class="p0">“Bir erkeğe bu tür şeyler söylemek o adamın kendini fazla beğenmeye başlamasına yol açar. Sana nasıl davranmışsa, bu bile yeterli olmuş sanki.”</p>
<p class="p0">“O bir Aes Sedai,” diye mırıldandı Mat. “Herkese çizmesinden sıyırdığı çamurmuş gibi davranıyor.”</p>
<p class="p0">Setalle ona dik dik baktı. Kadında azametli bir hal vardı: kısmen nine, kısmen saray hanımı, kısmen saçmalık kabul etmez bir hancı.</p>
<p class="p0">“Affedersin,” dedi Mat. “Bazı Aes Sedailer diğerleri kadar kötü değil. Sana hakaret etmek istememiştim.”</p>
<p class="p0">“Bunu iltifat kabul ediyorum,” dedi Setalle. “Ama ben Aes Sedai <span class="t3">değilim</span>.”</p>
<p class="p0">Mat omuzlarını silkti ve ayaklarının dibinde güzel, küçük bir taş parçası buldu. Kağıt yığınının üzerine koyduğu çizmesini alıp, yerine taşı bıraktı. Son birkaç gündür yağan yağmurlar havada gevrek bir tazelik bırakmışlardı. “Canını yakmadığını söylediğini biliyorum,” dedi Mat. “Ama... nasıl bir his? Kaybettiğin şey?”</p>
<p class="p0">Kadın dudaklarını büzdü. “En çok sevdiğin yemek nedir, Cauthon Efendi? Tüm diğerlerine tercih edeceğin yemek?”</p>
<p class="p0">“Annemin tatlı turtaları,” dedi Mat hemen.</p>
<p class="p0">“Eh, öyle işte,” dedi Setalle. “Eskiden o turtaların tadını her gün çıkarabildiğini bilmek, ama şimdi onları tadamamak. Arkadaşlarının diledikleri kadar turta yediğini görmek. Onlara imrenirsin ve incinirsin, ama aynı zamanda mutlusundur. En azından <span class="t3">biri</span> senin alamadığın keyfi almaktadır.”</p>
<p class="p0">Mat yavaşça başını salladı.</p>
<p class="p0">“Neden Aes Sedailerden bu kadar nefret ediyorsun, Cauthon Efendi?” diye sordu Setalle.</p>
<p class="p0">“Onlardan nefret etmiyorum,” dedi Mat. “Yak beni, etmiyorum. Ama bazen bana öyle geliyor ki, ne zaman bir erkek iki şey yapsa, kadınlar bir tanesini farklı bir şekilde yapmasını istiyor ve diğerini tamamen görmezden geliyor.”</p>
<p class="p0">“Onların öğütlediklerini yapmak <span class="t3">zorunda</span> değilsin. Ama çoğu zaman, eninde sonunda o öğütlerin yerinde öğütler olduğunu itiraf edeceğini garanti edebilirim.”</p>
<p class="p0">Mat omuzlarını silkti. “Bazen bir erkek dilediğini yapmak ister. Bir başkası o şeyin neden yanlış olduğunu, adamın sorununun ne olduğunu söylemeden. Hepsi bu.”</p>
<p class="p0">“Ve bunun senin asillerle ilgili... tuhaf görüşlerinle ilgisi yok, öyle mi? Ne de olsa, çoğu Aes Sedai asil kadınlarmış gibi davranır.”</p>
<p class="p0">“Asillerle bir alıp veremediğim yok,” dedi Mat ceketini düzelterek. “Yalnızca, onlardan biri olmak istemiyorum.”</p>
<p class="p0">“O zaman neden?”</p>
<p class="p0">Mat bir an oturup düşündü. Nedendi? Sonunda ayağına baktı, ardından çizmesini giydi. “Botlar yüzünden.”</p>
<p class="p0">“Botlar mı?” Setalle’nin kafası karışmış gibiydi.</p>
<p class="p0">“Botlar,” dedi Mat başını sallayarak, bağcıklarını bağlarken. “Hepsi botlar yüzünden.”</p>
<p class="p0">“Ama...”</p>
<p class="p0">“Anlarsın,” dedi Mat, bağcıkları çekip sıkıştırarak, “bir sürü adam ne tür bot giydiği konusunda endişelenmek zorunda değil. İnsanların en fakirleri onlar. Onlardan birine, ‘Bugün hangi botlarını giyeceksin, Mop?’ diye sorsan, kolay yanıt verirler. ‘Eh, Mat. Yalnızca bir çift botum var, bu yüzden o botları giyeceğim herhalde.”’</p>
<p class="p0">Mat duraksadı. “Sana <span class="t3">böyle</span> söylemezlerdi sanırım, Setalle, çünkü sen ben değilsin. Sana Mat demezlerdi, anlarsın.”</p>
<p class="p0">“Anlıyorum,” dedi Setalle, eğlendiğini açık eden bir sesle.</p>
<p class="p0">“Her neyse, birazcık parası olanlar için, hangi botları giyeceği sorusu daha zor olabilir. Anlarsın, sıradan insanlar, benim gibi insanlar...” Setalle’yi süzdü. “Ki ben sıradan bir adamım, hatırlatırım.”</p>
<p class="p0">“Elbette öylesin.”</p>
<p class="p0">“Kesinlikle öyleyim,” dedi Mat, bağcıklarını bağlamayı bitirip doğrularak. “Sıradan bir adamın üç çift botu olabilir. <span class="t3">Üçüncü</span> en iyi botlar; nahoş bir iş görürken onları giyersin. Birkaç adım sonra birkaç yerden vurabilirler, birkaç yerden delinmiş olabilirler, ama ayağına geçirmek için iyidir. Tarlada ya da ahırda onları kirletmekten korkmazsın.”</p>
<p class="p0">“Tamam,” dedi Setalle.</p>
<p class="p0">“Sonra bir de, <span class="t3">ikinci</span> en iyi botların vardır,” dedi Mat. “Onlar gündelik botlarındır. Komşuna yemeğe giderken onları giyersin. Ya da benim durumumda, savaşa giderken giyersin. İyi botlardır, ayağını korur ve onları giyerken görünmekten korkmazsın.”</p>
<p class="p0">“Ya en iyi botların?” diye sordu Setalle. “Onları da balolara ya da önemli kişilerle yemeğe giderken mi giyiyorsun?”</p>
<p class="p0">“Balolar mı? <span class="t3">Önemli kişiler mi?</span> Kanlı küller, kadın. Ben seni hancı sanıyordum.”</p>
<p class="p0">Setalle hafifçe kızardı.</p>
<p class="p0">“Biz balolara falan gitmeyiz,” dedi Mat. “Ama gitmek zorunda kalsak, sanırım <span class="t3">ikinci</span> en iyi botlarımızı giyerdik. Komşumuz Hembrew Hanım’ı ziyarete giderken giyecek kadar iyiyse, bizimle dans edecek kadar aptal olan bir kadının ayaklarına basmak için de iyi olması lazım.”</p>
<p class="p0">“O zaman en iyi botlar ne için?”</p>
<p class="p0">“Yürümek,” dedi Mat. “Uzun mesafe yürümek için kullanacağın botların değerini her çiftçi bilir.”</p>
<p class="p0">Setalle düşündü. “Tamam. Ama bunun asil olmakla ne ilgisi var?”</p>
<p class="p0">“Çok ilgisi var,” dedi Mat. “Anlamıyor musun? Sıradan biriysen, botlarını ne zaman kullanacağını çok iyi bilirsin. Üç çift botu takip edebilirsin. Üç çift botun varken hayat kolaydır. Ama asiller... Talmanes, evinde <span class="t3">kırk</span> çift botu olduğunu iddia ediyor. Kırk çift, hayal edebiliyor musun?”</p>
<p class="p0">Setalle eğlenerek gülümsedi.</p>
<p class="p0">“Kırk çift,” diye tekrarladı Mat, başını iki yana sallayarak. “<span class="t3">Kırk </span>kahrolası çift. Hepsi aynı tür bot da değil. Her kıyafet için ayrı ayakkabılar var; bir de kıyafetlerinin yarısına uyacak, farklı tarzlarda bir düzine ayakkabı. Krallar için ayakkabılar var, yüksek lordlar için ayakkabılar, normal insanlar için ayakkabılar. Kış için, yaz için, yağmurlugünler için, kurugünler için ayrı ayrı ayakkabılar var. <span class="t3">Yalnızca</span> banyoda yürürken giydiğin ayakkabılar var. Lopin, gece tuvalete çıkarken kullanacak ayakkabılarım olmadığı için şikayet ederdi!”</p>
<p class="p0">“Anlıyorum... Demek botları, karmaşık siyasi ve sosyal durumlarda önderlik rolünü üstlenen aristokratların sırtına yüklenen sorumluluk ve karar verme yükümlüğünü temsil eden bir metafor olarak kullanıyorsun.”</p>
<p class="p0">“Metafor...” Mat kaşlarını çattı. “Kanlı küller, kadın. Bu hiçbir şeyin metaforu değil! Bu yalnızca <span class="t3">botlar</span> hakkında.”</p>
<p class="p0">Setalle başını iki yana salladı. “Sen sıradışı bir bilgeliğe sahipsin, Matrim Cauthon.”</p>
<p class="p0">“Elimden geleni yapıyorum,” dedi Mat, baharatlı şarap sürahisine uzanarak. “Sıradışı olmak konusunda, demek istiyorum.” Bir kadeh doldurdu ve Setalle’ye doğru kaldırdı. Kadın zarifçe kabul etti, içti, sonra ayağa kalktı. “O zaman seni eğlencenle baş başa bırakacağım, Cauthon Efendi. Ama o Kapıyol konusunda ilerleme kaydedersen...”</p>
<p class="p0">“Elayne yakında sana bir tane sağlayacağını söyledi. Bir iki gün içinde. Thom ve Noal ile birlikte halledeceğim bir iş var, ondan sonra ilgilenirim.”</p>
<p class="p0">Setalle anlayışla başını salladı. Mat o “işten” geri dönmezse, Olver’le Setalle ilgilenecekti. Kadın gitmek üzere döndü. Mat o uzaklaşana kadar bekledi, sonra şarabı doğrudan sürahiden içti. Bütün akşamdır aynısını yapıyordu, ama Setalle bilmese daha iyi olacağını düşünmüştü. Kadınların kafalarını yormamasının daha iyi olacağı türden bir şeydi.</p>
<p class="p0">Raporlara geri döndü, ama aklı Ghenjei Kulesi’ne ve o kahrolası tilki ve yılanlara gitti. Birgitte’in yorumları aydınlatıcıydı, ama pek de cesaret verici değildi. İki ay? O koridorlarda dolanarak geçen iki <span class="t3">lanet</span> ay? Bu, akşam çorbası yerine sunulan koskocaman, üzerinden dumanlar tüten bir endişe çanağıydı. Bunun ötesinde, Birgitte ateş, müzik ve demir götürmüştü. Kuralları ihlal etmek o kadar orijinal bir fikir değildi demek ki.</p>
<p class="p0">Mat şaşırmamıştı. Büyük olasılıkla, Işık’ın ilk insanı yaptığı ve o insanın ilk kuralı belirlediği gün, bir başkası da o kuralı ihlal etmenin yolunu bulmuştu. Elayne gibi insanlar kendi işlerine gelen kurallar icat ediyordu. Mat gibi insanlar da, aptal kurallara uymamanın bir yolunu buluyordu.</p>
<p class="p0">Ne yazık ki Birgitte -efsanevi Boru Kahramanlarından biri- Aelfinn ile Eelfinnleri yenmeyi başaramamıştı. Bu huzursuz ediciydi.</p>
<p class="p0">Eh, Mat’te, onda olmayan bir şey vardı. Şans. Sandalyesinde arkasına yaslandı ve düşünceler içinde oturdu. Askerlerinden biri geçti. Clintock selam verdi; Kızılkol her yarım saatte bir Mat’i kontrol ediyordu. <span class="t3">Gholam</span>ın kampa girmesine izin vermelerinin utancını üstlerinden atamamışlardı hala.</p>
<p class="p0">Mat Verin’in mektubunu yine eline alarak evirip çevirdi. Yıpranmış köşeler, eskiden beyaz olan kağıdın üzerindeki kir lekeleri. Onu tık tık ahşaba vurdu.</p>
<p class="p0">Sonra masaya geri fırlattı. Hayır. Hayır, onu açmayacaktı, geri döndüğünde bile. O kadar. İçinde ne yazdığını asla bilmeyecekti ve umurunda da değildi.</p>
<p class="p0">Ayağa kalktı ve Thom ile Noal’ı aramaya gitti. Yarın Ghenjei Kulesi’ne gitmek üzere yola koyulacaklardı.</p>
</body>
</html>