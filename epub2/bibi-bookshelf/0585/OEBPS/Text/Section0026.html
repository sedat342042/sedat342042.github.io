<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
<meta http-equiv="Content-Type" content="application/xhtml+xml; charset=utf-8"/>

<link rel="stylesheet" type="text/css" href="../Styles/style.css"/>
<title>Geceyarısı Kuleleri</title>
</head>
<body>
<p class="p1" style="text-align: center;"><span class="t1">17</span></p>
<p class="p1" style="text-align: center;">-------------------------------------------------------------------------------------------------</p>
<p class="p1" style="text-align: center;"><span class="t1">AYRILIKLAR VE BİR BULUŞMA</span></p>
<p class="p1" style="text-align: center;"><span class="t1"><br/></span></p>
<p class="p0"><span class="t3">Gholam</span> saldırısından sonraki sabah, Mat geçen aydan kalma yumurtalar kadar berbat düşlerden uyandı. Her yanı tutulmuştu ve ağrıyordu. Geceyi Aludra’nın malzeme arabasının altında bulduğu bir çukurda uyuyarak geçirmişti. Mekanı zar atarak, rastgele seçmişti.</p>
<p class="p0">Arabanın altından çıktı, ayağa kalktı, omzunu oynattı ve ekleminin çıtladığını hissetti. Kanlı küller. Para sahibi olmanın en iyi taraflarından biri, hendeklerde yatmak zorunda kalmamaktı. Geceyi bundan daha iyi yerlerde geçiren dilenciler vardı.</p>
<p class="p0">Araba sülfür ve barut tozu kokuyordu. Mat’in içinden, arabanın arkasına gerilmiş yağlı brandanın altına bir göz atmak geçti, ama bir anlamı yoktu. Aludra ve kullandığı tozlar anlaşılmazdı. Ejderler iş gördüğü sürece, nasıl işlediklerine aldırmıyordu. Eh, o <span class="t3">kadar</span> aldırmıyordu. Aludra’yı kızdırma riskine girecek kadar değil.</p>
<p class="p0">Mat, Aludra orada, arabada olmadığı için şanslıydı. Mat ona bir dökümhane bulmadığı için yakınacaktı yine. Kadının özel uşağı olduğunu düşünür gibiydi. İşini doğru düzgün yapmayı reddeden, ele avuca sığmaz bir uşak. Çoğu kadın böyle anlar yaşıyordu.</p>
<p class="p0">Mat saçlarından saman parçaları temizleyerek kampta yürüdü. Neredeyse ona banyo hazırlamasını istemek için Lopin’i aramaya gidecekti, ama sonra Lopin’in öldüğünü hatırladı. Kanlı küller! Zavallı adam.</p>
<p class="p0">Kahvaltı bulabileceği bir yere doğru yürürken zavallı Lopin hakkında düşünmek, Mat’in moralini daha da bozdu. Ama önce Juilin onu buldu. Kısa boylu Tearlı hırsız-avcısı, koni şeklindeki yassı tepeli şapkasını takmış, lacivert bir ceket giymişti. “Mat,” dedi. “Doğru mu? Aes Sedailere Kule’ye dönme izni vermişsin?”</p>
<p class="p0">“Benim iznime ihtiyaçları yoktu,” dedi Mat irkilerek. Kadınlar Juilin’in sözlerini duysa, Mat’in derisini yüzer, eyer yapmak için kullanırdı. “Ama onlara at vermeyi planlıyorum.”</p>
<p class="p0">“Atları var zaten,” dedi Juilin, at sıralarına doğru bakarak. “Senin izin verdiğini söylediler.”</p>
<p class="p0">Mat içini çekti. Midesi gurulduyordu, ama yemek beklemek zorunda kalacaktı. Atların bağlandığı yere yürüdü; Aes Sedailerin en iyi atlarını alıp götürmeyeceğinden emin olması gerekiyordu.</p>
<p class="p0">“Ben de onlarla gitmeyi düşünüyordum,” dedi Juilin, Mat’e katılarak. “Thera’yı Tar Valon’a götürmek için.”</p>
<p class="p0">“Dilediğin zaman gidebilirsin,” dedi Mat. “Seni burada tutmayacağım.” Juilin iyi adamdı. Bazen biraz gergin oluyordu. Eh, çok gergin. Juilin’in yanında Beyazpelerinler rahat kalırdı. Zar atmaya giderken yanınızda götürmek isteyeceğiniz bir tip değildi; geceyi meyhanedeki herkese dik dik bakarak ve işlediklerinden emin olduğu suçlar hakkında homurdanarak geçirirdi. Ama güvenilir bir adamdı ve zor durumda yanınızda bulunmasını isteyeceğiniz biriydi.</p>
<p class="p0">“Tear’a dönmek istiyorum,’’ dedi Juilin. “Ama Seanchanlar çok yakında olmalı ve Thera... Bu onu endişelendiriyor. O da Tar Valon fikrinden o kadar hoşlanmıyor, ama fazla seçeneğimiz yok, ve Aes Sedailer onlarla gidersem, Tar Valon’da bana iş bulmaya söz verdiler.”</p>
<p class="p0">“Eh, demek ayrılıyoruz?” dedi Mat durup ona dönerek.</p>
<p class="p0">“Şimdilik,” dedi Juilin. Duraksadı, sonra elini uzattı. Mat adamın elini sıktı ve ardından hırsız-avcısı eşyalarını ve kadınını toparlamak üzere uzaklaştı.</p>
<p class="p0">Mat bir an düşündü, sonra fikrini değiştirdi ve aşçının çadırına yöneldi. Muhtemelen Juilin Aes Sedaileri yavaşlatacaktı ve Mat bir şey almak istiyordu.</p>
<p class="p0">Kısa süre sonra, karnı tok, kolunun altında bir bohçayla at sıralarına ulaştı. Elbette, Aes Sedailer Mat’in en iyi atlarını kullanarak büyük bir kervan oluşturmuştu. Teslyn ve Joline, aynı zamanda, bazı yük atlarına el koyabileceklerine ve hayvanları yükleme işi için askerleri kullanabileceklerine karar vermiş görünüyorlardı. Mat içini çekti ve atları gözden geçirerek kargaşaya daldı.</p>
<p class="p0">Joline, Seanchanlardan kaçmaya çalışırken savaşta kaybettikleri bir adama ait, Tear sürüsünden bir kısrak olan Ayışığı’nın sırtında oturuyordu. Daha ketum biri olan Edesine Ateşparçası’na binmişti ve zaman zaman dönüp, yanında duran iki kadına bakıyordu. Esmer tenli Bethamin ve sarı saçlı, soluk Seta eskiden <span class="t3">sul’dam</span>dılar.</p>
<p class="p0">Grup toparlanırken, Seanchan kadınlar mesafeli görünmek için ellerinden geleni yapıyorlardı. Mat aylak aylak yaklaştı.</p>
<p class="p0">“Ekselansları,” dedi Seta, “bu doğru mu? Bunların serbestçe dolaşmalarına izin mi vereceksiniz?”</p>
<p class="p0">“Onlardan kurtulmak en iyisi,” dedi Mat, kadının onun için seçtiği unvan karşısında irkilerek. Bu tür sözcükleri tahta kuruşlar gibi saçmaları şart mıydı? İki Seanchan kadın, gruba katıldıklarından beri çok değişmişti, ama Mat’in Aes Sedaileri silah niyetine kullanmak istememesine hala şaşırıyormuş gibi görünüyorlardı. “Gitmek mi istiyorsunuz, yoksa kalmak mı?”</p>
<p class="p0">“Gideceğiz,” dedi Bethamin kararlılıkla. Öğrenmeye kararlı görünüyordu.</p>
<p class="p0">“Evet,” dedi Seta, “ama bazen, ölmemizin daha iyi olacağını düşünüyorum... Eh, kişiliklerimiz, temsil ettiklerimiz, imparatorluk için tehlike oluşturduğumuz anlamına geliyor.”</p>
<p class="p0">Mat başını salladı. “Tuon da bir <span class="t3">sul’dam,</span>” dedi.</p>
<p class="p0">İki kadın başlarını eğdiler.</p>
<p class="p0">“Aes Sedailerle gidin,” dedi Mat. “Size, kendi atlarınızı vereceğim, böylece onlara bağımlı olmayacaksınız. Yönlendirmeyi öğrenin. Bu ölmekten daha faydalı olur. Belki bir gün siz ikiniz Tuon’u gerçeğe ikna edersiniz. İmparatorluk’un yıkılmasına sebep olmadan bu durumu düzeltmenin bir yolunu bulmama yardım edin.”</p>
<p class="p0">İki kadın aniden daha kararlı, daha özgüvenli ifadelerle ona baktılar. “Peki, Ekselansları,” dedi Bethamin. “Bizim için iyi bir amaç. Teşekkür ederiz, Ekselansları.”</p>
<p class="p0">Seta’nın gözlerinde yaşlar vardı! Işık, Mat’in onlara ne vaat ettiğini sanıyorlardı? Kadınlar başka tuhaf fikirler bulamadan Mat oradan ayrıldı. Lanet kadınlar. Yine de, onlar için üzülmekten kendini alamıyordu. Yönlendirebileceklerini öğrenmek, çevrelerindeki herkes için tehlike oluşturacaklarından korkmak.</p>
<p class="p0"><span class="t3">Rand da böyle hissediyordu,</span> diye düşündü Mat. <span class="t3">Zavallı ahmak.</span></p>
<p class="p0">Her zamanki gibi, Rand’ı düşündüğü zaman gözlerinin önünde renkler döndü. Bunu çok sık yapmamaya çalışıyordu ve o renkleri yok edemeden önce, Rand’ı güzel bir banyoda, lüks, yaldızlı bir aynanın önünde traş olurken gördü.</p>
<p class="p0">Mat <span class="t3">sul’dam</span>’lara at verilmesini emretti, sonra Aes Sedailere doğru yürüdü. Thom da geldi ve yaklaştı. “Işık, Mat,” dedi. “Bir dikişdiken çalısıyla güreşmiş ve yenilmişsin gibi görünüyorsun.”</p>
<p class="p0">Mat elini saçlarına götürdü. Muhtemelen görülecek manzaraydı. “Geceyi canlı atlattım ve Aes Sedailer gidiyor. Bunun şerefine dans bile edebilirim.”</p>
<p class="p0">Thom hıhladı. “O ikisinin de burada olacağını biliyor muydun?”</p>
<p class="p0">“<span class="t3">Sul’dam</span>lar mı? Tahmin ediyordum.”</p>
<p class="p0">“Hayır, <span class="t3">şu</span> ikisi.” Thom işaret etti.</p>
<p class="p0">Mat döndü ve Leilwin ile Bayle Domon’un at sırtında yaklaştıklarını görünce kaşlarını çattı. Eşyaları rulo yapılıp atların arkasına yüklenmişti. Şimdi Leilwin adını kullanan Egeanin, eskiden bir Seanchan asiliydi, ama Tuon unvanını geri almıştı. Üzerinde soluk gri, bölünmüş etekli bir elbise vardı. Kısa siyah saçları uzamış, kulaklarının üzerine sarkıyordu. Kadın atından indi ve Mat’in olduğu yere yürüdü.</p>
<p class="p0">“Yak beni,” dedi Mat Thom’a, “o kadından da kurtulabilirsem, hayatın bana adil davranmaya başladığını düşüneceğim.”</p>
<p class="p0">Domon da Leilwin’in peşinden geldi. Domon onun <span class="t3">so’jhin</span>’iydi. Ya da... artık kadının unvanı olmadığına göre, hala <span class="t3">so’jhin </span>olabilir miydi? Eh, her durumda, Domon Leilwin’in kocasıydı. Sağlam yapılı, göbekli bir Illianlıydı. Leilwin’in yanında olduğu zamanlar dışında, kötü bir adam değildi. Ama Leilwin’in yanından ayrılmıyordu.</p>
<p class="p0">“Cauthon,” dedi Leilwin, ona yaklaşarak.</p>
<p class="p0">“Leilwin,” diye yanıt verdi Mat. “Gidiyor musunuz?”</p>
<p class="p0">“Evet.”</p>
<p class="p0">Mat gülümsedi. Gerçekten de dans edecekti!</p>
<p class="p0">“Beyaz Kule’ye gitmeyi hep istemişimdir,” diye devam etti Leilwin. “Ebou Dar’dan ayrıldığım gün oraya gitmeye karar verdim. Aes Sedailer gidiyorsa, ben de onlarla gideceğim. Bir gemi, doğru fırsat karşısına çıktığında, konvoya katılmakla akıllılık eder.”</p>
<p class="p0">“Gitmene üzüleceğim,” diye yalan söyledi Mat şapkasını kaldırarak. Leilwin yüz senelik meşe kadar sertti ve onu kesmeye çalışacak kadar aptal adamların kütüğe saplanmış baltaları da cabasıydı. Atı Tar Valan yolunda nal düşürecek olsa, büyük ihtimalle hayvanı omzuna atar, Tar Valon’a kadar taşırdı.</p>
<p class="p0">Ama Mat onun postunu kurtarmış olsa da, kadın Mat’ten hoşlanmıyordu. Belki Mat ipleri onun ele almasına izin vermediği içindi ya da belki Mat’in sevgilisi gibi davranmak zorunda kaldığı için. Eh, Mat de kendi rolünden hoşlanmamıştı. Kılıcı keskin ucundan tutup, canı acımıyormuş gibi davranmak gibi olmuştu.</p>
<p class="p0">Ama kadının kıvranmasını izlemek <span class="t3">gerçekten</span> eğlenceliydi.</p>
<p class="p0">“Hoşça kal, Matrim Cauthon,” dedi Leilwin. “Kendini düşürdüğün duruma imrenmiyorum. Bazı açılardan, seni taşıyan rüzgarların son zamanlarda beni örseleyenlerden daha zorlu olduğunu düşünüyorum.” Ona başını salladı ve dönüp gitti.</p>
<p class="p0">Domon uzandı ve elini Mat’in koluna koydu. “Dediğini yaptın. Yaşlı ninem adına! Kolay bir yolculuk olmadı, ama dediğini yaptın. Teşekkür ederim.”</p>
<p class="p0">İkisi uzaklaştılar. Mat başını iki yana salladı, Thom’a el etti ve Aes Sedailere yaklaştı. “Teslyn,” dedi Mat. “Edesina. Joline. Her şey yolunda mı?”</p>
<p class="p0">“Evet,” dedi Joline.</p>
<p class="p0">“Güzel, güzel,” dedi Mat. “Yeterince yük hayvanınız var mı?”</p>
<p class="p0">“İş görürler, Cauthon Efendi,” dedi Joline. Sonra, irkildiğini saklayarak ekledi, “Onları bize verdiğin için teşekkür ederiz.”</p>
<p class="p0">Mat geniş geniş gülümsedi. Kadının saygılı davranmaya çalışmasını izlemek eğlenceliydi! Açık ki Elayne’in ona ve diğerlerine kucak açacağını beklemişti, saraya gittiklerinde onlarla görüşmeyi reddetmesini değil.</p>
<p class="p0">Joline dolgun dudaklarını birbirine bastırarak Mat’i süzdü. “Seni ehlileştirmek isterdim, Cauthon,” dedi. “Bir gün geri dönüp, yarım kalan işimi tamamlamayı hala düşünüyorum.”</p>
<p class="p0">“O zamana kadar hevesle bekleyeceğim,” dedi Mat. Kolunun altındaki bez bohçayı çıkardı ve ona uzattı.</p>
<p class="p0">“Bu nedir?” diye sordu Joline, bohçaya uzanarak.</p>
<p class="p0">Mat bohçayı salladı. “Bir veda armağanı,” dedi. “Benim geldiğim yerde, bir gezgini yolluk vermeden uğurlamazsın. Kabalık olur.”</p>
<p class="p0">Joline bohçayı gönülsüzce kabul etti ve içine baktı. İçinde bir düzine kadar toz şekerli tatlı çörek bulunca şaşırdı. “Teşekkür ederim,” dedi kaşlarını çatarak.</p>
<p class="p0">“Yanınıza asker vereceğim,” dedi Mat. “Tar Valon’a ulaştığınızda, atlarımı geri getirecekler.”</p>
<p class="p0">Joline yakınmak için ağzını açtı, ama sonra yine kapattı. Neye itiraz edebilirdi ki?</p>
<p class="p0">“Bu kabul edilebilir, Cauthon,” dedi Teslyn, siyah iğdiş atını yaklaştırarak.</p>
<p class="p0">“Onlara, dediğinizi yapmalarını emredeceğim,” dedi Mat, ona dönerek. “Böylece, emirler yağdırabileceğiniz ve çadırlarınızı kurdurabileceğiniz adamlarınız olacak. Ama bir koşulum var.”</p>
<p class="p0">Teslyn tek kaşını kaldırdı.</p>
<p class="p0">“Amyrlin’e bir şey söylemenizi istiyorum,” dedi Mat. “Eğer Egwene’se, bu kolay olacak. Ama değilse de söyleyin ona. Beyaz Kule’de bana ait bir şey var ve artık onu geri alma zamanım geliyor. İstediğimden değil, ama bugünlerde benim ne istediğim fark etmiyor gibi. Bu yüzden, ben de kahrolası Kule’ye geleceğim ve geri çevrilmek istemiyorum.” Gülümsedi. “Tam olarak bu sözcüklerle söyleyin.”</p>
<p class="p0">Teslyn hafifçe güldü. “İleteceğim, ama söylentilerin doğru olduğundan kuşkuluyum. Elaida Amyrlin Makamından vazgeçmiş olamaz.”</p>
<p class="p0">“Şaşırabilirsin.” Mat kadınların Egwene’e Amyrlin dediklerini duyduğunda kesinlikle şaşırmıştı. Beyaz Kule’de neler olduğunu bilmiyordu, ama Aes Sedailerin zavallı Egwene’i entrikalarına çözülmemecesine doladığı gibi yürek burkucu bir his vardı içinde. Oraya bizzat gidip, Egwene’i kurtarıp kurtaramayacağına baksa da olurdu.</p>
<p class="p0">Ama başka işleri vardı. Egwene şimdilik kendi başının çaresine bakmak zorundaydı. O becerikli bir kızdı; muhtemelen bir süre Mat’siz idare edebilirdi.</p>
<p class="p0">Thom, düşünceler içinde yanında duruyordu. Mat’in Boru’yu üflediğini kesin olarak bilmiyordu -en azından Mat ona söylememişti. Lanet şeyi unutmaya çalışıyordu. Ama muhtemelen Thom tahmin ediyordu.</p>
<p class="p0">“Eh, sanırım artık gitmeniz gerek,” dedi Mat. “Setalle nerede?”</p>
<p class="p0">“O burada kalacak,” dedi Teslyn. “Senin çok fazla yanlış adım atmanı engellemek istediğini söyledi.” Teslyn tek kaşını kaldırdı ve Joline ile Edesina başlarını bilgece salladılar. Hepsi Setalle’nin, muhtemelen işlediği bir suç yüzünden, gençken Beyaz Kule’den kaçmış bir hizmetkar olduğunu varsayıyordu.</p>
<p class="p0">Eh, bu, Mat’in grubun tamamından kurtulamaması anlamına geliyordu. Yine de, kalması için bir kişi seçecek olsa, Anan Hanım olurdu. Muhtemelen kadın, gemiyle Ebou Dar’a kaçmış kocası ve ailesi ile buluşmanın bir yolunu arayacaktı.</p>
<p class="p0">Juilin, Thera ile birlikte yaklaştı. O ufak tefek, ürkek kadın gerçekten de Tarabon Panarch’ı mıydı? Mat ondan daha az çekingen fareler görmüştü. Mat’in askerleri ikisi için at getirdiler. Toplamda, bu grup Mat’e kırk hayvan ve bir birlik askere mal olmuştu. Ama buna değerdi. Dahası, atları ve adamları geri alacaktı, Tar Valon’da neler olduğuna dair bilgiyle birlikte.</p>
<p class="p0">Vanin’e bakarak başını salladı. Mat onun da Tar Valon’a gitmesini ve bilgi toplamasını emrettiğinde kalın belli at hırsızı çok da memnun olmamıştı. Mat, adamın Aes Sedailere ne kadar bayıldığını düşünerek, kendinden geçeceğini düşünmüştü. Eh, Juilin’in de geldiğini öğrendiğinde daha da mutsuz olacaktı; Vanin hırsız avcısının yanında çekingen davranıyordu.</p>
<p class="p0">Vanin doru iğdiş atına bindi. Aes Sedailer onu kuşkulanılacak biri değil, kıdemli bir Kızılkol ve Mat’in keşif için kullandığı adamlardan biri olarak biliyordu. Adam pek tehditkar görünmüyordu ve ancak bir çanak haşlanmış patates için tehlikeli olabilirdi. İşte bu yüzden yaptığı işte bu kadar iyiydi. Mat’in çalıntı atlara ihtiyacı yoktu, ama Vanin’in becerileri başka işler için kullanılabilirdi.</p>
<p class="p0">“Eh,” dedi Mat, Aes Sedailere dönerek. “Ben sizi daha fazla tutmayayım o zaman.” Joline ile göz göze gelmekten kaçınarak geri çekildi -Joline’in gözlerinde, ona Tylin’i çok fazla hatırlatan bir avcı ifadesi vardı. Teslyn elini salladı ve ilginç bir biçimde, Edesina Mat’e bakarak saygıyla başını eğdi. Juilin ona ve Thom’a el salladı. Leilwin de Mat’e başını eğerek selam verdi. Kadın kahvaltı olarak kaya, akşam yemeğinde de çivi kemirebilirdi, ama yine de adil biriydi. Belki Mat Tuon’la konuşup, konumunun geri verilmesini sağlayabilirdi.</p>
<p class="p0"><span class="t3">Aptal olma,</span> diye düşündü Bayle Domon’a el sallarken. <span class="t3">İlk önce Tuon’u seni da’covale yapmamaya ikna etmen gerekir. </span>Mat, kocası olsa da olmasa da, Tuon’un onu hizmetkarı olarak görmek istediğine neredeyse ikna olmuştu. Bu düşünceyle ter bastığını hissetti.</p>
<p class="p0">Fazla zaman geçmeden yolda toz kaldırmaya başlamışlardı. Thom Mat’in yanına gelerek atlıları seyretti. “Tatlı çörek?”</p>
<p class="p0">“İki Nehir halkı arasında gelenektir.”</p>
<p class="p0">“Hiç duymamıştım.”</p>
<p class="p0">“Fazla bilinmez.”</p>
<p class="p0">“Ah, anlıyorum. Peki, o çöreklere ne yaptın?”</p>
<p class="p0">“Serpikotu,” dedi Mat. “Ağzını maviye boyayacak ve bir iki hafta geçmeyecek. Ve çöreklerini, belki Muhafızları dışında kimseyle paylaşmayacak. Joline çörek bağımlısı. Caemlyn’e geldiğimizden beri yedi sekiz torba çörek yemiş olmalı.”</p>
<p class="p0">“İyi,” dedi Thom bıyıklarını sıvazlayarak. “Ama çocukça.”</p>
<p class="p0">“Köklerime dönmeye çalışıyorum,” dedi Mat. “Bilirsin, kaybolan gençliğimi yeniden yakalamaya çalışıyorum.”</p>
<p class="p0">“Yirmi kış anca görmüşsündür!”</p>
<p class="p0">“Elbette, ama genç yaşımda çok gördüm geçirdim. Hadi gel. Anan Hanım kalıyor ve bu aklıma bir fikir getirdi.”</p>
<p class="p0">&nbsp;</p>
<p class="p0">“Traş olman gerek, Matrim Cauthon.” Anan Hanım kollarını kavuşturmuş, onu süzüyordu.</p>
<p class="p0">Mat uzanıp yüzüne dokundu. Bunu her sabah Lopin yapardı. Mat bu tür şeyleri yapmasına izin vermediğinde adam yağmura tutulmuş köpek gibi surat asardı, ama son zamanlarda Mat dikkat çekmemek için sakal uzatmaya başlamıştı. Bir haftalık yara kabuğu gibi kaşınıyordu.</p>
<p class="p0">Setalle’yi erzak çadırlarında, öğle yemeğinin hazırlanmasına göz kulak olurken bulmuştu. Birlik askerleri çömelmiş, sıkı emir altındaki adamların sinsi ifadeleriyle sebze doğruyor, fasulye haşlıyordu. Burada Setalle’ye ihtiyaç yoktu; Birlik’in aşçıları onsuz yemek hazırlayabiliyordu. Ama kadınların, biraz dinlenmekte olan adamlar bulup onlara emirler yağdırmaktan daha çok sevdiği hiçbir şey yoktu. Dahası, Setalle eski bir hancıydı ve olağanüstü bir biçimde eski bir Aes Sedai’ydi. Mat onu sık sık, göz kulak olunmasına gerek olmayan şeylere göz kulak olurken buluyordu.</p>
<p class="p0">Bir kez daha, Tuon’un hala yanında olduğunu diledi. Setalle genelde Tuon’un tarafını tutardı, ama Dokuz Ayın Kızı’nın yanında olmak kadını meşgul ediyordu. Erkeklerin akıl sağlığı için, çok fazla boş zamanı olan bir kadından daha tehlikelisi yoktu.</p>
<p class="p0">Setalle hala Ebou Dar tarzı giysiler giyiyordu. Derin yaka dekoltesi yüzünden, Mat’in oldukça hoş bulduğu bir tarz. Bu tür kıyafetler Setalle gibi dolgun kadınlara özellikle yakışıyordu. Baktığından değil. Setalle’nin kulaklarında altın halka küpeler, azametli tavırları ve saçlarında kır teller vardı. Boynuna astığı mücevherlerle bezeli düğün bıçağı, bir uyarı gibi dekoltesine sarkıyordu. Mat ona da bakmıyordu gerçi.</p>
<p class="p0">“Bilinçli olarak sakal uzatıyorum,” diye yanıt verdi Mat. “Benim istediğim...”</p>
<p class="p0">“Ceketin kirli,” dedi Setalle, ona soyduğu soğanları getiren bir askere başını sallayarak. Adam Mat’e bakmadan, uysal uysal soğanları bir kazana boşalttı. “Saçların da dağınık. Kavgaya karışmışsın gibi görünüyorsun ve daha öğlen bile olmadı.”</p>
<p class="p0">“Ben iyiyim,” dedi Mat. “Sonra temizlenirim. Sen Aes Sedailerle gitmemişsin.”</p>
<p class="p0">“Tar Valon’a doğru atılacak her adım, beni olmam gereken yerden bir adım daha uzaklaştıracak. Kocama haber yollamam lazım. Ondan ayrılırken, kendimi Andor’da bulacağımı tahmin etmemiştim.”</p>
<p class="p0">“Yakında Kapıyol açabilecek birini bulabileceğimi sanıyorum,” dedi Mat. “Ve ben...” Bir grup asker, avladıkları küçük bıldırcınlarla yaklaşırken kaşlarını çattı. Askerler, bu kadar az avla döndükleri için utanmış görünüyorlardı.</p>
<p class="p0">Setalle, Mat’e bakmadan, adamlara kuşları yolmalarını emretti. Işık, Mat’in bu kadını kamptan göndermesi gerekiyordu. Hepsi gidene kadar kampta hiçbir şey eskisi gibi olmayacaktı.</p>
<p class="p0">“Bana öyle bakma, Lord Mat,” dedi Setalle. “Noram ne tür erzak bulabileceğine bakmak için şehre gitti. Aşçı burada olup da adamlarını dürtmeden yemeklerin zamanında hazırlanmadığını fark ettim: Güneş batarken öğle yemeği yemek herkesin keyif aldığı bir şey değil.”</p>
<p class="p0">“Ben hiçbir şey demedim,” dedi Mat ifadesiz bir sesle. Başını yana doğru salladı. “Biraz konuşabilir miyiz?”</p>
<p class="p0">Setalle duraksadı, sonra başını salladı ve onunla birlikte diğerlerinden uzaklaştı. “Neler oluyor?” dedi usulca. “Bir saman yığınının altında uyumuş gibi görünüyorsun.”</p>
<p class="p0">“Aslında, bir arabanın altında uyudum. Çadırım kanla lekelendi. Şu anda giysi değiştirmek için oraya gitmek istemiyorum.”</p>
<p class="p0">Setalle’nin bakışları yumuşadı. “Kaybını anlıyorum. Ama bu, sokaklarda yaşıyormuşsun gibi görünmek için bahane değil. Yeni bir uşak bulman gerek.”</p>
<p class="p0">Mat kaşlarını çattı. “Benim uşağa hiç ihtiyacım olmadı ki. Kendi kendime bakabilirim. Bak, senden bir iyilik isteyeceğim. Bir süreliğine Olver’e göz kulak olur musun?”</p>
<p class="p0">“Ne için?”</p>
<p class="p0">“O şey geri gelebilir,” dedi Mat. “Ve ona zarar vermeye çalışabilir. Dahası, kısa süre sonra Thom’la birlikte buradan ayrılacağım. Belki geri dönerim. Geri dönmem <span class="t3">lazım</span>. Ama dönmezsem... Eh, Olver’in yalnız kalmamasını tercih ederim.”</p>
<p class="p0">Setalle onu süzdü. “Yalnız kalmaz ki. Kamptaki adamlar çocuğu pek seviyor gibi.”</p>
<p class="p0">“Elbette, ama ona öğrettikleri şeylerden hoşlanmıyorum. Çocuğun onlardan daha iyi örneklere ihtiyacı var.’’</p>
<p class="p0">Bir sebepten bu Setalle’yi eğlendirmiş gibiydi. “Çocuğa alfabeyi öğretmeye başladım bile. Gerekirse, bir süre ona göz kulak olabilirim sanırım.”</p>
<p class="p0">“Harika. Muhteşem.” Mat rahat bir nefes aldı. Kadınlar bir oğlan çocuğunu gençken eğitme fırsatı bulduklarında mutlu olurlardı; Mat, yeterince çaba gösterirlerse, ona erkek olduğunu unutturabileceklerini varsaydıklarını düşünüyordu. “Sana biraz para da veririm. Şehre gidip bir han bulabilirsin.”</p>
<p class="p0">“Şehre gittim,” dedi Setalle. “Oradaki bütün hanlar tıka basa dolmuş görünüyor.”</p>
<p class="p0">“Ben sizin için bir yer bulurum,” diye söz verdi Mat. “Sen Olver’i güvende tut, yeter. Zamanı geldiğinde ve Kapıyol açacak birilerini bulduğumda, sizi Illian’a gönderirim ve orada kocanı bulabilirsin.”</p>
<p class="p0">“Anlaştık,” dedi Setalle. Kuzeye bakarak duraksadı. “O... diğerleri gitti mi?”</p>
<p class="p0">“Evet.” Yolları açık olsun.</p>
<p class="p0">Setalle başını hüzünle salladı. Belki de öğle yemeği hazırlayan adamlara emirler yağdırmasının sebebi, onları aylak görünce kızmış olması değildi. Belki de kendini meşgul edecek bir şeyler arıyordu.</p>
<p class="p0">“Üzgünüm,” dedi Mat. “Başına her ne geldiyse, onun için.”</p>
<p class="p0">“Olan oldu,” diye yanıt verdi Setalle. “Ve boş vermem gerekiyor. Üzerinde taşıdığın şeyi görmeyi hiç istememem gerekiyordu. Bu son birkaç hafta haddimi aştım.”</p>
<p class="p0">Mat başını salladı, Setalle’nin yanından ayrıldı ve Olver’i aramaya gitti. Ardından ceketini değiştirse <span class="t3">gerçekten</span> iyi olacaktı. Ve Işık onu yaksın, traş da olacaktı. Onu arayan adamlar, çok istiyorlarsa, öldürseler de olurdu. Kesilmiş bir gırtlak bu kaşıntıdan daha iyiydi.</p>
<p class="p0">&nbsp;</p>
<p class="p0">Elayne sarayın Gündoğumu Bahçesi’nde geziniyordu. Annesi, sarayın doğu kanadının çatısına yerleştirilmiş bu küçük bahçeyi her zaman sevmişti. Kenarı oval biçimde örülmüş beyaz bir duvarla çevrilmişti ve arka tarafta yay şeklinde daha büyük bir duvar vardı.</p>
<p class="p0">Şehir Elayne’in ayaklarının dibine serilmişti. Önceki senelerde, sırf insanlardan kaçabilmesini sağladığı için aşağıdaki bahçeleri tercih ediyordu. Rand’la ilk defa o bahçelerde karşılaşmıştı. Elini karnına bastırdı. Kendisini çok irileşmiş hissetse de, hamileliği kendini yeni yeni belli etmeye başlamıştı. Ne yazık ki, bir sürü yeni elbise sipariş etmesi gerekecekti. Muhtemelen gelecek aylarda bunu tekrar yapması gerekecekti. Boş yere zahmet.</p>
<p class="p0">Elayne çatıdaki bahçede yürümeye devam etti. Pembe yerden fırlayanlar ve beyaz sabahyıldızları saksıların içinde açmıştı. Çiçekler olmaları gerektiği kadar büyük değildiler ve solmaya başlamışlardı bile. Bahçıvanlar hiçbir şeyin işe yaramamasından yakınıyordu. Şehrin dışında, çayırlarda otlar ve çimenler ölüyordu ve yamalı yorgana benzeyen tarlalarla ekinler can sıkıcı ölçüde kahverengi görünüyordu.</p>
<p class="p0"><span class="t3">Geliyor,</span> diye düşündü Elayne. Yoluna devam etti, kısa kesilmiş, bakımlı, bastıkça esneyen bir çimenlik serilmiş patikada yürüdü. Bahçıvanların çabaları tamamen sonuçsuz da kalmıyordu. Buradaki çimenlerin büyük kısmı yeşildi ve havada sarmaşık güllerin kokusu vardı. Güller kahverengi lekelerle bezenmişti, ama yine de açıyorlardı.</p>
<p class="p0">Bahçenin ortasında, dikkatle dizilmiş ırmak taşlarının arasında, bir dere şıkırdıyordu. O dere yalnızca Elayne bu bahçeyi ziyaret ederken akıyordu; suyun sarnıçtan taşınması gerekiyordu.</p>
<p class="p0">Elayne bir başka manzaralı noktada durdu. Bir Kraliçe, bir Kız-Veliaht’ın yaptığı gibi, yalnızlığı seçemezdi. Kırmızı ceketi içinde Birgitte de yanında yürüyordu. Kollarını göğsünde kavuşturmuş, Elayne’i süzmekteydi.</p>
<p class="p0">“Ne?” diye sordu Elayne.</p>
<p class="p0">“Gözler önündesin,” dedi Birgitte. “Aşağıda duran, yayı ve kesin gözleri olan herhangi biri ulusu Taht Kavgası’na geri döndürebilir.”</p>
<p class="p0">Elayne gözlerini devirdi. “Ben güvendeyim, Birgitte. Bana hiçbir şey olmayacak.”</p>
<p class="p0">“Ah, pekala, özür dilerim,” dedi Birgitte ifadesiz bir sesle. “Terkedilmişler serbest ve sana kızgın. Kara Ajah, casuslarını yakaladığın için büyük olasılıkla gazap içinde ve tahtı senden almaya çalışan muhtelif asilleri küçük düşürdün. <span class="t3">Açık ki</span> hiç tehlike altında değilsin. O zaman ben gidip öğle yemeğimi yiyeyim.”</p>
<p class="p0">“Yesen de olur,” diye terslendi Elayne. “Çünkü ben <span class="t3">gerçekten</span> güvendeyim. Min benim hakkımda bir görü gördü. Bebeklerim sağlıklı doğacak. Min asla yanılmaz, Birgitte.”</p>
<p class="p0">“Min bebeklerinin güçlü ve sağlıklı olacağını söyledi,” dedi Birgitte. “Onlar geldiğinde <span class="t3">senin</span> sağlıklı olacağını söylemedi.”</p>
<p class="p0">“Başka nasıl gelebilirler ki?”</p>
<p class="p0">“Kafasına çok sert bir darbe aldıkları için bir daha eskisi gibi olmayan insanlar gördüm, kızım,” dedi Birgitte. “Bazıları senelerce yaşayabilir, ama bir daha tek kelime edemezler, çorbayla beslenmeleri gerekir ve lazımlıkla yaşarlar. Bir ya da iki kolunu kaybedebilir, ama yine de sağlıklı çocuklar doğurabilirsin. Çevrendeki insanlar ne olacak? Onlar için yaratabileceğin tehlikeyi de mi düşünmüyorsun?”</p>
<p class="p0">“Vandene ve Sareitha için üzülüyorum,” dedi Elayne. “Beni kurtarmak adına ölen o adamlar için de. Kendini onlar konusunda sorumlu hissetmediğimi <span class="t3">ima</span> bile etme! Ama bir kraliçe, onun adına başkalarının ölmesinin yükünü kabul etmeye gönüllü olmalıdır. Bunu tartışmıştık, Birgitte. Chesmal ve diğerlerinin o şekilde geleceklerini tahmin etmemin yolu olmadığına karar vermiştik.”</p>
<p class="p0">“Bizim <span class="t3">karar</span> verdiğimiz şey,” dedi Birgitte dişlerini sıkarak, “daha fazla tartışmaya gerek olmadığıydı. Ama yine de, bir sürü sorun çıkabileceğini aklından çıkarmamanı istiyorum.”</p>
<p class="p0">“Çıkmayacak,” dedi Elayne şehre bakarak. “Çocuklarım güvende olacak ve bu, benim de güvende olacağım anlamına geliyor. Onlar doğana kadar zamanımız var.”</p>
<p class="p0">Birgitte çileden çıkmış gibi nefes verdi. “Aptal, inatçı...” Yakındaki Asker Kadınlardan biri onun dikkatini çekmek için el salladığında sesi solup gitti. Kandaşlardan ikisi çatıya çıktı. Gelmelerini Elayne istemişti.</p>
<p class="p0">Birgitte kollarını kavuşturarak güdük kiraz ağaçlarından birinin yanında pozisyon aldı. İki Kandaş süssüz giysiler giymişti; Sumeko sarı, Alise mavi bir elbise içindeydi. Alise Sumeko’dan daha kısa boyluydu, kahverengi saçlarına kır düşmüştü ve Güç’te daha zayıftı, bu yüzden yaşlanması Sumeko’nunki kadar yavaşlamamıştı.</p>
<p class="p0">Her iki kadın da son zamanlarda daha kararlı yürür olmuştu. Son zamanlarda başka Kandaşlar ortadan kaybolmamış ya da öldürülmemişti; cinayetlerin arkasında, baştan beri Careane vardı. Aralarında gizlenen bir Kara. Işık, bunu düşünmek bile Elayne’in tüylerini ürpertiyordu!</p>
<p class="p0">“Majesteleri,” dedi Alise diz kırarak. Sakin, rahat bir ses ve hafif bir Tarabon aksanıyla konuşuyordu.</p>
<p class="p0">“Majesteleri,” dedi Sumeko da, arkadaşının diz kırmasını taklit ederek. İkisi de saygılıydı; bugünlerde Elayne’e diğer Aes Sedailerden daha fazla saygı gösteriyorlardı. Nynaeve, Kandaşlara Aes Sedailer ve Beyaz Kule konusunda biraz cesaret vermişti. Gerçi Elayne Alise’in buna ihtiyacı olduğunu hiç düşünmemişti.</p>
<p class="p0">Kuşatma sırasında, Elayne Kandaşların tavırlarına sinirlenmeye başlamıştı. Ama son zamanlarda bundan o kadar emin değildi. Onun için son <span class="t3">derece</span> faydalı olmuşlardı. Yeni buldukları cüret onları ne kadar yükseklere taşıyabilirdi?</p>
<p class="p0">Elayne Kandaşlara teker teker başını salladı, sonra kiraz dallarının gölgesine yerleştirilmiş üç sandalyeye doğru elini salladı. Üçü oturdular. Sollarında, dere yapay yatağında dolana dolana akıyordu. Nane çayı vardı. Diğer ikisi birer fincan aldı, ama içine bol bol bal kattılar. Bugünlerde balsız çayın tadı berbattı.</p>
<p class="p0">“Kandaşlar nasıl?” diye sordu Elayne.</p>
<p class="p0">İki kadın bakıştılar. Lanet olsun. Elayne onlara fazla resmi davranıyordu. Bir şey olduğunu biliyorlardı.</p>
<p class="p0">“Biz iyiyiz, Majesteleri,” dedi Alise. “Çoğu kadın korkularından sıyrılıyor gibi. En azından, korkuyu hissedecek kadar aklı başında olanlar. Hissetmeyenler de tek başlarına gidip kendilerini öldürtenlerdi, sanırım.”</p>
<p class="p0">“Şifaya bu kadar zaman harcamak zorunda kalmamak da güzel,” dedi Sumeko. “Çok yorucu olmaya başlamıştı. Gün be gün, bu kadar çok yaralı.” Yüzünü buruşturdu.</p>
<p class="p0">Alise daha sağlam bir kadındı. Ilımlı bir ifadeyle çayını yudumluyordu. Bir Aes Sedai gibi sakin ve donuk değildi. Düşünceli ve sıcak, ama ketumdu. Bu, bu kadınların sahip olduğu, Aes Sedailerde olmayan bir avantajdı -Beyaz Kule’yle doğrudan bağlantıları olmadığı için, o kadar fazla kuşkuyla da karşılanmıyorlardı. Ama Aes Sedailerin otoritesine de sahip değildiler.</p>
<p class="p0">“Sizden bir şey isteyeceğimi sezmişsinizdir,” dedi Elayne, Alise ile göz göze gelerek.</p>
<p class="p0">“Sezmiş miyizdir?” diye sordu Sumeko şaşkınlıkla. Belki de Elayne kadını gözünde büyütmüştü.</p>
<p class="p0">Alise anaç bir tavırla başını salladı. “Biz buradayken bizden çok şey istediniz, Majesteleri. İstemeye hakkınız olduğundan daha fazlasını değil. Şimdiye kadar.”</p>
<p class="p0">“Sizi Caemlyn’de rahat ettirmeye çalıştım,” dedi Elayne. “Çünkü Ebou Dar’a Seanchanlar hükmettiği sürece evlerinize dönemeyeceğinizin farkındayım.”</p>
<p class="p0">“Bu doğru,” diye onayladı Alise. “Ama Ebou Dar’ın evimiz olduğunu söyleyemeyiz. Yalnızca kendimizi bulduğumuz bir yerdi. Bir yuvadan çok, bir gereklilik. Zaten çoğumuz dikkat çekmemek için gidip geliyorduk.”</p>
<p class="p0">“Artık nerede kalacağınızı düşündüğünüz mü?”</p>
<p class="p0">“Tar Valon’a gidiyoruz,” dedi Sumeko çabucak. “Nynaeve Sedai dedi ki...”</p>
<p class="p0">“Orada bazılarınız için yer olacağından eminim,” diye araya girdi Elayne. “Aes Sedai olmak isteyenler için. Egwene, şal için bir deneme daha yapmak isteyen Kandaşlara ikinci bir şans verecektir. Ama geri kalanlarınız ne olacak?”</p>
<p class="p0">“Bu konuda konuştuk,” dedi Alise dikkatle, gözlerini kısarak. “Kule ile ilişkide olacağız, Aes Sedailerin emekli olduklarında gelecekleri bir yer.”</p>
<p class="p0">“Ama Tar Valon’a taşınmayacaksınız kuşkusuz. Kandaşlar Beyaz Kuleye bu kadar yakın olursa, Aes Sedai politikalarından emekli olup aralarına katılmak ne işe yarar?”</p>
<p class="p0">“Burada kalacağımızı varsaymıştık,” dedi Alise.</p>
<p class="p0">“Benim varsayımım da buydu,” dedi Elayne dikkatle. “Ama varsayımlar zayıftır. Ben bunun yerine sözler vermek istiyorum. Eğer Caemlyn’de kalacaksanız, size doğrudan Taht’ın desteğini vermemek için bir sebep göremiyorum.”</p>
<p class="p0">“Bedeli ne olacak?” diye sordu Alise. Sumeko şaşkın şaşkın kaşlarını çatmış, izliyordu.</p>
<p class="p0">“Büyük bir bedel değil,” dedi Elayne. “Aslında, bedel olduğu bile söylenemez. Arada bir, geçmişte Taht için yaptığınız türden iyilikler yapmanızı istiyorum.”</p>
<p class="p0">Bahçe sessizleşti. Arada bir aşağıdaki şehirden hafif bağrışlar geliyordu ve dallar rüzgarda titriyor, Elayne ile Kandaşların arasına birkaç kahverengi yaprak düşürüyordu.</p>
<p class="p0">“Bu kulağa tehlikeli geliyor,” dedi Alise çayını yudumlayarak. “Kuşkusuz burada, Caemlyn’de rakip bir Beyaz Kule kurmamızı önermiyorsunuzdur.”</p>
<p class="p0">“O tür bir şey değil,” dedi Elayne çabucak. “Ne de olsa, <span class="t3">ben de</span> bir Aes Sedai’yim. Ve Egwene, yetkesini kabul ettikleri sürece, Kandaşların eskisi gibi devam etmesine izin vermekten bahsetti.”</p>
<p class="p0">“Bizim ‘önceki gibi devam etmek’ istediğimizden o kadar da emin değilim,” dedi Alise. “Beyaz Kule yüzünden keşfedilme korkusuyla yaşıyorduk. Ama onlar bunca zamandır bizi kullanıyorlardı. Bunun hakkında ne kadar düşünürsek, o kadar... hoşnutsuz hissediyoruz.”</p>
<p class="p0">“Kendi adına konuş, Alise,” dedi Sumeko. “<span class="t3">Ben</span> sınanmak ve Kule’ye dönmek istiyorum. Ben Sarılara katılacağım, söylemiş olayım.”</p>
<p class="p0">“Belki, ama beni kabul etmezler,” dedi Alise. “Güç’te çok zayıfım. Yarım yamalak bir çözüm kabul etmeyeceğim. Ne zaman bir Aes Sedai gelip çamaşırlarını yıkamamı istese, ona eğilip bükülmeyeceğim. Ama yönlendirmekten de vazgeçmeyeceğim. <span class="t3">Bırakmayacağım.</span> Egwene Sedai Kandaşların devam etmesine izin vermekten bahsetti, ama bunu yaparsak, açık açık Tek Güç’le çalışabilecek miyiz?”</p>
<p class="p0">“Çalışabileceğinizi varsayıyorum,” dedi Elayne. “Bunların çoğu Egwene’in fikriydi. Yönlendirmek yasak olsa, emekli olan Aes Sedaileri size göndermeyi düşünmezdi kuşkusuz. Hayır, Kule dışındaki kadınların gizli gizli yönlendirdiği günler geçti. Rüzgarbulanlar, Aiel Bilgeleri, zamanların değişmesi gerektiğini kanıtladı.”</p>
<p class="p0">“Belki,” dedi Alise. “Ama Andor Tahtı’na hizmet etmek ayrı mesele.”</p>
<p class="p0">“Kule’nin çıkarları ile çatışmamaya özen göstereceğiz,” dedi Elayne. “Ve siz Amyrlin’in yetkesini kabul edeceksiniz. O zaman sorun ne? Aes Sedailer her yerde hükümdarlara hizmet sunuyorlar zaten.”</p>
<p class="p0">Alise çayını yudumladı. “Teklifinizin avantajları var. Ama Andor Tahtı’nın talep edeceği iyiliklerin niteliğine bağlı.”</p>
<p class="p0">“Sizden yalnızca iki şey isteyeceğim,” dedi Elayne. “Yolculuk ve Şifa. Bizim çatışmalarımıza dahil olmak, siyasetimize katılmak zorunda değilsiniz. Yalnızca halkım hastalandığında Şifa vermeyi kabul edin ve her gün, taht dilediğinde Kapıyol açacak bir grup kadın atayın.”</p>
<p class="p0">“Bu istek kendinize ait bir Beyaz Kule kurmaya çok fazla benziyor,” dedi Alise. Sumeko kaşlarını çatmıştı.</p>
<p class="p0">“Hayır, hayır,” dedi Elayne. “Beyaz Kule, yetke ve siyaset demektir. Siz tamamen başka bir şey olacaksınız. Caemlyn’de, herkesin bedelsiz Şifa için başvurabileceği bir yer olduğunu hayal edin. Hastalık olmayan bir şehir hayal edin. Yiyeceklerin, bir anda ona ihtiyaç duyan insanlara nakledilebildiği bir dünya hayal edin.”</p>
<p class="p0">“Ve dilediği yere asker gönderebilen bir kraliçe,” dedi Alise. “Askerlerinin bir gün savaşıp, ertesi gün tüm yaralarından kurtulduğu bir dünya. Kapıyollarını kullanmaları karşılığında tüccarlardan iyi para kazanabilen bir kraliçe.” Çayını yudumladı.</p>
<p class="p0">“Evet,” diye itiraf etti Elayne. Gerçi, Egwene’i işin bu kısmını yapmasına izin vermeye nasıl ikna edeceğini bilmiyordu.</p>
<p class="p0">“Yarısını istiyoruz,” dedi Alise. “Yolculuk ya da Şifa için talep edeceğiniz ücretin yarısını.”</p>
<p class="p0">“Şifa bedava,” dedi Elayne kararlılıkla. “Konumu ne olursa olsun, gelen herkese. İnsanlar unvanlarına göre değil, hastalıklarının şiddetine göre tedavi görecek.”</p>
<p class="p0">“Bunu kabul edebilirim,” dedi Alise.</p>
<p class="p0">Sumeko iri iri açılmış gözlerle ona döndü. “Bizim adımıza konuşamazsın. Ebou Dar’dan ayrıldığımız için Örgü Heyeti’nin dağıldığını sen yüzüme vurmuştun. Dahası, kurallara göre...”</p>
<p class="p0">“Yalnızca kendi adıma konuşuyorum, Sumeko,” dedi Alise. “Ve bana katılmak isteyenler adına. Bildiğimiz şekliyle Kandaşlar artık yok. O zaman gizli kalma gerekliliği hüküm sürüyordu ve artık bu gereklilik yok.”</p>
<p class="p0">Sumeko sustu.</p>
<p class="p0">“Sen Aes Sedailere katılmayı düşünüyorsun, dostum,” dedi Alise, elini onun koluna koyarak. “Ama beni almazlar, ben de onları istemem zaten. Başka bir şeye ihtiyacım var. Başkalarının da olacak.”</p>
<p class="p0">“Ama kendinizi Andor Tahtı’na bağlamak...”</p>
<p class="p0">“Biz kendimizi Beyaz Kule’ye bağlıyoruz,” dedi Alise. “Ama Caemlyn’de yaşayacağız. Her iki durumun da avantajları var. Biz kendi başımıza durabilecek kadar güçlü değiliz. Andor da tüm diğer yerler kadar iyi. Beyaz Kule’nin onayladığı bir yer, Yeniden Doğan Ejder’in de iltifatına mazhar oldu. Ama daha çok, Andor burada ve biz de buradayız.”</p>
<p class="p0">“Yeniden organize olabilirsiniz,” dedi Elayne heyecanlanarak. “Kurallar yeniden yapılabilir. İsterseniz, artık Kandaşların evlenmesine izin verebilirsiniz. Bence en iyisi bu olur.”</p>
<p class="p0">“Neden?” diye sordu Alise.</p>
<p class="p0">“Çünkü bu onları yerlerine bağlar,” diye açıkladı Elayne. “Ve böylece Beyaz Kule onları o kadar büyük bir tehdit olarak görmez. Bir farkınız da olmasını sağlar. Beyaz Kulede pek az kadının yaptığı bir şey ve Kandaşları bir seçenek olarak daha cazip kılar.”</p>
<p class="p0">Alise düşünceli düşünceli başını salladı. Sumeko da ikna oluyor gibiydi. Elayne, kadın gittiğinde onu özlemeyeceğini üzülerek itiraf ederdi. Önderlerini seçme tarzlarını değiştirmeleri için onları zorlamayı düşünüyordu. Tesadüfen aralarında en yaşlı kimse onunla iş yapmak yerine, Alise gibi biriyle çalışmak çok daha kolay olurdu.</p>
<p class="p0">“Ben hala Amyrlin için endişeleniyorum,” dedi Alise. “Aes Sedailer verdikleri hizmet karşılığında bir ücret talep etmiyorlar. Biz bunu yapmaya başladığımızda ne der?”</p>
<p class="p0">“Ben Egwene ile konuşurum,” diye tekrarladı Elayne. “Onu Kandaşların ve Andor’un onun için tehdit olmadığına ikna edebileceğimden eminim.”</p>
<p class="p0">Öyle umuyordu. Kandaşlarda inanılmaz potansiyel vardı, Andor’un Kapıyolları dilediği zaman, ucuza kullanabilmesi fırsatı. Bu onu Seanchanlarla hemen hemen eşit duruma getirirdi.</p>
<p class="p0">Kadınlarla bir süre daha konuştu ve onlara kulak verdiğini hissettiklerinden emin oldu. Sonunda görüşmeyi bitirdi, ama kendisi bahçede oyalandı. İki çançiçeği saksısının arasında durdu. Vazoya benzeyen küçük mavi çiçek kümeleri başlarını eğmiş, rüzgarda sallanıyorlardı. Yanlarındaki boş saksıya bakmamaya çalışıyordu. Oradaki çançiçekleri kan rengi açmıştı ve kesildiklerinde kırmızı bir sıvıyla <span class="t3">kanamışlardı.</span> Bahçıvanlar o çiçekleri sökmüştü.</p>
<p class="p0">Seanchanlar eninde sonunda Andor’a saldıracaktı. O zamana kadar, Rand’ın orduları bütün ihtimalle savaş yüzünden zayıflamış, dağılmış, önderleri ölmüş olacaktı. Bunu düşünmek yine Elayne’in yüreğini burktu, ama gerçeklerden kaçamazdı.</p>
<p class="p0">Andor Seanchanlar için bir ganimet olurdu. Elayne’in ülkesinin madenleri ve zengin toprakları, Tar Valon’a yakınlığı onları baştan çıkaracaktı. Bunun ötesinde, Artur Şahinkanadı’nın soyundan geldiğini iddia edenlerin, eskiden atalarına ait olan tüm toprakları ele geçirmeden tatmin olmayacaklarını tahmin ediyordu.</p>
<p class="p0">Elayne ulusuna baktı. <span class="t3">Onun</span> ulusu. Elayne’in onları koruyacağına, savunacağına güvenen insanlarla dolu. Onun taht iddiasını destekleyenlerin çoğu, ona pek az inanç beslemişti. Ama en iyi seçenekleri oydu... tek seçenekleri. Elayne onlara, seçimlerinin akıllıca olduğunu kanıtlayacaktı.</p>
<p class="p0">Kandaşları yanına çekmek bir adımdı. Eninde sonunda, Seanchanlar Yolculuk yetisini edineceklerdi. Tek gereken, örgüleri bilen bir kadın yakalamaktı. Kısa zamanda, gereken güce sahip tüm <span class="t3">damane</span>ler kapı yapmayı öğrenirdi. Kapıyolları Elayne’in de kullanabiliyor olması gerekiyordu.</p>
<p class="p0">Ama savaşta kullanabileceği, yönlendirebilen kadınları yoktu. Kandaşlardan bunu isteyemeyeceğini biliyordu. Asla kabul etmezlerdi. Egwene de öyle. Elayne de kabul edemezdi. Kadınları Güç’ü silah olarak kullanmaya zorlarlarsa, Seanchanlardan bir farkları kalmazdı.</p>
<p class="p0">Ne yazık ki, Elayne Tek Güç kullanan kadınların yaratabileceği yıkımı çok iyi biliyordu. Birgitte onu Caemlyn’den kaçıran Kara Aes Sedailere karşı saldırı düzenlerken Elayne bir arabada bağlanmış, tutsak tutuluyordu, ama savaşın yarattığı yıkımı sonradan görmüştü. Yüzlerce ölü, yüzlerce yaralı, düzinelerce kavrulmuş ceset. Dumanları tüten, çarpılmış ölüler.</p>
<p class="p0">Bir şeye ihtiyacı vardı. Seanchanlara karşı bir avantaja. Savaşta onların yönlendiren kadınlarını dengeleyecek bir şeye. Düşünebildiği tek şey Kara Kule’ydi. Kara Kule Andor topraklarındaydı. Onlara, onları ulusunun bir parçası olarak gördüğünü söylemişti, ama şimdiye kadar denetim ekipleri göndermekten başka bir şey yapmamıştı.</p>
<p class="p0">Rand öldüğünde onlara ne olacaktı? Kara Kule’ye el koyabilir miydi? Bunu bir başkası yapana kadar beklemeye cesaret edebilir miydi?</p>
</body>
</html>