<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>02 - Kralın Korsanı  - Gediksavaşları Dünyasından</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_3"> </p>
	<p class="block_">SİLAHTAR</p>
	<p class="block_1"> </p>
	<p class="block_2">Nicholas tökezledi.</p>
	<p class="block_1"> </p>
	<p class="block_2">"Çabuk ol, yoksa Samuel bizi kulaklarımızdan çiviler," dedi Harry, arkadaşının yanından geçerken.</p>
	<p class="block_1"> </p>
	<p class="block_2">Crydee'ye hizmet etmek için geldikleri hafta, kimin başlarına bela olacağını öğrenmişlerdi: Fedai Samuel. Seksen yaşına yaklaşan yaşlı kâhya, Nicholas’ın büyükbabasının zamanından beri Crydee Dukalığı ev halkının hizmetindeydi. Ve kalın sopasını hâlâ kullanabiliyordu.</p>
	<p class="block_1"> </p>
	<p class="block_2">Amos'un yola çıktığı günden sonraki sabah, Harry bir getir götür işi sırasında, oralı birkaç kızla tanışmak için durmuş ve o kadar geç dönmüştü ki; Samuel'i öfkeden dudaklarını sıkmış bir halde kendisini beklerken bulmuştu. Samuel kalın sopasını gösterdiğinde, babasının evinden ayrıldığından beri dövülerek cezalandırılmamış olan Harry, cezadan şaka yoluyla kaçmaya çalışmıştı. Yaşlı adamın şaka yapmadığı belli olduğunda, Harry cezaya Samuel'in yaşlı da olsa sopasını hiç de güçsüz bir şekilde indirmediğini öğrenene dek önemsiz gözüyle bakmıştı. Nicholas aynı cezadan sakınmaya çalışmış, ama üçüncü gününde, dükün verdiği bir dizi görevi yüzüne gözüne bulaştırmayı becermişti. Bir süre umutsuzca, mevkiinin onu cezadan kurtaracağını ümit etmişti, ama Samuel'in tüm söylediği, "Zamanında, amcan kralı da bu sopayla dövmüşlüğüm vardır, oğlum" oldu.</p>
	<p class="block_1"> </p>
	<p class="block_2">İki silahtar sabahın ilk ışıklarıyla, amirleriyle buluşmak üzere avluya yarışıyorlardı. Fedai, eğer her zamanki görevlerinin dışında yapmaları gereken bir şey varsa onlara dükün ve Marcus'un odalarının dışındaki yerleri yerine burada haber verecekti. Genellikle, Martin ve oğlu kendilerine ihtiyaç duyarlarsa diye hazır bekliyorlardı ama dük bazen, yattıktan sonra yapmaları gereken bir şey düşünüyor ve emirlerini fedai aracılığıyla iletiyordu.</p>
	<p class="block_1"> </p>
	<p class="block_2">Yaşlı adamın çalışma odasına giden koridora ulaştıklarında, görüş alanına girerlerken adamın kapıyı açtığını gördüler. Kural basitti: Çalışma masası olarak kullandığı geniş masaya oturana kadar orada olmazlarsa, geç kalmış sayılırlardı ve cezalandırılırlardı.</p>
	<p class="block_1"> </p>
	<p class="block_2">Koridorda hızla ilerleyerek, değnek inceliğindeki yaşlı adam tam otururken, kapıdan içeri girdiler. Adam neredeyse beyaz olan kaşlarından tekini kaldırarak, "Kıl payı, değil mi çocuklar?" dedi.</p>
	<p class="block_1"> </p>
	<p class="block_2">Harry gülümsemeye çalıştı ama denemesi başarısızlıkla sonuçlandı. "Özel bir şey var mı, efendim?"</p>
	<p class="block_1"> </p>
	<p class="block_2">Samuel düşünürken bir süre gözlerini kıstı; sonra, "Harry, rıhtıma git ve Carse'dan gelmesi gereken posta paketi gece gelmiş mi bir bak. Dün gelmesi gerekiyordu, hâlâ gelmemişse, dük bilmek ister," dedi. Harry, Nicholas’ın yapması gereken özel bir şey olup olmadığını anlamak için beklemedi; Fedai bir emir verdiğinde, alçak rütbeli saray uşağı ya da silahtarı, oyalanmaya cesaret edemezdi. "Nicholas, sen efendine katılacaksın," diye devam etti Samuel. Nicholas, dükün odasına doğru seğirtti. Karanlık koridorlar boyunca hızla koşmanın ardından, kendini aniden çok yorgun hissetti. Erken kalkmak doğasına aykırıydı. Güneş doğmadan kalkmaksa onu tüketiyordu.</p>
	<p class="block_1"> </p>
	<p class="block_2">Hoşgeldin yemeğinden sonraki sabahtan itibaren, bu sınır kulesinde yabancı olma hissinin yerini yavaş bir şekilde bildik bir iş programı aldı: Aceleyle koşuşturmak ya da bekleyerek dikilmek. Prens işlerin biraz daha farklı olacağını ummuştu, ama işlerin bu şekilde gelişmesi Nicholas’ın içini kemirmeye başlamıştı.</p>
	<p class="block_1"> </p>
	<p class="block_2">Martin'le Briana'nın odasının kapısına ulaşınca bekledi. Geçen haftanın verdiği deneyimler onu yanıltmıyorsa, dük ve düşes kalkmış giyiniyor olacaklar ve beş dakika içinde kapıya geleceklerdi. Nicholas döndü ve duvara yaslandı. Avluya ve duvarların ötesindeki kasabaya bakan pencereden dışarıya göz attı. Sabah, koyu kurşuni bir renkteydi. Nicholas, Crydee'nin yeryüzü şekillerine alışıyordu ve etrafta ayrıntıları seçmeye yetecek kadar ışık vardı. Bir saat içinde güneş doğacak ve kasaba, sabah parlaklığıyla kaplanacaktı -ya da bulutlu ve kurşuni renkte olmaya devam edecekti.</p>
	<p class="block_1"> </p>
	<p class="block_2">Burada havanın nasıl olacağını tahmin etmek zor, diye düşündü Nicholas.</p>
	<p class="block_1"> </p>
	<p class="block_2">Esnedi ve minderinde yatıyor olmayı diledi. Hayır, diye düzeltti kendini, Krondor'daki yatağında olmayı diledi. Yorgunluğun saman doldurulmuş döşeği tahammül edilebilir kıldığını itiraf etmeliydi, ama döşeğinin rahat olduğunu kesinlikle düşünemiyordu. Nicholas hâlâ vatan hasretiyle boğuşuyordu, ama yalnızca, kendisi hakkında düşünecek birkaç dakikası olduğu şimdiki gibi nadir anlarda. Zamanının geri kalanında çok meşguldü.</p>
	<p class="block_1"> </p>
	<p class="block_2">Amcası, Nicholas'ı rahatsız ediyordu. Crydee'ye gelmeden önce, Martin'le ilgili hatıraları, Krondor'a ziyarete geldiğinde bir kez onu omuzlarında taşımış, nazik elli, iri bir adam olmasıyla sınırlıydı. Ve bu hatıralar on dört yıl öncesine aitti. Martin, prensin sarayını bundan sonra bir kez daha ziyaret etmişti, ama bu ziyaret sırasında, Nicholas hasta olduğundan yatağındaydı ve Martin tarafından sadece beş dakika ziyaret edilmişti. Şimdi, iri bir amcanın sıcak, nazik hatırasının yerini mesafeli bir adamın gerçekliği alıyordu.</p>
	<p class="block_1"> </p>
	<p class="block_2">Samuel'in aksine, Martin asla kendini kaybetmiyor ya da sesini yükseltmiyor gibiydi. Ama çocuklara bir bakışı vardı ki, onların bir deliğe sürünüp saklanabilmeyi dilemelerine neden oluyordu. Eğer Nicholas ya da Harry bir işte başarısız olursa, hiçbir şey söylemez, dile getirilmeyen bir kınama havasıyla dönüp giderdi. Bu, çocukların hatalarını düzeltmeleri içindi.</p>
	<p class="block_1"> </p>
	<p class="block_2">Harry, en azından nasıl hata yapıyor olduğu konusunda onu bilgilendirmeye daha istekli Marcus’la beraberdi. Bir kaç şeyin de açık hale getirdiği gibi, Marcus’un onlara karşı soğukluğu bir yönüyle Nicholas’ın gelmesinden kısa bir süre önce babasının silahtarlığını yapmış, olmasına dayanıyordu ve bu nedenle, elbette ki yaptıkları her şeyi kendi performansıyla ölçüyordu. Nicholas bazı getir-götür işleri için gönderildiklerinde, bir şeylerin nerede olduğunu bilmedikleri için azarlanmalarının haksızlık olduğunu söyleyerek itiraz etme hatasına düşmüştü. Martin’de soğuk bir şekilde, "O halde, nerede olduğunu öğrenmen gerek değil mi?" demişti.</p>
	<p class="block_1"> </p>
	<p class="block_2">Kapı açıldığında Nicholas düşüncelerinden sıyrıldı. Briana, kocasıyla birlikte yatak odasından çıkıp gülümsedi. "Günaydın, silahtar."</p>
	<p class="block_1"> </p>
	<p class="block_5">"Leydim" dedi Nicholas.</p>
	<p class="block_3"> </p>
	<p class="block_2">Martin dışarı çıktığında kapıyı kapattı ve "Nicholas, düşes ve ben bu sabah başbaşa ata bineceğiz. Atlarımızı hazırlat," dedi.</p>
	<p class="block_1"> </p>
	<p class="block_2">"Dük Hazretleri," dedi Nicholas ve der demez koridordan aşağıya koşmaya başladı. Samuel, Nicholas'ı, Briana ve Martin şafakta ata binmeye gittiklerinde, bunun genellikle iki-üç saat süren bir gezinti olduğu konusunda bilgilendirmişti; bu nedenle silahtar, yiyecek bir şeyler hazırlatmak için mutfağa uğrayacaklarını biliyordu. Hazırlıkları başlatması gerektiğine karar verdi ve mutfağa doğru koşturdu.</p>
	<p class="block_1"> </p>
	<p class="block_2">Mutfağa ulaştığında, uşakları Crydee Kalesi'nin duvarları içinde yaşayan neredeyse iki yüz kişiye yemek hazırlamak için işe koyulmuş buldu. Sağlam yapılı, yaşlı bir adam olan Aşçıbaşı Megar, mutfağın ortasında durmuş yamaklarının yaptığı işi her yönüyle denetliyordu. Yaşlı karısı Magya hâlâ keskin olan gözlerini ocakta pişen yemeğe dikmiş, ocağın yanında dolaşıp duruyordu.</p>
	<p class="block_1"> </p>
	<p class="block_2">Nicholas içeri girerken yavaşladı ve "Aşçıbaşı, dük ve leydi bu sabah ata biniyorlar," dedi.</p>
	<p class="block_1"> </p>
	<p class="block_2">Megar, Nicholas'a dostça gülümseyip elini salladı. Yaşlı aşçıyla karısı, Harry ve Nicholas'dan hoşlanıyora benzediğinden, mutfak çocukların kulede sıcak karşılandıkları tek yer haline gelmişti. "Biliyorum silahtar, biliyorum." Yemek dolu bir heybeye işaret etti. "Yine de iyi düşünmüşsün," diye ekledi sırıtarak. "Şimdi doğru ahıra, hadi bakalım!"</p>
	<p class="block_1"> </p>
	<p class="block_2">Nicholas mutfaktan aceleyle ayrılıp ahıra doğru koştururken dost bir kahkaha ona eşlik etti. Ahırların olduğu yere ulaştığında, orayı sakin bir durumda buldu ve ahır sorumlusu Rulf'ın hâlâ uyuyor olduğunu anladı. Ona, adamdan önce bu görevde babasının bulunduğu anlatıldığı halde, adamın bu mevkiiye nasıl yükseldiği Nicholas için bir muammaydı. Çocuk karanlık ahırda hızla ilerlerken atlar selamlamayla kişnediler ve bazıları, çocuk yiyecek bir şeyle mi geliyor diye, kafalarını ahır kapılarından uzattılar.</p>
	<p class="block_1"> </p>
	<p class="block_2">Koridorun ucunda az kalsın karanlıkta saklanmış sessiz bir şekle çarpıyordu. Karanlık yüz ona doğru döndü ve yumuşak bir sesle, "Sessiz ol, silahtar," dedi.</p>
	<p class="block_1"> </p>
	<p class="block_2">Başseyis Faxon, kapıya doğru işaret etti; orada Rulf, Nicholas’ın gökleri gümbürdetecek kadar yüksek sesli bulduğu bir şekilde horlayarak, minderinin üzerinde tombul bir şekil olarak yatıyordu.</p>
	<p class="block_1"> </p>
	<p class="block_2">"Böyle bir huzuru bozmak merhametsizlik olur, değil mi?"</p>
	<p class="block_1"> </p>
	<p class="block_2">Nicholas, "Dük ve Düşes bu sabah ata binecekler, başseyis," derken sırıtmamaya çalıştı.</p>
	<p class="block_1"> </p>
	<p class="block_2">"Pekâlâ, bu durumda..." dedi Faxon. Su kovalarından birini kaldırdı, küçük odaya doğru bir adım attı ve kovayı, boylu boyunca uzanan şeklin üzerine boşalttı. Rulf nefes nefese doğruldu ve sinirli bir çığlık attı. "Aah! Ne..."</p>
	<p class="block_1"> </p>
	<p class="block_2">"Seni odun kalalı!" diye bağırdı Faxon, hareketlerindeki tüm sıcakkanlılık kaybolurken. "Öğle oldu, sen hâlâ kasaba kızlarını düşleyerek yatıyorsun."</p>
	<p class="block_1"> </p>
	<p class="block_2">Rulf şaşkınlıkla bir şeyler mırıldanarak doğruldu ve Nicholas'ı görünce, mutsuzluğunun nedeni oymuş gibi, bir süre gözlerini kıstı. Sonra tam olarak kendine geldi ve başseyisi görünce davranış biçimi değişti. "Afedersiniz, Elendi Faxon."</p>
	<p class="block_1"> </p>
	<p class="block_2">"Dük Martin ve Leydi Briana'nın atlarına ihtiyaçları var! Eğer atlar, lord ve leydi burcun ön merdivenlerine gelene kadar eyerlenmemiş ve hazırlanmamış olursa, kulaklarını ahırın kapısına çivilerim!"</p>
	<p class="block_1"> </p>
	<p class="block_2">Tıknaz adam aksi aksi bakarak kalktı, ama sadece, "Derhal Efendi Faxon," dedi. Samanlığa doğru dönerek, "Tom! Sam! Sizi tembeller! Kalkın! Yapacak işimiz var ve size söylediğim halde beni uyandırmadınız!" diye bağırdı.</p>
	<p class="block_1"> </p>
	<p class="block_2">Samanlıktan uykulu homurtular geldi ve bir an sonra, iki genç adam samanlığın merdiveninden hızla aşağıya indi. Görünüşlerine bakılırsa yirmili yaşların ortalarındaydılar ve aralarında bir yaş kadar fark vardı; ikisi de su götürmez şekilde Rulf'a benziyordu. Rulf bir küfür savurdu ve onları atları hızla getirmeye gönderdi. Faxon'a dönerek, "Hemen hazır olurlar, Efendi Faxon," dedi.</p>
	<p class="block_1"> </p>
	<p class="block_2">Nicholas dönünce Faxon'un üçüne dikkatle bakmakta olduğunu gördü, "Kimse onlara bakarak bunu anlayamaz, silahtar, ama atlar konusunda gerçekten çok iyidirler. Rulf'ın babası, ben çocukken. Başseyis Algon'un ahır sorumlusuydu."</p>
	<p class="block_1"> </p>
	<p class="block_2">"Bu yüzden mi Rulf’ı hâlâ çalıştırıyorsunuz?" diye sordu Nicholas.</p>
	<p class="block_1"> </p>
	<p class="block_2">Faxon, başını salladı. "İnanmazsın ama Gediksavaşları sırasında, Tsurani kaleyi kuşattığında Rulf çok cesur davrandı. Birçok kez benim de aralarında olduğum askerlere, çatışmanın ortasında, iki kovadan başka bir şeyi olmadan, silahsız bir halde su taşıdı.</p>
	<p class="block_1"> </p>
	<p class="block_2">"Gerçekten mi?"</p>
	<p class="block_1"> </p>
	<p class="block_2">Faxon sırıttı. "Gerçekten."</p>
	<p class="block_1"> </p>
	<p class="block_2">Nicholas kızardı. "Bunu yapmayı bırakmam lazım."</p>
	<p class="block_1"> </p>
	<p class="block_2">Faxon, Nicholas'ın omzuna vurdu. "Üstesinden geleceksin." Koridora doğru, Rulf ve oğullarının atları eyerledikleri yere baktı. "Ayrıca karısı öldüğünden beri Rulf için üzülüyorum. Karısı, onun hayatındaki nazik tek şeydi. O ve oğullarının birbirlerinden ve ahırdan başka bir şeyleri yok.</p>
	<p class="block_1"> </p>
	<p class="block_2">Kalenin uşaklara ait kanadında odaları var ama çoğunlukla burada yatıyorlar."</p>
	<p class="block_1"> </p>
	<p class="block_2">Nicholas başını salladı. O an, uşaklara hep pek az ilgi göstermiş olduğunu ve Krondor'da ona hizmet edenlerden bazıları hakkında hiçbir şey bilmediğini fark etti. Sadece bir şekilde, ihtiyaç duyulana kadar sessiz kalıp ortalarda gözükmeyerek uşak dolabına girip kaybolduklarını sanırdı. Düşüncelerinden sıyrılarak, "Dükün yanına dönsem iyi olur," dedi.</p>
	<p class="block_1"> </p>
	<p class="block_2">"Atlar hazır olacak," diye karşılık verdi Faxon.</p>
	<p class="block_1"> </p>
	<p class="block_2">Nicholas aceleyle mutfağa doğru koşturdu ve Martin ve Briana'yı orada hazırlıkları incelerken buldu. Dük ve karısı yiyecek seçimini onayladılar. Briana iki uşağa kendisini dışarıya kadar izlemeleri için işaret etti. Martin silah deposuna yöneldi. Tek kelime etmeden, Nicholas onun peşine düştü. Depoya ulaştıklarında nöbetçi asker selam verdi ve Nicholas'la Martin için kapıyı açtı.</p>
	<p class="block_1"> </p>
	<p class="block_2">İçeri girdiklerinde, her zaman karanlık olan odanın loşluğuna karşı Nicholas hızla bir fener yakarken Martin bekledi. Parlayan ışık, cilalanmış metalin karşısında dans eden bin tane melekten yansıtılıyordu. Kılıç askıları, mızraklar, kalkanlar ve miğferler bütün duvarları kaplıyordu. Nicholas, Martin'in ihtiyaçlarını önceden tahmin ederek aceleyle bir başka kapıya koşturdu ve kapıyı onun için açtı.</p>
	<p class="block_1"> </p>
	<p class="block_2">Martin kişisel silahlarının bulunduğu küçük odaya adım attı ve bir duvarda asılı olan büyük yayı seçti. Sadağını -uzunlukları değirmencilerin bir yarda kumaşı kesme ölçüsü olan doksan iki santim olduğu için bez yardası saplılar denilen- uzun oklarla doldururken yayı Nicholas'a verdi. Krondor'daki askerler arbalet, süvariler de küçük at yayları kullandıklarından, Nicholas uzun yayın etkilerini hiç görmemişti, ama bu silahın korkunç gücü hakkında hikâyeler dinlemişti: İşinin ehli bir okçu, çelik başlı bir okla neredeyse tüm zırhları delebilirdi.</p>
	<p class="block_1"> </p>
	<p class="block_2">Nicholas, Martin'in doğumla kazandığı hakların dükün en çok güvendiği birkaç danışmanı dışında herkesten saklandığı zamanlarda, büyükbabalarının avcı başı olarak görev yaptığını biliyordu. Ölümünden hemen önce, Lord Borric, Martin'i alt sınıf mevkiisinden babasının unvanını devralarak, ileride Crydee Dükü olabileceği mevkiiye yükselterek, meşru büyük oğlu olarak açıklamıştı. Ama Martin bundan sonra da Batı Alemi'nin en iyi okçularından biri olarak kabul edilmeyi sürdürdü.</p>
	<p class="block_1"> </p>
	<p class="block_2">Dük, Nicholas'a sadağı verdi. Masanın üzerindeki bir dizi bıçağı inceledi; iki büyük av bıçağı seçerek Nicholas'a verdi. Sonra Leydi Briana için bir ok seçti ve yine Nicholas'a verdi. Son olarak da kısa yay için bir sadak seçti ve odadan çıktılar.</p>
	<p class="block_1"> </p>
	<p class="block_2">Avluya ulaştıklarında Leydi Briana'yı bir çift atın yanında dururken buldular. Bunun sadece bir sabah gezintisi değil bir av yolculuğu olduğunun Nicholas'a söylenmesine gerek yoktu ve dükle karısı eğer geceyi ormanda geçirmeye karar vermişlerse, büyük olasılıkla bir gün ya da daha uzun süreliğine gideceklerdi.</p>
	<p class="block_1"> </p>
	<p class="block_2">Harry koşturarak geldi ve nefes nefese, "Dük Hazretleri, Carse'dan gelecek posta gemisinden hâlâ haber yok," dedi.</p>
	<p class="block_1"> </p>
	<p class="block_2">Martin'in yüz ifadesi karardı. "Marcus'a, geminin herhangi bir nedenden ötürü Carse'a dönüp dönmediğini soran bir not yazmasını ve sonra notu bir güvercinle göndermesini söyle," dedi.</p>
	<p class="block_1"> </p>
	<p class="block_2">Harry eğilerek selam verdi ve tam koşacakken Martin "Ve silahtar..." diyerek onu durdurdu. Harry durdu ve döndü. "Dük Hazretleri?"</p>
	<p class="block_1"> </p>
	<p class="block_2">"Bir daha bir iş için rıhtıma gitmekle görevlendirilirsen, bir ata bin."</p>
	<p class="block_1"> </p>
	<p class="block_2">Harry mahcup bir şekilde sırıttı ve eğilerek selam verdi. "Dük Hazretleri," dedi ve Martin'in emrini yerine getirmek için aceleyle koşturdu.</p>
	<p class="block_3"> </p>
	<p class="block_2">Briana, gereksiz olacak bir yardımı beklemeden atına atlar atlamaz Nicholas, ona bir yay, sadak ve bıçak uzattı. Martin de atına bindikten sonra, Nicholas kalan silahları düke verdi.</p>
	<p class="block_1"> </p>
	<p class="block_2">"Yarın güneş doğana kadar dışarıda kalabiliriz, silahtar," dedi Martin.</p>
	<p class="block_1"> </p>
	<p class="block_2">"Dük Hazretleri?" dedi Nicholas.</p>
	<p class="block_1"> </p>
	<p class="block_2">"Bugün Altıncı Gün, dikkatinden kaçtıysa." Öyle olmuştu. "Öğleden sonrayı kendine ayırabilirsin. Biz dönene kadar başka bir emri var mı diye Efendi Samuel'i gör."</p>
	<p class="block_1"> </p>
	<p class="block_2">"Peki, Dük Hazretleri."</p>
	<p class="block_1"> </p>
	<p class="block_2">Avludan dışarıya at sürerlerken Nicholas içini çekti. Altıncı Gün: Bir kule ya da sarayda yaşayan çocukların geleneksel yarım günlük tatiliydi. Yedinci gün, tefekkür ve ibadet günüydü. Buna rağmen Nicholas, Krondor'dayken yedinci günde emirlerini yerine getiren bir sürü uşak olduğunu fark etmişti. Harry'yle buraya bir hafta önce yedinci günde gelmişlerdi, bu nedenle gemiden indikten sonraki ilk boş zamanı hakkında ne umması gerektiğini bilmiyordu.</p>
	<p class="block_1"> </p>
	<p class="block_2">Çocukların bağrışmaları, Prenses Bahçesi olarak adlandırılan küçük bahçenin yanındaki yan avluda yankılanıyordu. Burası, Crydee'de yaşamış olduğu dönemlerde Nicholas’ın halası Prenses Carline'in olduğu için bu isimle anılıyordu.</p>
	<p class="block_1"> </p>
	<p class="block_2">Askerlerden birinin hakem olduğu kaba bir futbol maçı devam ediyordu. Takımlar, kale uşaklarının çocukları, birkaç içoğlanı ve iki küçük silahtardan oluşuyordu. Uygun büyüklükte bir alan çamurun üzerine çizilerek belirlenmiş ve iki uca darmadağın olmuş bir kale kurulmuştu. Krondor'daki profesyonel futbol sahasının zümrüt yeşili çim sahasına benzemeyebilirdi, ama yine de bir top sahasıydı.</p>
	<p class="block_3"> </p>
	<p class="block_2">Margaret, Abigail ve Marcus, maçı bahçenin yanındaki alçak duvarın üzerindeki yerlerinden seyrediyorlardı. Nakor ve Ghuda'ysa bir grup askerin arasında sahanın diğer yanından izliyorlardı ve ikisi de Nicholas'a el salladı. Nicholas da onlara el salladı.</p>
	<p class="block_1"> </p>
	<p class="block_2">Nicholas bütün sabah fedainin verdiği görevler için koşturmuş, sonunda bir kaçamak yapıp Magya'nın silahtarlar için hazırladığı öğle yemeğini çabucak yemek için mutfağa gitmiş ve sonra bu boş zamanında ne yapabileceğini görmek için oradan ayrılmıştı. Maçtan gelen sesler dikkatini çekmeden önce, kestirmek için odasına dönmeyi düşünüyordu.</p>
	<p class="block_1"> </p>
	<p class="block_2">Marcus onu başıyla selamladı ve kızların ikisi de gülümsedi. Duvara, Margaret’ın yanına oturmak için sıçradı ve Marcus'un selamına karşılık vermek için öne eğildi. Sonra sıcak bir şekilde gülümseyen ve "Sizi etrafta pek göremedim majesteleri, oradan oraya koşuşturduğunuzu görmem dışında," diyen Abigail'e baktı.</p>
	<p class="block_1"> </p>
	<p class="block_2">Abigail'e bakmak Nicholas’ın kulaklarının ateş gibi yanmasına neden oldu. "Dükün işleri beni sürekli meşgul ediyor, leydim," dedi ve dikkatini yeniden maça verdi. Maçtaki ustalık eksikliğini gayret kapatıyordu.</p>
	<p class="block_3"> </p>
	<p class="block_2">"Siz Krondor'da futbol oynar mısınız, silahtar?" diye sordu Marcus, son kelimenin üstüne basa basa. Konuşurken, uzanıp elini Abigail'in elinin üzerine koydu. Bu mülkiyetçi hareket Nicholas’ın gözünden kaçmadı.</p>
	<p class="block_1"> </p>
	<p class="block_2">Birdenbire kendine gelerek, "Krondor'da loncalar, tüccarlar ve bazı asilzadeler tarafından desteklenen profesyonel takımlar var," dedi Nicholas. "Ben siz oynar mıydınız demek istemiştim."</p>
	<p class="block_1"> </p>
	<p class="block_2">"Pek değil," dedi Nicholas.</p>
	<p class="block_1"> </p>
	<p class="block_2">Marcus, Nicholas'ın ayağına bakıp başını hafifçe salladı. Marcus'un bu hareketi ona Nicholas’ın minnettarlığını kazandırmadı; Nicholas, kuzeninin tavrı yüzünden sinirlendi.</p>
	<p class="block_1"> </p>
	<p class="block_2">Margaret bir ağabeyine bir Nicholas'a baktı ve Nicholas, "Ama zaman bulup oynadığımda iyi olduğumu söylerlerdi," derken, Margaret’ın tarafsız yüz ifadesi yavaşça duygusuz bir eğlence ifadesine kaydı.</p>
	<p class="block_1"> </p>
	<p class="block_2">Marcus'un gözleri kısıldı. "Bu ayakla."</p>
	<p class="block_1"> </p>
	<p class="block_2">Nicholas yüzünün kızardığını hissetti ve aniden sinirlendi. "Evet, bu ayakla."</p>
	<p class="block_1"> </p>
	<p class="block_2">Harry elinde bir parça ekmek peynirle belirince Marcus ona sadece bir an baktı. Dükün oğlu, Harry'nin yarın sabaha kadar özgür olduğunu biliyordu. Harry, bir araya toplanmış gruba el salladı ve "Maç nasıl?" dedi.</p>
	<p class="block_1"> </p>
	<p class="block_2">Nicholas alçak duvardan atladı ve "Hadi, biz de oynuyoruz," dedi.</p>
	<p class="block_1"> </p>
	<p class="block_2">Harry, kafasını iki yana salladı. "Yemek yiyorum." Marcus gülümseyerek, "Tarafları ben eşitlerim," dedi.</p>
	<p class="block_1"> </p>
	<p class="block_2">Harry Nicholas’ın kalktığı yere, Leydi Margaret’ın yanına oturmak için arkaya sıçrarken açıkça sırıttı. "Hepsine gününü göster, Nicky," dedi neşeyle.</p>
	<p class="block_1"> </p>
	<p class="block_2">Nicholas tuniğini çıkardı, teninde güneşin sıcaklığını ve serin okyanus meltemini hissetti. Sahadaki çocuklardan çok azını -sadece iki içoğlanını- tanıyordu, ama oyunu biliyordu. Marcus'un tavrı onu sinirlendirdiğinden öfkesini çıkaracak bir şeye ihtiyacı vardı.</p>
	<p class="block_1"> </p>
	<p class="block_2">Bir süre sonra top sahadan dışarı çıktı. Marcus uzandı ve "Topu ben oyuna sokacağım," diyerek yerden aldı.</p>
	<p class="block_1"> </p>
	<p class="block_2">Nicholas sahaya koştu ve etrafına bakındı. Mutfakta çalışan çocuklardan birine eliyle işaret etti ve "Adın ne?" dedi.</p>
	<p class="block_3"> </p>
	<p class="block_2">"Robert, Majesteleri," dedi çocuk.</p>
	<p class="block_1"> </p>
	<p class="block_2">Nicholas kaşlarını çattı ve başını salladı. "Ben dükün silahtarıyım. Hangileri bizim takımda?"</p>
	<p class="block_1"> </p>
	<p class="block_2">Robert hızla takımın geri kalanını oluşturan yedi çocuğu gösterdi ve Nicholas, "Marcus'u ben savunurum," dedi.</p>
	<p class="block_1"> </p>
	<p class="block_2">Robert sırıtırken başıyla onayladı. "Kimse bu ayrıcalık için sizinle tartışmaz, silahtar."</p>
	<p class="block_1"> </p>
	<p class="block_2">Birdenbire hareketlenen Nicholas, Marcus'un pasını karşılamak için ileri doğru hızla koşturan bir çocuğun önünü kesti. Vücudunu neredeyse sahanın dışına atarak, topu kendi takımındaki korkunç çocuğa atmayı başardı. Kısa süren bir tereddütten sonra, mücadele başladı.</p>
	<p class="block_1"> </p>
	<p class="block_2">Harry kahkahalarla güldü ve kızlara, "Nicholas, gelen topları aşırmada, gördüğüm herkesten iyidir."</p>
	<p class="block_1"> </p>
	<p class="block_2">Margaret, sert zeminden kalkan ve oyuna katılmak için koşturan kuzenini izledi ve "Canı acımıştır," dedi.</p>
	<p class="block_1"> </p>
	<p class="block_2">"Yeterince dayanıklıdır o," diye yanıtladı Harry. Yanındaki kızlara bakarak, "Bahse giren var mı?" dedi.</p>
	<p class="block_1"> </p>
	<p class="block_2">Kızlar birbirlerine baktılar. "Bahis mi?"</p>
	<p class="block_1"> </p>
	<p class="block_2">"Kimin kazanacağı üzerine," dedi Harry, Marcus topu ustaca kapıp, durdurması için takım arkadaşlarından birine serbest bir şekilde atarken.</p>
	<p class="block_1"> </p>
	<p class="block_2">Abigail başını iki yana salladı. "Kimin daha iyi olduğunu bilmiyorum."</p>
	<p class="block_1"> </p>
	<p class="block_2">Margaret bir Leydi’ye yakışmayacak şekilde küçümseyerek, "Hiçbiri 'daha iyi' değil, ama şu ikisi bunu öğrenmeye çalışırken birbirlerini öldürecekler," dedi.</p>
	<p class="block_1"> </p>
	<p class="block_2">Abigail başını salladı. Marcus'un takım arkadaşlarından biri Nicholas'a arkadan çarpıp onu yere düşürdü, ama hakemin görüş alanının dışında olduğu için penaltı verilmedi. Çocuk koluyla başının arkasına vurunca, Nicholas bir an beyaz ışıklar gördü. Nicholas kendini toparlayıp ayaklarının üzerine sıçrarken, Marcus başım anlayışla salladı. Nicholas'ı yere yıkan çocuk, sahanın aşağısında bir yerlerdeydi. "Uyanık ol," diye bağırdı Marcus. "Bu oyunda incelik olmaz."</p>
	<p class="block_1"> </p>
	<p class="block_2">Kafasını toplamak için sallarken, "Fark ettim," dedi Nicholas. Sonra ikisi de topa doğru atıldılar.</p>
	<p class="block_1"> </p>
	<p class="block_2">"Vay be, birbirlerine ne kadar çok benziyorlar, değil mi?" dedi Harry.</p>
	<p class="block_1"> </p>
	<p class="block_2">"Kardeş olabilirlermiş kesinlikle," dedi Abigail.</p>
	<p class="block_1"> </p>
	<p class="block_2">Mücadelenin ortasında, Marcus ve Nicholas, topu karışıklığın içinden dışarı vurmayı deneyerek, birbirlerine yaslanıp kaburgalarına dirsek atarak topu almaya çalıştılar.</p>
	<p class="block_1"> </p>
	<p class="block_2">Harry kızları inceledi ve "Bahislerden n’aber?" dedi.</p>
	<p class="block_1"> </p>
	<p class="block_2">Margaret Harry'ye baktı ve ekşi bir ifadeyle gülümsedi. "Nesine?"</p>
	<p class="block_1"> </p>
	<p class="block_2">"Kolay," dedi Harry, nezaketsiz olmaya çalışarak. "Bana iki hafta içinde bir festival olacağı söylendi. Refakatçiye ihtiyacınız olacak."</p>
	<p class="block_1"> </p>
	<p class="block_2">Margaret gülümsedi ve Abigail'e baktı. "İkimiz de mi?"</p>
	<p class="block_1"> </p>
	<p class="block_2">Harry kahkaha atarak güldü. "Neden olmasın? Bu, ikisini de çıldırtacaktır."</p>
	<p class="block_1"> </p>
	<p class="block_2">Margaret yüksek sesle güldü. "Ne arkadaş ama."</p>
	<p class="block_1"> </p>
	<p class="block_2">Harry omzunu silkti. "Nicholas'ı tanırım ve eğer yanılmıyorsam, o ve Marcus uzun ve büyük bir ihtimalle renkli bir rekabetin henüz başındalar." Doğrudan Abigail'e bakarak, "Sanırım ikisi de size vuruldu leydim." Abigail kızaracak kadar kibardı, ama yüzündeki ifade bu haber onun için yeni değilmiş gibiydi.</p>
	<p class="block_1"> </p>
	<p class="block_2">"Ya sizin amacınız ne silahtar?"</p>
	<p class="block_3"> </p>
	<p class="block_2">Margaret’ın açık sözlülüğü Harry'yi gafil avladı. "Bilmem, hiçbir şey sanırım," dedi Harry kafası karışmış bir halde.</p>
	<p class="block_1"> </p>
	<p class="block_2">Margaret samimi bir şekilde hafifçe Harry'nin bacağına vurdu ve Harry bu kez kızaranın kendisi olduğunu fark etti. "Siz nasıl diyorsanız, öyle olsun silahtar," dedi dükün kızı.</p>
	<p class="block_1"> </p>
	<p class="block_2">Harry kızın elinin bacağına değmesiyle vücudunun uyandığını hissetti ve birdenbire onun yanında oturmaktansa başka herhangi bir yerde olmayı diledi. Prensin Krondor'daki çevresindeki genç bayanlarla konuşmakta hiç sorun yaşamamıştı, ne mevkileri nedeniyle dezavantajlı olan hizmetçilerle ne de toylukları nedeniyle dezavantajlı olan saray asilzadelerinin kızlarıyla. Ama Margaret'ın tavrında utangaç, deneyimsiz bir kız hali yoktu. Hemen hemen Harry ve Nicholas'la aynı yaşta olan bu kızdaki dünyevi yanlar göze batmıyordu.</p>
	<p class="block_1"> </p>
	<p class="block_2">Abigail maçı açık bir şekilde ikiye bölünmüş sadakatiyle izledi, ama Margaret pek ilgi göstermedi. Etrafına bakınırken Anthony'nin arkalarında, bahçede oturduğunu gördü ve onlara katılması için elini salladı.</p>
	<p class="block_1"> </p>
	<p class="block_2">Genç büyücü onların oturduğu yere gelerek hantal bir şekilde selam verdi. Margaret ona gülümsedi. "Anthony, nasılsın?"</p>
	<p class="block_1"> </p>
	<p class="block_2">"İyiyim, leydim," dedi Anthony yumuşak bir havayla. "Biraz hava alır, güneşe çıkarım ve biraz maça bakarım diye düşündüm."</p>
	<p class="block_1"> </p>
	<p class="block_2">"Oraya, Abigail'in yanına otur," diye emir verdi Margaret eğlenerek. "Desteğe ihtiyacı var. İki aptal onun şerefine kan döküyor."</p>
	<p class="block_1"> </p>
	<p class="block_2">Abigail sinirinden kızardı, konuşurken sesi soğuktu. 'Hiç komik değil, Margaret." İkisi hiç yakın olmamışlardı; Margaret çocukluğunun büyük bir kısmını ağabeyi ve onun kaba arkadaşlarıyla oynayarak geçirmişti. Onun arkadaşı seçilen kasabalı birkaç kız -zengin tüccar kızları- dükün kızının genç leydilere verilen eğitime aldırmadığını gören özel öğretmenleri kadar dehşete düşmüşlerdi. Annesi yaşamının ilk dönemlerini bir savaşçı olarak geçirmişti ve Margaret'a öğretilmeye çalışılan, okuma yazma dışındaki birçok şeyin yararsız olduğunu düşünüyor, ata binmeye ya da avlanmaya gitmek için iğne işini yarıda bıraktığında, onu cezalandırılmaktan kurtarıyordu.</p>
	<p class="block_1"> </p>
	<p class="block_2">Abigail, dükün kaba kızının uzun arkadaş listesine en son eklenen arkadaştı; Margaret'a diğerlerinden daha uygun değildi ama çoğuna göre daha az sinirine dokunuyordu. Abigail genellikle, arkadaşı tarafından şen bir havayla fena bir şekilde test edilen iyi bir mizah anlayışına sahipti; "Bence öyle," dedi Margaret.</p>
	<p class="block_1"> </p>
	<p class="block_2">Harry o an ilginin kendinden uzaklaşmasına memnun olarak gülümsedi. Dükün kızı maçı izlerken, Harry onun profilini inceledi. İlk bakışta çok hoş bir genç kadın değildi, ama duruşunda asil bir yan vardı, dik ve gururlu: kibirli bir saray kadınının duruşu değil, daha çok annesindeki, kendi yeteneklerinden ve dünyadaki yerinden emin olmanın verdiği diklik. Birdenbire Harry kendini çok yetersiz hissetti.</p>
	<p class="block_1"> </p>
	<p class="block_2">Maç, sahanın bir aşağısında bir yukarısında oynanıyordu ve Harry, geçen beş dakika içinde Nicholas’ın kanayan bir burun edinmiş olduğunu gözledi. Marcus'u bulmak için gözleriyle sahayı taradığında, dükün oğlunun Nicholas'tan fazla uzakta olmadığını ve onun da sol gözünün şişmiş olduğunu fark etti.</p>
	<p class="block_1"> </p>
	<p class="block_2">Harry, sahanın karşısındaki Nakor'un dikkatini çekti ve küçük adam gözlerini yukarı yuvarlayıp bir parmağını başının yanında çevirerek birinin deli olduğunu gösteren bir hareket yaptı. Harry işaretle hangisi diye sordu ve işaretleşmeyi izleyen Ghuda, her ikisi de anlamına gelen bir hareket yaptı. Harry güldü.</p>
	<p class="block_3"> </p>
	<p class="block_2">"Ne?" dedi Margaret.</p>
	<p class="block_1"> </p>
	<p class="block_2">"Sert oynuyorlar, değil mi?"</p>
	<p class="block_1"> </p>
	<p class="block_2">Margaret, bir leydiye yakışmayacak şekilde, kaz sesinden birazcık daha kibar bir sesle güldü ve "Sadece ispatlayacakları bir şey olduğunu düşündüklerinde, Harry," dedi.</p>
	<p class="block_1"> </p>
	<p class="block_2">Harry, Nicholas'ı hiç bu kadar saldırgan oynarken görmemişti. Hangi oyuna girişirse girişsin her zaman kafasını ve doğal çabukluğunu kullanmıştı, ama kendinden geçerek sahada oradan oraya koşuyor, oyunu çılgınlığın eşsiz doruklarına varıyordu.</p>
	<p class="block_1"> </p>
	<p class="block_2">Marcus, Nicholas'tan uzaklaştı ve koşup yolunu kesti, fırlayıp sahanın sonunda golle sonuçlanan bir pas attı. Nicholas, ona ve bu acınacak duruma yüksek sesle tezahürat yapan seyircilere kızdı.</p>
	<p class="block_1"> </p>
	<p class="block_2">Margaret güldü ve Abigail, yüzünde açık bir endişe ifadesiyle, elleri kucağında sıkılı oturdu. Harry tezahürat yapmaya başladı ama sesi boğazında düğümlendi. Nicholas topallıyordu ve Harry, onun Marcus'a yetişemeyeceğini biliyordu. Nicholas kendini zorladı ama hareket tarzında yanlış bir şeyler vardı.</p>
	<p class="block_1"> </p>
	<p class="block_2">Harry alçak duvardan aşağı atladı ve Margaret, "Ne oldu?" diye sordu.</p>
	<p class="block_1"> </p>
	<p class="block_2">Harry onunla ilgilenmeyerek, sahanın sonuna doğru koştururken Nicholas yere düştü. Marcus ustaca maçı kazandıran golü attığı için diğer oyuncular onu umursamıyordu. Hakem maç zamanının dolduğunu bağırdı ve maç sona erdi. Kazananlar Marcus'un çevresine toplanırken, Harry, Nicholas’ın yanına ulaştı.</p>
	<p class="block_1"> </p>
	<p class="block_2">Arkadaşının yanına diz çökerek, "Nicholas! Ne oldu?" dedi.</p>
	<p class="block_1"> </p>
	<p class="block_2">Prensin yüzü buruşmuştu ve akan yaşlarla çizgi çizgi olan yüzü soluktu. Sol ayağını sıkıca tuttu ve soluk soluğa, güçlükle konuşabildi, "Kalkmama yardım et."</p>
	<p class="block_1"> </p>
	<p class="block_2">"Olamaz, kahretsin, yaralanmışsın."</p>
	<p class="block_1"> </p>
	<p class="block_2">Nicholas, Harry'nin tuniğini tuttu ve "Ayağa kalkmama yardım et," dedi. Sesi acıdan kalınlaşmış sinirli bir fısıltı halinde çıktı. Harry, Nicholas'ı kolundan tutup ayağa kalkmasına yardım etti.</p>
	<p class="block_1"> </p>
	<p class="block_2">Sahanın diğer tarafından Nakor ve Ghuda gelirken, Marcus ve diğer çocuklar da yanlarına yaklaştı. Dükün oğlu, "İyi misin?" dedi.</p>
	<p class="block_1"> </p>
	<p class="block_2">Nicholas gülümsemeye çabaladı ve "Ayak bileğimi burktum, o kadar." Harry, Nicholas’ın sesini neredeyse tanıyamadı ve silahtar arkadaşının yüzüne baktığında, kireç gibi beyaz bir yüzle karşılaştı. "Harry, odama dönmeme yardım edecek. İyileşirim."</p>
	<p class="block_1"> </p>
	<p class="block_2">Marcus bir şey söyleyemeden, Nakor gözlerini kısarak Nicholas'a dik dik baktı. "Bir yerini mi kırdın?"</p>
	<p class="block_1"> </p>
	<p class="block_2">"Hayır, iyiyim," dedi Nicholas.</p>
	<p class="block_1"> </p>
	<p class="block_2">"Ben daha iyi görünen cesetler gördüm, evlat. Sen en iyisi, odana gitmene yardım etmeme izin ver," dedi Ghuda.</p>
	<p class="block_1"> </p>
	<p class="block_2">Yaşlı paralı asker daha hareket edemeden, Anthony, "Ben yardım ederim," diyerek Nicholas’ın diğer koluna girdi.</p>
	<p class="block_1"> </p>
	<p class="block_2">Kızlar Marcus'un yanına geldiler ve Margaret kuzenine dikkatle baktı, tüm acı sözler unutulmuştu. "İyi misin?"</p>
	<p class="block_1"> </p>
	<p class="block_2">Nicholas, gülümsemek için kendini zorladı. "Evet."</p>
	<p class="block_1"> </p>
	<p class="block_2">Abigail, dükün kızının yanında sessizce dikiliyordu, ama Nicholas, Harry ve Anthony'nin omuzlarından destek alarak uzaklaşırken, endişesi gözlerinden okunuyordu.</p>
	<p class="block_1"> </p>
	<p class="block_2">Nicholas, bahçenin çevresini dönene kadar ikisinin arasında topalladı. Sonra hemen bayıldı.</p>
	<p class="block_3"> </p>
	<p class="block_2">Odaya ulaştıklarında Nicholas kendine geldi. Anthony ve Harry onu minderinin üzerine bıraktıktan sonra "Ne oldu sana?" dedi Harry.</p>
	<p class="block_1"> </p>
	<p class="block_2">"Biri sakat ayağımın üzerine bastı ve bir şeyin kırıldığını hissettim." Yüzü hâlâ çizgi çizgiydi ve yüzünden terler akıyordu.</p>
	<p class="block_1"> </p>
	<p class="block_2">Anthony, "Çizmeni çıkarmak zorunda kalacağız," dedi.</p>
	<p class="block_1"> </p>
	<p class="block_2">Nicholas başıyla onayladı ve onlar çizmesini çıkarırken dişlerini sıktı. Acıdan başı döndü ama kendinden geçmedi.</p>
	<p class="block_1"> </p>
	<p class="block_2">Anthony yaralı ayağı inceledi ve "Kırık kemik olduğunu sanmıyorum ama bir şey yerinden çıkmış. Şuna bak," dedi. Nicholas dirseklerine dayanarak kalktı ve Anthony'nin gösterdiği yere baktı: Ayağının üstünün yarısını tamamıyla kaplayan, kötü görünüşlü mor bir çürük. Anthony, başparmağını sıkıca çürüğe bastırınca Nicholas acı içinde çığlık attı. Büyücü bastırmaya devam etti. Duyulabilir bir patlama sesini Nicholas’ın hayret homurtusu izledi. Sonra, işlevini kaybetmiş ayak parmaklarını kımıldatarak ayağını oynattı. Anthony ayağını nazik bir şekilde aşağı bıraktı ve Nicholas derin bir iç çekişle arkaya düştü.</p>
	<p class="block_1"> </p>
	<p class="block_2">Anthony, "Uşaklardan birini, bir kova tuzlu su almaları için rıhtıma yollayacağım. Ayağını yarım saat suya sok ve akşamın geri kalanında yukarıda ve sıcak tut. Ağrın olacak ama bununla başa çıkabileceğini düşünüyorum. Dükten yarın seni işten muaf tutmasını ve bir süre sıkı çalıştırmamasını isteyeceğim. Birkaç gün kötü bir şekilde topallayacaksın, dostum," dedi. Genç büyücü ayağa kalktı ve "Yarın, ilk iş seni ziyaret edeceğim," dedi.</p>
	<p class="block_1"> </p>
	<p class="block_2">"Sen dükün hem danışmanı hem şifacısı mısın?" dedi Harry.</p>
	<p class="block_1"> </p>
	<p class="block_2">Anthony başıyla onayladı. "Evet."</p>
	<p class="block_3"> </p>
	<p class="block_2">Harry, "Ben şifacıların rahip olduğunu sanırdım," dedi.</p>
	<p class="block_1"> </p>
	<p class="block_2">Anthony gülümsedi. "Çoğunlukla, ama bazı büyücüler iyileştirme konusunda ustadır. Yarın görüşürüz, Nicholas."</p>
	<p class="block_1"> </p>
	<p class="block_2">Büyücü kapıya doğru ilerlerken Nicholas, "Anthony," dedi</p>
	<p class="block_1"> </p>
	<p class="block_2">Büyücü durup Nicholas'a baktı, "Evet?"</p>
	<p class="block_1"> </p>
	<p class="block_2">"Sağol."</p>
	<p class="block_1"> </p>
	<p class="block_2">Anthony bir süre durakladı, sonra Nicholas ya da Harry'den daha büyük görünmeyerek gülümsedi.</p>
	<p class="block_1"> </p>
	<p class="block_2">"Anlıyorum."</p>
	<p class="block_1"> </p>
	<p class="block_2">Anthony çıktıktan sonra, Harry arkadaşına döndü ve "Neyi anladı?" dedi. Küçük tabureyi çekti ve oturdu. Tuniğinin içinden bir yerden bir elma çıkardı ve ikiye bölüp, bir parçasını Nicholas'a verdi.</p>
	<p class="block_1"> </p>
	<p class="block_2">Sırtüstü yatarak elmasını çiğnerken, "Marcus'la benim bir süre kafa kafaya çarpışacağımızı ve yumruklaşacağımızı anladı," dedi Nicholas.</p>
	<p class="block_1"> </p>
	<p class="block_2">"Oradaki bir oyun değildi, Nicky. Savaştı. Bugün yarım günde, geçen sezonkinden -ki bu on üç maç eder- aldığından daha fazla darbe aldın. Ve seni hiç bu kadar çok dirsek ve omuz atarken de görmemiştim Siz top falan oynamıyordunuz, birbirinizi öldürmeye çalışıyordunuz."</p>
	<p class="block_1"> </p>
	<p class="block_2">Nicholas içini çekti. "Bu sonuca nasıl ulaştın?"</p>
	<p class="block_1"> </p>
	<p class="block_2">"Marcus'la aynı kızı istemek gibi kötü bir tutuma girdin ve sen silahtarcılık oynarken, o senin kraliyet prensi ve kendisinin ise sadece bir dük oğlu olduğunu biliyor." "Sadece bir dük oğlu mu?"</p>
	<p class="block_1"> </p>
	<p class="block_2">Harry başını salladı. "Bazen çok kalın kafalı olabiliyorsun, dostum." Elini sallayarak, "Eğer Marcus Krondor ya da Rillanon dışında herhangi bir şehre göğsünü gere gere giderse, oralı kızlar ilgisini çekmek için sıraya dizilecektir. Kralla ve her şeyle bir ilgisi olduğu için, burada Uzak Sahil'deki en gözde bekâr o. Ama sen, benim utangaç çocuğum, ağabeylerin evlendiğine ve bir sonraki kralımızın kardeşi olduğuna göre Kesh İmparatorluğu'nun kuzeyinin en gözde delikanlısısın.</p>
	<p class="block_1"> </p>
	<p class="block_2">"Güzel Leydi Abigail, Marcus'a sırılsıklam âşık olmuş olabilir ama sen işin içine girdiğin an, durup uzun uzadıya düşünmesi gerekir." Omzunu silkerek, "İnsanlar böyle yapar," diye ekledi. Abigail bahsi geçince Nicholas içini çekti. "Öyle olduğunu mu düşünüyorsun?"</p>
	<p class="block_1"> </p>
	<p class="block_2">"Öyle ne?"</p>
	<p class="block_1"> </p>
	<p class="block_2">"Marcus'a âşık olduğunu."</p>
	<p class="block_1"> </p>
	<p class="block_2">Harry omuzlarını silkti. "Bilmiyorum." Sonra sırıtarak, "Ama öğrenebilirim," dedi.</p>
	<p class="block_1"> </p>
	<p class="block_2">"Hayır, hiçbir şey yapma. Etrafı kolaçan etmeye ve soru sormaya başlarsan Abigail anlar," dedi Nicholas.</p>
	<p class="block_1"> </p>
	<p class="block_2">"Ha! Ondan hoşlandığını öğrenmesinden korkuyorsun!" Harry, Nicholas’ın sıkıntısına güldü. "Bunun için endişelenme, dostum. Artık çok geç."</p>
	<p class="block_1"> </p>
	<p class="block_2">Nicholas inledi. "Öyle mi düşünüyorsun?"</p>
	<p class="block_1"> </p>
	<p class="block_2">"Eminim. Onu sana bakarken her gördüğünde bayılacak gibi görünüyorsun. Marcus'un nasıl anladığını sanıyorsun? Bundan hiç hoşlanmıyor," dedi Harry.</p>
	<p class="block_1"> </p>
	<p class="block_2">"Soğuk biri," dedi Nicholas, biraz hayranlık biraz nefret içeren bir gözlemle.</p>
	<p class="block_1"> </p>
	<p class="block_2">Harry başını salladı. "Birbirinize çok benziyorsunuz, ama o, senden daha ketum."</p>
	<p class="block_1"> </p>
	<p class="block_2">"Şey, herkes birbirimize benzediğimizi söyleyip duruyor ama ben bir benzerlik göremiyorum," dedi Nicholas.</p>
	<p class="block_1"> </p>
	<p class="block_2">Harry ayağa kalktı. "Pekâlâ, ayağını suya koy, sar ve güzel bir gece geçir. Bu gece sana mutfaktan yiyecek bir şeyler getiririm."</p>
	<p class="block_6"> </p>
	<p class="block_2">"Nereye gidiyorsun?"</p>
	<p class="block_1"> </p>
	<p class="block_2">"Abigail'i bulmak için bahçeye dönüyorum." "Sen de mi?" diye inledi Nicholas.</p>
	<p class="block_1"> </p>
	<p class="block_2">Harry elini salladı. "Mümkün değil. Ben Margaret'le ilgileniyorum." "Niçin?" dedi Nicholas, Harry kapının yanında durduğunda.</p>
	<p class="block_1"> </p>
	<p class="block_2">"Şey, tek bir şey için, Marcus onun ağabeyi ve kraliyet ailesinde kuzenlerin evlenmesi duyulmamış bir şey değildir, senin durumunda, bundan cidden şüphe ederim. Bunun yanı sıra, sanırım onu seviyorum."</p>
	<p class="block_1"> </p>
	<p class="block_2">Nicholas’ın kaşları şaşkınlıktan hızla yukarı kalktı. "Tabii."</p>
	<p class="block_1"> </p>
	<p class="block_2">"Hayır, gerçekten. Onu görünce midem sızlıyor." Daha fazla bir şey söylemeden, Nicholas'ı yalnız bıraktı.</p>
	<p class="block_1"> </p>
	<p class="block_2">Nicholas, gülerek arkaya düştü, ama Harry'nin ne demek istediğini tam olarak anlar anlamaz neşesi kaçtı. Abigail onun şimdiye kadar midesinde hissettiği en umutsuz burulmaya neden oluyordu.</p>
	<p class="block_4" id="calibre_pb_4"> </p>
</body></html>
