<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>02 - Kralın Korsanı  - Gediksavaşları Dünyasından</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_">KAZA</p>
	<p class="block_1"> </p>
	<p class="block_2">Nicholas saldırdı.</p>
	<p class="block_1"> </p>
	<p class="block_2">Marcus geriye sıçrayarak darbeyi savuşturdu, sonra çekildi ve hızla karşılık verdi. Nicholas kolayca karşı geldi ve onu gene bir adım çekilmeye zorladı.</p>
	<p class="block_1"> </p>
	<p class="block_2">Nicholas kendini bir adım geri çekti. "Yeter." Genç adamlar soluk soluğaydılar ve terden sırılsıklamdılar. İkisi de sakal bırakmıştı ve dikkat çekecek derecede kötü görünüyorlardı.</p>
	<p class="block_1"> </p>
	<p class="block_2">Harry burçtan, kuzenlerin talim yapmakta oldukları yere yürüdü ve "Ne düşünüyorsun?" dedi.</p>
	<p class="block_1"> </p>
	<p class="block_2">Frapan şekli süzerken, Marcus'un her zamanki soğukkanlı tavrı bile kırıldı. Harry iri, manşetli çizmelerinin içine soktuğu mor bir pantolon giymiş ve beline sarı bir kuşak bağlamıştı. Gömleği ön tarafında ve şişkin kol ağızlarının manşetlerinde altın renginde sırmalar olan bir yeşildi; onun üzerine kestane rengi deriden, önden sade bir sicim ve ahşap bir tokayla bağlanan bir yelek giymişti ve kafasında gösterişli bir açıyla sağa kaymış kırmızı beyaz uzun bir şapka vardı.</p>
	<p class="block_1"> </p>
	<p class="block_2">"Dehşet görünüyorsun," dedi Nicholas.</p>
	<p class="block_1"> </p>
	<p class="block_2">"Neye benzedin?" diye sordu Marcus.</p>
	<p class="block_1"> </p>
	<p class="block_2">"Bir korsana!" dedi Harry. "Amos renkli giyinmeye meyilli olduklarını söyledi."</p>
	<p class="block_3"> </p>
	<p class="block_2">"Pekâlâ, başarmışsın," diye hakkını verdi Nicholas.</p>
	<p class="block_1"> </p>
	<p class="block_2">Nakor bir portakal yiyerek belirdi. Harry'ye baktı ve gülmeye başladı. Harry de sakal bırakmıştı, ama onunki az çıkıyordu.</p>
	<p class="block_1"> </p>
	<p class="block_2">"Korsan da ne demek?" diye sordu Harry.</p>
	<p class="block_1"> </p>
	<p class="block_2">"Çok eski bir kelimedir," dedi Nakor. "Esasen, gemileri karaya vurdurmak için sahilde ateş yakan adamlara denirdi; enkazcılar, hırsızlar, korsanlar..." "Aynı şey için ne çok kelime var," dedi Harry.</p>
	<p class="block_1"> </p>
	<p class="block_2">"Çok dil var," dedi Nakor. "Bu krallık, Kesh gibi, fetih üzerine kurulu. Eski zamanlarda, Karaavlaklılarla Rillanonlular birbirleriyle konuşamazlardı." Önemsiz şeyleri paylaşmaktan zevk alarak başını salladı ve göz kırptı.</p>
	<p class="block_1"> </p>
	<p class="block_2">Marcus, "Umarım Amos hepimizin böyle giyinmesinde ısrar etmez," dedi. Nicholas'a dönerek, "Bir tane daha?" diye sordu.</p>
	<p class="block_1"> </p>
	<p class="block_2">Nicholas kafasını iki yana salladı. "Hayır. Bacağım acıyor ve yorgunum."</p>
	<p class="block_1"> </p>
	<p class="block_2">Derken Marcus, Nicholas’ın kafasını hedefleyen hain bir darbeyle ilerledi. "Yorgunken birinin üzerine geldiğini gördüğünde ne olacak?" Nicholas isabet etseydi ciddi zarar verebilecek darbeyi güçbela engelledi. Marcus atağa devam edince Nicholas arkaya düştü.</p>
	<p class="block_1"> </p>
	<p class="block_2">"İnsanlar seni en uygunsuz zamanlarda öldürmeye kalkar," diye bağırdı Marcus, yukarı ve aşağı gelişen saldırı kombinasyonu sergileyerek.</p>
	<p class="block_1"> </p>
	<p class="block_2">İki kuzen de süvari kılıcı kullanıyordu, bu ikisine de yabancı bir silahtı. İnce, uzun kılıçta, Crydee'deki hiç kimse Nicholas'ın dengi değildi, ama hacimli silah söz konusu olduğunda, kesici saldırılar çok daha önemliydi ve Marcus hem hızlı hem de güçlüydü.</p>
	<p class="block_3"> </p>
	<p class="block_2">Nicholas kasıklarına yapılan bir saldırıyı karşılamaya gayret ederken homurdandı, sonra bir çığlıkla saldırdı. Yukarı ve aşağı gelişen tehlikeli saldırı yağmuru Marcus'u geri çekti ve nihayet Nicholas onu zorlayıcı bir harekette yakalayıp kabzayı Marcus'un elinden düşürdü. Yakın zamanda tekrar inşa edilmiş alçak tuğla duvara yaslanan Marcus, Nicholas’ın kılıcının ucunun boğazına dokunarak önünde durduğunu fark etti. Marcus geri kaçtı ve alçak duvarın üzerinden kalçalarının üstüne düştü. Nicholas kılıcın ucunu Marcus'un boğazında tutmak için öne eğildi.</p>
	<p class="block_1"> </p>
	<p class="block_2">Harry çekingen bir şekilde adım atıp durdu. Nicholas'ın gözleri kocaman olmuştu ve öfkesi açıkça belli oluyordu. Soğuk bir ifadeyle, "Demek istediğini anladım, kuzen," dedi. Uzun bir saniye boyunca hiçbir şey söylemedi, sonra kılıcını indirerek geri çekildi. Buruk bir kahkahayla, "Çok iyi anladım," dedi. Elini uzattı ve Marcus'un ayağa kalkmasına yardım etti.</p>
	<p class="block_1"> </p>
	<p class="block_2">Bir başka ses, "Kendinden iyi bir kılıç ustasını sinirlendirmenin ölüme ulaşmanın iyi bir yolu olduğunu bilsen iyi edersin Marcus," dedi.</p>
	<p class="block_1"> </p>
	<p class="block_2">Üç genç adam ve Nakor döndüklerinde Amos'un burçtan çıkmakta olduğunu gördüler. Amiral koyu mavi üniformasını çıkarmış, şimdi tepesinde işlenmiş kırmızı deriden geniş şeritler olan bir çift ağır siyah çizme giymişti. Dökümlü pantolonu ve kısa ceketi soluk maviydi, ceketin manşet ve Mapaları mat gümüş sırmayla süslenmişti. Bir zamanlar beyaz olan, şimdi sararmış bir gömlek giyiyordu. Başında altınla süslenmiş üç köşeli, tepesinde kirlenmiş sarı kuş tüyü olan siyah bir şapka vardı. Saçını ve sakalını yağladığından, yüzü lülelerle çevriliydi.</p>
	<p class="block_1"> </p>
	<p class="block_2">Şapkasını çıkaran Amos elini dazlak kafasının üzerinde gezdirdi ve "Uzun yayını terk etme Marcus. Baban kılıç konusunda asla amcan Arutha’nın ustalığına sahip olmadı ve Nicky hepinizden iyi bir kılıç ustası," dedi. Nicholas'a döndü, "Ayağın nasıl?"</p>
	<p class="block_1"> </p>
	<p class="block_2">Nicholas yüzünü buruşturdu. "Hâlâ acıyor."</p>
	<p class="block_1"> </p>
	<p class="block_2">Nakor, "Bu 'hayalet acı'; sadece zihninde acıyor," dedi.</p>
	<p class="block_1"> </p>
	<p class="block_2">Nicholas gelip somurttuk bir yüz ifadesiyle duran Marcus'un yanına otururken biraz topalladı.</p>
	<p class="block_1"> </p>
	<p class="block_2">"Hayalet acı mı?" dedi Amos. "Bu hiç mantıklı değil."</p>
	<p class="block_1"> </p>
	<p class="block_2">"Şey, gerçek gibi acıyor," diye kabul etti Nicholas. "Nakor önceki gece kulede başladığım dersleri nihayet anladığımda acımayı bırakacağını iddia ediyor."</p>
	<p class="block_1"> </p>
	<p class="block_2">"Bu doğru," diye kabul etti ufak tefek adam. "Gerçekten anladığında artık acı olmayacak."</p>
	<p class="block_1"> </p>
	<p class="block_2">"Pekâlâ, hızla öğrensen iyi olacak. Sabah gelgitiyle gidiyoruz."</p>
	<p class="block_1"> </p>
	<p class="block_2">Marcus başını salladı ve "Ayrılmadan önce yapmam gereken bazı şeyler var," dedi.</p>
	<p class="block_1"> </p>
	<p class="block_2">O ayrıldıktan sonra Amos, "Siz ikiniz birbirinizden gerçekten hoşlanmıyorsunuz, değil mi?" dedi.</p>
	<p class="block_1"> </p>
	<p class="block_2">Nicholas bakışlarını yere çevirdi, ama konuşan Harry oldu. "Abigail aralarında bir seçim yapana kadar fazla hoşlanmayacaklar."</p>
	<p class="block_1"> </p>
	<p class="block_2">Nicholas acı bir ifadeyle, "Eğer yapabilirse. Eşyalarımı toplayacağım," dedi. Uzaklaştı.</p>
	<p class="block_1"> </p>
	<p class="block_2">Amos, Harry'ye döndü. "Barış yapmanın bir yolunu bulmazlarsa er ya da geç birinin diğerini öldüreceğine dair bir his var içimde sanki?"</p>
	<p class="block_1"> </p>
	<p class="block_2">Harry, "Ürpertici, değil mi?" dedi. Duvarın hâlâ duran bölümüne yaslanıp yorum yaptı.</p>
	<p class="block_1"> </p>
	<p class="block_2">"Birbirlerine çok fazla benziyorlar; geri çekilmeyeceklerdir." Burcun kapısına baktı. "Nicholas'ı bildim bileli yumuşak başlıydı amiral. Onu benden uzun zamandır tanıyorsunuz, ama onu daha iyi tanıdığımı düşünüyorum." Amos buna katılarak başını salladı. "Marcus'taki bir şey, aksi takdirde hoş olan bir delikanlıyı insanın kıçındaki ciddi bir acıya dönüştürüyor." Nakor güldü.</p>
	<p class="block_1"> </p>
	<p class="block_2">"Marcus domuz beyinli bir hödük gibi davranıyor," dedi Amos. Harry'nin sırtına hafifçe vurarak ekledi, "Ve bana 'Amiral' değil, 'Kaptan' demeye başlasan iyi olur Harry. Bir kez daha Korsan Trenchard’ım." Tehditkâr bir sırıtışla bıçağını çıkardı ve ucunu başparmağıyla denemeye başladı.</p>
	<p class="block_1"> </p>
	<p class="block_2">"Artık daha yaşlı ve daha yavaşım, ama yılların alıp götürdüklerini zalimlikle telafi ediyorum." Birden bıçağı Harry'nin burnuna yöneltti. "İtirazı olan?"</p>
	<p class="block_1"> </p>
	<p class="block_2">Harry bir adım geri sıçrarken kesik bir sesle, "Yok efendim! Kaptan! Efendim!" dedi.</p>
	<p class="block_1"> </p>
	<p class="block_2">Amos güldü. "Eski mesleğimde, kaptan mürettebattaki en zalim piçti. Böyle seçilirdin.</p>
	<p class="block_1"> </p>
	<p class="block_2">Mürettebatı sana oy vermesi için korkuturdun."</p>
	<p class="block_1"> </p>
	<p class="block_2">Harry sırıttı ve sordu. "Bu kadar genç kaptan olmanın sırrı bu mu?"</p>
	<p class="block_1"> </p>
	<p class="block_2">Amos başıyla onayladı. "Bu ve henüz bir kamarotken domuz bir ikinci kaptanı öldürmem." Duvara yaslandı ve hançerini tekrar kemerine soktu. "Denize ilk açıldığımda on iki yaşındaydım. İkinci deniz yolculuğumda ikinci kaptan -Barnes adında bir adam- beni yapmadığım bir şey yüzünden dövebileceğini sandı. Bu yüzden onu öldürdüm. Kaptan bir harp yargılaması..." "Harp mi?" diye sordu Harry.</p>
	<p class="block_1"> </p>
	<p class="block_2">"Hemen o an ve mürettebatın önünde. Bir sürü yasal incelik olmadan. Davanı savunuyorsun ve mürettebat karar veriyor. Adamların çoğunun Barnes'tan nefret ettiği ortaya çıktı ve suçum olmayan bir şey yüzünden dayak yediğimi ispatladım. Suçlu olan adam öne çıktı ve kaptana her neyle suçlandıysam onu yapmadığımı söyledi..." Amos'un gözleri daldı. "Komik, değil mi? Neyle suçlandığımı hatırlamıyorum. Her neyse, suçlu, hayatımı kurtarmak için dürüst davrandığı için kaptan ona acıdığından kırbaçlandı. Üçüncü kaptanlığa getirildim. O gemideki dördüncü yılıma geldiğimde birinci kaptandım.</p>
	<p class="block_1"> </p>
	<p class="block_2">"Yirmi yaşıma geldiğimde kaptandım Harry. Yirmi altı yaşıma ulaştığımda, Krondor ve Durbin dışında Acı Deniz'deki bütün limanları yağmalamıştım. Yirmi dokuzumda dümdüz gittim." Güldü. "Ve ilk dürüst deniz yolculuğumda Tsurani gemimi yaktı ve beni buraya Crydee'ye bıraktı. Bu otuz yıldan uzun zaman önceydi. İşte buradayım, altmışını geçmiş ve bir kez daha korsan olarak!"</p>
	<p class="block_1"> </p>
	<p class="block_2">Tekrar güldü. "Kahrolası bir döngü, değil mi?"</p>
	<p class="block_1"> </p>
	<p class="block_2">Harry  açık bir hayretle kafasını iki yana salladı. "Tam bir tarih." Amos bir zamanlar Crydee Kalesi olan yanıp gitmiş harabelere baktı. Bir gün önce Carse'dan bir çift duvarcı gelmişti ve şimdi yeniden inşa için zeminin ön teftişine başlıyorlardı. Martin de onlarla birlikte oradaydı, o dönsün dönmesin, işin kar çekilir çekilmez başlaması için emirler veriyordu. "Burca ilk geldiğimde bazı şaşırtıcı insanlar buldum." Düşünceli bir ifadeyle yere baktı. "Hayatımı değiştirdiler. Onlara çok şey borçluyum. Arutha'yı hayatın bütün eğlencesini yok ettiği için azarlardım ve doğruyu söylemek gerekirse, istediğinde tatsız biri olabiliyor." Burca bir kez daha bakan Amos gözlemledi. "Ama birçok açıdan harika bir adam ve fırtınalı sularda yelken açacak olsam yardımcı olarak seçeceğim ilk kişi olurdu. Onu bir oğul gibi seviyorum, ama onun oğlu olmak kolay bir iş değil. Borric'le Erland'ın birçok yetenekleri vardı, bunların en önemlisi de babalarına zerre benzememeleriydi, ama Nicholas..." Harry başını salladı. "Tam babası gibi."</p>
	<p class="block_1"> </p>
	<p class="block_2">Amos iç geçirdi. "Bunu hiç kimseye itiraf etmedim ama Nicky hep benim gözdem oldu. Nazik bir delikanlı ve babasının güçlerinin çoğuna sahip olduğu halde, annesinin sevecenliğini de taşıyor." Amos duvardan uzaklaştı. "Onu ailesine zarar görmeden geri götürmek için dua ediyorum. Büyükannesine, ona kötü bir şey olmasına neden izin verdiğimi açıklama düşüncesinden keyif almıyorum."</p>
	<p class="block_1"> </p>
	<p class="block_2">Harry, "Ben ve babama söylemek hakkında da aynı şeyleri hissetmen için dua ediyorum, Kaptan," dedi.</p>
	<p class="block_1"> </p>
	<p class="block_2">Amos, Harry'ye şeytanca sırıttı. "Babanla evlenmiyorum, silahtar. Kendi başının çaresine bakacaksın."</p>
	<p class="block_1"> </p>
	<p class="block_2">Harry güldü, ama tamamıyla ikna edici değildi. Derken Carse'dan gelen duvarcılardan biri neredeyse kontrolünü kaybetmiş bir halde tepeden aşağı koşarak gelirken tepede bir çığlık yankılandı. Bir şeyler haykırırken Amos ile Harry'ye baktı.</p>
	<p class="block_1"> </p>
	<p class="block_2">Harry, "Anlayamıyorum..." dedi.</p>
	<p class="block_1"> </p>
	<p class="block_2">Derken adam tekrar bağırdı ve Amos, "Ah, tanrım, hayır," dedi.</p>
	<p class="block_1"> </p>
	<p class="block_2">"Ne?" dedi Harry.</p>
	<p class="block_1"> </p>
	<p class="block_2">Nakor, "Bir kaza olmuş," dedi. Kaleye doğru koşmaya başladı.</p>
	<p class="block_1"> </p>
	<p class="block_2">Harry birden anladı. Kalede sadece üç kişi vardı: İki duvarcı ve dük. Harry, "Marcus'la Nicholas'ı getireceğim." Aceleyle burca daldı.</p>
	<p class="block_3"> </p>
	<p class="block_2">Kaleye koşmadan önce Amos, Harry'nin arkasından bağırdı, "Anthony'yi de bul! Bir şifacıya ihtiyacımız olacak!"</p>
	<p class="block_1"> </p>
	<p class="block_2">Hepsi kaleye ulaştıklarında, Silban Manastırı'nın keşişlerinden biri Martin'e bakıyordu. Boş bir toprak parçasının üzerinde bilinçsiz halde yatıyordu, keşiş yaralarını incelerken yüzü çizilmiş ve solgundu.</p>
	<p class="block_1"> </p>
	<p class="block_2">Marcus aceleyle babasının yanına giderek, "Ne oldu?" diye bağırdı.</p>
	<p class="block_1"> </p>
	<p class="block_2">Kıdemli duvara, "Siperin bir kısmı çöktü ve Dük Hazretleri düştüler. Ona orasının tehlikeli olduğunu söylemiştim," dedi. Tavrından her şeyden çok suçun üzerine atılmasıyla ilgilendiği belli oluyordu.</p>
	<p class="block_1"> </p>
	<p class="block_2">Marcus keşişe baktı. "Kötü mü?"</p>
	<p class="block_1"> </p>
	<p class="block_2">Keşiş başıyla onayladı ve Anthony'yle Nakor, Martin'in yanında diz çöktüler. Fısıldaştılar ve bir dakika sonra Anthony, "Onu aşağı, burca taşımak zorundayız," dedi.</p>
	<p class="block_1"> </p>
	<p class="block_2">Nicholas, "Bir tür sedye yapalım mı?" diye sordu.</p>
	<p class="block_1"> </p>
	<p class="block_2">Anthony, "Buna vaktimiz yok!" eledi.</p>
	<p class="block_1"> </p>
	<p class="block_2">Harry, Nicholas ve Marcus, Martin'i kaldırdılar ve yavaşça yamaçtan aşağı hareket ettiler.</p>
	<p class="block_1"> </p>
	<p class="block_2">Burca geldiklerinde Martin'i ikinci kattaki küçük odalardan birine götürdüler. Anthony diğerlerine dışarı çıkmalarını işaret edince Nakor'la kapıyı kapadılar.</p>
	<p class="block_1"> </p>
	<p class="block_2">Diğerleri birkaç dakika Martin'in odasının kapısı önünde dolanıp durdular; derken Amos, "Burada beklemenin faydası yok. Yarına kadar yapmamız gereken yüzlerce şey var," dedi.</p>
	<p class="block_1"> </p>
	<p class="block_2">Marcus, "Yarın mı? Ciddi olamazsın," dedi.</p>
	<p class="block_1"> </p>
	<p class="block_2">Amos duraksadı ve Martin'in oğluna baktı. "Elbette ki ciddiyim. Yarın, sabah gelgitiyle yola çıkıyoruz."</p>
	<p class="block_3"> </p>
	<p class="block_2">Marcus öne doğru öfkeli bir adım attı. "Babam yarın yolculuk edecek durumda olmayacak."</p>
	<p class="block_1"> </p>
	<p class="block_2">Amos, "Baban bahara kadar yolculuk edecek durumda olmayacak Marcus. Onu bekleyemeyiz."</p>
	<p class="block_1"> </p>
	<p class="block_2">Marcus itiraz edecek olunca Nicholas, "Bir dakika," dedi. Amos'a "Nereden biliyorsun?" diye sordu.</p>
	<p class="block_1"> </p>
	<p class="block_2">Amos, "Bu yaşa gelene kadar Nicky, sernelerden düşen ve sert güvertelere çarpan adamlar gördüm," dedi. Nicholas’ın kuzenine bakarak, "Marcus, Martin yetmiş yaşına, altmışına olduğundan daha yakın, hoş ona baktığında anlayamazsın ya. Ondan daha genç adamlar böyle yaralanmalar sonucu öldüler. Kimse sana babanın tehlikede olmadığı yalanını söylemeyecek. Ama kız kardeşinle diğer tutsaklar da tehlikede. Burada beklememiz babanı daha güvende kılmayacak, aksine beklediğimiz her gün kız kardeşini daha fazla tehlikeye atacak. Yarın gidiyoruz," dedi.</p>
	<p class="block_1"> </p>
	<p class="block_2">Amos döndü ve üç genç adamı koridorda sessizce dikilirken bıraktı. Sonunda Nicholas, "Üzgünüm, Marcus," dedi.</p>
	<p class="block_1"> </p>
	<p class="block_2">Marcus Nicholas'a baktı; sonra hiçbir şey söylemeden aceleyle merdivenlerden aşağı indi.</p>
	<p class="block_1"> </p>
	<p class="block_2">Calis ani yağmurdan kaçınarak burca girdi. Başlıklı pelerinini çıkartıp kapının yakınındaki bir kancaya asarken kafasını iki yana salladı. Burç hâlâ kalabalıktı, ama elfin Crydee'ye son gelişinde olduğu kadar kalabalık değildi, çünkü birçok yeni siper yapılmıştı.</p>
	<p class="block_1"> </p>
	<p class="block_2">Uzak bir masada oturmakta olan Nicholas'la Harry'yi görünce onlarla birlikte oturmak için hızla hareket etti. "Amcanız için haberlerim var, Prens Nicholas."</p>
	<p class="block_1"> </p>
	<p class="block_2">Nicholas ona kazadan bahsetti. Calis duygularını belli etmeden dinledi, sonra, "Bu kötü bir haber," dedi.</p>
	<p class="block_1"> </p>
	<p class="block_2">Anthony merdivenlerde belirip de Nicholas'ı görünce masaya doğru geldi. "Dük Hazretlerinin bilinci yerine geldi; Marcus nerede?"</p>
	<p class="block_1"> </p>
	<p class="block_2">Harry ayağa fırladı. "Onu bulurum."</p>
	<p class="block_1"> </p>
	<p class="block_2">Anthony, "Dük için haberlerim var," diyen Calis'e başını salladı.</p>
	<p class="block_1"> </p>
	<p class="block_2">Nicholas da ayaklandı ve büyücü, "Bir defada sadece bir kişi," dedi.</p>
	<p class="block_1"> </p>
	<p class="block_2">Elf Kraliçe'nin oğlu Anthony'yi merdivenlerden yukarı çıkarken izledi ve birkaç dakika içinde Marcus'la Harry burca girdiler. Marcus, "Babam uyandı mı?" derken Nicholas kuzenine yaklaştı.</p>
	<p class="block_1"> </p>
	<p class="block_2">Nicholas başıyla onayladı. "Calis ona Elf Kraliçe'den haber getirmiş ve şu an yanında. O yanından çıkar çıkmaz yukarı gidebilirsin."</p>
	<p class="block_1"> </p>
	<p class="block_2">Calis merdivenlerin tepesinde belirince Marcus yukarı çıkmaya başladı. Elf elini onun göğsüne koyarak onu engelledi ve "Dük Hazretleri Nicholas'la konuşmak istiyor," dedi.</p>
	<p class="block_1"> </p>
	<p class="block_2">Marcus'un gözleri birden parladı, ama Nicholas yanından geçip merdivenleri aceleyle çıkarken hiçbir şey söylemedi. Nicholas odaya girince Martin'in aşağıdan bir yorganla desteklenmiş ağır bir battaniyeyi göğsüne kadar çekmiş olduğunu gördü.</p>
	<p class="block_1"> </p>
	<p class="block_2">Anthony, Nakor ve ona bakan keşiş etrafta dolanıyorlardı. Nicholas, "Amca?" dedi.</p>
	<p class="block_1"> </p>
	<p class="block_2">Nicholas Martin'in uzattığı elini tuttu, hafifçe sıktı. "Seninle konuşmam gerekiyor Nicholas. Yalnız," derken sesi şaşırtıcı derecede zayıf çıktı.</p>
	<p class="block_1"> </p>
	<p class="block_2">Nicholas diğerlerine baktı. Anthony, "Dışarıda olacağız," dedi.</p>
	<p class="block_3"> </p>
	<p class="block_2">Martin gözlerini kapadı ve alnında boncuk boncuk terle arkasına yaslandı. Kapının kapandığını duyduktan sonra, "Calis bana bunu getirdi," dedi.</p>
	<p class="block_1"> </p>
	<p class="block_2">Nicholas'a bir yüzük uzattı, Nicholas yüzüğü alıp inceledi. Gümüş karası bir metalden yapılmıştı ve soğuk bir şekilde parıldıyordu. Tasarımında itici bir şey vardı, iki yılan birbirine dolanmış, her biri diğerinin kuyruğunu ağzında tutuyordu. Onu Martin'e geri vermeye davranınca, Martin, "Hayır, onu sen sakla," dedi.</p>
	<p class="block_1"> </p>
	<p class="block_2">Nicholas yüzüğü kemerinde taşıdığı küçük bir keseye koydu. Martin, "Baban sana Sethanon hakkında neler anlattı?" diye sordu.</p>
	<p class="block_1"> </p>
	<p class="block_2">Nicholas soruya şaşırmıştı. "Çok fazla şey değil," cevabını verdi. "Ondan sık sık bahsetmez ve bahsettiğinde de, kendi payı konusunda dürüst olmaya çalışır. Ama Amos bana epeyce şey anlattı."</p>
	<p class="block_1"> </p>
	<p class="block_2">Martin zayıf bir şekilde gülümsedi. "Kuşkusuz. Ama o savaşla ilgili Amos'un bilmediği çok şey var." Genç adama yatağın yanına oturmasını işaret etti. O otururken, "Ölebilirim," dedi.</p>
	<p class="block_1"> </p>
	<p class="block_2">Nicholas itiraz edecek oldu, ama Martin, "Anlamsız itirazlara vaktimiz yok Nicholas. Çok şey tehlikede. Ölebilirim ya da yaşayabilirim; tanrılar nasıl isterse -hoş Briana‘sız..." Nicholas Martin'in kaybının acısını ilk kez gördü. Derken amcasının yüzü karardı. "Belli şeyleri bilmelisin ve sana anlatacak çok az soluğum var."</p>
	<p class="block_1"> </p>
	<p class="block_2">Nicholas başını salladı ve Martin devam etmeden önce bir an dinlendi, "Eski zamanlarda, dünyamız güçlü bir ırk tarafından yönetiliyordu." Nicholas şaşkınlıkla gözlerini kırpıştırdı. Martin devam etti. "Kendi içlerinde Valheru olarak biliniyorlardı. Efsanelerimiz onlara Ejderha Lordları diyor..."</p>
	<p class="block_3"> </p>
	<p class="block_2">Marcus öfkeliydi. "Neden Nicholas'ı görmek istedi?"</p>
	<p class="block_1"> </p>
	<p class="block_2">Harry omuz silkti. "Senin kadar az biliyorum." Harry son aylarda silahtarlığını yaptığı genç adamı inceledi. Marcus’u hâlâ iyi tanıyor sayılmazdı, ama orada hapsolmuş bir öfke olduğunu bilecek kadar tanıyordu. Önce Abigail'in sevgisi için rekabet, sonra annesinin ölümü ve kız kardeşinin kaçırılması, sonra Nicholas'ın dükün silahtarını daha fazla oynamayı reddedip krallık prensi olduğunu ileri sürmesi -hepsi bir araya gelince, Marcus bir hafta kaynamanın sınırında tutmaya yeterdi.</p>
	<p class="block_1"> </p>
	<p class="block_2">Nicholas merdivenlerde belirince Anthony, Nakor ve keşişe işaret etti. Marcus merdivenleri çifter çifter çıkarken onlar tekrar odaya girdiler. Nicholas, "Seni görmek istiyor," dedi.</p>
	<p class="block_1"> </p>
	<p class="block_2">Marcus onun yanından tek kelime etmeden geçerken Nicholas merdivenlerden inmeye devam etti. Harry arkadaşının düşünceli olduğunu gördü ve "Ne oluyor?" dedi.</p>
	<p class="block_1"> </p>
	<p class="block_2">"Hava almam gerek," cevabını verdi Nicholas.</p>
	<p class="block_1"> </p>
	<p class="block_2">Harry, burçtan çıkarlarken arkadaşının yanında yürüdü ve Nicholas'ın yüz ifadesini yanlış yorumlayarak, "Dük?" diye sordu.</p>
	<p class="block_1"> </p>
	<p class="block_2">Nicholas, "Bacağı dizin üstünden ve altından kırılmış ve Anthony içerde kanama olduğunu söylüyor," dedi.</p>
	<p class="block_1"> </p>
	<p class="block_2">"Yani o..." Harry az kaldı 'ölecek mi' diyordu, ama kendine hakim oldu ve "iyileşecek mi?" dedi.</p>
	<p class="block_1"> </p>
	<p class="block_2">Nicholas, "Bilmiyorum. Düşündüğümden de yaşlı, ama hâlâ yeterince dayanıklı," dedi. Nicholas genel olarak okyanus istikametinde yürümeye devam etti.</p>
	<p class="block_1"> </p>
	<p class="block_2">Harry, "Başka bir şey var, değil mi?" dedi.</p>
	<p class="block_1"> </p>
	<p class="block_2">Nicholas başıyla onayladı.</p>
	<p class="block_1"> </p>
	<p class="block_2">"Ne?"</p>
	<p class="block_3"> </p>
	<p class="block_2">"Sana söyleyemem."</p>
	<p class="block_1"> </p>
	<p class="block_2">Harry, "Nicky, dost olduğumuzu sanmıştım," dedi.</p>
	<p class="block_1"> </p>
	<p class="block_2">Nicholas durup arkadaşını süzdü. "Öyleyiz Harry. Ama sadece kraliyet ailesinin bilmesi gereken şeyler var."</p>
	<p class="block_1"> </p>
	<p class="block_2">Ses tonunda Harry'yi ısrar etmekten alıkoyan bir şey vardı. Tereddüt etti, derken tekrar Nicholas’ın yanına gitti. "Ciddi mi?"</p>
	<p class="block_1"> </p>
	<p class="block_2">Nicholas başıyla onayladı. "Sana şu kadarını söyleyebilirim: Dışarda bir yerlerde bizi ve sevdiğimiz her şeyi -her şeyi- yok etmek için çaba harcayan güçler var. Ve burada yaşananların arkasında onlar olabilir."</p>
	<p class="block_1"> </p>
	<p class="block_2">Karanlığın içinden bir ses, "Gerçekten öyle," dedi.</p>
	<p class="block_1"> </p>
	<p class="block_2">Harry de Nicholas da döndüler, Nicholas Calis'i fark edene kadar kılıcını kabzasından yarıya kadar çıkarmıştı. Elf Kraliçe'nin oğlu gölgelerden çıktı ve "Sanırım sizin amcanızla yaptığınız konuşmanın epey benzerini ben babamla yaptım, Prens Nicholas," dedi.</p>
	<p class="block_1"> </p>
	<p class="block_2">Nicholas, "Yılanları biliyor musun?" dedi.</p>
	<p class="block_1"> </p>
	<p class="block_2">Calis, "Öncü gruplarımızdan biri Taş Dağı sınırında bir moredhel birliğiyle karşılaştı ve bir çatışma çıktı. O yılan yüzüğü bir moredhelin vücudunda bulundu. Büyük Yükseliş günlerinden, sahte Murmandamus'un Sethanon'un üzerine yürüdüğü zamanlardan kalma bir şey olabilir. Eğer öyleyse, korkacak bir şey yok."</p>
	<p class="block_1"> </p>
	<p class="block_2">Nicholas başını salladı. "Ama ya değilse..."</p>
	<p class="block_1"> </p>
	<p class="block_2">"O zaman tekrar karışıklık çıkar."</p>
	<p class="block_1"> </p>
	<p class="block_2">Nicholas, "Thomas'la annen ne yapmayı öneriyorlar?" dedi.</p>
	<p class="block_1"> </p>
	<p class="block_2">Calis omuz silkti. "Şu an için hiçbir şey. Gölgelere tepki vermek bizim âdetimiz değil. Ama karanlıkta saklı bir tehlike olabileceğinden, sizinle yolculuk edeceğim."</p>
	<p class="block_3"> </p>
	<p class="block_2">Nicholas gülümsedi. "Neden sen?"</p>
	<p class="block_1"> </p>
	<p class="block_2">Calis de gülümseyerek karşılık verdi. "Ben elf olduğum kadar insanım da. Görünüşüm Elvandar'dan herhangi birine olacağı gibi bana ihanet etmez." Crydee enkazında göz gezdirdi. "Bu şeyi ne tür adamların yaptığını göreceğim." Tekrar Harry'yle Nicholas'a baktı. "Ve insan kalışımla ilgili daha çok şey öğreneceğim." Yayını omuzuna geçirdi. "Sanırım bu geceyi büyükannem ve büyükbabamla geçireceğim. Onları nadiren görüyorum ve bu tür durumlarda sıkça rastlandığı üzere yolculuk uzun sürebilir." Başka bir şey demeden ayrıldı.</p>
	<p class="block_1"> </p>
	<p class="block_2">Harry, "Bu yüzük meselesi de ne?" demeden önce bir dakika bekledi.</p>
	<p class="block_1"> </p>
	<p class="block_2">Nicholas yüzüğü çıkartıp incelemesi için Harry'ye uzattı. Alacakaranlıkta kendine ait bir parıltısı varmış gibi görünüyordu. "Bu kötü görünüşlü bir mücevher parçası," yorumunu yaptı Harry yüzünü buruşturarak.</p>
	<p class="block_1"> </p>
	<p class="block_2">"Fazlası olabilir," dedi Nicholas. Yüzüğü tekrar kemer kesesine koydu ve "Hadi. Ayrılmadan önce yapmamız gereken düzinelerce şey var," dedi.</p>
	<p class="block_1"> </p>
	<p class="block_2">Gemi limandan ayrılınca Amos bütün yelkenlerin açılmasını istedi. Gün berrak ve ılıktı, Nicholas uğurlu bir başlangıç olmasını umuyordu. Baş kasaranın tepesinde durmuş, çevik bir denizcinin ön tarafta direk başındaki örtüleri ayarlayarak koşuşturmasını izliyordu. Nicholas yanlarından geçen köpüklü suya baktı. Oyun oynuyormuş gibi görünen yunuslar sıçradılar.</p>
	<p class="block_1"> </p>
	<p class="block_2">"İyi bir işaret," dedi küpeşteden aşağı inen denizci. Çıplak ayaklarının üzerine indi ve bir sonraki işine koşturdu.</p>
	<p class="block_1"> </p>
	<p class="block_2">Nicholas mürettebatın görünüşünü değerlendirdi ve Crydee'ye yaptığı yolculuktan hatırladıklarıyla karşılaştırdı. </p>
	<p class="block_1"> </p>
	<p class="block_2">O zaman bütün denizciler Krallık donanması üniformasının bir çeşitlemesini giymişlerdi: Mavi pantolon, mavi-beyaz çizgili gömlek ve mavi yün kep. Şimdi ise şimdiye dek gördüğü en tuhaf, süslü kıyafetler içindeydiler. Kasabanın balıkçıları kirli pantolon ve tuniklerini sağlam ve sıcak denizci mallarıyla memnuniyetle değiştirmişlerdi. Kalenin bodrumundaki eski sandıklardan ipek ceketler ve pantolonlar, iyi dokumadan gömlekler, bazıları tüylü ve diğerleri püsküllü çeşitli tarzda şapkalar çıkmıştı.</p>
	<p class="block_1"> </p>
	<p class="block_2">Tarz ve kesimine bakılırsa, giysiler Lord Borric'e Nicholas'ın büyükbabasına, Kral Lyam ve Nicholas’ın babasına, Crydee'de çocuk oldukları zamana aittiler. Bir zamanlar Prenses Carline ya da annesi Leydi Catherine'e ait olduğu belli bir düzine elbise de kullanılmak üzere ayrılmıştı, çünkü Amos fazlasıyla frapan giysilerin, onlara hitap ettiği şekliyle, Korsanlar Kardeşliğinin damgalarından biri olduğunu açıklamıştı. Böylece Krallık denizcileri artık, şimdi Adalar Kralı olan genç bir adamın otuz yıl önce giydiği tunikleri, kralın şu an Salador Düşesi olan kız kardeşine ait manşetleriyle yakalarına sırmalar ve danteller işlenmiş giysilerini giyiyorlardı.</p>
	<p class="block_1"> </p>
	<p class="block_2">Nicholas gülmek zorunda kaldı. Babasının eski giysilerinden birini giymesine karar verilmişti; tarzı ve kesimi, Arutha'nın olduklarını şüpheye yer bırakmadan ele veriyordu. Bir çift siyah, baldırlarına gelen, dizi koruyan çok parlak deriden bir çizme giymişti. Kolay hareket etmek için yeterince iyi olan sade siyah pantolonun üzerinde dökümlü bir yakası ve şişkin kolları olan sade beyaz bir gömlek vardı.</p>
	<p class="block_1"> </p>
	<p class="block_2">Onun üzerindeki siyah deri yelek bir kılıcın ucuna karşı bir parça koruma sağlıyordu. Mürettebatın daha frapan seçimlerine göre tek imtiyazı belindeki kırmızı kuşaktı. Sağ omzunun üzerinde işlenmiş siyah deriden bir kılıç kayışı vardı. Bunun üzerinde bir süvari kılıcı asılıydı, Nicholas’ın seçeceği bir silah değildi ama Krondor Prensi ve oğullarının çok sevdikleri bilinen düz ve uzun kılıçtan çok daha yaygındı Kemerinde de uzun bir hançer taşıyordu.</p>
	<p class="block_1"> </p>
	<p class="block_2">Nicholas başını açık bırakmıştı. Uzun saçları arkadan atkuyruğuyla toplanmış, kırmızı bir kurdeleyle bağlanmıştı ve sakalı neredeyse on günlüktü.</p>
	<p class="block_1"> </p>
	<p class="block_2">Harry hâlâ hayali renk kargaşasını giyiyordu, ama Amos'un ısrarı üzerine kirlenmelerine ve güneşte solmalarına izin vermişti. Rahatsızlıktan şikâyet ediyordu ama Amos renkli olsalar da korsanların genellikle pis bir topluluk olduklarında ısrar etti.</p>
	<p class="block_1"> </p>
	<p class="block_2">Marcus güverteye çıkınca Harry güldü. Dükün oğlu, bel kuşağının mavi olması ve kafasına mavi yün bir kep takmış ve omuzlarına gelen saçlarını açık bırakmış olması dışında, Nicholas'ınkiyle neredeyse aynı tarzda giyinmişti. Yan tarafında bir pala, savaş sırasında gemiye çıkmak için seçilen bir silah taşıyordu. "Siz ikiniz kardeş gibi görünmüyorsanız..." Ama Harry kuzenlerden ters bakışlar alınca sustu.</p>
	<p class="block_1"> </p>
	<p class="block_2">Nicholas, "Baban nasıldı?" dedi.</p>
	<p class="block_1"> </p>
	<p class="block_2">Marcus, "Çok az şey söyledi. Gülümsedi ve bana şans diledi, sonra derin bir uykuya daldı," dedi. Ellerini küpeşteye koyarak tırabzanları sıkıca kavradı. "Bütün gece başında bekledim... ama bu sabah ayrıldığımda hâlâ uyuyordu."</p>
	<p class="block_1"> </p>
	<p class="block_2">Nicholas, "Yaşına göre güçlü bir adam," dedi.</p>
	<p class="block_1"> </p>
	<p class="block_2">Marcus sadece başını salladı. Uzun bir sessizlikten sonra dönüp Nicholas'a baktı. "Bir şeyi netleştirelim. Sana güvenmiyorum. Crydee'ye geldiğinden beri neler yaptığın umurumda değil; kan gövdeyi götürmeye başladığında cayacağını düşünüyorum. Çok yakında yapmamız gereken şey için gereken mide sende yok."</p>
	<p class="block_1"> </p>
	<p class="block_2">Nicholas suçlama karşısında renginin attığını hissetti, ama sakin kaldı. "Bana itaat ettiğin sürece, bana güvenip güvenmemen umurumda değil Marcus." Sırtını döndü ve yürümeye başladı.</p>
	<p class="block_1"> </p>
	<p class="block_2">Marcus arkasından bağırdı, "Bana yemin bozan demelerine izin vermeyeceğim, Nicholas, ama kız kardeşime ya da Abigail'e bir zarar gelmesine neden olursan..." Tehdit cümlesini tamamlamadı.</p>
	<p class="block_1"> </p>
	<p class="block_2">Harry, Nicholas'a yetişmek için güverteye açılan kapının ağzından aşağı seğirtti. "Bunun bir son bulması lazım," dedi.</p>
	<p class="block_1"> </p>
	<p class="block_2">Nicholas, "Neyin?" diye sordu.</p>
	<p class="block_1"> </p>
	<p class="block_2">"Marcus'la rekabetinizin. Dikkatli olmazsanız birinin ölümüyle sonuçlanacak."</p>
	<p class="block_1"> </p>
	<p class="block_2">Bir çift denizci yanlarından ağır bir ipi çekerken Nicholas yana çekildi. Amos kıç güverteden talimatlar veriyordu. Nicholas, "Marcus benden nefret etmeyi ya da en azından bana güvenmemeyi bırakmayı seçene kadar, yapabileceğim bir şey yok," dedi.</p>
	<p class="block_1"> </p>
	<p class="block_2">"Bak, gerçekten de o kadar kötü biri değil. Etrafında bunu bilecek kadar çok vakit geçirdim. Bazı açılardan babana çok benziyor," dedi Harry. Bu lafın üzerine Nicholas gözlerini kıstı. "Hayır, gerçekten; baban biraz sert bir adam ama adil. Marcus sana karşı adil olması için gereken nedenleri kaybetti, hepsi bu. Ona doğru olanı yapma şansını ver; doğru olanı yapacaktır."</p>
	<p class="block_1"> </p>
	<p class="block_2">"Önerin ne?"</p>
	<p class="block_1"> </p>
	<p class="block_2">"Bilmiyorum, ama bir yerde onun düşmanı olmadığını anlamasına izin vermenin bir yolunu bulmak zorunda kalacaksın." Başparmağıyla omzunun üzerinden batıyı işaret ederek ekledi, "Gerçek düşman orada."</p>
	<p class="block_1"> </p>
	<p class="block_2">Amcasının geçen gece kendisine söylediği inanılmaz şeyleri düşünen Nicholas sadece başını sallayabildi. "Sanırım bir yol bulabilirim."</p>
	<p class="block_1"> </p>
	<p class="block_2">Harry, "Pekâlâ Marcus'la konuşacak ve mantıklı davranmasını sağlamaya çalışacağım. Yardımı olacak bir şey düşünürsen yap, çünkü bu bitmeden hepimizin orada birbirimize ihtiyacı olacağından eminim," dedi.</p>
	<p class="block_1"> </p>
	<p class="block_2">Nicholas sırıttı. "Ne zaman bu kadar akıllandın Ludlandlı Harry!"</p>
	<p class="block_1"> </p>
	<p class="block_2">Harry de sırıttı. "İşler eğlenceli olmaktan çıkınca."</p>
	<p class="block_1"> </p>
	<p class="block_2">Nicholas başını salladı. "Amos'la konuşacağım. Marcus'un birkaç dakika içinde Amos'un kamarasına gelmesini sağla, olur mu?"</p>
	<p class="block_1"> </p>
	<p class="block_2">Harry başıyla onayladı ve Nicholas koşarak kıç güvertesine geri döndü. Amos'un yanına ulaşınca, "Konuşmamız gerek," dedi.</p>
	<p class="block_1"> </p>
	<p class="block_2">Amos, Nicholas'ın yüzüne bakınca ifadesinin ciddi olduğunu gördü. "Özel olarak mı?"</p>
	<p class="block_1"> </p>
	<p class="block_2">"Kamaranda olması en iyisi, Amos."</p>
	<p class="block_1"> </p>
	<p class="block_2">Amos birinci kaptanına döndü. "Komuta sizde Bay Rhodes."</p>
	<p class="block_1"> </p>
	<p class="block_2">"Emredersiniz kaptan!" diye bağırdı adam.</p>
	<p class="block_1"> </p>
	<p class="block_2">"Rotayı koru. Kamaramda olacağım."</p>
	<p class="block_1"> </p>
	<p class="block_2">Kaptanın kamarasına ilerlediler. Güverteye açılan kapı ağzında, Marcus'un Nakor, Calis, Ghuda ve Anthony'yle paylaştığı kamaranın açık kapısından içeri göz attılar. Marcus'un dört oda arkadaşı ranzalarına uzanmış, uzun gece hazırlığı ve daha heyecanlı günlerin yaşanacağı tahminiyle dinlenmeye niyetlenmişlerdi. Amos'la geçerlerken Nicholas onlara el salladı.</p>
	<p class="block_1"> </p>
	<p class="block_2">Amos kamarasının kapısını açtı ve içeri girdiklerinde, "Sorun nedir Nicky?" diye sordu. "Marcus'u beklememiz gerek."</p>
	<p class="block_3"> </p>
	<p class="block_2">Birkaç dakika sonra kapı tıklatıldı ve Nicholas kapıyı açtı. "Sorun ne?" diye sordu Marcus odaya girerken.</p>
	<p class="block_1"> </p>
	<p class="block_2">Nicholas, "Otur," dedi.</p>
	<p class="block_1"> </p>
	<p class="block_2">Amos, kendisine bakan Marcus'a başını salladı.</p>
	<p class="block_1"> </p>
	<p class="block_2">Nicholas, "Sethanon'u biliyorum," dedi. Amos'a baktı.</p>
	<p class="block_3"> </p>
	<p class="block_2">"Sana anlatmıştım Nicky. Ne demek istiyorsun?" dedi Amos.</p>
	<p class="block_1"> </p>
	<p class="block_2">"Martin Amca bana her şeyi anlattı demek istiyorum."</p>
	<p class="block_1"> </p>
	<p class="block_2">Amos başını salladı. "Babanla amcan, o savaşla ilgili, orada olanlarımızın bile farkında olmadığı şeyleri biliyorlar. Soru sormaktan kaçındım. Bahsetmeyecek kadar önemli olduğuna hükmediyorlarsa..." Cümlesini tamamlamadı.</p>
	<p class="block_1"> </p>
	<p class="block_2">Nicholas, Marcus'a hitaben, "Baban sana ne dedi?" dedi.</p>
	<p class="block_1"> </p>
	<p class="block_2">Marcus, Nicholas'a tatsız bir yüz ifadesiyle baktı. "Moredhelin Büyük Yükselişini biliyorum. Savaşı, Kesh'ten ve Tsurani‘den gelen yardımı biliyorum."</p>
	<p class="block_1"> </p>
	<p class="block_2">Nicholas derin bir nefes aldı. "Sadece kralla kardeşlerinin bildiği bir sır var. Ağabeyim Borric biliyor, çünkü bir sonraki kral o olacak. Ağabeyim Erland biliyor, çünkü babamdan sonra Krondor Prensi olacak. Artık ben de biliyorum."</p>
	<p class="block_1"> </p>
	<p class="block_2">Marcus'un gözleri kısıldı. "Babam sana benden sakladığı hangi sırrı söylemiş olabilir?"</p>
	<p class="block_1"> </p>
	<p class="block_2">Nicholas yüzüğü kemer kesesinden çıkartıp Marcus'a uzattı, Marcus yüzüğü inceledikten sonra Amos'a verdi. Amos, "Şu lanet olası yılanlar," dedi.</p>
	<p class="block_1"> </p>
	<p class="block_2">Marcus, "Ne?" diye sordu.</p>
	<p class="block_1"> </p>
	<p class="block_2">Nicholas, "İkinizin de gizlilik yemini etmenizi istiyorum. Şimdi size söylediğim şey bu kamarada kalmalı. Anlaştık mı?"</p>
	<p class="block_1"> </p>
	<p class="block_2">Amos gibi Marcus da başını sallayarak onayladı. Nicholas, "Az sayıda insanın, Büyük Yükseliş, sahte moredhel mesihi Murmandamus'un Krallığı işgal etmesi hakkında bildiği şey, bunun başkalarının işi olduğudur," dedi.</p>
	<p class="block_1"> </p>
	<p class="block_2">Marcus, "Ya diğerleri?" diye sordu.</p>
	<p class="block_1"> </p>
	<p class="block_2">"Pantathialı yılan rahipleri," dedi Amos.</p>
	<p class="block_1"> </p>
	<p class="block_2">Marcus'un kafası karışmışa benziyordu. "Onları hiç duymadım."</p>
	<p class="block_1"> </p>
	<p class="block_2">"Çok az insan duymuştur," dedi Nicholas. "Murmandamus birçok açıdan sahte bir mesihti. Uzun zaman önce ölmüş ve şimdi halkını üzerimize sürmek için dönmüş bir lider olmaması bir yana, gerçek bir kara elf bile değildi. Efsanevi lidere benzemek için büyülü bir şekilde biçim değiştirmiş bir yılan rahipti. Aldatılan Moredheller ve bu hilenin asla farkına varmadılar."</p>
	<p class="block_1"> </p>
	<p class="block_2">Marcus, "Anlıyorum. Ama bu neden bu kadar gizli? Moredheller bir sahtekâr tarafından yönetildiklerini bilselerdi, bunun bize kuzey sınırlarımızda yardımı olacağını düşünüyorum," dedi.</p>
	<p class="block_1"> </p>
	<p class="block_2">Nicholas, "Çünkü çok fazla şey tehlikede. Sethanon şehrinde ilk insanların yaptığı bir sanat eseri var. Valheru adıyla bilinen kadim bir ırk tarafından şekillendirilmiş bir kaya," dedi.</p>
	<p class="block_1"> </p>
	<p class="block_2">Bunun üzerine Marcus'un gözleri kocaman oldu ve Amos bir yapbozun parçalarının yerine oturduğunu görmüş gibi başını salladı. Marcus, "Ejderha Lordları mı?"</p>
	<p class="block_1"> </p>
	<p class="block_2">Marcus açıkça hayretler içinde olan Amos'a baktı. Nicholas konuşmaya devam etti. "Baban, Pantathialıların bir tür kertenkele insan ırkından olduklarını söylüyor, Marcus. Kadim Valheru'lardan birine tanrıça olarak tapıyorlar ve onu bu dünyaya geri getirmek için muazzam gücünü kullanmak üzere Yaşamtaşını ele geçirmek istiyorlar."</p>
	<p class="block_3"> </p>
	<p class="block_2">Amos, "Ama Sethanon terk edilmişti. Şehrin lanetli olduğuna dair bir söylenti var. Orada kimse oturmuyor. Bu kıymetli şeyin korunmasız bırakılmasının bir nedeni mi var?" dedi.</p>
	<p class="block_1"> </p>
	<p class="block_2">"Martin bir muhafız ve aynı zamanda kâhin de olan büyük bir ejderha olduğunu söyledi. Günün birinde oraya gitmemi söylemek dışında başka bir şey anlatmadı. Bu yolculuktan döndükten sonra babamdan kâhini ziyaret etmek için izin isteyeceğim."</p>
	<p class="block_1"> </p>
	<p class="block_2">Marcus, "Babam bunları bana neden kendisi söylemedi?" diye sordu.</p>
	<p class="block_1"> </p>
	<p class="block_2">Nicholas, "Babana Lyam tarafından bir yemin ettirilmişti. Bu taşla muhafızın varlığından sadece kral, babam, senin baban ve Pug haberdardı," dedi.</p>
	<p class="block_1"> </p>
	<p class="block_2">"Macros biliyordu," dedi Amos. "Eminim."</p>
	<p class="block_1"> </p>
	<p class="block_2">"Kara Macros savaştan sonra ortadan kayboldu," cevabını verdi Calis kapıyı açarken.</p>
	<p class="block_1"> </p>
	<p class="block_2">Amos kükredi. "Sen kapı çalmaz mısın!"</p>
	<p class="block_1"> </p>
	<p class="block_2">Elf prens omuz silkti. "Kulaklarım diğerlerinden keskindir ve bu kamara duvarları sandığınız kadar kalın değil." Kapıya yaslandı. "Ve babam da, bir zamanlar arkadaşı olduğundan, taşı koruyan ejderhadan haberdar ve bana Sethanon'daki savaştan bahsetti. Peki yeminini neden bozdun Nicholas?"</p>
	<p class="block_1"> </p>
	<p class="block_2">Nicholas, "Çünkü Marcus benim soyumdan ve kraliyet ailesinden, babası kendi soyunun tahta hak iddia etmesinden vazgeçmiş olsa da. Ve Amos büyükannemle evlenecek, yani o da aileden olacak. Ama daha da önemlisi onlara güveniyorum ve bana bir şey olacak olursa, diğerleri buradaki durumu anlamalılar. Onları ne kadar seversek sevelim, şu ana dek ölenlerden daha fazla hayat tehlikede. Takibi bırakmanın tedbirli bir hareket gibi görüneceği bir an gelebilir ve burada olmazsam, neden asla vazgeçemeyeceğinizi bilmenizi istiyorum."</p>
	<p class="block_1"> </p>
	<p class="block_2">Nicholas kelimelerini tartıyormuş gibi duraksadı. Marcus'a hitaben, "Baban herhangi bir şeyi abartacak türden bir adam değil, ama son söylediğine güçlükle inanabiliyorum. Bu şey, Yaşamtaşı, Midkemia'da yaşayan her yaratıkla bir şekilde ilişkili. Pantathialılar onu ele geçirecek olurlarsa, tanrıça saydıkları hanımlarını kurtarmaya kalkışacaklar, ama bunu yapmakla bu dünyadaki yaşayan her yaratığı yok ediyor olacaklar. Her şeyi, dedi bana, en güçlü ejderhadan en küçük böceğe kadar. Bütün dünyamız ölü bir yere dönüşecek, toprağın üzerinde sadece Ejderha Lordlarının hayaletleri yürüyecek."</p>
	<p class="block_1"> </p>
	<p class="block_2">Gözleri büyüyen Marcus, Calis'e baktı. Yarı-elf, "Babam da beni bu konuda uyardı. O da, olayları abartmaz. Öyle olmalı," dedi.</p>
	<p class="block_1"> </p>
	<p class="block_2">Marcus, "Bu Pantathialılar neden böyle kötü bir şey yapsınlar? Onlar da ölmeyecekler mi?" derken sesi bir fısıltı halinde çıktı.</p>
	<p class="block_1"> </p>
	<p class="block_2">Nicholas, "Onlar ölüm mezhebine üye. Onlara biçim ve zekâ vermiş bir Valheru'ya tapıyorlar, çünkü, önceden, sadece yılandılar," dedi. Kendi söylediklerine inanmıyormuşçasına kafasını iki yana salladı. "Keşke bunu Pug ayrılmadan önce bilmiş olsaydım. Soracağım sorular var. Her durumda, herkese hükmetmek için kalacağını ve onların da, yarım tanrılar olarak onun yanında yer alacaklarını ve daha önce ölmüş olan herkesin de onların hizmetçileri olarak yeniden ayağa kalkacaklarını düşünüyorlar.</p>
	<p class="block_1"> </p>
	<p class="block_2">"Gerçeği bilselerdi bile, ölümden korkuları olmazdı. 'Tanrıçalarını' çağırmak için dünyanın mahvına kucak açarlar. Şimdi bazılarımız bu amaç yüzünden ölse de neden devam etmemiz gerektiğini biliyorsunuz."</p>
	<p class="block_1"> </p>
	<p class="block_2">Son cümle Marcus'a söylenmişti. Marcus başını salladı. "Anlıyorum." Calis, "O halde kör itaatin ne zaman aptalca olmazdı da biliyorsun," dedi. Gülümsedi.</p>
	<p class="block_1"> </p>
	<p class="block_2">"Aramızda bir anlaşmazlık olacağını mı düşünüyorsun?"</p>
	<p class="block_1"> </p>
	<p class="block_2">Marcus ayağa kalktı ve "Hayır," dedi. Elini uzattı. El sıkıştılar ve Marcus, "Ama bu iş bittiğinde ve Abigail güven içinde Crydee'ye döndüğünde, kendini kollamaya çalış Krallık prensi," diye eklerken, Nicholas babasının çarpık gülümsemesiyle bakıyordu.</p>
	<p class="block_1"> </p>
	<p class="block_2">Meydan okuma yarı şaka yarı ciddiydi ve Nicholas yapıldığı haliyle algıladı. "Kız kardeşin ve diğerleri gibi güven içinde olduğunda."</p>
	<p class="block_1"> </p>
	<p class="block_2">Tekrar el sıkıştılar ve kamaradan çıktılar. Calis hafifçe gülümsemekte olan Amos'a baktı. "Bu kadar eğlenceli bulduğunuz nedir kaptan?"</p>
	<p class="block_1"> </p>
	<p class="block_2">Amos iç geçirdi. "Sadece, bir çift erkeğe dönüştüklerini izlemek, dostum. Dünyanın kaderi belki de yaptığımız şeye bağlı, yine de güzel bir kız yüzünden rekabet edecek zaman buluyorlar." Derken yüz ifadesi karardı ve kükredi. "Ve eğer kamarama bir daha izinsiz girmeye cüret edecek olursan, hatıra olsun diye kulaklarını kapıma çivilettiririm! Anladın mı?" Calis gülümsedi ve "Anladım kaptan," dedi.</p>
	<p class="block_1"> </p>
	<p class="block_2">Kamarasında yalnız kalan Amos Trask, Gediksavaşları’nın karanlık günlerini ve onu izleyen Büyük Yükselişi düşündü. Tanıdığı birçok insan, gemisi Sidonie'de, Crydee kuşatması sırasında ölmüştü, daha sonra Kraliyet Kırlangıcı goblinler tarafından yakıldığında, o ve Guy de Bas-Tyra tutsak edilmişlerdi. Arkasından Armengar'daki günler ve Briana'nın halkıyla kuzey topraklarındaki kara elfler arasındaki daimi savaşlar gelmiş, Sethanon savaşıyla hepsi sona ermişti.</p>
	<p class="block_1"> </p>
	<p class="block_2">Hatıralara iç geçiren Amos Trask, Ruthia'ya, Şans Tanrıçasına, dua etti, duasını şu emirle bitirdi, "Tekrar olmasına izin verme, seni kaypak cadı." Briana'yı düşünmek onu hüzünlendirirken, Martin'in düze çıkmasını umdu.</p>
	<p class="block_1"> </p>
	<p class="block_2">Derken, hatıralar ve ürkütücü düşünceler karşısında sabırsızlıkla sandalyesinden kalktı ve kamaradan çıktı. Yönetmesi etmesi gereken bir gemi vardı.</p>
	<p class="block_4" id="calibre_pb_8"> </p>
</body></html>
