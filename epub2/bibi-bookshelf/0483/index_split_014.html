<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>02 - Kralın Korsanı  - Gediksavaşları Dünyasından</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_">HAYDUTLAR</p>
	<p class="block_1"> </p>
	<p class="block_2">Rüzgâr bastırmıştı.</p>
	<p class="block_1"> </p>
	<p class="block_2">Nicholas, üzerindeki geçici sığınağı destekleyen, dirsek içinde tuttuğu dal parçasıyla, uyuklayarak yerde yatıyordu. Ghuda, herkese gün boyunca işe yarar ne bulurlarsa kullanarak kendilerini gölgelemek için bir yol bulmaları, buldukları şeyle tenleri arasında hava boşluğu yaratmaları konusunda ısrar etmişti. Tunik ve pantolonlar dışında sahip oldukları tüm kıyafetleri bu uğurda bağışlamışlardı. Tüm yelekler, büyük pelerinler, yelken parçalan -onları gecenin şiddetli soğuğundan koruyacak her şey, hatta yiyecek torbaları- başlarını örtmek için kullanılmıştı. Hatta çölde geçirdikleri ilk gecede ölenlerin giysilerini bile almışlardı. Nicholas şiddeti azalmayan sıcağın ikinci gününde dinlenmeye çalışırken, Ghuda'nın yaşayanların korunmasının ölülere saygı endişesinden çok daha önemli olduğu konusunda neden bu kadar ısrarcı olduğunu anladı. Hepsi, başlarını gölgede tutmak ve ayaklarını korumak zorundaydılar. Kumlar Nicholas’ın hayal edemeyeceği kadar sıcaktı.</p>
	<p class="block_1"> </p>
	<p class="block_2">Çöl, hiç de Nicholas’ın beklediği gibi değildi. Krallık vatandaşlarının çoğu gibi, Büyük Kesh İmparatorluğu'nun kuzey sınırındaki Jal-Pur Çölü'nü o da duymuş, ama hiç görmemişti. Hareket halindeki kumların sonsuz genişliğini hayal etmişti.</p>
	<p class="block_3"> </p>
	<p class="block_2">Hayal ettiğinin yerine, bu çöl daha çok parçalanmış kayalar ve tuz düzlükleriyle, bunların arasındaki boş kum arazilerinden oluşuyordu ki, çölün tamamen kumla kaplı olmaması Nicholas’ın minnettar olmasına yetiyordu. Ne zaman kum araziye gelseler, grubun en azından yarısı duyulabilir şekilde inliyordu. Yorulmuş bacaklarıyla ayaklarının altından kayan ve adım atmaya çalıştıkça basacak bir yer bırakmayan arazide yürümek zorunda kalmaları yüzünden yolculuk hızları yarıdan daha fazla yavaşlamıştı.</p>
	<p class="block_1"> </p>
	<p class="block_2">Rüzgâr, çarparken sinirlerini bozuyordu; soğuk bile olsa vücuttaki nemi emen kuru bir şeydi. Ve içinde her zaman bir kum taşı, gözlere, ağızlara ya da kulaklara kaçmasını hiçbir örtünün engelleyemeyeceği kadar ince bir kum tanesi bulunuyordu. Nicholas’ın kuruyan ağzı ona su hayalleri kurduruyor, yüzünü, saçlarını ve kıyafetlerini yıkamaya da o kadar can atıyordu, tenine kum taşının sürekli çarpması, kollarında ve bacaklarında, dişlerin arasında yiyecek ezer gibi acıtan noktalar açmıştı.</p>
	<p class="block_1"> </p>
	<p class="block_2">İki gece önce yola düşmüşler ve bu vakte kadar yavaş ama kararlı bir şekilde ilerlemişlerdi. Ghuda, kimsenin yürüyüş düzenini bozmadığından, izin verilmeden su içmediğinden, ya da yürümeyi bırakmadığından emin olmak için grubun içinde gezinmeyi üzerine almıştı. Herkes, düşenin arkada bırakılacağını biliyordu. Açık bir şekilde, kimsede başka birini daha taşıyacak güç yoktu.</p>
	<p class="block_1"> </p>
	<p class="block_2">Çöl geceleri, sahilde oldukları zamanki kadar sert ve soğuktu ve hareket etmek herkesi sıcak tutuyordu ancak güneşin ışıması bunun bedelini ödetiyordu. Güneş doğduğunda, ısı dalgalar halinde geliyordu.</p>
	<p class="block_1"> </p>
	<p class="block_2">Nicholas önceki günü hatırladı. İlk olarak gökyüzü aydınlanmış ve güneş platonun üzerinde yükseldiğinde kavurucu bir hal almıştı. Güneş tepeleri görünür hale getirir getirmez, Ghuda mola emri vermişti. Sonra çömelmiş ve vahadaki bir bitkiden kesilmiş uzun, ince dalların içinden bir değnek alıp, bununla cüppesini başının üzerinde tutmak suretiyle bir çadır yaparak nasıl dik oturulacağını göstermişti. Ardından aceleyle, diğerlerinin denemelerini denetlemişti.</p>
	<p class="block_1"> </p>
	<p class="block_2">Bir önceki gece güneş battığında, Ghuda herkese ayağa kalkmalarını emretmiş, su bulunduğuna işaret eden herhangi bir şey, uçan kuşlar ya da ısı değişimi için ufku taramalarını söylemişti. Hiçbiri yoktu ve üç adamın daha öldüğünü fark etmişlerdi. Artık kırk üç kişiydiler. Üçüncü gece yola çıkmak için ayaklandıklarında, Nicholas, daha çok adamın ayağa kalkamayacak gibi göründüğünü biliyordu. Onlar için bir şey yapamayacak olmanın verdiği hayal kırıklığının ağır acısını hissetti.</p>
	<p class="block_1"> </p>
	<p class="block_2">Nicholas tam olarak uyumayı başaramıyor, uyukluyordu. Sonunda bir an için daha derin bir uykuya daldığında, değneğin hareket etmesiyle silkinerek uyandı. Birkaç kişi değnekler için çukur kazmaya ya da kayaları kullanmaya çalışmıştı, ama sert zeminin üzerinde dinleniyorlardı ve zemin, taş kadar boyun eğmezdi. Ghuda, kendilerini yorgun hissettiklerinde, gece devam etmek için gün içinde yeteri kadar dinlenebileceklerine söz vermişti. Bu noktada, Nicholas bundan şüphe etti. Çöl yüzeyine göz attığında, ısı dalgalarının ufku bozarak, titrek parıltılarla yükseldiğini gördü.</p>
	<p class="block_1"> </p>
	<p class="block_2">Nicholas uyumaya çalışırken, zihninin serbestçe gezinmesine izin verdi. Çöl, ona ağabeyi Borric'in bir mahkûm olarak Jal-Pur'dan geçirilme hikâyesini hatırlattı, ama Nicholas'a anlattıklarının hiçbiri, bununla kıyaslanamazdı. Vahayı arkalarında bıraktıklarından beri, platonun üzerinde hiçbir yaşam izi görmemişlerdi. Nicholas ağabeylerinin İmparatoriçe'nin Kesh şehrindeki sarayına yaptıkları yolculuk sırasında nasıl da değişmiş olduklarını düşündü.</p>
	<p class="block_1"> </p>
	<p class="block_2">Birtakım çevreler İmparatorluğu Krallıkla savaşa çekerek, İmparatoriçe'nin ailesini yok etmek gibi karmaşık bir denemeye girişme hatasına düşmüşlerdi. Borric köle tacirleri tarafından tutsak edilmiş, onların elinden kaçmış ve yolculukları sırasında Ghuda ve Nakor'la tanışmıştı. Borric'e yardım etmeye çalışırken öldürülen Suli-Abul adında bir çocuk da vardı. Bu deneyim, Borric'i bir zamanlar merhametsizce alay ettiği küçük kardeşine karşı daha saygılı bir hale getirmişti.</p>
	<p class="block_1"> </p>
	<p class="block_2">Nicholas keskin bir nostalji hissetti ve tamamen uyandı. Birdenbire kendini yeniden çok küçük hissetti ve bir kez daha evine dönebilmek; sıcak, nazik bir anne ve güçlü, koruyucu bir baba tarafından dünyanın katı gerçeklerinden korunan, ailesinin kucağında küçük bir çocuk olmak için derin bir istek duydu.</p>
	<p class="block_1"> </p>
	<p class="block_2">Nicholas gözlerini yeniden kapattı ve uykusunun gelmesini dilemeye çalıştı. Anılar sürüklendi ve kısa süre sonra Abigail’i düşünmeye başladı, ama bu rüyada onun yüzünü tam olarak hatırlayamıyordu. Güzel olduğunu biliyordu, fakat ayrıntılar belleğinde değişmişti ve birdenbire, Abigail Krondor'daki bir hizmetçi kıza ya da Crydee'deki köyde ona bakan kadına benzedi. Bir ses, yarım yamalak rüyasını yarıda kesti. "Vakit geldi." Nicholas uyanmak için kendini sarsıp bol pelerinini omuzlarına çekerek ayağa kalktı. Değneğini sol elinde tutuyordu. Kimse ona bir şey söylemeden, kuşların suya yöneldiğini gösteren bir işaret arayarak ufka, günbatımına doğru bakmaya başladı. Diğerleri de başka taraflara bakıyorlardı, ama kimse kuşlarla ilgili bir haber haykırmadı.</p>
	<p class="block_1"> </p>
	<p class="block_2">Nicholas etrafına bakındı ve iki şeklin hâlâ yerde yatmakta olduğunu gördü. Acı gerçeği kabullenerek, bu iki kişiyi yoklamaya gitti ve içlerinden birinin Harry olduğunu gördüğünde bir an için korkunun keskin acısını hissetti. Arkadaşının yanına diz çöktü ve zayıf bir horultu duyduğunda içini büyük bir gönül ferahlığı kapladı. Uyandırmak için onu sarsarak, "Vakit geldi," dedi.</p>
	<p class="block_1"> </p>
	<p class="block_2">Harry, sıcaktan ve susuzluktan şişmiş gözlerini kırparak yavaş yavaş uyandı. "Ha?" "Yola çıkma zamanı."</p>
	<p class="block_1"> </p>
	<p class="block_2">Harry isteksizce ayağa kalktı ve Nicholas, "Gerçek bir uyku çekmeyi nasıl başardığını anlamıyorum," dedi.</p>
	<p class="block_1"> </p>
	<p class="block_2">"Yeteri kadar yorulursan uyursun," dedi Harry boğuk bir sesle.</p>
	<p class="block_1"> </p>
	<p class="block_2">Ghuda geldi ve "Bir ölü daha," dedi.</p>
	<p class="block_1"> </p>
	<p class="block_2">Artık kırk iki kişiydiler. Diğerleri ölüyü hızla soydular ve kıyafetlerini güneşten korunmak için ilaveye ihtiyacı olanlara dağıttılar. Ghuda, Nicholas'a bir su matarası uzattı ama Nicholas başını hayır anlamında salladı.</p>
	<p class="block_1"> </p>
	<p class="block_2">"İç," diye emretti paralı asker. "Payına düşenden fazlasını içmek cinayettir ama zamanı geldiğinde içmemeye de intihar denir. Paylarını içmeyi reddedip bir daha istemeye fırsat bulamadan, iki saat sonra ölen adamlar gördüm."</p>
	<p class="block_1"> </p>
	<p class="block_2">Nicholas matarayı aldı, sıcak ve ekşi su dudaklarına değdiği an içmeye başladı. "Sadece iki ağız dolusu," diye uyardı Ghuda.</p>
	<p class="block_1"> </p>
	<p class="block_2">Nicholas söylenene uydu ve matarayı Harry'ye geçirdi; Harry de kendi hissesine düşeni içip matarayı yanındakine verdi. Nicholas, birlikte oldukları adamların Kraliyet Donanmasının adamları olmasından memnundu; çünkü disiplinleri bu kötü durumun umutsuz bir hal almasını önlüyordu. Hepsinin mümkün olduğunca çok su içmeye can attıklarını biliyordu ancak emirlere uydular ve içtikleri suyu iki ağız dolusuyla sınırlı tuttular.</p>
	<p class="block_1"> </p>
	<p class="block_2">Nicholas, adamlarından üçünün ölen adamın üzerine taş koymasını hareketsiz bir şekilde izleyen Amos'a baktı. Nicholas, onun yıllardan beri birçok tayfasının öldüğünü görmüş olduğunu biliyordu, ancak Krondor'dan Uzak Sahil'e basit bir yolculuk yapmak, ardından Amirallerinin düğünü için eve dönmek için ayrılmış olan bu adamların ölümünden iki kat acı çekiyordu.</p>
	<p class="block_1"> </p>
	<p class="block_2">Nicholas, büyükannesinin Amos'un yokluğuna nasıl dayandığını merak etti. Akınların haberinin Krondor'a şimdiye kadar ulaşmış olduğunu biliyordu ve büyük ihtimalle babası, sonbahar sonları ve kış başlarının hava şartları nedeniyle kapanmış olsalar da Karanlık Boğazlardan geçmeye hazır yardım gemilerinden oluşan bir donanmayı, Uzak Sahil'e gönderiyor olmalıydı. Yardım, Gri Kule Dağlarından Kuzey Geçidi üzerinden ve de Yabon'dan gelecekti.</p>
	<p class="block_1"> </p>
	<p class="block_2">Nicholas sonra amcası Martin'i merak etti. Acaba hâlâ hayatta mıydı? Martin'i düşününce Marcus'a bakmak için döndü. Marcus, tepelere tırmandıklarından beri, Nicholas'a karşı tutumunu ciddi biçimde değiştirmişti ve kimse kuzeninin hislerini açıkça dışarı vuran biri olduğunu iddia edemezse de, Nicholas, konuştukları zaman ondaki değişimi hissedebiliyordu. Belki hiçbir zaman dost olamazlardı ama artık rakip değillerdi. Abigail kimi seçerse seçsin, her ikisi de onun seçimine saygı duyma konusunda hemfikir olduklarını biliyordu.</p>
	<p class="block_1"> </p>
	<p class="block_2">Ghuda işaret verdi ve yola çıktılar. Güneye doğru ilerlediler, aynı nedenden ötürü sahil boyunca güneye ilerlemişlerdi; bu yolu, açıkça en iyi seçim olduğundan değil, varış noktalarına gidecek en doğrudan yol yokluğundan seçmişlerdi.</p>
	<p class="block_1"> </p>
	<p class="block_2">Günbatımından sonraki bir saat içinde hava soğudu. Yürüyenler, gömlekler, tunikler ve pelerinlerden oluşan giysi kümelerini vücutlarının çevresine toplamaya başladılar.</p>
	<p class="block_1"> </p>
	<p class="block_2">Molalarını en az derecede tutmaya çalıştılar ancak gece boyunca kesintisiz bir şekilde ilerleyemediler. Amos'un yıldızların konumundan, güneşin doğuş ve batışından öğrenmiş olduğu bir gerçek vardı ki burada mevsimler gerçekten tersineydi ve ilkbahar yaza dönerken gündüzler uzuyordu; bu da gündüzlerin daha sıcak geçeceği anlamına geliyordu. Nicholas, işler böyle gittiği takdirde iki gün içinde sığınacak bir yer ve su bulamazlarsa öleceklerine karar verdi.</p>
	<p class="block_1"> </p>
	<p class="block_2">Zor yürüyüşlerine gece boyunca devam ettiler.</p>
	<p class="block_1"> </p>
	<p class="block_2">Artık otuz dört kişiydiler.</p>
	<p class="block_1"> </p>
	<p class="block_2">Nicholas, bu geceki yürüyüşlerinin su bulamadıkları takdirde son yürüyüşleri olacağını biliyordu. İlk geceki yürüyüş hızlarının kabaca yarısı kadar bir hızda hareket ediyorlardı. Ghuda, bir önceki gece on milden az yol aldıklarını hesapladı ve bu gece de bu kadar yol alabilirlerse şanslı olacaklarını belirtti.</p>
	<p class="block_1"> </p>
	<p class="block_2">Ghuda gömlek ve pelerinlerden oluşan küçük çadırından çıktı ve "Vakit geldi," dedi.</p>
	<p class="block_1"> </p>
	<p class="block_2">Ufku taradılar ve aniden, denizcilerden biri, "Su!" diye haykırdı.</p>
	<p class="block_1"> </p>
	<p class="block_2">Ghuda adamın işaret ettiği yöne baktı ve Nicholas da onun bakışlarını takip etti. Batı istikametinde, ufukta zayıf mavi bir parıltıyı işaret ediyordu. "Ghuda?" dedi Nicholas.</p>
	<p class="block_1"> </p>
	<p class="block_2">Yaşlı paralı asker başını iki yana salladı. "Bir serap olabilir." "Serap mı?" diye sordu Harry.</p>
	<p class="block_3"> </p>
	<p class="block_2">"Sıcak hava ilginç şeylere neden olur. Bazen gökyüzündeki bir ayna gibi hareket eder, sana gökteki maviyi yerde gösterir. Su gibi görünür."</p>
	<p class="block_1"> </p>
	<p class="block_2">Ghuda çenesini ovarak dikilirken hareket etmedi. Nicholas'a baktı ve yüz ifadesi, karar vermek istemediğini belli ediyordu. Eğer bu bir serapsa, hepsi ölmüş sayılırdı. Eğer suysa ve bu durumu görmezden gelirlerse de ölmüş olacaklardı.</p>
	<p class="block_1"> </p>
	<p class="block_2">"Güneş batana kadar izlemeye devam edelim," dedi Nicholas.</p>
	<p class="block_1"> </p>
	<p class="block_2">Onları gören Calis'ti. "Kuşlar." Konuştuğu sırada, güneş tam da batı ufkunda batıyordu. "Nerede?" dedi Nicholas. "Orada, güneybatıda."</p>
	<p class="block_1"> </p>
	<p class="block_2">Nicholas gözlerini o tarafa dikti ve hiçbir şey görmedi. Denizcilerin kalanı da elfin işaret ettiği noktaya baktılar, ama kimse söyleneni doğrulamadı.</p>
	<p class="block_1"> </p>
	<p class="block_2">"Gözlerin büyülü olmalı," dedi Amos, sesi susuzluktan boğuktu.</p>
	<p class="block_1"> </p>
	<p class="block_2">Calis hiçbir şey söylemedi ancak kuşları gördüğü yere doğru yürümeye başladı.</p>
	<p class="block_1"> </p>
	<p class="block_2">Bir saat sonra, çölün sınırına ulaştılar. Karanlıkta görmek zordu ama hepsi bunu ayaklarının altında hissetti. Aniden, sert, boyun eğmez kum ya da taşın yerine esnekliği hissettiler. Brisa dizlerinin üzerine çöktü ve "Hiç bu kadar tatlı bir koku almamıştım," dedi. Sesi, kuruluktan hırıltılı çıkıyordu.</p>
	<p class="block_1"> </p>
	<p class="block_2">Nicholas eğildi ve sert, kum çimenden uzun, yassı bir yaprak kopardı ve başparmağıyla parmaklan arasında ezdi. Eğer bir zamanlar içinde su var olsaydı bile bu şimdi bir anıydı. "Calis?" dedi.</p>
	<p class="block_1"> </p>
	<p class="block_2">"Bu taraftan," dedi elf, güneybatıyı işaret ederek.</p>
	<p class="block_3"> </p>
	<p class="block_2">Çölden ayrılıp çimenliğe girmek gruba canlılık verdi. Biraz daha hızlı ve daha şevkli ilerlediler.</p>
	<p class="block_1"> </p>
	<p class="block_2">Ama Nicholas, ölüme hâlâ sadece birkaç saat uzaklıkta olduklarını biliyordu.</p>
	<p class="block_1"> </p>
	<p class="block_2">Arazi hafif bir şekilde yükseliyordu ve ayaklarının altındaki kumlu toprak kısa süre içinde sert çamura döndü. Gece karanlığı artarken, "İşte, orada!" dedi Calis.</p>
	<p class="block_1"> </p>
	<p class="block_2">Calis az daha hızlandı ve Nicholas'la diğerleri, onun gösterdiği yönde ilerlemeye çalıştılar. Nicholas sendeleye yalpalaya koşarak, yorgun bacaklarını küçük bir yükseltiyi aşmak için zorladı ve derken, ay ışığında onu gördü. Bir pınar! Küçük tepeden aşağı, çukurluk alana doğru yarı koşuyor yarı tökezliyordu. Calis yüzünü suya daldırdığında sazlara yuva yapmış birkaç kuş cıyakladı ve uçtu.</p>
	<p class="block_1"> </p>
	<p class="block_2">Nicholas bir saniye sonra oradaydı ve o da aynı şeyi yaptı. Sudan büyük bir yudum aldı ve tam bir yudum daha alacakken, Ghuda'nın iri eli yakasına yapıştı ve onu geri çekti. "Yavaş yavaş iç, yoksa hepsini kusarsın," diye uyardı.</p>
	<p class="block_1"> </p>
	<p class="block_2">Bu uyarıyı pek de duymuş görünmeyen diğerlerine de tekrarladı. Nicholas, ılık suyun yüzünden aşağı akmasına izin verdi. Su çamurluydu ve kuş yuvalarının bu kadar yakınında olmasının yanı sıra Nicholas’ın üzerinde düşünmemenin daha iyi olacağına karar verdiği bir kokusu ve tadı vardı, ama yine de suydu.</p>
	<p class="block_1"> </p>
	<p class="block_5">Sallanarak ayağa kalktı ve bu ikinci vahayı incelemeye koyuldu. Su çukuru üç tarafından palmiye ağaçlarıyla perdelenirken, doğu tarafında çöl devam ediyordu. Nicholas, Amos ve Ghuda’yla beraber, çok fazla ve çok hızlı su içilmediğinden emin olmak için adamların arasında dolaştı. </p>
	<p class="block_5">Ağız dolusu içilen ilk yudumlardan sonra, birkaç kişi küçük gölün kıyısından zorla çekilmek durumunda kaldıysa da çoğunluk emirlere uyacak kadar tatmin olmuşa benziyordu. "Ben etrafı kontrol edeceğim," dedi Calis.</p>
	<p class="block_1"> </p>
	<p class="block_2">Nicholas başıyla onayladı ve ona eşlik etmesi için Marcus'a işaret etti. Marcus'un silahsız olduğunu görerek, kemerinden büyük bıçağını çekti ve ona uzattı. Marcus teşekkür ederek başını salladı ve dile getirilmeyen uyarı hakkında bir şey demeden Calis'in peşine düştü: Çölden kurtuldukları için civarda başka birileri olabilirdi ve bu birileri, düşman da olabilirdi. Güneybatıya doğru gittiler.</p>
	<p class="block_1"> </p>
	<p class="block_2">Adamlardan bazıları, Amos'un yiyecek bulma grubu oluşturması ve nöbetçi yerleştirmesine yetecek kadar canlanmış, güç kazanmıştı. Zinde olan denizcilerden ikisi, hurmaları yere düşürmek için ağaca tırmandı. Nicholas, kendisine eşlik etmesi için Harry'ye işaret etti. Kuzeybatıya yönelerek vahadan ayrıldılar ve yüz metre ilerlediklerinde, çölün değişmekte olduğunu gördüler.</p>
	<p class="block_1"> </p>
	<p class="block_2">"Bak," dedi Harry.</p>
	<p class="block_1"> </p>
	<p class="block_2">Nicholas onun işaret ettiği yeri inceledi ve başını salladı. Arazinin üzerinde, küme küme garip görünüşlü bitkiler vardı ve az ilerde, kaba ve yapraksız, bilmedikleri bir türde ağaçlar yükseliyordu. Ama ölü görünmüyorlardı. "Belki sıcaktan cansız kalmışlardır," dedi Nicholas.</p>
	<p class="block_1"> </p>
	<p class="block_2">Bitkiler hakkında Nicholas'tan daha az bilgisi olan Harry, "Belki," diyerek ona katıldı. "Margaret olsa bilirdi."</p>
	<p class="block_1"> </p>
	<p class="block_2">Nicholas bu açıklamaya şaştı. "Nasıl?"</p>
	<p class="block_1"> </p>
	<p class="block_2">"Son defasında bahçedeyken, bana babası, ağabeyi ve... annesiyle ormanda çok zaman geçirdiğini söylemişti."</p>
	<p class="block_1"> </p>
	<p class="block_2">Nicholas başını salladı. "Korkuyorum, Harry."</p>
	<p class="block_1"> </p>
	<p class="block_2">"Kim korkmuyor ki? Tanıdık olduğumuz her şeyden uzağız ve kızları nasıl bulacağımızı bilmiyorum, bulduğumuz takdirde onları eve nasıl götüreceğimizden bahsetmiyorum bile."</p>
	<p class="block_1"> </p>
	<p class="block_2">Nicholas başını iki yana salladı. "Hayır. Anthony bizi kızlara götürecektir. Eminim." "Öyle mi dersin?" diye sordu Harry.</p>
	<p class="block_1"> </p>
	<p class="block_2">Nicholas, Anthony'nin Margaret'a duyduğu hislerden bahsetmemenin en iyisi olduğunu düşündü;</p>
	<p class="block_1"> </p>
	<p class="block_2">Harry'yi kızın sevgisi için hafife alınmaz bir rakip olarak gördüğü için değil, arkadaşını sıkıntıya sokmak istemediği ve daha çok, basit bir şekilde bununla uğraşamayacak kadar yorgun olduğu için. "Sanırım," demekle yetindi.</p>
	<p class="block_1"> </p>
	<p class="block_2">"Ya eve dönmek?" dedi Harry.</p>
	<p class="block_1"> </p>
	<p class="block_2">Nicholas sırıtarak Harry'yi şaşırttı. "Acı Deniz'deki en ünlü korsan bizimle beraberken, bunu sorabiliyorsun ha? Bir gemi çalarız olur biter."</p>
	<p class="block_1"> </p>
	<p class="block_2">Harry sırıttı ama sırıtışı zayıftı. "Öyle diyorsan."</p>
	<p class="block_1"> </p>
	<p class="block_2">"Hayır, beni asıl korkutan, benim bir şekilde başarısızlığa uğramamıza neden olmam."</p>
	<p class="block_1"> </p>
	<p class="block_2">"Bak, ben hiçbir şeyde yeteri kadar iyi değilim, ya da en azından babam sık sık böyle olduğunu söylerdi, ama beni baronluğu yönetmesine yardım etmeye zorladığı nadir anlarda da tamamen uykuda değildim. Ve babanın sarayında, bir adamı yönetici yapan bir diğerini yapmayan şeyin sadece yanlış yapma isteği olmadığını öğrenmeme yetecek kadar çok şey gördüm." "Öyle mi dersin?" deme sırası şimdi Nicholas'taydı.</p>
	<p class="block_1"> </p>
	<p class="block_2">"Evet. Bence bu işin asıl kısmı, sadece 'İşte yapacağımız bu, yanlış olma ihtimali olsa bile' demek ve sonra yapmak."</p>
	<p class="block_1"> </p>
	<p class="block_2">Nicholas, "Peki," diyerek ona katıldı. "Babam her zaman, yanlış yapma riskini göze almadıkça doğru yapamazsın, derdi."</p>
	<p class="block_1"> </p>
	<p class="block_2">Su çukurundan gelen çağrı her ikisinin de dönmesine ve aceleyle oraya koşturmasına neden oldu. Marcus'la Calis geri dönmüşlerdi. Marcus, "Gelip, şuna bir baksan iyi olur," dedi.</p>
	<p class="block_1"> </p>
	<p class="block_2">Nicholas, Harry, Amos ve Ghuda; Calis'le Marcus'u vahanın dışına ve bir yükseltinin karşısındaki hafif düzlüğe kadar izlediler. Tepeye ulaştıklarında, küçük bir dereye doğru indiler ve sonra da daha yüksek, dik bir sırta çıktılar.</p>
	<p class="block_1"> </p>
	<p class="block_2">Sırtın tepesine ulaştıklarında, Nicholas bir vadi ya da yaylanın güneybatı köşesinde olduklarını görebildi ve arazi, vadiden ayrıldıkça yeşilleşiyordu. Çöl, Nicholas’ın gözleriyle takip edemeyeceği kadar büyük oranda kuzeybatıya doğru genişliyordu ve sonunda "Güney doğru seçimmiş," dedi.</p>
	<p class="block_1"> </p>
	<p class="block_2">"Tabii ki. Batıya gitseydik, kesinlikle ölmüş olurduk," dedi Calis.</p>
	<p class="block_1"> </p>
	<p class="block_2">"Dahası var. Bakın," dedi Marcus. Eliyle işaret etti ve Nicholas görüş mesafesinde, havada zayıf bir sis fark etti.</p>
	<p class="block_1"> </p>
	<p class="block_2">"Nedir bu?"</p>
	<p class="block_1"> </p>
	<p class="block_2">"Bir nehir," dedi Calis. "Uzaklığına bakılırsa, büyük bir nehir diyebilirim." "Ne kadar uzakta?" diye sordu Amos.</p>
	<p class="block_1"> </p>
	<p class="block_2">"Birkaç günlük yol, belki biraz daha fazla."</p>
	<p class="block_1"> </p>
	<p class="block_2">"Bugünün kalanını ve yarın tüm günü dinlenerek geçiririz, bir sonraki gün şafakta buradan ayrılırız."</p>
	<p class="block_1"> </p>
	<p class="block_2">Manzaradan ayrıldılar ve vahaya döndüklerinde, Nicholas tüm başarısızlık düşüncelerini ardında bırakmıştı.</p>
	<p class="block_1"> </p>
	<p class="block_2">Raptor kazasından sağ kalan otuz dört kişi, uzaktaki nehre yönelerek, şevkle eğimden aşağı ilerledi. İki gündür yürüyorlardı ve çölün korkunç sıcağından sonra, hâlâ sıcak olan hava ağaçların gölgesi sayesinde onlara ılıman geliyordu. Yeteri kadar suları vardı, vadinin tepesindeki pınarı besleyen kaynak, aynı zamanda kayaların içindeki bir çatlaktan güneye aktığını keşfetmiş oldukları bir dereye dökülüyordu. Calis dereyi takip etmeyi önerdi, çünkü nehre doğru akıyor gibiydi ve akmıyorsa bile, en azından yolculukları süresince suları olacaktı.</p>
	<p class="block_1"> </p>
	<p class="block_2">Öğleye doğru dinlenmek için mola verdiler ve Calis keşfe çıktı. Nicholas, bu yarı-elfin güç ve dayanıklılığından gitgide daha çok etkilenmeye başlamıştı. Ondan başka herkes kazanın ve kazayı izleyen yolculuğun tahribatını dışavururken, Calis biraz kirli ve tuniğinin yırtık olması dışında, tanıştıkları günkü gibi görünüyordu.</p>
	<p class="block_1"> </p>
	<p class="block_2">Calis, "Nicholas, bunu görsen iyi olur," diyerek, neredeyse gittiği gibi döndü.</p>
	<p class="block_1"> </p>
	<p class="block_2">Nicholas, Marcus'la Harry'ye gelmelerini işaret etti ve dörtlü, suyun içinden aktığı küçük vadiden aşağıya koşturup kayaların eğim yaptığı bir yere ulaştı. Calis, başlarının üzerinden altı metre kadar yüksek olan bir sırta tırmanıp tepeye ulaşırken, diğerlerine onu izlemeleri için işaret etti.</p>
	<p class="block_1"> </p>
	<p class="block_2">Nicholas da aynısını yaptı ve Marcus'un yanına ulaştığında, şimdi yeşil çimenlikleri yaran ince mavi bir şerit olan nehri açık bir şekilde görebiliyorlardı.</p>
	<p class="block_1"> </p>
	<p class="block_2">"Ne kadar uzakta?" diye sordu Nicholas.</p>
	<p class="block_1"> </p>
	<p class="block_2">"Bir iki günlük yol."</p>
	<p class="block_1"> </p>
	<p class="block_2">Nicholas sırıttı ve "Başaracağız," dedi.</p>
	<p class="block_1"> </p>
	<p class="block_2">Marcus ikna olamamış gibi zayıf bir şekilde gülümsedi ama Harry, Nicholas'a sırıtarak karşılık verdi.</p>
	<p class="block_1"> </p>
	<p class="block_2">Diğerlerinin yanına vardıklarında, "Doğru yoldayız," dedi Nicholas. Bu basit ifade, tüm grubu, hatta çölü geçtiklerinden beri garip bir sessizliğe bürünen Brisa'yı bile canlandırmış görünüyordu. Nicholas, neredeyse onun Marcus'a yeniden kaba bir şekilde sataşmasını isteyecekti, çünkü böylece eski haline döndüğünü bilirdi, ama Brisa, somurtkan olmasa da, uzaktı ve sadece ona yöneltilen sorulara cevap vermek için konuşuyordu.</p>
	<p class="block_1"> </p>
	<p class="block_2">Calis keşfine geri döndü ve o, aşağılarındaki çimenliğe inen en kolay yolu ararken, diğerleri günün en sıcak saatlerinde dinlenerek, onu beklediler.</p>
	<p class="block_1"> </p>
	<p class="block_2">Bir saatten fazla zaman geçmişti ki Nicholas endişelenmeye başladı; çünkü iş ne zaman nerede olacağını söylemeye geldiğinde, Calis'in sözüne garip bir şekilde itimat edilirdi. Nicholas, tam Marcus'u onun peşinden gönderecekti ki yarı-elf, omuzlarında bir yaratıkla geri göndü. Küçük bir geyiğe benziyordu, ama kafasının önünden ve arkasından çıkan burgulu iki boynuzu vardı.</p>
	<p class="block_1"> </p>
	<p class="block_2">Ghuda homurdandı. "Bir çeşit antilop, gerçi bu türünü Kesh'te hiç görmemiştim."</p>
	<p class="block_1"> </p>
	<p class="block_2">Calis hayvanı yere fırlattı ve "Çimenliğe inen sırtın yakınında bir sürü var. Bunu avladım ve derisini yüzdüm. Eğer sürü uzaklaşmazsa, bol bol yiyeceğimiz olacak," eledi.</p>
	<p class="block_1"> </p>
	<p class="block_2">Hemen bir ateş yakıldı ve yaratık pişirildi; Nicholas hayatında hiç bu kadar lezzetli ve doyurucu bir et yemediğine yemin edebilirdi.</p>
	<p class="block_1"> </p>
	<p class="block_2">Nicholas batı yönündeki dumanı gördüğünde, nehre bir günlük yoldan daha az mesafedelerdi.</p>
	<p class="block_1"> </p>
	<p class="block_2">Calis'le Marcus da dumanı aynı anda gördüler ve Nicholas, dur işareti verdi. Ghuda'ya yanına Harry'yi de alarak dairenin daha doğu tarafına bakmalarını işaret ederken, Marcus ve denizcilerden biri de batı tarafından yaklaşacaktı. Calis'in kendisiyle geleceğini söyledi ve doğrudan dumana yöneldi. Artık, uzun, bazen göğüslerine kadar gelen çimenlerin arasından gidiyorlardı ve yavaş ilerliyorlardı. Su hep yakınlarındaydı ve Calis'in çevrede bol bol av olduğuna yönelik tespitinin doğruluğu kanıtlanmıştı. Yemekleri çeşitli olmasa da tüm grubun sağlıklı bir görünüme bürünmesine yeterliydi. Nicholas nasıl göründüğünü merak etti. Herkes kirli, üstü başı perişan ve sıskaydı ama burkulma, çürük ve kesiklerin çoğu iyileşmişti.</p>
	<p class="block_1"> </p>
	<p class="block_2">Küçük bir yükseltiye ulaştıklarında, Nicholas aşağılarındaki yıkım manzarasına baktı. Altı yük arabası nehrin yakınında bir daire içine çekilmişti ve iki tanesi yanıyordu. Yanlarında iki araba daha vardı. Bir düzine ölü at koşum takımlarıyla yerde yatıyordu ve çevreye dağılmış cesetler vardı. Yük arabalarının oluşturduğu dairedeki boşluklara bakıldığında, diğerlerinin bu savaş manzarasını terk ettiği açıktı.</p>
	<p class="block_1"> </p>
	<p class="block_2">"Ben doğrudan içlerine gidiyorum. Sen ağaçsız alanın kenarına git ve etrafta hâlâ birileri var mı bak," dedi Nicholas.</p>
	<p class="block_1"> </p>
	<p class="block_2">Calis başıyla onayladı ve elf uzun çimenlerin arasında kaybolurken, Nicholas tepeden aşağı ilerledi. Nicholas ilk yük arabasına ulaşınca etrafına bakındı. Hâlâ yanan arabalara bakılırsa, baskının üzerinden üç dört saatten fazla geçmemişti. Diğerleri, kavrulmuş iskeletler bırakarak yanıp kül olmuştu.</p>
	<p class="block_1"> </p>
	<p class="block_2">Yük arabaları, bir çatı oluşturan ve yan tarafları örten çadır bezlerini tutan demir çerçeveleriyle yüksek kenarlıydı. Çadır bezi, hava ve ışık almak, yükü daha kolay boşaltmak için yükseltilebilir ya da yükü korumak için alçaltılabilirdi. Yük arabaları genişti, büyük miktarda yüke ya da birçok yolcuya yetecek bol bol yer vardı. Yük arabalarının arkası sert odundan yapılmış, alttan menteşelenmişti ki aşağı indirildiğinde arka kısım, rampa yukarı kalktığında girişe izin veren ortadaki küçük, bir adamlık kapıyla, yükleme rampası olarak iş görüyordu. Devrilmiş koşum takımlarından her biri dört at içindi.</p>
	<p class="block_1"> </p>
	<p class="block_2">Nicholas cesetlerden birini çevirdi ve ortalama boyda, kendinden biraz daha koyu tenli ancak Keshliler'in çoğu kadar esmer de olmayan bir adamla karşılaştı. Görünüşüne bakılırsa, Kraliyet vatandaşı olabilirdi. Göğsünde parçalanmış bir yara vardı ve onu kesinlikle hemen öldürmüş olan bir kılıç darbesiydi.</p>
	<p class="block_1"> </p>
	<p class="block_2">Değerli olan neredeyse her şeyin alınmış olduğunu fark etmek sadece birkaç dakikasını aldı. Nicholas ölü atlardan birinin altında bir kılıç buldu ve kılıcı dışarı çekti. Bu bir palaydı ve yine Kraliyet’te yaygın olarak kullanılanlara benziyordu.</p>
	<p class="block_1"> </p>
	<p class="block_2">Marcus denizciyle beraber ortaya çıkınca Nicholas kılıcı ona uzattı. "Çok geç kalmışız."</p>
	<p class="block_1"> </p>
	<p class="block_2">"Ya da hak etmediğimiz kadar şanslıymışız." Dairenin uç tarafını işaret etti ve Nicholas o tarafa baktı. "Orada ölü yirmi otuz adam var." Cesetlerin yük arabalarının dışına dağılmış olduklarını belirtti ve "Bu kervana kalabalık bir çete saldırmış -bizi de doğramak için bir saniye bile düşünmeyecek kadar kalabalık bir çete sanırım," dedi.</p>
	<p class="block_1"> </p>
	<p class="block_2">Nicholas başıyla onayladı. "Belki de haklısın. Bu insanların kim olduklarını ya da onlara kimin saldırdığını bilmiyoruz."</p>
	<p class="block_1"> </p>
	<p class="block_2">Ghuda ve Harry, doğu tarafından göründüler ve oradaki cesetleri incelemeye başladılar. Nicholas onlara doğru ilerledi ve "Ghuda? Ne düşünüyorsun?" dedi.</p>
	<p class="block_1"> </p>
	<p class="block_2">Yaşlı paralı asker yüzünü ovuşturdu. "Tüccarlar ve kiralık muhafızlar." Çevreye göz attı ve Nicholas’ın ayrıldığı uzun çimlerin olduğu yeri işaret ederek, "İlk olarak, şurada saldırıya uğramışlar," dedi. "Bu aldatmacaymış, asıl grup nehir tarafından saldırmış." O taraftaki ceset yığınını gösterdi. "Mücadelenin büyük bir bölümü orada yaşanmış. Hızlı ve aşırı derecede çabuk bir şekilde. Bunlar" -yük arabalarının dışındaki ölüler- "ya saldırganlar ya da kaçmaya çalışanlar."</p>
	<p class="block_1"> </p>
	<p class="block_2">Nicholas denizciye, "Geri dön, diğerlerini topla ve buraya getir," dedi. Denizci başıyla selam verdi ve uzaklaştı.</p>
	<p class="block_1"> </p>
	<p class="block_2">"Haydutlar mı?" diye sordu Marcus.</p>
	<p class="block_1"> </p>
	<p class="block_2">Ghuda başını iki yana salladı. "Sanmam. Bayağı iyi planlanmış. Ben olsam askerler derdim." "Hiç üniforma görmüyorum," dedi Nicholas.</p>
	<p class="block_1"> </p>
	<p class="block_2">"Askerler her zaman üniforma giymez," diye yanıtladı Ghuda.</p>
	<p class="block_1"> </p>
	<p class="block_2">Hemen sonra, önünde silik bir figürle birlikte Calis belirdi. Bu figür, küçük bir adamdı, kesinlikle korkmuştu ve kendini Nicholas'la diğerlerinin önüne, yere atıp, hızla kızgın bir şekilde konuşmaya başladı. "Bu da kim?" diye sordu Nicholas. Calis omuzlarını silkti. "Sanırım kurtulanlardan biri." "Bu gevezeliği anlayan var mı?" diye sordu Nicholas.</p>
	<p class="block_1"> </p>
	<p class="block_2">Ghuda, "Ne söylediğini dinleyin," dedi.</p>
	<p class="block_1"> </p>
	<p class="block_2">Nicholas dinledi ve aniden, adamın ciddi şekilde farklılaşmış bir aksanla Kesh dili ya da Kesh diline çok yakın, arada az bir farkın bulunduğu başka bir dil konuştuğunu fark etti. Anlamadaki güçlük yabancı bir dil olmasından çok aksandan ve adamın hayatını bağışlamaları için nerdeyse çılgın gibi yalvarmasından kaynaklanıyordu.</p>
	<p class="block_1"> </p>
	<p class="block_2">"Gerçekten, tam olarak Natalca'dan farklı değil." Natal bir zamanlar İmparatorluk toprağı olduğundan, Natalca, Kesh dilinin dallarından biriydi.</p>
	<p class="block_1"> </p>
	<p class="block_2">"Kalk," dedi Nicholas Kesh dilinde. Bu dili rahat bir şekilde konuşamıyordu ama öğrenmişti.</p>
	<p class="block_1"> </p>
	<p class="block_2">Adam ne denildiğini emre uyacak kadar anladı, "Sah, Encosi. "</p>
	<p class="block_1"> </p>
	<p class="block_2">Nicholas, "Bana, 'evet, Encosi' gibi geldi," diyen Ghuda'ya baktı. Nicholas anlamadığını gösterince, Ghuda, "Encosi bir unvan, 'efendi' ya da 'patron' ya da 'lord' anlamına geliyor.</p>
	<p class="block_3"> </p>
	<p class="block_2">Kesh'in Girdle bölgesinde, birinin resmi rütbesi bilinmediğinde kullanılır." "Kimsin sen?" diye sordu Nicholas küçük adama. "Ben Tuka'yım, arabacı, Encosi."</p>
	<p class="block_1"> </p>
	<p class="block_2">"Kim yaptı bunu?" diye sordu Nicholas.</p>
	<p class="block_1"> </p>
	<p class="block_2">Adam omuzlarını silkti. "Hangi çete bilmiyorum, Encosi." Adamın bakışlarını yüzden yüze geçirişinden, bu işten konuştuğu adamların sorumlu olmadığına tam olarak ikna olmadığı açıktı. "Çete mi?" diye sordu Harry.</p>
	<p class="block_1"> </p>
	<p class="block_2">"Bayrak taşımıyorlardı ve..." -Nicholas kullandığı sözcüğü anlamadı- "giymiyorlardı, Encosi," dedi Tuka, Harry'ye.</p>
	<p class="block_1"> </p>
	<p class="block_2">"Sanırım, nişan taşımıyorlardı dedi," dedi Ghuda.</p>
	<p class="block_1"> </p>
	<p class="block_2">Kendine Tuka diyen adam, başını canlı bir şekilde iki yana salladı. "Evet, yasadışı bir çete, kuşkusuz, Encosi. Haydutlar, kesinlikle."</p>
	<p class="block_1"> </p>
	<p class="block_2">Konuşma şekli Nicholas’ın aklını karıştırdı. Ghuda'ya birkaç adım uzaklaşmasını işaret etti ve "Buna inanmıyor. Neden yalan söylüyor?" dedi.</p>
	<p class="block_1"> </p>
	<p class="block_2">Ghuda, Nicholas’ın omzunun üzerinden adama baktı. "Hiçbir fikrim yok. Burada işlerin nasıl yürüdüğünü, politikayı bilmiyoruz ve iki lordun ya da iki ticaret kuruluşunun, ya da kim bilir neyin arasındaki bir karmaşanın içine dalmış olabiliriz. Ya da akıncıların kim olduğunu biliyor, ama aptalı oynayarak hayatta kalabileceğini de düşünüyor olabilir."</p>
	<p class="block_1"> </p>
	<p class="block_2">Nicholas omuzlarını silkti ve adama döndü. "Tek sağ kalan sen misin?"</p>
	<p class="block_1"> </p>
	<p class="block_2">Adam, hangi yanıtın işine daha çok yarayacağına karar vermeye çalışıyormuş gibi etrafına bakındı. Adamın yüz ifadesi Ghuda’nın gözünden kaçmadı ve bir av bıçağı çıkarıp adamın önüne dikildi. "Yalan söyleme, pislik!"</p>
	<p class="block_3"> </p>
	<p class="block_2">Adam dizlerinin üzerine düştü ve üç karısı ile sayısız çocuğu adına onu bağışlamaları için yalvarmaya, hayatı için yakarmaya başladı. Nicholas, Ghuda'ya devam etmesi için hafifçe başını sallayan Marcus'a baktı. Koca paralı asker, küçük adamı tehdit etmek için neredeyse komik bir gösteri yapıyordu, ama bu gösteri ne kadar mizah barındırıyorsa, bu mizah Tuka'yı görünce o derece kayboluyordu. Yerlerde sürünüyor ve sürekli ağlayıp ikiyüzlü değil masum olduğunu ve Nicholas’ın bilmediği en az bir düzine tanrının adını anıp, kendini korumasını dileyerek haykırıyordu.</p>
	<p class="block_1"> </p>
	<p class="block_2">Sonunda Nicholas, Ghuda'ya eliyle uzaklaşmasını işaret etli ve "Eğer bize doğruyu söylersen, sana zarar vermesine izin vermem. Bu yük arabalarını yakanlarla bir alakamız yok. Şimdi, kimsin sen, nereye gidiyordunuz ve size kim saldırdı?"</p>
	<p class="block_1"> </p>
	<p class="block_2">Küçük adam çevresindeki yüzlere göz gezdirdi ve yeniden, yardım ve rahatlık için tanrılara yalvarma girişiminden sonra, "Encosi, bana merhamet edin. Ben Tuka'yım, görkemli başarıların tüccarı Andres Rusolavi'nin hizmetkârı. Efendim altı şehirden patent almıştır ve Jeshandi tarafından dost kabul edilir," dedi. Nicholas’ın Jeshandi'nin kim ya da ne olduğu hakkında bir fikri yoktu ve küçük adama anlatmaya devam etmesini işaret etti.</p>
	<p class="block_1"> </p>
	<p class="block_2">"Bu sabah, bizi bir daire içine sıkıştıran akıncı çetesi tarafından saldırıya uğradığımızda, İlkbahar Buluşması'ndan eve dönüyor, çok değerli yükler taşıyorduk. Efendime iyi bir mücadele veren Jawan çetesi hizmet ediyordu ve bu küçük baskından korunduk, ama sonra nehirden, kayıklardan çıkıp bizi perişan eden adamların saldırısına uğradık. Efendimin tüm hizmetkârları ve Jawan çetesi kılıçtan geçirildi. Geriye kalan, efendime ait dört yük arabası da alındı." Adam, "Ben şu arabanın içindeydim" -devrilmiş iki yük arabasından birini işaret etti- "ve devrildiğinde, oradaki çimenliğe fırladım," derken dehşet içinde görünüyordu. Calis'in onu bulduğu yere yakın bir noktayı işaret etti. "Ben çok cesur bir adam değilim. Saklandım." Bu son cümleyi, sanki kendi korkaklığını kabul etmekten utanıyormuş gibi söylemişti.</p>
	<p class="block_1"> </p>
	<p class="block_2">"Ona inanalım mı?" dedi Nicholas.</p>
	<p class="block_1"> </p>
	<p class="block_2">Ghuda kenara çekilmesini istedi ve "Yalan söylediğini sanmıyorum. Bu Jeshandilerin ve Jawanların kim olduğunu bilmemizi bekliyor yoksa kim olduklarını söylerdi. Ama efendisini tanımamızı beklemiyordu, onun ne kadar önemli bir adam olduğunu bize bu nedenle anlattı." Ghuda adama döndü ve "Sen Rusolavi'nin evinden misin?" dedi.</p>
	<p class="block_1"> </p>
	<p class="block_2">Adam başını şiddetli bir şekilde sallayarak onayladı. "Babam gibiydi. Biz onun özgür hizmetkârlarıydık."</p>
	<p class="block_1"> </p>
	<p class="block_2">"Bir süre için kim olduğumuzu kendimize saklasak iyi olur, sanırım," dedi Ghuda.</p>
	<p class="block_1"> </p>
	<p class="block_2">Nicholas başıyla onayladı. "Ben bu adama birkaç soru daha sorarken sen herkesi dolaşıp söyle de onun etrafındayken konuşmalarına dikkat etsinler."</p>
	<p class="block_1"> </p>
	<p class="block_2">Nicholas küçük adama kendisine yük arabalarına doğru eşlik etmesi için işaret etti ve bu değerli yükün ne olduğunu öğrenmek için bir girişimde bulundu. Kısa süre sonra diğerleri de belirdi ve Ghuda, herkese kimliklerini saklamaları için uyarıda bulundu.</p>
	<p class="block_1"> </p>
	<p class="block_2">Bir noktada, Nicholas kervanın ne taşıdığına dair bir fikir edindikten sonra, "Encosi, bu hangi çete?" diye sordu Tuka.</p>
	<p class="block_1"> </p>
	<p class="block_2">Nicholas, Crydee'den çıktıkları yolculuktan sağ kalmış olan darmadağın denizci ve asker grubuna göz gezdirdi ve "Bu, benim çetem," dedi.</p>
	<p class="block_3"> </p>
	<p class="block_2">Adamın gözleri açıldı. "Bana adınızı öğrenme şerefini bağışlar mısınız, Encosi?"</p>
	<p class="block_1"> </p>
	<p class="block_2">"Nicholas," dedi Prens ve neredeyse, "Krondorlu" diye ekleyecekti ki kendini tuttu.</p>
	<p class="block_1"> </p>
	<p class="block_2">Adamın yüz ifadesi, kafasının karıştığını gösteren bir hal aldı, ama "Tabii ki, büyük biri. Ününüz sizi geçmiş. Yaptıklarınız efsanevi ve tüm diğer kaptanlar, adınızı duyduklarında korkudan ya da kıskançlıktan titriyorlar," dedi.</p>
	<p class="block_1"> </p>
	<p class="block_2">Nicholas, bu dalkavukluğa nasıl karşılık vereceğini bilemedi ama küçük adama kendini izlemesini söylerken, "Bu civardan değiliz," dedi.</p>
	<p class="block_1"> </p>
	<p class="block_2">"Aksanınız ve giyinişinizden bu gerçeği görebiliyorum, Encosi. Ama ününüz tüm bölgeye yayılmış."</p>
	<p class="block_1"> </p>
	<p class="block_2">"Nereden bahsediyorsun?" dedi Nicholas, "Burası neresi?"</p>
	<p class="block_1"> </p>
	<p class="block_2">Tuka, bu soru karşısında kafası karışmış gibi göründü ve bu, dille ilgili bir sorun da değildi. Nicholas sorunun bağlamının yanlış olduğuna karar verdi ve "Varış noktanıza ne kadar uzaktayız?" dedi.</p>
	<p class="block_1"> </p>
	<p class="block_2">Küçük adam anladı ve "Shingazi'nin İskelesi'ndeki randevuya yaklaşık dört günlük mesafedeyiz.</p>
	<p class="block_1"> </p>
	<p class="block_2">Efendimin niyeti yükleri orada mavnaya yüklemek ve nehrin aşağısına taşımaktı."</p>
	<p class="block_1"> </p>
	<p class="block_2">"Nereye?" diye sordu Nicholas, diğerlerinin yanına varırlarken.</p>
	<p class="block_1"> </p>
	<p class="block_2">Bu soru karşısında Tuka, kafası daha da karışmış gibi göründü. "Nereye mi? Aaa, Yılan Nehri Kentine. Biri Doğudiyarı'nda başka nereye gidebilir ki, Encosi? Gidecek başka yer yok." Nicholas bekleyen arkadaşlarına baktı.</p>
	<p class="block_1"> </p>
	<p class="block_2">* * *</p>
	<p class="block_1"> </p>
	<p class="block_2">Margaret, geniş dümenin çevresini görmeye çalışarak boynunu uzattı. "Bu bir liman," dedi. "Ne ilginç," dedi Abigail alaycı bir şekilde. Onları takip eden gemiyi arkalarında bıraktıklarından beri Abigail, acımasız bir mizah anlayışıyla korkunç bir umutsuzluk arasında gelip gidiyordu. "Eninde sonunda bir limana varacaktık."</p>
	<p class="block_1"> </p>
	<p class="block_2">"Bu vahşi, karmaşık durumdan öğrendiğin şey Abby, yolunu işaretlemeden bir izin peşinden gidecek kadar aptal olduğundur."</p>
	<p class="block_1"> </p>
	<p class="block_2">"Her ne demekse," dedi Abby.</p>
	<p class="block_1"> </p>
	<p class="block_2">Margaret döndü ve yataklardan birine oturdu. "Demek oluyor ki, kaçtığımız zaman, nasıl geri döneceğimize dair bir ipucumuzun bile olmadığını fark etmek istemeyeceğimizdir." "Nereye dönmek!" dedi Abby, acımasız öfkesi şimdi Margaret'e yönelmişti.</p>
	<p class="block_1"> </p>
	<p class="block_2">Margaret arkadaşını kollarından yakaladı. Sesini alçaltarak, "Üzgün olduğunu biliyorum. Anthony ve diğerlerini kaybettiğimizde ben de kendimi aynı böyle sıkıntılı hissetmiştim. Ama geliyorlar. Bir ya da iki gün arkamızda olabilirler. Bu katillerden kurtulduğumuzda, bu rota üzerinden geri dönmeliyiz, çünkü yardım bu yönden gelecek."</p>
	<p class="block_1"> </p>
	<p class="block_2">"Kurtulursak," dedi Abby.</p>
	<p class="block_1"> </p>
	<p class="block_2">"Kurtulursak değil... kurtulduğumuzda!" diye ısrar etti Margaret.</p>
	<p class="block_1"> </p>
	<p class="block_2">Abby'nin gözleri yaşardı ve sinirleri boşaldı. Margaret onu kollarının arasına alırken, "Çok korkuyorum," dedi.</p>
	<p class="block_1"> </p>
	<p class="block_2">Arkadaşının korkusunu yatıştırarak, "Biliyorum. Ben de korkuyorum. Ama ne kadar korkarsak korkalım yapmamız gerekeni yapmalıyız. Başka yolu yok," dedi Margaret. "Ne istersen yapacağım," dedi Abigail. "İyi," dedi Margaret. "Her zaman yakınımda ol ve kaçmak için bir fırsat yakaladığımda emin ol ki değerlendireceğim. Sadece beni izle."</p>
	<p class="block_3"> </p>
	<p class="block_2">Abigail hiçbir şey söylemedi.</p>
	<p class="block_1"> </p>
	<p class="block_2">Kamaranın kapısı aniden açıldı. Siyahlar içindeki iki denizci içeri girip, kapının yanında nöbet pozisyonu aldılar. Arjuna Svadjian'ın yerine içeri bir kadın girdi. Saçı hemen hemen siyahtı, açık teni ve mavi gözleriyle beraber düşünüldüğünde, bu ona egzotik bir hava veriyordu. Kamaradan içeri girdiğinde üzerinde omuzlarından aşağı sarkık giydiği, altında pek de bir şey olmadığını gösteren bir cüppe vardı ve göğüslerini boyundan bağlı ince bir bluz örterken, belinin çevresine, kısa, basit bir ipek etek sarmıştı. Üzerindeki azıcık kıyafet zarif bir stilde ve kaliteliydi, en önemlisi de bir servet değerinde mücevherler takıyordu.</p>
	<p class="block_1"> </p>
	<p class="block_2">Margaret karşısındakinin bir taverna dansözü ya da zengin bir fahişe olmadığını anladı, çünkü kadının gözlerinde insanı ürküten bir şey vardı. Hiç zorluk çekmeden, Kralın dilinde konuştu. "Sen Dükün kızı mısın?"</p>
	<p class="block_1"> </p>
	<p class="block_2">"Evet, öyleyim. Sen kimsin?" dedi Margaret.</p>
	<p class="block_1"> </p>
	<p class="block_2">Kadın soruyu görmezden geldi. "O halde sen de Carse Baronu'nun kızısın?" dedi Abigail'e. Abigail başını sallayarak onayladı.</p>
	<p class="block_1"> </p>
	<p class="block_2">"Buradan götürüleceksiniz, size ne söylenirse yapın. Şunu bilin ki; iyi yaşayabilir, fakirlik içinde yaşayabilir ya da ülkenizin bir bölümünü -inanılmaz şekilde acı çekerek ölen adamları, kol gezen ölümü de izleyebilirsiniz. Size bunun sonsuza kadar sürüyormuş gibi görünmesini sağlayacak araçlarımız olduğunu garanti edebilirim. Seçim sizin. Ben iyi yaşamayı seçmenizi öneririm," dedi ve kaba bir şekilde ekledi, "Vatandaşlarınızın çektiği acının bir önemi yok, ama siz Kraliyet soyluları, bu sığırların çobanı olmak gibi güçlü bir hisse sahipsiniz. Umarım bu, işbirliğiniz için yeterli motivasyonu sağlar."</p>
	<p class="block_6"> </p>
	<p class="block_2">Eliyle işaret etti ve kamaranın dışından iki muhafız daha, beraberlerinde genç bir kızı sürükleyerek içeri girdi. Kadın gözlerini Margaret'tan ayırmadan, "Bu kızı tanıyor musun?" dedi.</p>
	<p class="block_1"> </p>
	<p class="block_2">Margaret kızı tanıdı: Kaledeki mutfak personelinden Meggy'di. Margaret başıyla onayladı.</p>
	<p class="block_1"> </p>
	<p class="block_2">"İyi," dedi kadın. "İyi bir durumda değil, yani onu öldürmek bize sadece doyurulacak bir mide kaybettirir," Bir an bekledi, sonra, "Öldürün," dedi.</p>
	<p class="block_1"> </p>
	<p class="block_2">"Hayır!" diye bağırdı Margaret; o sırada iki muhafızdan biri bir bıçak çıkarmış, Meggy'yi saçından yakalamış ve başını arkaya çekmişti. Adam bıçağını hızlı bir şekilde indirerek kızın boğazını zorlanmadan kesti. Olay o kadar çabuk cereyan etmişti ki kızın sadece boğuk bir çığlık atacak kadar zamanı olmuş ve sonra, gözleri şeffaflaşmış, boğazından oluk oluk kan akarken dizlerinin üzerine düşmüştü.</p>
	<p class="block_1"> </p>
	<p class="block_2">"Bunu yapmak zorunda değildiniz!" diye suçladı onları Margaret, Abigail'se gözleri korkudan açılmış bir halde, sessizce duruyordu.</p>
	<p class="block_1"> </p>
	<p class="block_2">"Bir gösteri," dedi kadın. "Sizin, benim için özel bir öneminiz var ve başka bir şansım kalmadıkça size zarar verme riskine girmeyeceğim. Ancak, işbirliği yapmazsanız, evinizdeki en küçük çocuğu alıp gözünüzün önünde, kömürlerin üzerinde yavaşça pişirmekten de tereddüt etmem. Durumu yeterince açık ifade edebildim mi?"</p>
	<p class="block_1"> </p>
	<p class="block_2">Margaret ağzında çiğ bir acılık bırakan kızgınlığını yuttu. Gözleri öfkeden yaşarmıştı, ancak, "Evet. Çok açık," derken, kendini sakin bir sesle konuşmaya zorlamıştı.</p>
	<p class="block_1"> </p>
	<p class="block_2">"İyi," dedi kadın. Döndü, cüppesini üzerine alıp çıktı. Kızı içeri sürüklemiş olan muhafızlar, onun cansız vücudunu yerden kaldırıp dışarı taşıdılar. Diğer iki muhafız, yere yayılan koyu kırmızı birikintiyi saymazsak, kamarayı eskisi gibi bırakarak kapıyı kapattılar.</p>
	<p class="block_1"> </p>
	<p class="block_1"> </p>
	<p class="block_2">* * *</p>
	<p class="block_2">Herkes pusunun kurulduğu alanda toplanırken Nicholas çevreyi incelemişti. Uzun çimenlerin arasında üç kılıç ve birkaç da bıçak buldular. Bir kutu sert ekmek ve kurutulmuş et de bulununca çabuk bir şekilde adamlar arasında paylaştırıldı.</p>
	<p class="block_1"> </p>
	<p class="block_2">Tuka perişan haldeki grubu izledi ve "Ah Encosi, çeteniz zor zamanlar geçiriyora benziyor," dedi.</p>
	<p class="block_1"> </p>
	<p class="block_2">Nicholas küçük adama baktı ve onun kolayca kandırılamayacağına karar verdi. "Böyle de diyebilirsin," diye cevap verdi. "Göründüğü kadarıyla, aynı şey senin için de geçerli."</p>
	<p class="block_1"> </p>
	<p class="block_2">Küçük adam söylenenler karşısında görünür biçimde büküldü. "Çok doğru, kudretli Kaptan. Böyle değerli bir kervanı kaybetmiş olmak efendimi çok sinirlendirecek. Dhiznasi Bruku'daki itibarı azalacak ve hiç kuşkusuz sorumlu tutulacak kişi de ben olacağım."</p>
	<p class="block_1"> </p>
	<p class="block_2">Nicholas, Dhiznasi Bruku'nun ne olduğunu bilmiyordu ama küçük adamın son sözü onu garip bir biçimde eğlendirmişti. "Efendin gibi kesinlikle keskin bir zekâya sahip biri, neden seni, basit bir arabacıyı sorumlu tutsun?"</p>
	<p class="block_1"> </p>
	<p class="block_2">Tuka omuzlarını silkti. "Suçlanacak başka kim hayatta kaldı ki?"</p>
	<p class="block_1"> </p>
	<p class="block_2">Ghuda güldü. "Ne kadar uzağa gidersen git, bazı şeyler hiç değişmiyor. "</p>
	<p class="block_1"> </p>
	<p class="block_2">"Öyle," dedi Nakor, Prensin arkasından çıkarak. "Ama bu zeki adam, kendi mülkünün ona dönmesine de minnettar olabilir aynı zamanda."</p>
	<p class="block_1"> </p>
	<p class="block_2">Tuka'nın gözlerinde vahşi bir ışık parıldadı. "Bu kadar kudretli bir kaptan, benim kadar basit birinden komisyon kabul eder mi?"</p>
	<p class="block_1"> </p>
	<p class="block_2">Ghuda başını hayır anlamında hafif bir şekilde salladı ve Nicholas, "Kabul etmem, ama eğer efendin tarafından görevlendirilirsen, ondan kabul ederim," dedi.</p>
	<p class="block_1"> </p>
	<p class="block_2">"Ahaa," dedi Tuka, gerçek bir hayal kırıklığı ifadesiyle. "Zavallı Tuka'yla dalga geçiyorsunuz, Encosi. Biliyorsunuz ki yapamam. Utanca ve Bruku'dan gelecek cezaya, belki dışlanmaya ve bir daha onurlu bir işte çalışamamaya katlanabilirim, ama efendimi anlaşmalarla bağlayamam, hayır olamaz."</p>
	<p class="block_1"> </p>
	<p class="block_2">Nicholas ne söyleyeceğini bilmediğinden çenesini ovdu. Ghuda her şeye rağmen, "Peki, sanırım bu haydutların peşine düşebilir ve efendinden aldıklarını kolay bir şekilde geri alabilirdik," dedi.</p>
	<p class="block_1"> </p>
	<p class="block_2">Tuka şimdi gerçekten acı çekiyormuş gibi görünüyordu. "Ah, değerli Kaptan, eğer bunu yaparsanız, umutsuzluk nehrinin kıyısından yeniden ayrılırım. Hayır, bir şekilde pazarlık yapmak mümkündür."</p>
	<p class="block_1"> </p>
	<p class="block_2">Sessizce yanlarında durmakta olan Amos sonunda, "Şey, mal kurtarmanın kuralları her yerde hemen hemen aynıdır," dedi.</p>
	<p class="block_1"> </p>
	<p class="block_2">Nicholas döndü ve " denizde öyle belki ama -bizim geldiğimiz yerde, çalınmış malları alanları asardık, hatırlıyor musun?" dedi.</p>
	<p class="block_1"> </p>
	<p class="block_2">Amos içini çekti. "Medeni yasaların güzelliği işte; unutmuşum," dedi kuru bir şekilde.</p>
	<p class="block_1"> </p>
	<p class="block_2">"Şöyle diyelim: Bu haydutların kim olduğunu bulduktan sonra ne yapabileceğimize bakarız ve eğer bir şeyleri geri alabilirsek, her zamanki kadar ücret alırız," dedi Nicholas.</p>
	<p class="block_1"> </p>
	<p class="block_2">Tuka’nın yüz ifadesinde umuda benzer bir şey belirdi. "Hizmetinizde kaç savaşçı var, Encosi?" "Benim dışımda otuz üç kişi," dedi Nicholas.</p>
	<p class="block_3"> </p>
	<p class="block_2">Tuka, Brisa'yı işaret etti. "Kız da dahil mi?" diye sordu, pazarlık etmek için eline hemen bir şans geçmiş gibi.</p>
	<p class="block_1"> </p>
	<p class="block_2">Tuka’nın ayaklarının arasında, fırlatılma hızı yüzünden sallanmaya devam eden bir bıçak belirdi.</p>
	<p class="block_1"> </p>
	<p class="block_2">Brisa elinden geldiği kadar kötü bir şekilde gülümsedi. "Kız da dahil," dedi.</p>
	<p class="block_1"> </p>
	<p class="block_2">"Kadın savaşçılar," dedi Tuka, zoraki bir gülümsemeyle. "Ben ilerici bir adamım. Otuz üç savaşçı ve siz, Encosi. Buradan Shingazi'nin İskelesi'ne, bir savaş ikramiyesiyle, altmış altı Khaipur cerlanderi hak edersiniz ve..."</p>
	<p class="block_1"> </p>
	<p class="block_2">Ghuda adamı, sözünü bitirmesini beklemeden yakaladı ve sert bir şekilde çekti. Adamı tuniğinden tutarak yukarı kaldırdı ve "Bizi kandırmaya çalışıyorsun," dedi.</p>
	<p class="block_1"> </p>
	<p class="block_2">"Hayır kibar efendi, hesaplarımın daha basındaydım!" Bayılacak gibi görünüyordu. "Her gün için altmış altı Khaipur cerlanderi demek istemiştim, artı yiyecek ve içecek ve Shingazi'nin İskelesi'ne ulaştığımızda da kaptana bir ikramiye!"</p>
	<p class="block_1"> </p>
	<p class="block_2">Nicholas başını iki yana salladı. "Yılan Nehri Kentine ve efendine ulaştığımızda demek istedin."</p>
	<p class="block_1"> </p>
	<p class="block_2">Beti benzi atan Tuka başka bir seçenek önerebilirmiş gibi göründü ama Ghuda, onu ayakuçları yerden iki üç santim yukarıda sallanacak şekilde havaya kaldırdı. "Hiip!" dedi küçük adam havaya yükselirken. "Eğer Encosi'nin dileği buysa, eminim efendim uyacaktır."</p>
	<p class="block_1"> </p>
	<p class="block_2">Ghuda adamı yere bıraktı ve Nicholas, "Ah, eğer efendin mallarının geri döndüğünü görmek istiyorsa uyar," dedi.</p>
	<p class="block_1"> </p>
	<p class="block_2">Tuka ağırlığını geriye verip bir ayağından diğerine geçirirken, sanki sıcak kömürlerin üzerinde dans ediyormuş gibi görünüyordu. Sonunda, "Anlaştık!" dedi.</p>
	<p class="block_1"> </p>
	<p class="block_2">"Ben Calis'i alayım," dedi Ghuda.</p>
	<p class="block_1"> </p>
	<p class="block_2">Nicholas başıyla onayladı ve Marcus'a, "Çevredeki çimenleri bir kez daha taramalarını denetle ve işimize yarayacak atladığımız bir şey var mı bir bak," dedi. Tuka'ya dönerek, "Burasıyla Shingazi'nin İskelesi arasında, yük arabalarındaki adamların çaldıkları şeyleri kayıklara boşaltabilecekleri bir yer var mı?" dedi.</p>
	<p class="block_1"> </p>
	<p class="block_2">"Hayır, Encosi. Bunlar, nereden bakılırsa bakılsın küçük kayıklardı. Eğer daha büyük nehir tekneleri varsa, Shingazi'nin İskelesi'ndedir." "O halde oraya gidiyoruz," dedi Nicholas.</p>
	<p class="block_1"> </p>
	<p class="block_2">Nicholas Amos'la görüştü ve hızlı bir şekilde güçlerini değerlendirdiler. Grubun artık bir yayı, beş kılıcı ve diğerlerini silahlandırmaya yetecek kadar bıçak ve kaması vardı. Kazadan kurtulan adamların hepsi ya deneyimli askerler ya da başlarından bir mücadele geçmiş denizcilerdi.</p>
	<p class="block_1"> </p>
	<p class="block_2">Nicholas, Amos'la çeşitli planları tartıştı, ama savaş hakkında dersler dışında az bilgisi olduğundan bunu daha ziyade sinirlerine hakim olmak için yaptı. Orada bulunan adamların tümünden daha çok teorik bilgiye sahip olduğundan emindi, ama savaş hakkında en az deneyime sahip olan da oydu. Marcus babasıyla beraber goblinlere karşı savaşmıştı ve hatta Harry bile, Krondor'a gelmeden önce haydutları kovalamak için babasıyla at sürmüştü.</p>
	<p class="block_1"> </p>
	<p class="block_2">Calis öğleden sonraya doğru geri döndü. Yayına yaslandı ve "Ghuda göz kulak oluyor. Bir miktar şarap ya da bira stoğu varmış-"</p>
	<p class="block_1"> </p>
	<p class="block_2">"İyi içkiler," diye tamamladı cümleyi Tuka.</p>
	<p class="block_1"> </p>
	<p class="block_2">"Peki, yük arabalarındakiler, iskeledeki arkadaşlarına katılmadan önce çoğunu içmeye karar vermişler anlaşılan. Arabaları yol kenarına çekmişler, iyi içiyorlarmış." Nicholas'a Tuka'nın kendilerini duymayacağı bir yere gelmesini işaret ederek, "Dahası da var. Tutsaklar," dedi. "Tutsaklar mı?" "Kadınlar."</p>
	<p class="block_1"> </p>
	<p class="block_2">Nicholas uzun bir süre düşündü, sonra yavaşça, dramatik bir şekilde, kılıcını çekti. Tuka'ya doğru yöneldi. Tuka'nın yüzü, bu kaba görünüşlü genç adam kendine doğru gelirken beyazlamıştı.</p>
	<p class="block_1"> </p>
	<p class="block_2">"Encosi?" diye viyakladı.</p>
	<p class="block_1"> </p>
	<p class="block_2">Kılıcının ucunu küçük adamın boğazına dayayarak, "Bana kadınlardan bahset," dedi Nicholas.</p>
	<p class="block_1"> </p>
	<p class="block_2">Tuka dizlerinin üzerine çöktü, ağlayarak, "Senin kadar büyük bir kaptana yalan söyleyecek kadar aptal olduğum için bağışla beni, efendi. Leydi Kal hayatımı alana kadar yaşayacağıma garanti verirsen her şeyi anlatırım."</p>
	<p class="block_1"> </p>
	<p class="block_2">"Konuş," diye emretti Nicholas, olabildiğince tehditkâr görünmeye çalışarak.</p>
	<p class="block_1"> </p>
	<p class="block_2">İkna edici görünmüş olmalıydı ki, Tuka her şeyi akıcı bir şekilde anlatmıştı. Kadınlar, bir asilzadenin kızı -Nicholas bunun ne anlama geldiğini anlamasa da, Ranjana unvanlı- ve dört nedimesiydi. Kız Kilbar kentinden geliyordu ve Yılan Nehri Kentinin yöneticisi, Derebeyi denilen birine gönderiliyordu. Karısı olmak için. Tuka'nın efendisine, Andres Rusolavi'ye, bu ayarlanmış evliliğe aracılık etmesi ve kızı Khaipur'dan Yılan Nehri Kentine güvenli bir şekilde götürmesi için büyük miktarda para ödenmişti.</p>
	<p class="block_1"> </p>
	<p class="block_2">Tuka, haydutların Derebeyi'yle -Nicholas’ın bir ticaret birliği ya da kurumu olduğunu tahmin ettiği- Dhiznasi Bruku'nun arasını açmak için gönderildiğine inandığına yemin ediyordu. "Böyle bir şeyi kim ister?" diye sordu Ghuda.</p>
	<p class="block_3"> </p>
	<p class="block_2">Tuka'nın kafası karışmışa benziyordu. "Eminim, Derebeyi'nin birçok düşmanı olduğunu bilmeyecek kadar uzak bir yerden gelmiyorsunuzdur. Büyük bir ihtimalle bu, Derebeyi'nin şu an savaşta olduğu yönetici Maharta Rafının işidir."</p>
	<p class="block_1"> </p>
	<p class="block_2">"Biz çok uzak bir kentten geliyoruz," dedi Nicholas.</p>
	<p class="block_1"> </p>
	<p class="block_2">"Efendim ve ortakları, Derebeyi'ne yeni eşiyle birlikte hediyeler göndererek yaranmaya çalışıyorlardı."</p>
	<p class="block_1"> </p>
	<p class="block_2">"Ve büyük bir ihtimalle, bu Raj'a da hediyeler gönderiyorlardı," dedi Ghuda soğuk bir ifadeyle.</p>
	<p class="block_1"> </p>
	<p class="block_2">Tuka sırıttı. "Efendim, tüm seçenekleri gözeten bir adam olarak bilinir, Sab."</p>
	<p class="block_1"> </p>
	<p class="block_2">Nicholas, Sab terimini tanıdı, 'efendi' anlamına geldiğini biliyordu. "Yani, bu kızı ve ona eşlik edenleri kurtarırsak, hem efendinden hem de bu Derebeyi'nden bir şeyler koparırız," dedi.</p>
	<p class="block_1"> </p>
	<p class="block_2">"Efendimden kesinlikle, Encosi, ama Derebeyi?" dedi Tuka. Omuzlarını silkti. "Zaten bir sürü karısı var."</p>
	<p class="block_1"> </p>
	<p class="block_2">"Saldırmak sorun değil," dedi Calis.</p>
	<p class="block_1"> </p>
	<p class="block_2">"Ama kızları canlı tutmak sorun olacaktır," dedi Amos.</p>
	<p class="block_1"> </p>
	<p class="block_2">Nicholas yere çömelerek, "Nasıl yerleşmiş durumdalar?" dedi.</p>
	<p class="block_1"> </p>
	<p class="block_2">Calis yere bir bıçakla çizdi. "Dört yük arabası ve bir sorun çıkmayacağından eminler, çünkü arabalarla çevrili bir savunma kampı kurmamışlar. Arabaları yol kenarına çekmişler." Toprağa yük arabalarını temsilen dört uzun çizgi çekti. "Kızlar ikinci arabadaydılar."</p>
	<p class="block_1"> </p>
	<p class="block_2">"Kaç adam var?"</p>
	<p class="block_1"> </p>
	<p class="block_2">"Her arabada dört kişi, hepsi silahlı."</p>
	<p class="block_1"> </p>
	<p class="block_2">"Ne kadar yaklaşabiliriz?"</p>
	<p class="block_1"> </p>
	<p class="block_2">"Nehir tarafının dışında bir sürü uzun çimen var. Sanırım, beş ya da altımız, arabalara on-on iki adım yaklaşabiliriz."</p>
	<p class="block_3"> </p>
	<p class="block_2">Nicholas düşündü. "O uzaklıktan kaçını öldürebilirsin?"</p>
	<p class="block_1"> </p>
	<p class="block_2">"Yeterli okum olsaydı, hepsini. Onlar neler olup bittiğini farkına varmadan, üç dört tanesini yere serebilirim büyük bir ihtimalle. Yeteri kadar içmişlerse, belki daha fazlasını," dedi Calis.</p>
	<p class="block_1"> </p>
	<p class="block_2">"Marcus ve adamlardan birkaçıyla, çimenlikten onları çevrelerim. Ben bu uçtan içeri girerken, Ghuda on kişi kadarlık bir grubu bu taraftan yöneltir. Kalanlar, arabaların olduğu taraftan saldıracak ve Calis, saldırı emrini senin vermeni istiyorum. Bağırışları duyunca geleceğiz," dedi Nicholas.</p>
	<p class="block_1"> </p>
	<p class="block_2">Calis bir süre düşündü, sonra, "Benim kadınlara yakın olanları mı öldürmemi isliyorsun?" dedi.</p>
	<p class="block_1"> </p>
	<p class="block_2">"Hayır, ne yapmaya çalışacaklarını söylemiyorum: Öldür onları ya da rehine olarak kullan. On altısının da üstesinden gelebiliriz; ama kadınların güvende olacağından emin olamayız. Senin işin bu."</p>
	<p class="block_1"> </p>
	<p class="block_2">Calis başıyla onayladı. "Haydutları, sizin onlara ulaşabileceğiniz kadar uzağa çekeceğim." "Güzel."</p>
	<p class="block_1"> </p>
	<p class="block_2">Nicholas, haydutlara saldırmak için seçilen adamlara emir verdi. Anthony'yle Nakor'a döndü. "Savaşamayacak kadar güçsüz olanlarla burada kalın ve ortam durulunca arkadan gelin.</p>
	<p class="block_1"> </p>
	<p class="block_2">Hünerlerinize ihtiyaç duyabiliriz."</p>
	<p class="block_1"> </p>
	<p class="block_2">"Yaraları iyileştirmek için kullanabileceğim birkaç şey buldum burada," dedi Anthony. Nakor onaylayarak başını salladı. "Bekleyeceğim." Saldırıya katılamayacak olmaktan pek de üzgün görünmeyen, Brisa da dahil, yarım düzine kadar kişiye arkada kalmaları söylendi. Ghuda'nın beklediği yere ulaşmaları gün batımını buldu.</p>
	<p class="block_3"> </p>
	<p class="block_2">Arka arkaya sıralanmış yük arabalarından sonuncusuna bakan bir yükseltide duruyordu. Nicholas yanına geldiğinde, "Şimdiden adamakıllı sarhoşlar; sanırım, kadınlar için kavga etmişler.</p>
	<p class="block_1"> </p>
	<p class="block_2">Bak," dedi.</p>
	<p class="block_1"> </p>
	<p class="block_2">Nicholas, Ghuda'nın işaret ettiği yere baktı ve bir adamın, arabalardan birinin altında yattığını gördü. "Anlaşmazlıklarını çözmek konusunda pek de nazik değiller, değil mi?"</p>
	<p class="block_1"> </p>
	<p class="block_2">"Öyle," dedi Ghuda. "Plan ne?"</p>
	<p class="block_1"> </p>
	<p class="block_2">"Ben bir grupla uç tarafa geçiyorum," dedi Nicholas. "Biz haydutlara üç yandan saldırırken, Calis onları kızlardan uzak tutacak."</p>
	<p class="block_1"> </p>
	<p class="block_2">"Basit, ama benim aklıma da daha iyisi gelmiyor," dedi Ghuda.</p>
	<p class="block_1"> </p>
	<p class="block_2">Nicholas, Ghuda'yla kalmayanlara, kendisiyle Calis'i izlemelerini işaret etti. Calis yönetimi ele aldı ve yola paralel bir sırtın arka tarafı boyunca ilerledi. İkinci arabanın karşısındayken, Nicholas'a grubunu uç tarafa götürmesi için işaret etti.</p>
	<p class="block_1"> </p>
	<p class="block_2">Nicholas yarı çömelmiş bir halde koştu ve yerini aldığında, adamlara hazır olmalarını işaret etti. Her şey hıza ve şaşırtmacaya bağlıydı. Eğer haydutlar organize olurlarsa, Nicholas’ın çetesi, sistemli bir şekilde savaşan on beş silahlı adamla boy ölçüşemezdi.</p>
	<p class="block_1"> </p>
	<p class="block_2">Aniden, Calis'in yanındaki adamlardan bir bağırtı koptu ve Nicholas doğrulup koşmaya başladı.</p>
	<p class="block_1"> </p>
	<p class="block_2">Diğerleri arkasında mı diye dönüp bakmadı; arkasında olduklarını varsayıyordu.</p>
	<p class="block_1"> </p>
	<p class="block_2">Onu bulanık görüntüler karşıladı. Küçük bir fıçıdan gırtlağına kehribar rengi bir sıvı boşaltan bir adam ayağa kalktı ve döndüğünde, Nicholas’ın kendine doğru koştuğunu gördü; saldırganlar yanına gelirken, bırakmış likör çenesinden aşağı dökülsün, kafası karışmış bir halde gözlerini kırparak dikiliyordu. Sonunda fıçıyı fırlattı ve kılıcını çekti, ama biri bir bıçak fırlatıp onu omzundan vurdu.</p>
	<p class="block_1"> </p>
	<p class="block_2">Nicholas koşarak onu geçti ve gürültünün neden kaynaklandığını görmek için dönen bir adamı öldürdü. Sonra karşısına kılıçlı başka biri çıktı ve düello başladı.</p>
	<p class="block_1"> </p>
	<p class="block_2">Nicholas çevresindeki savaşın belli belirsiz farkındaydı, ama karşısındaki adama odaklanmayı sürdürüyordu. Orta yaşlı, deneyimli bir adamdı, saldırısı ise basit ve doğrudandı. Adamın saldırı düzenini sezmek Nicholas’ın bir dakikasını aldı ve adamı öldürdü.</p>
	<p class="block_1"> </p>
	<p class="block_2">Aniden mücadele bitti. Nicholas çevresine bakındı ve kendi adamlarının organize olamamış ve sarhoş bir gruba saldırmış olduklarını, haydutların çoğunun da kendilerine saldırıldığını anlamadan öldürülmüş olduklarını fark etti.</p>
	<p class="block_1"> </p>
	<p class="block_2">Nicholas, Amos'un gemisindeki denizcilerden birini gördü. Adamı yakalayarak, "Bulabildiğiniz tüm silahları ve işe yarar şeyleri toplayın. Kimsenin cesetleri nehre atmadığından emin olun."</p>
	<p class="block_1"> </p>
	<p class="block_2">Onunla hemen hemen aynı yaştaki beş kadının korkudan sindiği ikinci arabaya gitti. İkisinin giysileri yırtılmış ve yüzleri morarmıştı. Söyleyecek başka bir şey düşünemeden, "İyi misiniz?" diye sordu Nicholas.</p>
	<p class="block_1"> </p>
	<p class="block_2">Kadınlardan biri, güzel bir ipek elbise giyinmiş olanı, "Yaralanmadık," dedi. İri iri açılmış kahverengi gözleri ve titreyen sesi, kadının kurtarıldılar mı yoksa sadece bir çeteden bir başkasına mı geçtiklerine emin olmadığını gösteriyordu. Nicholas, kadının etkileyici güzelliği karşısında çarpılarak bir saniye durdu.</p>
	<p class="block_1"> </p>
	<p class="block_2">Gözlerini kadından almak için kendini silkerek, "Artık güvendesiniz," dedi.</p>
	<p class="block_1"> </p>
	<p class="block_2">Etrafına bakındı ve Ghuda'yı gördü. Yaşlı paralı asker kampı inceliyordu. Nicholas onun yanına ulaştığında, "Bunlar eğitimli askerler değildi, Nicholas," dedi.</p>
	<p class="block_1"> </p>
	<p class="block_2">Nicholas etrafına bakındı ve Ghuda'nın fikrine katılmak zorunda kaldı. "Kamp kurmak için yol üzerindeki savunma açısından en zayıf yerlerden birini seçmişler ve nöbetçileri de yoktu."</p>
	<p class="block_1"> </p>
	<p class="block_2">Ghuda sakalını kaşıdı. "Ya çevrede kimse olmadığını düşünüyorlardı..."</p>
	<p class="block_1"> </p>
	<p class="block_2">"Ya da destek kuvvet bekliyorlardı," dedi Nakor, Nicholas’ın yanında belirerek.</p>
	<p class="block_1"> </p>
	<p class="block_2">"Organize olsak ve olabildiğince çabuk yola düşsek iyi olur," dedi Nicholas.</p>
	<p class="block_1"> </p>
	<p class="block_2">"Çok geç," dedi küçük adam, Ghuda ve yanındakilerin mücadeleden önce beklemiş oldukları sırtı gösteriyordu.</p>
	<p class="block_1"> </p>
	<p class="block_2">Sırtın üzerinde, bir dizi atlı sakin bir şekilde onları izliyordu.</p>
	<p class="block_4" id="calibre_pb_14"> </p>
</body></html>
