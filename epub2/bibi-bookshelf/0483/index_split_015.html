<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>02 - Kralın Korsanı  - Gediksavaşları Dünyasından</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_">KEŞİF</p>
	<p class="block_1"> </p>
	<p class="block_2">Nicholas işaret verdi.</p>
	<p class="block_1"> </p>
	<p class="block_2">Adamlar hızlı bir şekilde, arabaların arkasındaki savunma bölgelerine koşarken, diğerleri ölü haydutların kılıç ve yaylarını aldılar. Kısa bir yay taşıyan Marcus, Nicholas’ın yanında belirdi. "Benim hoşlandığım türden değil," dedi Marcus yayın çekilişini test ederek, "ama işe yarar," diye görüş bildirdi. Tuka bir düzine atlıyı göstererek, "Jeshandi!" dedi. "Dostlar mı?" dedi Nicholas.</p>
	<p class="block_1"> </p>
	<p class="block_2">Küçük adam bu soru karşısında, tam anlamıyla üzgün göründü. "İlkbahar Buluşması'nda herkesin gelip ticaret yapabileceğine dair bir barış anlaşması yapıldı. Ama buluşma sona erdi ve nehrin onlara ait tarafındayız."</p>
	<p class="block_1"> </p>
	<p class="block_2">"Nehrin onlara ait tarafı mı?" diye sordu Harry, elinde iyi bakılmış kısa bir kılıç vardı.</p>
	<p class="block_1"> </p>
	<p class="block_2">Tuka başını salladı onaylayarak. "Shingazi İskelesi'nden kuzeye, sonra Yılan Nehri'nin Vedra ile birleştiği en yakın yere, yani batı yönüne ve nehirden çöle uzanan çimenlik Jeshandi yurdudur. Onlar bırakmadan kimse geçemez. Bazen konukseverlikleri sonsuzdur, ama bazen de haydutlardan sadece biraz daha iyi olurlar. Şu öndeki, yularının üzerinde kırmızı püskül olan adam bir Hetman'dır, çok önemli bir şahsiyettir."</p>
	<p class="block_3"> </p>
	<p class="block_2">"Pekâlâ, onlar bekleyebildiği sürece biz de bekleyebiliriz," dedi Nicholas.</p>
	<p class="block_1"> </p>
	<p class="block_2">Sonra, sırtın kuzey ve güney kenarlarında on ikişer adam daha belirdi. "Belki de bekleyemeyiz," dedi Nicholas.</p>
	<p class="block_1"> </p>
	<p class="block_2">Yük arabasının üzerine çıktı ve kılıcını havaya kaldırdı, böylece onu açık bir şekilde görebilirlerdi. Sonra, kılıcını kınına soktuğunu gösteren bir hareket yaptı. Nicholas arabadan aşağı atladı ve "Ghuda, benimle gel. Marcus, sen ve Calis, eğer hızlı bir şekilde geri dönmemiz gerekirse, bizi korumaya hazır olun."</p>
	<p class="block_1"> </p>
	<p class="block_2">Ghuda, Nicholas'a katıldı ve ikili, arabalarla sırt arasındaki orta bir noktaya kadar yürüdü. İki atlı diğerlerinden ayrıldı ve yavaş bir şekilde sırttan aşağı indi.</p>
	<p class="block_1"> </p>
	<p class="block_2">Yaklaştıklarında, Nicholas onları inceledi. Her atlı bir yay, ok çantası ve de çeşitli kılıçlarla bıçaklar taşıyordu. Tunik ve pantolonlarının üzerine koyu renk uzun pelerinler giymişlerdi, başlarına çivit mavisi ya da kırmızı, boyunlarını örten kumaşları da olan koni biçiminde şapkalar takmışlardı. Yüzlerini tozdan korunmak için kumaşla örtmüşlerdi ve sadece gözleri açıktaydı.</p>
	<p class="block_1"> </p>
	<p class="block_2">Nicholas'la Ghuda'nın yanına ulaştıklarında dizginlerini çektiler. Nicholas, Jal-Purlu çöl adamlarının yaptığı gibi eliyle sırasıyla alnına, kalbine ve karnına dokundu ve resmi selamlama sözlerini söyledi. "Barış sizinle olsun."</p>
	<p class="block_1"> </p>
	<p class="block_2">Atlılardan biri, bu bölgede yaygın olduğu anlaşılan bir çeşit Kesh dili konuşarak, "Aksanınız korkunç," dedi. Atından aşağı atlayarak, "Ama bir tarzınız var," diye ekledi. Elini salladı. "Ve barış sizinle de olsun." Sonra biraz daha yakınlaştı ve Nicholas, çivit rengi peçenin üzerinde bir çift mavi göz gördü. Yük arabalarını göstererek, "Burada neler oluyor?" dedi.</p>
	<p class="block_3"> </p>
	<p class="block_2">Nicholas, baskını ve arabaların geri alınışı anlattı. Sözlerini bitirdiğinde, "Jeshandi topraklarından ayrılıyoruz ve size saygısızlık etmek gibi bir niyetimiz yok. Bu kervan, İlkbahar Buluşması'ndan evine dönüyordu," dedi. Buluşmada her ne barış anlaşması yürürlüğe koyulmuşsa, anlaşmanın buluşmada bulunanlar Jeshandi topraklarından ayrılana kadar etkisini sürdüreceğine dair iddiasına, adamın ikna olmasını umdu.</p>
	<p class="block_1"> </p>
	<p class="block_2">Konuşan atlı peçesini indirdi ve Nicholas, çıkık elmacık kemikleriyle keskin gözlerin hakim olduğu genç bir yüzle karşılaştı. Bu yüzde Nicholas'a tanıdık gelen bir şey vardı ve aniden ne olduğunu anladı.</p>
	<p class="block_1"> </p>
	<p class="block_2">Arabalara dönerek, "Calis! Buraya gelsen iyi olur," dedi. Elf arabadan aşağı atlarken, Ghuda, "Ne var?" dedi. "Yüzüne bak," dedi Nicholas.</p>
	<p class="block_1"> </p>
	<p class="block_2">"Yüzüme hakaret mi ediyorsunuz?" dedi atlı, tavrı sinirliydi ve bir anlık uyarıyla meseleyi çözmeye hazır görünüyordu.</p>
	<p class="block_1"> </p>
	<p class="block_2">"Hayır, sadece burada, bu şartlar altında sizin türünüzden biriyle karşılaşmayı beklemiyorduk."</p>
	<p class="block_1"> </p>
	<p class="block_2">Atlı öne eğilip, Nicholas’ın gözlerine dik dik bakarak, " 'sizin türünüzden' de ne demek?" derken, ses tonu açık bir şekilde kavgacı bir hal aldı.</p>
	<p class="block_1"> </p>
	<p class="block_2">Calis onlara ulaştığında son konuşulanları duydu ve "Burada bir elfle karşılaşmayı beklemediğini söylemek istedi," dedi. Atlı, kafası karışmış gibi göründü ve "Bu kelime ne anlama gelirse gelsin, bana adım ve unvanımla hitap edilecek," dedi. Calis, şaşkınlığını saklayamayarak, "Adınız ve unvanınız nedir?" dedi.</p>
	<p class="block_1"> </p>
	<p class="block_2">"Ben Mikola'yım, Jeshandilerin Zakosha Atlılarının Hetman'ı." Nicholas, Hetman'ı Calis'in şaşkınlığından uzaklaştırmak için başını eğerek onu yeniden selamladı. "Ben Nicholas'ım, bu grubun lideriyim ve dostum olacak adamların düşmanı olmam."</p>
	<p class="block_1"> </p>
	<p class="block_2">"İyi konuşuyorsun," dedi Mikola, yüzünde koca bir gülümsemeyle. "Ama şehir adamlarının meseleleri beni ilgilendirmez." Nicholas'a onu suçlar gibi parmağını uzattı ve gülümsemesi kayboldu. "Beni ilgilendiren, keçilerimin parasını kimin ödeyeceği." "Keçilerin mi?" dedi Nicholas.</p>
	<p class="block_1"> </p>
	<p class="block_2">"Kesinlikle. Yenilecek kadar büyümüş keçilerin kulaklarındaki dövmeleri göremediniz mi? İşaretimi tanımadınız mı? Bana, onları öldürüp yerken fark etmediğinizi söylemeyin. Ve dünyanın bir ucunda ne işiniz vardı?"</p>
	<p class="block_1"> </p>
	<p class="block_2">Nicholas’ın cevap vermesini beklemeden, "Burada kamp kuracağız ve bir sürü şey hakkında konuşacağız. Ama en önemlisi, keçilerin fiyatını tartışacağız," dedi.</p>
	<p class="block_1"> </p>
	<p class="block_2">Yeniden atına atladı ve arkadaşlarına emirler haykırarak, atını yükseltiye sürdü.</p>
	<p class="block_1"> </p>
	<p class="block_2">"Bütün bunlar ne anlama geliyor?" dedi Ghuda. "O bir elf," dedi Nicholas.</p>
	<p class="block_1"> </p>
	<p class="block_2">"Ben bir şey fark etmedim ve kulakları da görünmüyordu. Üstelik, Calis'ten başka bir elfle hiç karşılaşmadım," dedi Ghuda. Calis başını onaylayarak salladı. "Annemin halkından kimseyle karşılaşmamış olabilirsin, ama bu doğru. O bir elf ve dahası, bunun ne demek olduğunu bilmiyor." Calis, yüzünde belirgin bir endişe ifadesiyle gözlerini uzaklaşan atlıya dikti.</p>
	<p class="block_1"> </p>
	<p class="block_2">Akşam karanlığı bastırdıktan sonra, Mikola'nın çadırında misafir edildiler. Calis gün boyunca sessiz kalmıştı. Jeshandi lideri keçileri nedeniyle üzgün olabilirdi, ama misafirperverliği, insanlarının, Raptor kazasından sağ kalanlara sunduğu ziyafetten açık bir şekilde anlaşılabiliyordu.</p>
	<p class="block_1"> </p>
	<p class="block_2">Hetman'ın yurt dediği çadırına, Nicholas, Harry, Ghuda, Nakor, Marcus, Amos ve Anthony ile beraber Brisa da gelmişti. Yurt dedikleri, ahşap kafeslerin üzerine gerilen keçi kili ve koyun yününden keçeyle, geniş, dairesel bir yapıydı ve Mikola'nın yurdu, iki düzine adamı rahat rahat alıyordu. İçeride çeşitli renk ve şekillerde bayraklar ve flamalar, sırma işli kırmızı kumaşlar, kenarları boncuklarla süslü hayvan derileri asılıydı. Hava baharat kokuları nedeniyle ağırlaşmıştı, çünkü tütsüden atların ve insan terinin sert kokusunu dağıtan güzel bir koku yayılıyordu. Nicholas, buralıların sık sık banyo yapmadıklarından emindi.</p>
	<p class="block_1"> </p>
	<p class="block_2">Brisa'ya, onu öfkelendirmek için, Hetman'ın yurduna, karıları dışında -ki o da sadece, Hetman'ın canı çektiğinde- kadınların girmesine izin verilmediği söylendi. Brisa olay çıkarmadı ama mırıldanması düşündüğünü açıkça ele verdi. Nicholas, Marcus'un Brisa'nın ağzının bozukluğunu duyduğunda gülümsediğini fark etti. Kuzeninin de Brisa konusunda kendisi gibi hissettiğinden emindi: Eski haline döndüğünü görmekten memnundu.</p>
	<p class="block_1"> </p>
	<p class="block_2">Sert bir şarapla birlikte gerçekten iyi bir yemek yedikten sonra Nicholas, "Mikola, cömertliğin sonsuz," dedi.</p>
	<p class="block_1"> </p>
	<p class="block_2">Mikola hafifçe gülümsedi ve "Konukseverlik Yasaları ihlal edilemez. Şimdi, bana şunu söyleyin: Aksanları tanırım ve sizinki gibi bir aksanı hiç duymadım. Siz nerelisiniz?"</p>
	<p class="block_1"> </p>
	<p class="block_2">Nicholas onlara yolculuklarından bahsetti ve Mikola, büyük denizin karşısından geldiklerini iddia etmelerinden etkilenmemiş göründü. "Eski zamanlarda yapılmış böyle yolculuklarla ilgili bir sürü hikâye var." Doğrudan Nicholas’ın gözlerine bakarak, "Hangi tanrıya inanıyorsunuz?" dedi.</p>
	<p class="block_3"> </p>
	<p class="block_2">Ses tonunda bir gerginlik sezen Nicholas daha üstü kapalı konuştu. "Grubumuzda birçok tanrıya saygı gösterilir-"</p>
	<p class="block_1"> </p>
	<p class="block_2">Nakor, Nicholas’ın sözünü kesti, "Ama hepsinden önemlisi Al-maral'dır."</p>
	<p class="block_1"> </p>
	<p class="block_2">Hetman başını sallayarak onayladı. "Siz yabancısınız, inancınız sizi ilgilendirir ve Jeshandi tarafından misafir edildiğiniz sürece, güvende olduğunuzdan emin olabilirsiniz. Ama şunu da bilin ki bu topraklardan bir kere ayrıldıktan sonra geri dönecek olursanız, onun sadece birer yüzü olan tüm diğerlerinin kaynağı Tek Gerçek Tanrı'ya ibadet edeceğinize yemin edersiniz ya da hayatınızdan olursunuz."</p>
	<p class="block_1"> </p>
	<p class="block_2">Nicholas başını salladı ve Nakor'a baktı. "Bu eski hikâyeler hakkında ne biliyorsunuz, Hetman?" dedi Calis.</p>
	<p class="block_1"> </p>
	<p class="block_2">"Bir zamanlar, sizin geldiğiniz yerden gelmişiz," dedi Mikola. "Ya da en azından Kitap böyle söylüyor ve onun içinde sadece Tanrının gerçek sözleri yazılı olduğundan öyle olmak zorunda." Calis'e bakarak, "Bilmek istediğin başka bir şey var mı?" diye sordu.</p>
	<p class="block_1"> </p>
	<p class="block_2">Calis başını evet anlamında salladı. "Benim halkımla akrabasınız."</p>
	<p class="block_1"> </p>
	<p class="block_2">"Sen uzun yaşayanlardan mısın?" derken, Hetman'ın gözleri hafifçe açıldı.</p>
	<p class="block_1"> </p>
	<p class="block_2">Calis saçını arkaya atarak, ucu yukarı doğru kıvrık kulağını gösterdi. "Al-maral'a hamdolsun," dedi Mikola. Karşılık olarak, uzun sarı saçlarını arkaya attı ve kulağını ortaya çıkardı. "Ama seninki biraz farklı. Neden?"</p>
	<p class="block_1"> </p>
	<p class="block_2">Calis yavaş bir şekilde konuştu. "Annem sizin türünüzden. Elvandar'da, halkımızın Kraliçesi."</p>
	<p class="block_1"> </p>
	<p class="block_2">Eğer Calis, Hetman'ın sözlerine bir tepki vermesini beklediyse de öyle olmadı. "Biraz daha bahset," dedi Mikola.</p>
	<p class="block_3"> </p>
	<p class="block_2">"Babam bir insandı, ama özel bir sihir yeteneği vardı."</p>
	<p class="block_1"> </p>
	<p class="block_2">"Açıkçası, öyle olmak zorunda," dedi Hetman, "çünkü kabilemizin uzun tarihinde, uzun yaşayanlarla kısa yaşayanların birlikteliği döl vermemiştir." Ellerini bir kez şaklattı ve bir hizmetkâr bir kap su getirdi. "Bu nedenle, Jeshandiler arasında bu tip birliktelikler yasaklanmıştır," derken, ellerini yıkadı.</p>
	<p class="block_1"> </p>
	<p class="block_2">"Bu tip birliktelikler benim halkım arasında yasak değildir," dedi Calis, "ama nadir görülür ve çoğunlukla mutsuzlukla sonuçlanır."</p>
	<p class="block_1"> </p>
	<p class="block_2">"Sen uzun yaşayanlardan mısın, kısa yaşayanlardan mı?" dedi Mikola.</p>
	<p class="block_1"> </p>
	<p class="block_2">Buruk bir gülümsemeyle, "Göreceğiz," diye yanıt verdi Calis.</p>
	<p class="block_1"> </p>
	<p class="block_2">"Kitap'ta," dedi Mikola, "sadık olan denizin diğer tarafından geldiğinde, uzun yaşayanların bu topraklarda avare olduğu yazılıdır. Uzun yaşayanlardan bazıları Tanrının kelamını duyana ve bu inancı kabul edene kadar; Al-maral her zaman merhametlidir, aramızdaki çatışma çok şiddetliydi. Ama ondan sonra birlik içinde yaşadık."</p>
	<p class="block_1"> </p>
	<p class="block_2">"Bu birçok şeyi açıklıyor," dedi Calis.</p>
	<p class="block_1"> </p>
	<p class="block_2">"Kitap her şeyi açıklıyor," dedi Hetman kesin bir ifadeyle.</p>
	<p class="block_1"> </p>
	<p class="block_2">Nicholas, konuşmasını bitirmiş görünen Calis'e baktı ve 'Mikola, misafirperverliğin için sana nasıl teşekkür ederiz bilmiyorum," dedi.</p>
	<p class="block_1"> </p>
	<p class="block_2">"Teşekküre gerek yok; minnettar olması gereken kişi verendir, çünkü birinin cömertliği sadece vererek öğrenebileceği yazılıdır." Dişlerini uzun tahta bir kıymıkla karıştırarak, "Şimdi, keçilerimin karşılığını nasıl ödemeyi öneriyorsunuz?" dedi.</p>
	<p class="block_1"> </p>
	<p class="block_2">Pazarlık devresi başladı ve Nicholas, dezavantajlı taraf olduğunu biliyordu, çünkü satış yapılmıştı, şimdi sadece fiyatı tartışıyorlardı. Gece ilerledikçe hayvanların kalitesi artmaya devam etti ama Nicholas, hayvanların cılız, sert ve lezzetsiz olduğunu söylemenin dışında bir şey yapamıyordu. Sonunda, ederlerinin en az üç katı kadar para ödedi. Her ne kadar Mikola, Nicholas'ın ona verdiği altın sikkelerin üzerindeki Kraliyet damgasını merak ettiyse de bunu gizledi; sikkelerin kalitesinden, ağırlığından memnundu ve bu yeterliydi.</p>
	<p class="block_1"> </p>
	<p class="block_2">Nicholas sonra silahlar ve stoklar için pazarlık etti ve pazarlık sona erdiğinde, tüm grup donatılmış, o yorulmuş ve saat de geç olmuştu. Hetman'a iyi geceler diledi ve arkadaşlarıyla beraber yük arabalarına döndü.</p>
	<p class="block_1"> </p>
	<p class="block_2">Yolda Nicholas, "Calis, Kitabın birçok şeyi açıklıyor dediğin pasajı hakkında ne diyordun?" dedi.</p>
	<p class="block_1"> </p>
	<p class="block_2">Calis omuzlarını silkti. "Bana her zaman, elflerin tek bir Kraliçesi, annem, tek bir yurdu, Elvandar, olan tek bir soy olduğu öğretilmiştir. Bundan önce, Valheru'nun hizmetkârlarıydık. Kaos Savaşları'ndan sonra, üç ayrı gruba ayrıldık: Annemin halkı eledhel, sizin Kara Yol Kardeşliği de dediğiniz moredhel ve glamredhel ya da deliler." Omzunun üzerinden bir süre bakarak, "Şimdi anlıyorum ki Elvandar'daki yurdumuzu hiç bilmeyen akrabalarımız var. Geleneksel kültürümüz sadece sizin Krallığınızla aynı kara parçasında yaşayanlardan bahsediyor. Bu halklar hakkında hiçbir şey bilmiyoruz," dedi.</p>
	<p class="block_1"> </p>
	<p class="block_2">"Ve onlar da sizin hakkınızda hiçbir şey bilmiyor," dedi Nakor.</p>
	<p class="block_1"> </p>
	<p class="block_2">"Tüm bu Al-maral konuşması da neydi?" diye sordu Nicholas.</p>
	<p class="block_1"> </p>
	<p class="block_2">Nakor başını salladı. "Kötü şeyler. Din savaşları, en kötüsünden. Asırlar önce, Ishap Kilisesi'nde, Her Şeyin Ötesinde Tek Bir Tanrı'ya inananlarla, Al-maral'a ya da tüm tanrılara, tüm daha küçük tanrıların var olduğuna ama onun değişik yüzleri olduğuna inananlar arasında büyük ayrılıklar yaşanıyordu.</p>
	<p class="block_1"> </p>
	<p class="block_2">Bu tip şeylerde görüldüğü gibi, bu ayrılık aynı zamanda Ishap tapınakları arasındaki güç savaşını da gizliyordu ve sonunda, Al-maral'ın izinden gidenler kâfir ilan edildi ve öldürüldü. Efsaneye göre, Büyük Kesh'tekiler çöle kaçtı ve öldü, ancak bazıları gemiye atlayıp, Sonu Olmayan Deniz'e açıldılar."</p>
	<p class="block_1"> </p>
	<p class="block_2">"Bu hepsinin neden Kesh dili konuştuğunu açıklıyor," dedi Ghuda.</p>
	<p class="block_1"> </p>
	<p class="block_2">"Daha çok birkaç yüzyıl önce konuşulan Kesh dili," dedi Harry.</p>
	<p class="block_1"> </p>
	<p class="block_2">"Encosi, büyük denizin diğer tarafından mı geliyor?" diye sordu Tuka.</p>
	<p class="block_1"> </p>
	<p class="block_2">"Sana uzak bir kentten geldiğimizi söylemiştim," dedi Nicholas.</p>
	<p class="block_1"> </p>
	<p class="block_2">"O halde, böyle bir çeteyi büyük denizin diğer tarafından buraya getiren şey önemli bir mesele olmalı, değil mi?" derken, Tuka'nın gözlerindeki ifade ne düşündüğünü ele veriyordu.</p>
	<p class="block_1"> </p>
	<p class="block_2">"Benim için senin efendinle tartışabileceğim bir mesele," dedi Nicholas. Küçük adamın zenginlik hayallerinin söndüğünü görerek, ekledi, "Ranjana'nın Derebeyi'ne geri götürülmesi senin yararına olacak."</p>
	<p class="block_1"> </p>
	<p class="block_2">"Efendim, en cömert şekilde değerlendirirse, başarılarımın kervanı korumadaki başarısızlığımı dengelemeye yeteceğine karar verecektir," dedi Tuka.</p>
	<p class="block_1"> </p>
	<p class="block_2">"Bizi efendine götür, biz de seni ödüllendirelim."</p>
	<p class="block_1"> </p>
	<p class="block_2">Adamın yüz ifadesi bir kez değişti. "Ah, teşekkür ederim, cömert Encosi."</p>
	<p class="block_1"> </p>
	<p class="block_2">"Burada işlerin nasıl yürüdüğünü öğrenmemiz gerek, bu nedenle cömertliğimiz karşılığında, bize bu yörenin âdetleri hakkında bilgi vereceksin."</p>
	<p class="block_3"> </p>
	<p class="block_2">"Tabii ki, Encosi."</p>
	<p class="block_1"> </p>
	<p class="block_2">Arabalara vardıklarında, Brisa'nın başında iki denizcinin nöbet tuttuğunu gördüler. "Ne oldu?" diye sordu Nicholas.</p>
	<p class="block_1"> </p>
	<p class="block_2">Denizcilerden biri, Kralın dilinde, "Biz onu dışarı çektiğimizde, neredeyse arabadaki kızlardan birini boğmak üzereydi, Majesteleri," dedi.</p>
	<p class="block_1"> </p>
	<p class="block_2">"Bana artık bu şekilde seslenme. Ben bu çetenin lideriyim ve Keshçe ya da Natalca konuş," dedi Nicholas.</p>
	<p class="block_1"> </p>
	<p class="block_2">Denizci, Natalca lehçesine geçti ve "Buna ne neden oldu bilmiyorum, ama bunu mücevherli kızı öldürmeye çalışırken buldum," dedi. "Mücevherli mi?" dedi Nicholas.</p>
	<p class="block_1"> </p>
	<p class="block_2">"Diğerlerinin Ranjana dediği kız."</p>
	<p class="block_1"> </p>
	<p class="block_2">Nicholas diz çökerek, "Brisa, ne oldu?" dedi.</p>
	<p class="block_1"> </p>
	<p class="block_2">"Kimse bana öyle diyemez..."</p>
	<p class="block_1"> </p>
	<p class="block_2">Onu susturmak için elini havaya kaldırarak, "Baştan başla," dedi Nicholas.</p>
	<p class="block_1"> </p>
	<p class="block_2">"Ben kendi işimle meşgul olurken, bu sümsük çocuk beni çağırdı ve ilk arabadaki bu kutuyu getirmemi istedi." Gözlerini kısarak ikinci arabaya baktı. "Ben de neden olmasın dedim. Kutuyu getirdim ve o, kutuyu açıp içindeki tüm mücevherleri takmaya başladı. Sonra, banyo yapması için su getirmemi emretti. Ben de git de kendin getir dedim ve sonra bana dedi ki..."</p>
	<p class="block_1"> </p>
	<p class="block_2">Nicholas onu yeniden susturdu. "Bu yüzden sen de onu öldürmeye mi çalıştın?"</p>
	<p class="block_1"> </p>
	<p class="block_2">"Birazcık. Tam olarak ölmeden bırakacaktım."</p>
	<p class="block_1"> </p>
	<p class="block_2">Nicholas durdu. "Sanırım, konuklarımızı ziyaret etmeliyim."</p>
	<p class="block_1"> </p>
	<p class="block_2">İkinci arabaya gitti ve yanlardaki çadır bezlerinin indirilerek, arabanın tamamen örtülmüş olduğunu gördü. Nicholas arka tarafta durarak kapıyı tıkladı.</p>
	<p class="block_3"> </p>
	<p class="block_2">İçeriden bir ses kim olduğunu sordu ve "Nicholas... Lider Nicholas," diye cevap verdi Nicholas.</p>
	<p class="block_1"> </p>
	<p class="block_2">Kapı açıldı ve genç bir kız yüzü belirdi. Buyurgan bir ses tonuyla, "Hanımım, fahişenin saldırısı nedeniyle çok üzgün. Sizi yarın kabul edebilecek. Hanımım izlemek için uyanmadan, fahişeyi öldürmeyin," dedi.</p>
	<p class="block_1"> </p>
	<p class="block_2">Kapı kapandı ve Nicholas gözlerini kırpıştırarak olduğu yerde kaldı. Kapıyı açmaları ve onu içeri almaları için şiddetle direndi, sonra herkesin derin bir şekilde uyuduğuna karar verdi. Bunun dışında, ne söyleyeceğini gerçekten bilmiyordu. Brisa'nın yanı başında oturduğu kamp ateşine geri döndü ve "Bu işi sabah halledeceğim," dedi. "Bana, dedi ki-"</p>
	<p class="block_1"> </p>
	<p class="block_2">"Sana ne dediğini biliyorum," diye sözünü kesti Nicholas. "Bu işi sabah halledeceğim. Şimdi biraz uyu."</p>
	<p class="block_1"> </p>
	<p class="block_2">Nicholas, ateşin başında ona katılmaları için Tuka, Amos, Marcus, Ghuda ve Nakor'u çağırdı. "Tuka, seni varlıklı bir adam yapamasak da en azından başarılı bir adam yaparız. Eğer sonra bir şekilde bir yararı olur diye bizi aldatmaya çalışırsan, şurada duran arkadaşım" -Ghuda'yı gösterdi- "boynunu koparmaktan memnuniyet duyacaktır. Şimdi bize bu ülkeyi anlat," dedi Nicholas.</p>
	<p class="block_1"> </p>
	<p class="block_2">Tuka bu sözcüğü anlamamış görünüyordu. "Ülke mi, Encosi?"</p>
	<p class="block_1"> </p>
	<p class="block_2">"Bu yöre. Kim yönetiyor burayı?"</p>
	<p class="block_1"> </p>
	<p class="block_2">"Nehrin bu tarafında, Jeshandiler tüm toprakların kendilerine ait olduğunu iddia ediyorlar." "Nehrin diğer tarafında?"</p>
	<p class="block_1"> </p>
	<p class="block_2">"Hiç kimse, Encosi. Yılan Nehri Kenti'nin Derebeyi'nin askerlerinin ulaşmayacağı kadar uzağındayız, bu nedenle bir hak iddia edemez. Ve diğer vatandaşlar da dağların diğer tarafındalar. Burada yaşayanlar, kendilerinin efendisidir."</p>
	<p class="block_1"> </p>
	<p class="block_2">Nicholas ve diğerleri, kendilerini içinde buldukları yörenin ne kadar yabancı ve garip olduğunu keşfederek, gece boyunca konuşmaya devam ettiler. Ne Krallıklar ne İmparatorluklar ne de Tuka'nın ne demek olduğunu anlayacağı kadar büyük politik kurumlar vardı. Burası, her biri silahlı kuvvetleriyle egemenlik altına alabildikleri topraklar üzerinde hak iddia eden şehir devletlerinden ve bağımsız yöneticilerden oluşmuş bir yerdi. Doğuda, Yılan Nehri'nin hüküm sürdüğü topraklarda, iktidar, zayıf bir klan konfederasyonunda, Jeshandilere bağlı kabile halklarındaydı. Şimdi, yirmi yıl kadar önce iktidara gelmiş olan ve gücünü bir klanı diğerine karşı kışkırtarak koruyan bu Derebeyi tarafından egemenlik altına alınmışlardı.</p>
	<p class="block_1"> </p>
	<p class="block_2">Sohbet ilerledikçe, Nicholas, bu yörede bir yerden bir yere gitmek için paralı askerlerden oluşan bir ordunun hizmetine ihtiyaç duyulduğunu fark etti; bu yüzden Tuka Nicholas’ın büyük bir lider, otuz üç adamının da paralı asker olduklarına inanıyordu.</p>
	<p class="block_1"> </p>
	<p class="block_2">Küçük adam, onlara birçok yorucu günün ve bu kadar büyük bir yemeğin ardından kaldırabilecekleri kadar çok şey anlattığında, Nicholas herkese gidip yatmalarını emretti ve Amos'tan, hemen yanı başlarında kamp kuran Jeshandiler nedeniyle pek ihtiyaçları varmış gibi görünmese de, nöbet tutması için birkaç adam seçmesini istedi. Ranjana'nın arabasının yanına da bir asker dikti.</p>
	<p class="block_1"> </p>
	<p class="block_2">İki haftadan fazla bir süre yerde yattıktan sonra, Mikola'dan satın almış olduğu uyku tulumu, Nicholas'a hayatı boyunca yattığı en yumuşak kuş tüyü yatak gibi geldi. Uzandı ve kazadan sonra ilk defa, derin dinlendirici bir uykuya daldı.</p>
	<p class="block_3"> </p>
	<p class="block_2">Nicholas yırtıcı bir çığlıkla sarsılarak uyandı. Elinde silahıyla ayağa kalkıp kendine gelmeye çalışırken, ışıktan ürkmüş bir baykuş gibi gözlerini kırpıştırdı. İki denizci de silahlarını çekmiş dikiliyorlardı. Derken, ikinci bir çığlıkla ikinci arabaya doğru döndüler. Nicholas kılıcını yerine geri koydu, çünkü bu çığlığın acı ya da korkudan değil bir hakaretten kaynaklandığı açıktı.</p>
	<p class="block_1"> </p>
	<p class="block_2">Nicholas arabanın arkasına yaklaştı ve Crydeeli askerlerden birini orada buldu. Asker, özür dileyerek omuzlarını silkti ve "Afedersiniz Komutanım ama kız sizi görmek istedi ve ben sizi uyandırmak istemedim, o da bu yüzden feryat etmeye başladı," dedi.</p>
	<p class="block_1"> </p>
	<p class="block_2">Nicholas başını salladı ve adama kenara çekilmesini işaret etti. Nicholas, tahta kapıyı tıkladı ve bir süre bekledikten sonra kapıda bir yüz belirdi. Onu geçen gece de karşılamış olan kız, "Geciktiniz!" dedi.</p>
	<p class="block_1"> </p>
	<p class="block_2">"Hanımınıza burada olduğumu söyleyin," dedi Nicholas. "Sizi birazdan kabul edecekler."</p>
	<p class="block_1"> </p>
	<p class="block_2">Nicholas derin bir uykudan uyandırıldığı ve bir şey yememiş olduğu için kendini sinirli hissediyordu. "Beni hemen görecek!" diyerek, kızı itip geçti. Alçak arabaya girerken eğildi. İçeri girdiğinde, arabanın birlikte seyahat eden beş kadının rahat bir şekilde uyuyabileceği kadar geniş ve uzun uç kısmındaki uyku tulumlarıyla bir yatak odasına dönüştürülmüş olduğunu gördü. Ayakta durduğu arka tarafa, arabanın her iki yanına, Nicholas’ın içlerinde kadınların kişisel eşyalarının bulunduğunu düşündüğü küçük kasalar yığılmıştı. Arabanın sol tarafına, kamp ateşinin uzağına gerilen tente Ranjana'nın aynasının önünde süslenebilmesi için içeri ışık girsin diye açılmıştı. Nicholas genç kadına yeterli ışıkta ilk kez iyice bir baktı.</p>
	<p class="block_3"> </p>
	<p class="block_2">Etkilenmişti. İlk izlenimi kadının hoş biri olduğuydu ama şimdi kadının Abby kadar güzel olduğunu fark etmişti. Gerçi Abby gündüzse, bu kadın onun yanında gece gibi kalıyordu. Abby açık renk tenli ve sarışınken, Ranjana siyah saçları ve sütlü kahve teniyle esmerdi. İnanılmaz uzunlukta kirpikleriyle, kocaman kahverengi gözleri vardı ve o an, çekici olmayan bir şekilde büzmüş olsa da dolgun dudaklara sahipti. Aceleyle, göğüslerini yukarı kaldırmak için taktığı siyah sutyenini açıkta bırakan, kırmızı ipek bluzunun önünü kapattı. Nicholas, kızın açıkta kalan teni karşısında hafifçe kızardı. Ranjana öfkesini Nicholas'a yöneltirken, yüz ifadesi Nicholas’ın bu anlık farkındalığını bozdu.</p>
	<p class="block_1"> </p>
	<p class="block_2">"İznim olmadan içeri girmeye cüret ettin!" diye çıkıştı Ranjana.</p>
	<p class="block_1"> </p>
	<p class="block_2">"Evet, cüret ettim," diye cevap verdi Nicholas. "Geldiğiniz yerde önemli biri olabilirsiniz, Ranjana, ama burada emirleri ben veririm. Bunu sakın unutmayın." Oturan kızın gözlerine bakabilmek için dizini bükerek, "Şimdi, bu, istediğiniz zaman benim size gelmemi bekleme saçmalığı da nedir?" dedi.</p>
	<p class="block_1"> </p>
	<p class="block_2">Gözlerinde öfke parıltılarıyla, "Senin isteğinle benim sana gelmemi beklemenden daha saçma değil. Ben Ranjana'yım! Tabii ki çağırdığım zaman geleceksin, köylü!" dedi kız.</p>
	<p class="block_1"> </p>
	<p class="block_2">Nicholas kızardı. Hayatı boyunca ona hiç bu şekilde hitap edilmemişti ve bundan hiç hoşlanmadı. Ona, babasının Prens olduğunu ve Kral olacak kişinin kardeşi olduğunu açıklamaya yeltendiyse de durumu daha basit bir şekilde anlatmaya karar verdi. "Leydi, siz bizim misafirimizsiniz ve sizi bir mahkûma çevirmek iş değil. Sizi ellerinden kurtardığımız kişilerin sizinle ilgili ne gibi planları vardı bilmiyorum ama tahmin edebiliyorum." Diğer dört kızı yakından inceleyerek, "Siz beşiniz köle pazarında, bize birkaç hayat boyu yetecek kadar para getirirsiniz," dedi. Parmağını suçlar gibi ona doğrultarak, "Gerçi sizin bu kötü öfkeniz yüzünden kesinlikle kârımız düşer ama" diye ekledi.</p>
	<p class="block_1"> </p>
	<p class="block_2">Doğruldu. "Bu nedenle, beni kışkırtmayın!"</p>
	<p class="block_1"> </p>
	<p class="block_2">Arkasına döndü ve Ranjana, "Sana çıkabileceğini söylemedim!" dedi.</p>
	<p class="block_1"> </p>
	<p class="block_2">Kapıya ulaştığında Nicholas döndü ve "Sizi bu canilerden kurtaranlara karşı kibar ve minnettar olmayı biraz da olsa öğrendiğinizde konuşuruz. O zamana kadar bu arabada kalacaksınız!" dedi.</p>
	<p class="block_1"> </p>
	<p class="block_2">Arabadan çıktı ve nöbetçiye, "Bir süre dışarı çıkmalarına izin verme," diyerek kapıyı kapattı.</p>
	<p class="block_1"> </p>
	<p class="block_2">Asker selam verdi ve Nicholas uyku tulumuna geri döndü. Uyku tulumunu katladı ve Marcus'la Amos'a onu izlemelerini işaret etti. Diğerlerinden biraz uzaklaşarak, "Sadece üçümüz ve Calis, işlerin burada gerçekten şansa bağlı olduğunu biliyoruz, yani bunu gözardı edemeyiz. Ama içinde bulunduğumuz bu durum, birçok olasılık içeriyor," dedi. "Nasıl yani?" diye sordu Amos.</p>
	<p class="block_1"> </p>
	<p class="block_2">"Bu gürültücü ve kaba çocuğu, müstakbel eşine götürüp onun gözünde iyi bir yer edinebiliriz ve kente, bir başka paralı asker grubu olduğumuz ve tam olayın olduğu esnada orada bulunduğumuz gibi inandırıcı bir hikâyeyle girebiliriz."</p>
	<p class="block_1"> </p>
	<p class="block_2">Marcus, Tuka'yı oldukları yere çağırdı. Küçük adam onlara katıldığında, Marcus ona, "Yılan Nehri Kenti'ne vardığımızda neyle karşılaşabiliriz?" diye sordu. "Encosi?"</p>
	<p class="block_1"> </p>
	<p class="block_2">"Demek istiyor ki, Derebeyi'nin kapıda bir gözcüsü var mı, ya da kente girdiğimizi resmi herhangi bir merciiye haber vermemiz gerekir mi?" dedi Nicholas.</p>
	<p class="block_3"> </p>
	<p class="block_2">Tuka gülümsedi. "Size yüksek bir komisyon verilmesi için, yaptığınız büyük işleri herkese duyursun diye bir tellal tutmak isteyeceksiniz, Encosi. Derebeyi söz konusu olduğunda, huzuru bozulmadığı takdirde kentte ne olduğu pek önemli değildir."</p>
	<p class="block_1"> </p>
	<p class="block_2">"Daha önce bu tür yerler görmüştüm. Orayı silahlı bir karargâh gibi düşünün, bu işi halledersiniz," dedi Ghuda.</p>
	<p class="block_1"> </p>
	<p class="block_2">"Şehir hakkında endişelenmeden önce küçük bir sorunumuz var," dedi Amos. Nicholas başıyla onayladı. "Shingazi'nin İskelesi."</p>
	<p class="block_1"> </p>
	<p class="block_2">"Kayıklardaki haydutların orada beklediğini mi düşünüyorsun?" dedi Marcus.</p>
	<p class="block_1"> </p>
	<p class="block_2">"Böyle düşünmek zorundayız, başka türlü bu kısa bir yolculuk olabilir," dedi Nicholas ve Amos'a "Herkesin silahı var mı?" diye sordu.</p>
	<p class="block_1"> </p>
	<p class="block_2">"Tam olarak değil. Yarım düzine kısa yayımız var ve tüm adamlarda kılıca benzer şeyler var. Kalkanımız yok ve Jeshandiler'in kullandığı kalkanlar da posttan yapılma. Zırhımız yok. Paralı asker gruplarının nasıl oldukları düşünülürse, biz bayağı fakir bir grubuz." "Ama bir avantajımız var," dedi Nicholas.</p>
	<p class="block_1"> </p>
	<p class="block_2">"Ne?" diye sordu Harry.</p>
	<p class="block_1"> </p>
	<p class="block_2">"Geliyor olduğumuzu bilmiyorlar."</p>
	<p class="block_1"> </p>
	<p class="block_2">Nicholas’ın Ranjana’nın huzurundan ayrılmasından bir saat sonra, hizmetçi kızlardan biri arabadan ayrılmaya çalışmış ve nöbetçi tarafından engellenmişti. Bu durum, kızlardan ikisiyle nöbetçi arasında bir ağız dalaşı başlattı ve Nicholas'ı geri dönmeye mecbur etti. Nicholas sabrı tükendiğinde kaba kuvvete başvurdu ve kızları içeri itip kapıyı kapattı, sonra da kapının sürgülenmesini emretti.</p>
	<p class="block_3"> </p>
	<p class="block_2">Oradan ayrılırken, Brisa’nın kendisine, tek kelimeyle dayanılmaz bir şekilde memnun bir yüz ifadesiyle bakmakta olduğunu fark etti. Aklında yaklaşan mücadele varken, Nicholas kendini beğenmişlik yapacak havada değildi. "Bana azıcık mazeret ver de, seni diğerleriyle beraber içeri tıkayım."</p>
	<p class="block_1"> </p>
	<p class="block_2">Brisa bıçağını çekti ve başparmağıyla test ediyormuş gibi ucuna dokundu. "Ah, lütfen, cesur Komutan. Lütfen."</p>
	<p class="block_1"> </p>
	<p class="block_2">Nicholas, nefret içinde ona uzaklaşmasını işaret etti. Jeshandi kampından bir bağırtı yükseldi ve aniden bir hareketlilik, telaş gözlendi.</p>
	<p class="block_1"> </p>
	<p class="block_2">Amos, Nicholas’ın yanına gelerek, "Çadırlarını topluyorlar," dedi.</p>
	<p class="block_1"> </p>
	<p class="block_2">Nicholas başını sallayarak onayladı. "Biz de yola düşsek iyi olur. Tuka, sabahtan akşama kadar ve akşam da bir saat kadar, kararlı ve düzenli bir şekilde yol alırsak, iskeleye bir sonraki gün günbatımında ulaşabileceğimizi söylüyor."</p>
	<p class="block_1"> </p>
	<p class="block_2">Amos çenesini ovuşturdu. "Bunu Ghuda'yla bir konuş, ama sanırım biraz daha az duraklayıp, bir sonraki gün şafakta ortaya çıkmak daha akıllıca olur."</p>
	<p class="block_1"> </p>
	<p class="block_2">Nicholas düşünüp taşındı. Bu savaşın değişmez gerçeğiydi. Öğretmenleri ona, adamların en zayıf olduğu anın şafak vakti olduğunu öğretmişti. Ya hâlâ uykuda olurlar ya da uzun, sıkıcı, sakin nöbet görevi yüzünden yorgun düşerlerdi ve tetikte olmadıkları en bariz an güneş doğmadan hemen önceydi. "Ghuda'yla konuşacağım."</p>
	<p class="block_1"> </p>
	<p class="block_2">Hareket emri verildikten birkaç dakika sonra, tüm Jeshandi çadırları toplanmış ve topluluk yola koyulmuştu. Nicholas etkilendi. Onun küçük kervanı hazır olmadan önce, Jeshandiler tamamen gözden kaybolmuşlardı.</p>
	<p class="block_1"> </p>
	<p class="block_2">Hava nehir boyunca, vadiye göre, çok olmasa da ılıktı. Ancak sıcaklığın düşmesiyle beraber ısıran sinekler ortaya çıkmıştı. Nicholas, Ranjana'nın da olduğu ikinci arabada koşum takımı vurulan atları yönetmek konusunda deneyimli olduğu anlaşılan Ghuda'nın yanında seyahat ediyordu. Dört araba yola çıkmak için hareket ederken, Nicholas, Ranjana'nın arabanın içinde yankılanan şikâyetlerini duyabiliyordu. Kız, sadece saatler önce on altı haydudun onları tutsak ettiği ve birinin de bedenlerinin zevkine varmak istediği için ölmüş olduğu gerçeğini fark etmiyora benziyordu.</p>
	<p class="block_1"> </p>
	<p class="block_2">Birkaç dakika sonra, Nicholas omzuna dokunulmasıyla irkildi. Az kalsın arabadan aşağı düşecekti ama arkasına dönüp, arabanın önündeki tentenin açıklığından birinin baktığının farkına varacak kadar soğukkanlı davrandı. Hizmetçi kızlardan biri, "Hanımım sıcaktan yakınıyor," dedi.</p>
	<p class="block_1"> </p>
	<p class="block_2">"İyi," dedi Nicholas. Küçük bir çocuk için ciddi bir baş belası olan ablasından beri bu kadar sinir bozucu bulduğu biri olmamıştı. Ama Elena bile, Nicholas ona küçük kardeş numaraları yapmayı bıraktığı zaman mantıklı bir insana dönerdi.</p>
	<p class="block_1"> </p>
	<p class="block_2">Bir süre sonra, şikâyet tekrarlandı. Nicholas döndü ve pencerede bu sefer başka bir kız gördü. "Eğer hanımınızın, bizzat kendisi gelip nazik bir şekilde çadır bezi cephelerini indirmemi isteyecek kadar terbiyesi varsa, bunu düşünebilirim."</p>
	<p class="block_1"> </p>
	<p class="block_2">İçeriden heyecanlı sesler geldi ve ilk hizmetçi yeniden göründü. "Hanımım en mütevazı şekilde, içeri hava girmesi için arabanın cephelerinin yükseltilmesini talep ediyor."</p>
	<p class="block_1"> </p>
	<p class="block_2">Nicholas meselenin üzerine gitmemeye karar vererek döndü ve arabadan aşağı indi. Arabalara binmeyenlerin, arabaların yanında yürüyebileceği kadar yavaş gittiklerinden, yanda yürümek ve bezleri bağlayan ipi çözmek zor değildi. Nicholas, bezi yükselten ipi çekti ve bağladı.</p>
	<p class="block_3"> </p>
	<p class="block_2">Gerçekten hoş bir hizmetçi kız dışarı eğildi. "Hanımım cesur komutana teşekkür ediyor."</p>
	<p class="block_1"> </p>
	<p class="block_2">Nicholas omzunun üzerinden kötü bir bakış fırlattı ve Ranjana'nın onu görmezden gelerek, gözlerini yola dikmiş olduğunu gördü. Ranjana'nın namına hizmetçi kızın kibarlık göstermiş olduğuna karar verdi.</p>
	<p class="block_1"> </p>
	<p class="block_2">Gün olaysız bir şekilde geçti ve Nicholas, Ghuda'yla birçok olasılığı konuşarak, durum değerlendirmesi yaptı. Bir noktada, yaşlı savaşçı, "Bu adamlar hakkında beni endişelendiren tek bir şey var," dedi.</p>
	<p class="block_1"> </p>
	<p class="block_2">"Ne?" diye sordu Nicholas.</p>
	<p class="block_1"> </p>
	<p class="block_2">Ghuda dizginleri şaklatarak, "Olmaları gerektiği gibi değiller. Onları gömerken, iyice baktım, asker değillerdi," dedi. "Haydutlar mı?"</p>
	<p class="block_1"> </p>
	<p class="block_2">"Hayır." Ghuda düşünceli görünüyordu. "Eğer bu Tuka bize gerçeği söylüyorsa, baskın yeterince iyi yürütülmüş, sıradan ama etkili. Tuka'nın dediğine göre, bu kervanı koruyan çete de iyiymiş. Ama saldırdığımız bu on beş kişi, çok toydu. Kılıçlarını yeterince iyi kullanıyor ve bireysel olarak savaşıyorlardı, sanırım, ama aralarında bir düzen yoktu." Başını salladı. "Yarısının... elleri yumuşaktı ve giysilerine rağmen, fakir haydutlar değillerdi. Daha çok kılık değiştirmiş zengin çocukları gibiydiler." Nicholas başını salladı. "Ne düşünüyorsun?" "Sanırım biri bu arabaların bulunmasını bekliyordu, belki Jeshandiler tarafından." Ghuda çenesini kaşıdı. "Sanırım görülmesi gerekenin sadece küçük bir kısmını görüyoruz."</p>
	<p class="block_1"> </p>
	<p class="block_2">"Yani, bu adamlarla buluşmak için Shingazi'nin İskelesi'nde kimsenin beklemediğini düşünüyorsun," dedi Nicholas. "Ya da ortaya çıkarlarsa, daha ileriye gitmemelerini sağlamak için orada olan biri."</p>
	<p class="block_3"> </p>
	<p class="block_2">Nicholas başını sallayarak onayladı. Arabadan aşağı indi ve Tuka’nın Marcus'un yanında oturmakta olduğu birinci arabaya koştu. "Tuka," diye seslendi Nicholas.</p>
	<p class="block_1"> </p>
	<p class="block_2">Küçük adam aşağı baktı. "Evet, Encosi."</p>
	<p class="block_1"> </p>
	<p class="block_2">"Burasıyla Shingazi'nin İskelesi arasında, pusuya yatmaya uygun olduğunu düşündüğün bir yer var mı?"</p>
	<p class="block_1"> </p>
	<p class="block_2">Tuka düşündü, sonra, "Evet, Encosi. Yarım gün ileride, küçük bir grubun koca bir orduya cidden zorluk çıkarabileceği harika bir yer var," dedi.</p>
	<p class="block_1"> </p>
	<p class="block_2">"Harika," dedi Nicholas ve Marcus'a, "Dur," dedi. Arkadaki arabalara eliyle işaret ederek, Harry'nin yanında giden Calis'in bulunduğu üçüncü arabaya koştu. Yan elle dönerek, "Tuka, yarım gün ileride pusuya yatmak için mükemmel bir yer olduğunu söylüyor ve Ghuda da böyle düşünüyor," dedi.</p>
	<p class="block_1"> </p>
	<p class="block_2">Calis başını sallayarak onayladı ve hiçbir şey söylemeden aşağı atlayıp, hızla yürümeye başladı. Nicholas, Amos'la Brisa'nın yolculuk ettiği dördüncü arabaya yönelerek, onları bu beklenmedik duraklamanın nedeni hakkında bilgilendirdi.</p>
	<p class="block_1"> </p>
	<p class="block_2">Amos arabadan aşağı atladı ve "Pekâlâ, Ghuda işini bilir, ona hak veriyorum."</p>
	<p class="block_1"> </p>
	<p class="block_2">Nakor'la Anthony, hâlâ bakıma ihtiyacı olan adamlarla beraber son arabanın arkasında yolculuk ediyorlardı. Onlar da ortaya çıktılar ve Nakor, "Ghuda, kendi çetesini yönetecek kadar çok şey bilir, tabii eğer isterse," dedi.</p>
	<p class="block_1"> </p>
	<p class="block_2">Etrafına göz gezdirerek, "Anthony. Burası daha uygun bir yer," dedi.</p>
	<p class="block_1"> </p>
	<p class="block_2">"Ne için?" dedi Nicholas.</p>
	<p class="block_1"> </p>
	<p class="block_2">"Esirlerin yerini yeniden bulabilir miyim diye bakmak için. Gemi kazasından beri denemedim," dedi Anthony.</p>
	<p class="block_1"> </p>
	<p class="block_2">Nicholas başını evet der gibi salladı ve Anthony gözlerini kapattı. Bir süre sonra, "Belirsiz ama orada," dedi. Güneyi gösterdi.</p>
	<p class="block_1"> </p>
	<p class="block_2">"Pekâlâ, oraya gidiyoruz," dedi Nicholas.</p>
	<p class="block_1"> </p>
	<p class="block_2">Calis yere yattı ve işaret etti. "Orası."</p>
	<p class="block_1"> </p>
	<p class="block_2">Nicholas batan güneş yüzünden gözlerini kısarak bakıyordu. Alçak duvarlarla çevrelenmiş geniş hanın batısında, uzun çimlerin arasına yattılar. Nicholas’ın görmeye uğraştığı, avlunun uç köşesinde yalnız başına duran bir grup adamdı. Saydıktan sonra, "Sanırım, on iki kişiler," dedi.</p>
	<p class="block_1"> </p>
	<p class="block_2">"Gelen seslere bakılırsa, içeride daha fazla insan var," dedi Ghuda.</p>
	<p class="block_1"> </p>
	<p class="block_2">Duyabildikleri sesler kesinlikle bir şenlik havasına aitti, bağırışlar, kahkahalar, müzik, eğlenen kadın ve erkeklerin şen gürültüleri. Nicholas yamaçtan aşağı sürünerek geri döndü. Gece hızla yaklaşsa da, görünme riskini alamayacak kadar yakındaydılar.</p>
	<p class="block_1"> </p>
	<p class="block_2">Diğerleri onu takip ederken, yolun bir mil aşağısına kurulan kampta bekleyen arabalara doğru koşuşturdular. Ghuda, handakilerden biri uzaktaki ışığı fark edecek kadar tetikte olabilir diye Nicholas'a kampta ateş yakılmamasını çoktan önermişti. Ranjana, diğerlerinin düşüncelerine önem vermediğini göstermişti ve Nicholas’ın kendisini görmezden gelmesi onu daha da sinirlendiriyordu.</p>
	<p class="block_1"> </p>
	<p class="block_2">Yolun bir parça daha aşağısına geldiklerinde, Ghuda, "Avluda kendi başlarına dikilen bu bir düzine kadar adam bozuyor asıl asabımı," dedi.</p>
	<p class="block_1"> </p>
	<p class="block_2">"Neden?" diye sordu Nicholas.</p>
	<p class="block_1"> </p>
	<p class="block_2">"Eğer ben bu işi biliyorsam, bu adamlar profesyonel. Baskını yöneten, zamanlamayı koordine edenler bunlar ve diğerlerinin... kim olduklarını bilmiyorum. Ama onlar handa sarhoş olup fahişeler için kavga ederken, profesyoneller dışarıda bir şey tartışıyorlar." "İhanet mi?" diye sordu Nicholas.</p>
	<p class="block_1"> </p>
	<p class="block_2">Ghuda omuzlarını silkti, bu hareketi kararan havada açık bir şekilde görülüyordu. "Benim aklıma da bu geldi. Arabada bırakılanlar kesinlikle kaderlerine terk edilmişlerdi. Eğer görevleri, Tuka'nın efendisinin birliğiyle o Derebeyi'nin arasını açmaksa, neden sadece kızı öldürmediler? Ya da kızı köle pazarına götürmediler? Ya da fidye istemek için ellerinde tutmadılar? Neden onu kayığa almadılar? Ve taktığı tüm mücevherleri neden bıraksınlar? Haydut olmak için yağmaya karşı çok ilgisizler." Ghuda çenesini kaşıdı. "Bir sürü soru var ve benim verecek bir yanıtım yok."</p>
	<p class="block_1"> </p>
	<p class="block_2">Kamp alanına geri dönerlerken Nicholas çok az konuştu. Yaklaştıklarında, karanlığın içinden bir ses duyuldu. "İyi akşamlar, Komutan."</p>
	<p class="block_1"> </p>
	<p class="block_2">Nicholas alçak çalılığın arkasında gizlenmiş olan nöbetçiye el salladı ve kendisine bu şekilde seslenilmesine hafifçe gülümsedi. Herkesin ona Komutan demesini alışkanlık haline getirmek zaman almıştı, ama şimdi, bu isimdeki ironiden hoşlanıyor gözüken Amos da dahil, herkes ona bu şekilde sesleniyordu.</p>
	<p class="block_1"> </p>
	<p class="block_2">Savunma amaçlı bir dairenin içine çekilen arabaların ortasına ulaştıklarında, Marcus ve diğerlerini soğuk yemekler yerken buldular. Kuzeninin yanına çömelerek, "Çoğu handa zil zurna sarhoş," dedi Nicholas.</p>
	<p class="block_1"> </p>
	<p class="block_2">"Ne zaman saldıracağız?" dedi Marcus.</p>
	<p class="block_1"> </p>
	<p class="block_2">"Şafak sökmeden hemen önce," diye yanıtladı Nicholas. Marcus'un yanında oturan Brisa, "Çoğu sarhoş dedin?" dedi.</p>
	<p class="block_3"> </p>
	<p class="block_2">"Ne yaptığını bilir gözüken bir düzine kadar adam var ve sorun olabilirler," dedi Nicholas.</p>
	<p class="block_1"> </p>
	<p class="block_2">Marcus, "Ne büyüklükte bir sorun?" diye sordu.</p>
	<p class="block_1"> </p>
	<p class="block_2">"Deneyim sahibi eski askerler gibi gözüküyorlar," dedi Ghuda. Yanlarındaki denizcilerin ve askerlerin yüzlerine baktı ve "Bizim de iyi sayıda sıkı adamımız var, ama silahımız az ve bazılarımız eski güçlerine kavuşamadılar daha."</p>
	<p class="block_1"> </p>
	<p class="block_2">Nicholas başını sallayarak onayladı. "Ama bizim onları şaşırtmak gibi bir avantajımız var." "Umarım haklısındır," dedi Ghuda.</p>
	<p class="block_1"> </p>
	<p class="block_2">"Nasıl içeri gireceğiz," diye sordu Harry.</p>
	<p class="block_1"> </p>
	<p class="block_2">Nicholas bıçağını çıkardı ve "Han iskelenin yanında, bir tarafı nehre karşı yükseltilmiş," dedi.</p>
	<p class="block_1"> </p>
	<p class="block_2">"Encosi, kilerin altında, Shingazi'nin nehirden daha kolay bir şekilde bira ve yiyecek almak için yaptırdığı gizli bir kapı var," dedi Tuka. "Orada bulunmuşluğun var mı?" "Birçok kez," dedi küçük adam.</p>
	<p class="block_1"> </p>
	<p class="block_2">"Mekâna bakılırsa, sahibinin bir sorun çıkacağını pek de ummadığımı söyleyebilirim," dedi Ghuda.</p>
	<p class="block_1"> </p>
	<p class="block_2">"Hayır, Sab. Jeshandiler yıllar önce o toprağı babasına verdi ve tüccarlarla, seyahat edenler oraya düzenli bir şekilde uğrar. Shingazi'nin bir sürü arkadaşı vardır ve hiç düşmanı yoktur çünkü o, adil bir tüccar ve hancıdır. Shingazi'nin İskelesi'nde olay çıkarmak tüm çeteler için güçtür. Bu onlara birçok düşman kazandırır," dedi Tuka.</p>
	<p class="block_1"> </p>
	<p class="block_2">"Yani bu haydutlara orada saldırırsak, işleri kendimiz için daha zor bir hale mi getiririz?" dedi Nicholas.</p>
	<p class="block_1"> </p>
	<p class="block_2">"Bunu söylediğim için üzgünüm Encosi, ama öyle," "Eğer biz ortaya çıkmazsak, birileri bizi aramaya başlar.</p>
	<p class="block_3"> </p>
	<p class="block_2">Arabalarla birlikte bırakılan adamlar tembel ve dikkatsiz olabilirler, ama iskeleye varmaları bir yarım günlerini daha almaz, yani yarın geç saatlerde, birileri bize bakmaya gelecektir," dedi Nicholas.</p>
	<p class="block_1"> </p>
	<p class="block_2">"Ve biz de onları bu şekilde şaşırtırız," dedi Calis.</p>
	<p class="block_1"> </p>
	<p class="block_2">Nicholas, "Marcus ve Calis, ikiniz de yanınıza beş adam ve yayların hepsini alın. Calis'in grubunun etrafı çevirmesini ve nehrin yukarı kısmından bize doğru gelmesini istiyorum. Marcus, sen nehrin aşağısından geleceksin. Kalanımız yolun aşağısından gidecek ve handan önceki son sırtın bu tarafında duracak. Etrafı çevireceğiz ve ana girişin karşısındaki sırtta buluşacağız," dedi. Bir dakika kadar düşündü, sonra, "Eğer yeteri kadar içmişlerse, belki içeri sızar ve silahlarını alırız," dedi.</p>
	<p class="block_1"> </p>
	<p class="block_2">"Dışarıdaki bir düzine adam uyuyor olursa tabii," dedi Ghuda.</p>
	<p class="block_1"> </p>
	<p class="block_2">"Hayır, sadece üç dört nöbetçi bırakırlarsa."</p>
	<p class="block_1"> </p>
	<p class="block_2">"O alçak duvar hiç savunma şansı vermiyor Nicholas, ama küçük bir siper sağlıyor," dedi Ghuda.</p>
	<p class="block_1"> </p>
	<p class="block_2">"Benim bir numaram var," dedi Nakor.</p>
	<p class="block_1"> </p>
	<p class="block_2">Tüm gözler, Anthony'nin yanında oturan küçük adama döndü. Nakor, elini Anthony'nin bileğine koydu. "Anthony de bana yardım edecek."</p>
	<p class="block_1"> </p>
	<p class="block_2">"Edecek miyim?"</p>
	<p class="block_1"> </p>
	<p class="block_2">Nakor yeniden sırt çantasını yanında taşımaya başlamıştı ve elini çantanın içine sokup, "Ha! Tüccar kilerini onarmış!" dedi. Ganimetini çıkardı ve herkesin görmesi için havaya kaldırdı. "Elma isteyen var mı?"</p>
	<p class="block_1"> </p>
	<p class="block_2">Nicholas güldü. "Tabii." Bir ısırık alarak, "Numara ne?" dedi.</p>
	<p class="block_1"> </p>
	<p class="block_2">"Nehirden aşağı yüzerim, Tuka'nın orada olduğunu söylediği gizli kapıdan tırmanıp, bir tutam ıslak çimen yakarım. Bu etrafı dumana boğar ve çimenler gerçekten yanmaya başladığında, 'Yangın!' diye bağırmaya başlarım," dedi Nakor. Nicholas güldü. "Sihri kastettiğini düşünmüştüm."</p>
	<p class="block_1"> </p>
	<p class="block_2">Nakor suratını astı. Nicholas, onun "Sihir diye bir şey yoktur!" demesini beklerken, Nakor bunun yerine, "Eğer gizli kapı kilitliyse, sence nasıl içeri girip yangın çıkaracağım?" dedi. Nicholas, "Ghuda?" dedi.</p>
	<p class="block_1"> </p>
	<p class="block_2">"Eğer dışarıdaki nöbetçileri halledersek, geriye sadece bir kapı ve birkaç büyük pencere kalıyor... belki."</p>
	<p class="block_1"> </p>
	<p class="block_2">"Deneyelim," dedi Nicholas.</p>
	<p class="block_1"> </p>
	<p class="block_2">"Biraz aptal olabilirim ama neden buraya saldırıyoruz?" dedi Brisa. Soruş şeklinden, bu fikri sevmediği açıkça anlaşılıyordu. "Neden sadece çevresini sarmıyoruz?" "Çünkü kayıklar orada," dedi Harry.</p>
	<p class="block_1"> </p>
	<p class="block_2">"Kayıklar mı?"</p>
	<p class="block_1"> </p>
	<p class="block_2">"Nehrin aşağısına, Yılan Nehri Kenti'ne götüreceğimiz kayıklar," dedi Nicholas. Tuka'ya bakarak, "Şehre arabalarla ne kadar sürede gideriz?" diye sordu.</p>
	<p class="block_1"> </p>
	<p class="block_2">"Bu neredeyse imkânsız," dedi küçük adam. "İskelenin güneyindeki patika, avcılar ve atlılar için. Gidecek yol da yok. Yol olsa bile, böyle bir yolculuk aylar alır. Efendim, benim ve diğer arabacıların, yükler ve Ranjana kayıklara bindirildikten sonra, boş arabalarla Kilbar'a dönmemizi bekliyor. Nehirden gidildiği takdirde, bu sadece haftalar alır."</p>
	<p class="block_1"> </p>
	<p class="block_2">"Yani," dedi Nicholas. "Onların kayıkları var ve bizimde kayığa ihtiyacımız var ve bu yörenin tüm paralı asker çetelerini karşıma almak istemiyorum, bu nedenle bu işi hana zarar vermeden halletmek istiyoruz. Gecenin yarısında, yanan bir binadan çıkmak için mücadele veren karmakarışık, izdiham halindeki bir gruba sahip olmak, bana en iyi plan gibi geliyor."</p>
	<p class="block_1"> </p>
	<p class="block_2">Bir saat kadar planın ayrıntılarını tartıştılar, sonra soğuk yemeklerini yediler. Nicholas herkese gidip yatmalarını ve dinlenebildikleri kadar dinlenmelerini öneriyordu ki nöbetçilerden biri koşturarak kampa geldi. "Komutan!" dedi.</p>
	<p class="block_1"> </p>
	<p class="block_2">"Ne var?" diye sordu Nicholas, adamın yüzündeki tehlike ifadesini görerek. "Shingazi'nin İskelesi'ndeki han yanıyor."</p>
	<p class="block_1"> </p>
	<p class="block_2">Nicholas güneye baktı; kırmızı-sarı alevler utkun hemen üzerinde görülebiliyordu.</p>
	<p class="block_1"> </p>
	<p class="block_2">Yangın şiddetini artırırken, hanın üzerindeki tepeye ulaştılar. Nicholas'la, denizci ve askerlerden gücü kuvveti yerinde yirmi adam, bulundukları noktaya ulaşmak için bir buçuk mil koşmuştu; diğerleri ise arabaları korumak için arkada kalmışlardı.</p>
	<p class="block_1"> </p>
	<p class="block_2">Tepenin üzerindeki yerlerinden, tüm binayı alevlerin sardığını görebiliyorlardı. Ve yangının yarattığı aydınlıkta, avluya saçılmış cesetler açık bir şekilde görülebiliyordu.</p>
	<p class="block_1"> </p>
	<p class="block_2">Ghuda saydı. "Biri bizimle aynı fikri paylaşmış gibi görünüyor, ama duman yerine gerçek yangını kullanmış. Avluda otuzdan fazla ceset saydım. Şu zavallı haydutlar, kapıdan ve pencerelerden çıkmış ve onların da yaptığı gibi orada öldürülmüş." Düşünüp taşındı. "Crydee'de kullanılan taktiğin aynısı."</p>
	<p class="block_1"> </p>
	<p class="block_2">Nicholas tüylerinin diken diken olduğunu hissetti. "Haklısın."</p>
	<p class="block_1"> </p>
	<p class="block_2">Hana yaklaştıkça katliamın ayrıntılarını görerek, yamaçtan aşağı indiler. Alçak duvarın üzerine çıktılar ve ceset ve enkaz yığınlarının arasından geçtiler. Tuka, ölüleri incelemek için diz çöktü. Bir dakika sonra, "Encosi, bunlar klan üyeleri," dedi.</p>
	<p class="block_1"> </p>
	<p class="block_2">Boynuna, üzerinde gümüşten bir aslan başı olan deri bir kayış asmış adamı işaret etti. Hızla, cesetten cesede geçti ve "Bu adam Ayı klanından ve şuradaki de Kurt klanından. Bu bir ittifak. Hepsi Derebeyi'ne karşı ayaklanmış olmalılar," dedi.</p>
	<p class="block_1"> </p>
	<p class="block_2">Ghuda binadan yayılan sıcaklığın izin verdiği ölçüde yaklaşarak, avlunun en uç köşesine yürüdü ve "Nicholas buraya gel!" dedi.</p>
	<p class="block_1"> </p>
	<p class="block_2">Nicholas; Calis, Amos ve askerlerden ikisiyle beraber, Ghuda’nın olduğu yere koşturdu. Ghuda, bazıları yangının sıcaklığı nedeniyle hâlâ tüten ceset yığınını gösterdi. "Bunlar size bahsettiğim paralı askerler."</p>
	<p class="block_1"> </p>
	<p class="block_2">"Kahretsin," dedi Amos. "Bir ihanet hikâyesi anlattığında, gerçekten neden bahsettiğini biliyorsun." Etrafına bakındı. "Birisi, bu dalaverenin içinde yer alan herkesi üzmek için bir hayli sorun yaratmış."</p>
	<p class="block_1"> </p>
	<p class="block_2">Nicholas diz çöktü ve bir şeyi görmeye çalıştı. Amos onun bakışlarını takip ediyordu ve "Tanrı bizi korusun!" dedi.</p>
	<p class="block_1"> </p>
	<p class="block_2">"Ne var?" diye sordu Marcus.</p>
	<p class="block_1"> </p>
	<p class="block_2">"Şu miğfer, orada, iki ölünün altındaki adamın üzerindeki."</p>
	<p class="block_1"> </p>
	<p class="block_2">Marcus baktı. "Kırmızı olan mı?"</p>
	<p class="block_1"> </p>
	<p class="block_2">"Evet, o."</p>
	<p class="block_1"> </p>
	<p class="block_2">"Ne olmuş ona?" diye sordu Marcus.</p>
	<p class="block_1"> </p>
	<p class="block_2">"Bir benzerini görmüştüm, gerçi en son gördüğümde siyahtı."</p>
	<p class="block_1"> </p>
	<p class="block_2">"Babam da buna benzer bir miğferden bahsetmişti. Yüzü örten metal bir miğfer, iki yanını ve tümünü aşağı doğru yayılarak kaplayan ejderha sorgucu."</p>
	<p class="block_1"> </p>
	<p class="block_2">"Sana bunları kimlerin taktığını da söyledi mi?" diye sordu Amos.</p>
	<p class="block_1"> </p>
	<p class="block_2">"Evet," dedi Nicholas. "Söyledi. Murmandamus'un Kara Katilleri." "Bu, Kızıl Katillerin miğferi," dedi Tuka.</p>
	<p class="block_6"> </p>
	<p class="block_2">"Onlar hakkında ne biliyorsun?" dedi Nicholas.</p>
	<p class="block_1"> </p>
	<p class="block_2">Küçük adam, kötülüğe karşı korunma ifade eden ayrıntılı bir hareket yaptı. "Çok kötü adamlar.</p>
	<p class="block_1"> </p>
	<p class="block_2">Bir savaşçı kardeşliği ve Yılan Nehri Kenti'nin Derebeyi'ne hizmet ediyorlar."</p>
	<p class="block_1"> </p>
	<p class="block_2">Nicholas, Calis'e, Amos'a ve Marcus'a baktı. Herkese söylüyormuş gibi görünse de, sadece onlara söylüyordu. "Doğru yol üzerindeyiz."</p>
	<p class="block_4" id="calibre_pb_15"> </p>
</body></html>
