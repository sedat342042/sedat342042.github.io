<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>02 - Kralın Korsanı  - Gediksavaşları Dünyasından</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_">NEHİR</p>
	<p class="block_3"> </p>
	<p class="block_2">Bir adam öksürdü.</p>
	<p class="block_1"> </p>
	<p class="block_2">Nicholas ve diğerleri sesin geldiği yöne dönüp hızlı bir şekilde ilerlediler. Duvarın dışında iki adam, sersemlemiş bir halde yatıyordu ve Ghuda, onları alevlerden uzağa çeken iki askere yardım etti.</p>
	<p class="block_1"> </p>
	<p class="block_2">Birisi başından yaralanmıştı ve yarası durmadan kanıyordu; diğerininse omzuna ateşe verilerek atılan oklardan biri isabet etmişti.</p>
	<p class="block_1"> </p>
	<p class="block_2">Omzunda ok olan adam baygın durumdaydı ama kafa derisinden yaralanan adam hareket etmeye başladı. "Bana biraz su getirin," dedi Ghuda.</p>
	<p class="block_1"> </p>
	<p class="block_2">Askerlerden biri bir su matarası uzattı ve Ghuda adamın yüzünü temizledi. "Tanrım! Eğer bu hayatımda gördüğüm en çirkin adam değilse..." dedi Amos.</p>
	<p class="block_1"> </p>
	<p class="block_2">Adam, kendisine içirilen suyu tükürerek gözlerini kırpıştırdı ve başını salladı. "Ahh," dedi, elini şakağına götürerek. "Bu bir hataydı." Yeniden gözlerini açtı ve çevresindeki yüzlere baktı. Amos'a bakarak, "Senin de benim güzellik anlayışıma uyduğun söylenemez," dedi.</p>
	<p class="block_1"> </p>
	<p class="block_2">Adam, granit kalıbından başka hiçbir şeye daha çok benzemeyen kaş çıkıntılarına sahipti.</p>
	<p class="block_1"> </p>
	<p class="block_2">Adamın gözlerinin üzeri tek bir çizgi oluşturan siyah tüylerle kaplanmıştı. Gözleri çıkıntının bayağı altına kadar inmiş, koyu renk çukurlardı ve belki bir zamanlar bir şekli olan ama orijinal halinden hiçbir iz bırakmayacak şekilde defalarca kırılmış, şekilsiz bir burun tarafından ayrılıyorlardı. Büyük bölümünü kırpılmış bir sakalın kapladığı çenesinin hırçın bir şekilde çıkık olduğu kesindi ve adamın dudakları da sanki defalarca yaralanmış da artık sürekli şişmiş gibi garip görünüyordu. Alevlerden gelen ışıkta, teni, sakalının üzerinde görüldüğü kadarıyla sivilce ve yara izleriyle dolu, lekeli ve benekliydi. Nicholas, Amos'a hak verdi: Hayatında gördüğü en çirkin adamdı.</p>
	<p class="block_1"> </p>
	<p class="block_2">Diğer yandan, baygın durumdaki arkadaşı, diğerinin olmadığı kadar yakışıklıydı. Koyu renk saçlara, düzgün şekilde kesilmiş bir bıyığa ve hoş bir profile sahip olduğu, alevlerden gelen ışıkta açık bir şekilde görülebiliyordu.</p>
	<p class="block_1"> </p>
	<p class="block_2">Ghuda çirkin adamın ayağa kalkmasına yardım etti ve "Ne oldu böyle?" diye sordu.</p>
	<p class="block_1"> </p>
	<p class="block_2">Adam elini başına koydu. "Ölümcül vahşetin her türü." Etrafındaki gruba bakarak, "Ve bunun sizin için sürpriz olduğunu sanmıyorum, nasıl silahlandığınıza bakılırsa," dedi.</p>
	<p class="block_1"> </p>
	<p class="block_2">Nicholas, askerlerinin tümünün ellerinde silahlarıyla hazır beklediklerini görerek, silahları indirmelerini işaret etti.</p>
	<p class="block_1"> </p>
	<p class="block_2">"Kimsiniz siz?" diye sordu Marcus;</p>
	<p class="block_1"> </p>
	<p class="block_2">"Adım Prajichetas ve bu da arkadaşım Vajasiah. Bize Praji ve Vaja deyin," dedi adam.</p>
	<p class="block_1"> </p>
	<p class="block_2">"Siz de bu paralı askerler çetesinin bir parçası mıydınız?" dedi Ghuda.</p>
	<p class="block_1"> </p>
	<p class="block_2">"Hayır. Nehrin yukarı kısmına gitmek için bir yol arıyorduk, savaşlara giden..." dedi.</p>
	<p class="block_1"> </p>
	<p class="block_2">"Savaşlar mı?" diye sordu Nicholas.</p>
	<p class="block_3"> </p>
	<p class="block_2">"Bu kim?" diye sordu Praji, Ghuda'ya.</p>
	<p class="block_1"> </p>
	<p class="block_2">"Komutanımız."</p>
	<p class="block_1"> </p>
	<p class="block_2">"O mu? Çocuğa benziyor..."</p>
	<p class="block_1"> </p>
	<p class="block_2">"Benimle konuş," dedi Nicholas.</p>
	<p class="block_1"> </p>
	<p class="block_2">"Liderimiz o," dedi Harry.</p>
	<p class="block_1"> </p>
	<p class="block_2">Praji, Ghuda'ya hitaben, "Bence o sizin oğlunuz ya da ev hayvanınız ya da..." dedi.</p>
	<p class="block_1"> </p>
	<p class="block_2">Nicholas kılıcının ucunu adamın boğazına doğrulttu. "Lider benim," dedi yumuşak bir şekilde.</p>
	<p class="block_1"> </p>
	<p class="block_2">Praji onu baştan aşağı süzdü, sonra kılıcın ucunu eliyle kenara itti. "Her neyse Komutan," dedi Nicholas'a, "Nehrin yukarısına, savaşlara gidiyorduk..." "Ne savaşları?" diyerek araya girdi Amos.</p>
	<p class="block_1"> </p>
	<p class="block_2">Adam, Amos'a bakmak için hızla döndü ve elini başına koydu. Gözlerini kapayarak, "Bu kötü bir fikirdi. Kimsede içki var mı?" dedi.</p>
	<p class="block_1"> </p>
	<p class="block_2">"Afedersiniz ama sadece suyumuz var," dedi Nicholas.</p>
	<p class="block_1"> </p>
	<p class="block_2">"Bununla yetineceğiz artık," dedi Praji. Ona uzatılan su matarasını alıp kana kana içti. Anthony yanlarına geldi ve tuniğini açarak, adamın arkadaşını muayene etti. "Durumu kötü değil," dedi. "Tuniğinin altına zırh giymiş. Okun alevlerinin büyük bir kısmı zırha isabet etmiş." Oku adamın omzundan çıkarmayı başardı ve baskından sonra ortaya çıkabilecek durumlar için hazırlamış olduğu çantadan bir paçavra çıkararak, akan kanı durdurdu. "Yaşayacak."</p>
	<p class="block_1"> </p>
	<p class="block_2">"İyi," dedi Praji. "Bu piçle beraber, bensiz ölemeyeceği kadar çok zaman geçirdik."</p>
	<p class="block_1"> </p>
	<p class="block_2">"Savaşlardan bahsediyordun," dedi Marcus.</p>
	<p class="block_1"> </p>
	<p class="block_2">Gözlerinden birini kısıp ona bakarak, "Öyle mi?" dedi.</p>
	<p class="block_1"> </p>
	<p class="block_2">"Nehrin yukarısına gidiyordunuz," diye ekledi Amos.</p>
	<p class="block_3"> </p>
	<p class="block_2">"Vedra üzerinde, Lanada ve Khaipur arasında yer alan Nadosa köyüne giden bir yol arıyorduk. Bizi buranın birkaç mil güneyinde bırakan bir yün tüccarının yanında yolculuk ettik ve buraya kadar yürüdük. Nehrin batı yönündeki üst kısımlarına gidiyorduk -oradan her zaman Khaipur'a giden atlı araba kervanları geçer- her neyse, bu neşeli caniler ve klan çocuklarıyla karşılaştık ve içkiler akmaya başlayınca, biz de onlara katıldık. Biri tüm içkileri ödüyordu ve ben de bedava birayı kaçıracak biri değilim."</p>
	<p class="block_1"> </p>
	<p class="block_2">"Yani bu gruptan değil misiniz?" diye sordu Nicholas.</p>
	<p class="block_1"> </p>
	<p class="block_2">"Eğer öyle olmuş olsaydık," dedi, "şurada olurduk." Hanın yanan duvarının yanında, şimdi üstlerinden dumanlar tüten cesetleri gösterdi.</p>
	<p class="block_1"> </p>
	<p class="block_2">"Ne oldu?" diye sordu Nicholas.</p>
	<p class="block_1"> </p>
	<p class="block_2">Adam içini çekti. "Oralarda oturuyor ve bir grup aptal çocukla beraber içiyorduk ve birkaç caniyle tüm bu içkileri ısmarlayan adam bize katıldı. Bizim için bir iş olduğunu, hanın dışındaki diğer profesyonel askerlere katılmamız gerektiğini fısıldadı. Adamın ses tonu hoşumuza gitmedi, bu nedenle dışarı çıktık ama diğerlerinden çok uzaklaşmadık ve bizi dışarı çağıran adamla aramıza bir sürü insan soktuk.</p>
	<p class="block_1"> </p>
	<p class="block_2">"Aniden bir bağrışma oldu ve her yerde yanan oklar uçuşmaya başladı. Vaja ile ben duvarın üzerinden atlayıp sert bir şekilde yere düştük. Onun vurulmuş olduğunu gördüm ve sonra her şey aniden karardı." Kaşlarını çattı ve elini tuniğinin içine soktu. Biraz arandıktan sonra bir kese çıkardı. Kesenin ipini gevşetirken, "İyi," dedi. Dört beş santimden daha geniş olmayan, rulo halinde küçük bir parşömen ve ucu sivriltilmiş bir tahta parçası çıkardı. Tahtanın ucunu yaladı -Nicholas, tahtanın uç kısmının siyahlaştığını fark etti- ve küçük parşömen rulosunu açtı. Aşağıdaki bir dizi karalamaya bakarak, yazı yazma gerecini parşömenin üzerine koydu ve "Derebeyi bir kelime midir, iki kelime midir?" dedi.</p>
	<p class="block_1"> </p>
	<p class="block_2">Ölülerin çoğu neredeyse tümden yanmış olsa da, ölü yakma töreni için yeteri kadar odun olmadığından, Nicholas gömülmelerini emretti. Onlar işlerini bitirene ve arabaları getirene kadar öğle olmuştu. Vaja denilen adam, onu bulmalarından bir saat sonra kendine gelip Praji'nin hikâyesini doğrulamıştı.</p>
	<p class="block_1"> </p>
	<p class="block_2">Bu iki yaralı adamı dinlenmeleri için bırakarak, Nicholas; Calis, Marcus ve Harry'yi yanına alarak hızlı bir şekilde çevreyi incelemeye girişti. Paralı askerleri ve klan üyelerini her kim öldürmüşse, oradan tamamen ayrılmıştı.</p>
	<p class="block_1"> </p>
	<p class="block_2">Geri döndüklerinde, Nakor onları Tuka'nın bahsetmiş olduğu alt kattaki kilerin büyük bir kısmının yangından zarar görmemiş olduğu haberleriyle karşıladı. Nicholas bir grup adamıyla beraber üzerinden dumanlar tüten yanmış hana girdi ve gizli kapıyı buldu. Kararmış olsa da kapı zarar görmemişti. Prens kendini odaya sarkıttı ve Tuka, Ghuda, Nakor ve Marcus onu takip etti.</p>
	<p class="block_1"> </p>
	<p class="block_2">Harry yanan meşaleleri, aşağı, Marcus'a uzattı, sonra da onlara katıldı. Nicholas döndü ve az kaldı bir adamın üzerine düşüyordu. Adam yanmamıştı, ama yüzü bir acı ifadesiyle buruşup kalmıştı. Tuka adama baktı ve "Shingazi. Yangın başladığında buraya saklanmaya çalışmış olmalı," dedi.</p>
	<p class="block_1"> </p>
	<p class="block_2">Nakor adamı inceledi ve "Duman yüzünden ölmüş, sanırım. Hiç hoş değil," dedi.</p>
	<p class="block_1"> </p>
	<p class="block_2">"Ölmenin hoş bir yolu var mı?" diye sordu Harry.</p>
	<p class="block_1"> </p>
	<p class="block_2">Nakor sırıttı. "Bir sürü. İnsanı öldüren bir hap var, ama hayatının son dakikalarında, hayal edemeyeceğin kadar büyük bir coşkunluk yaşıyorsun ve sonra, gerçekten çok güzel bir kadın..." "Yeter," dedi Nicholas. "İşe yarar ne gibi şeyler bulabilirsiniz ona bakın."</p>
	<p class="block_1"> </p>
	<p class="block_2">Aramaya başladılar ve Marcus aniden, "Şuna bakın!" dedi. Nicholas, kilerin Marcus'un beklediği tarafına geçti ve orada bir silah deposu buldular. "Ev sahibimiz bir orduyu donatmaya hazırmış gibi görünüyor."</p>
	<p class="block_1"> </p>
	<p class="block_2">Nicholas, bir sürü zincir halkalarından yapılmış zırh, işaretsiz kalkan, her tip kılıç, ateşli oklar fırlatan yay, çeşitli boyutlarda yay, ok, ateşlenen kısa ve kalın ok ve bıçak gördü. "Birkaç adam buraya insin ve bunları yukarıya taşımaya başlasın," dedi. Ghuda bir fıçıyı yararak açtı ve elini içine uzattı. Bir parça kurutulmuş et çıkararak tadına baktı. "Biraz duman kokuyor ama kötü değil."</p>
	<p class="block_1"> </p>
	<p class="block_2">Nicholas etrafındakilere döndü ve "Hepsini yukarı taşıyalım, neyimiz olduğunu görürüz," dedi.</p>
	<p class="block_1"> </p>
	<p class="block_2">Gizli kapıya geri döndü ve Harry kapıyı iterek kaldırdı. Yanıp kül olmuş handan çıktığında, arabalardan bağrışmalar geldiğini duydu. Gökyüzüne bakarak, küfretti. Bu ses Ranjana'ya aitti. Arabalara ulaştığında, Nicholas bu asil genç kadının bir yandan yaralı bir kedi gibi feryat ederken, meydan okur bir pozla ellerini kalçalarına koymuş, Amos'un karşısında dikilmekte olduğunu gördü. "Kayık yok da ne demek! İki hafta içinde Yılan Nehri Kenti'nde olmam gerek..." "Ne oluyor?" dedi Nicholas.</p>
	<p class="block_1"> </p>
	<p class="block_2">Yanağındaki gerçekten etkileyici bir dizi tırmalama izine pansuman yapan nöbetçi, yanlarında durdu ve "Onu arabada tutmaya çalıştım, Majes... Komutan, ama birinin hanın yerle bir edildiğini söylediğini duymuş..." dedi.</p>
	<p class="block_3"> </p>
	<p class="block_2">"Ve sizin gibi aptalların beni nasıl bir duruma düşürdüğünü gelip kendim görmek istedim," diye tamamladı Ranjana.</p>
	<p class="block_1"> </p>
	<p class="block_2">"Tek yaptığımız," dedi Nicholas, sabrı tükeniyordu, "hayatınızı, bekaretinizi, varlığınızı kurtarmak ve saçmalıklarınıza dayanmaktı... Şimdi arabanıza geri dönün!" Son cümleyi sinirinden bağırarak söylemişti.</p>
	<p class="block_1"> </p>
	<p class="block_2">Kız, meydan okurcasına döndü ve tüm yol boyunca çenesini yukarıda tutmayı başararak, sendelemeden uzun adımlarla yürüdü. İkinci arabanın arkasına ulaştığında döndü ve "Derebeyi, pis, kaba ve barbar paralı askerlerin ellerinde nelere katlanmak zorunda kaldığımı duyduğunda, bir köle olarak doğmuş olmayı dileyeceksiniz!" dedi.</p>
	<p class="block_1"> </p>
	<p class="block_2">Nicholas onu izledikten sonra Amos'a döndü. "Pis mi?"</p>
	<p class="block_1"> </p>
	<p class="block_2">Amos sırıttı. "Bir çiçek demeti değilsin, Nicky. Hiçbirimiz değiliz."</p>
	<p class="block_1"> </p>
	<p class="block_2">Nicholas grubuna şöyle bir göz atınca herkesin pis ve iğrenç göründüğünü fark etti. Elini çenesine götürdü, en son Raptor’da tıraş ettiği sakalları kırpık kırpık uzamıştı.</p>
	<p class="block_1"> </p>
	<p class="block_2">Etrafına bakarak, "Pekâlâ, sanırım banyo yapacağız," dedi.</p>
	<p class="block_1"> </p>
	<p class="block_2">Amos sırıttı. "Eğer öyle diyorsan, Kaptan."</p>
	<p class="block_1"> </p>
	<p class="block_2">Nicholas nefretle inleyerek, iterek Amos'u geçti ve handaki eşyaları dışarı taşıyan adamlara bağırdı, "Orada sabun var mıymış bir bakın."</p>
	<p class="block_1"> </p>
	<p class="block_2">Diğer eşyaların yanı sıra bodrumda giysiler de bulunmuştu ve yırtık pırtık, pis kıyafetlerinin çoğunun yerine bunları giymişlerdi. Sade erkek pantolonları ve tuniklerinden, birkaç parça şık bir şekilde süslenmiş giysiye kadar garip bir birleşimdi. Ghuda ve Tuka, diğerlerine göre daha pahalı olan giysilerin ya orada bırakılmış ya da oda karşılığında rehine bırakılmış olduğunu ve parası bitenlerin oda parasını bu şekilde ödediğini düşünüyordu. Giysilere bakılırsa, Shingazi saf biriydi ya da tuhaf giysilerden hoşlanıyordu.</p>
	<p class="block_1"> </p>
	<p class="block_2">Nicholas, bulunan giysilerin is kokusundan arınmaları için yıkanmalarını ve sonra da adamlarına üstlerini değiştirmeden önce yıkanmalarını emretti. Arabaların arasına gerilen iplere asılan giysiler öğleden sonra sıcağında hemen kurudu. Güneş battığında, tüm adamlar banyolarını yapmış ve arzu edenler sakallarını kesmiş ya da düzeltmişti.</p>
	<p class="block_1"> </p>
	<p class="block_5">Marcus'u memnun eden tek şey, diğer silahların yanı sıra bir büyük yay daha bulunmasıydı. Adamlar, temiz ve hazır olduğunda, Amos'la Harry, demirle kaplı yanmış tahta bir sandık taşıyarak, onlara yaklaştılar. "Bakın ne bulduk," dedi Amos.</p>
	<p class="block_3"> </p>
	<p class="block_2">Sandığı açtılar: İçi küçük keselerle doluydu. Nicholas birini açtığında değerli taşlar buldu. Diğer keselerin içinde de mücevherler, gümüşler ve altınlar vardı. "Zengin olduk," dedi Harry şaşkınlık içinde.</p>
	<p class="block_1"> </p>
	<p class="block_2">Nicholas altın torbalarından birini alarak, arabalardan birinin gölgesinde dinlenen Praji ve Vaja'ya götürdü. Adamların ikisi de yemeklerini yemiş, şimdi de kestiriyorlardı. Nicholas yanlarına yaklaşırken Praji ayağa kalktı ve Nicholas torbayı ona attı. "Sizin."</p>
	<p class="block_1"> </p>
	<p class="block_2">Praji eliyle torbayı tartarken, altınların çıkardığı sesi dinledi ve "Ne için?" dedi.</p>
	<p class="block_1"> </p>
	<p class="block_2">"Yılan Nehri Kenti dolaylarını tanıyan iki adam işime yarayabilir." Torbayı işaret etti. "Neye karar verirseniz verin torba sizde kalsın, zor zamanlar ve yola çıktığınızda size yardımı dokunması için; ama biz yeni bir paralı asker çetesiyiz ve bu küçük arabacı dışında yolu bilen kimsemiz yok. Ve etraflarındaki hiç kimse başaramazken, öldürülmekten kurtulacak kadar zeki iki adam her zaman işimize yarayabilir."</p>
	<p class="block_1"> </p>
	<p class="block_2">Praji tam olarak uyanmamış olan arkadaşına baktı ve "Şey, şu an yayan yolculuk edecek kadar formda değiliz; arabayla şehre ulaşana kadar Vaja iyileşecektir. Ama bir soru..."</p>
	<p class="block_1"> </p>
	<p class="block_2">"Ne?"</p>
	<p class="block_1"> </p>
	<p class="block_2">'Siz Derebeyi'nin tarafında mısınız yoksa ona karşı mısınız?"</p>
	<p class="block_1"> </p>
	<p class="block_2">Adamın yüz ifadesi bunun önemli bir soru olduğunu gösteriyordu ve Nicholas, "Hiçbiri; bizim daha önemli meselelerimiz var. Ama orada bulduğumuz Kızıl Katillere ait miğfer yüzünden, sanırım, eğer böyle bir hat çekilmişse, kendimizi savaş hattının diğer tarafında bulabiliriz," dedi.</p>
	<p class="block_1"> </p>
	<p class="block_2">Praji sakallı çenesini kaşıyarak, "Pekâlâ, yola sizinle çıkacağız ve şehre varana kadar, her iki taraf da birbirini daha iyi tanır. Sizi daha iyi tanıyıncaya dek hiçbir anlaşmaya imza atmayı arzu etmiyoruz. Adil mi?" dedi.</p>
	<p class="block_1"> </p>
	<p class="block_2">"Adil," diyerek ona katıldı Nicholas.</p>
	<p class="block_1"> </p>
	<p class="block_2">Derken Praji sırıttı, gerçekten çok korkunç görünüyordu ve "Bak, Derebeyi benim listemde, onunla birlik olan birine yardım edemem, anlıyor musun?" dedi.</p>
	<p class="block_1"> </p>
	<p class="block_2">"Liste mi?" diye sordu Harry.</p>
	<p class="block_1"> </p>
	<p class="block_2">"Bir listem var, bak, biri bana pislik yaptığında, eğer işini orada bitiremezsem, adını buraya yazıyorum. Listedeki herkesle sorunlarımı halledeceğimi söylemiyorum ama asla unutmam."</p>
	<p class="block_1"> </p>
	<p class="block_2">Harry yorum yapmak üzereydi ki, Calis güneyden kampa doğru koşarak, ansızın ortaya çıktı.</p>
	<p class="block_1"> </p>
	<p class="block_2">Tüm gün boyunca etrafı kolaçan etmişti ve Nicholas’ın yanına ulaştığında, "Bir çete geliyor," dedi. "Nerede?" diye sordu Nicholas.</p>
	<p class="block_3"> </p>
	<p class="block_2">"Nehrin dört beş mil aşağısında. Sayabildiğim kadarıyla yirmi iki kişilik bir atlı çetesi. Baştan ayağa silahlılar ve nasıl nöbetçi yerleştirilir biliyorlar. Siyah tunikler giyen ve üzerinde altın rengi bir yılan olan siyah bir bayrak taşıyan, düzenli askerler. Kamp yerlerinden ayrılıyor ve günbatımında hareket etmeye hazırlanıyorlar gibi görünüyorlar."</p>
	<p class="block_1"> </p>
	<p class="block_2">Praji arabaya yaslanmıştı. "Derebeyi'nin adamları. Düzenli askerler için şehirden fazla uzakta."</p>
	<p class="block_1"> </p>
	<p class="block_2">Nicholas, Ghuda'yla diğerlerine ona katılmalarını işaret etti ve Calis'in fikrini onlarla paylaştığında, paralı askere, "Ne diyorsun?" diye sordu.</p>
	<p class="block_1"> </p>
	<p class="block_2">Ghuda omuzlarını silkti. "Hayatım boyunca yeteri kadar kanlı ihanet olayı gördüm ve yarısı, geçtiğimiz iki gün içinde gerçekleşti. Sanırım, buraya arabaları bulmak, 'suçlu'yu öldürmek, prensesi kurtarmak ve evlerine zaferle dönmek için geliyorlar."</p>
	<p class="block_1"> </p>
	<p class="block_2">"Tüm bunların bir kumpas olduğunu mu söylüyorsun?" dedi Praji.</p>
	<p class="block_1"> </p>
	<p class="block_2">"Sana arabalara klan üyelerinin saldırmış olduğunu söylesem, ne derdin?" dedi Nicholas.</p>
	<p class="block_1"> </p>
	<p class="block_2">Adamın gözlerinde keskin bir zekâya işaret eden bir parıltı vardı. "Klanların, Derebeyi'nin kuzeydeki tüccar birlikleriyle yaptığı anlaşmada büyük bir sorun çıkarmaya çalıştıklarını söylerdim. Ki bu kimseyi şaşırtmaz. Herkesi şaşırtacak olan, bu işi bu kadar aleni yapacak kadar aptal olmaları, özellikle de görgü tanıkları bırakmalarıdır."</p>
	<p class="block_1"> </p>
	<p class="block_2">"Ve biri sana tüm klan üyelerinin ölü bulunduğunu söylese, ne derdin?"</p>
	<p class="block_1"> </p>
	<p class="block_2">"Bu şaşırtıcı bir soru," diye yanıt verdi Praji. "Onları kimin öldürdüğüne bağlı. Eğer Derebeyi'yse..." Kendi sözünü yarıda kesti. "Eğer bir çeşit anlaşmazlık varmış gibi gösterilirse, bu klanları ayırır."</p>
	<p class="block_1"> </p>
	<p class="block_2">"Derebeyi ne kadar güvende?" dedi Ghuda.</p>
	<p class="block_1"> </p>
	<p class="block_2">Praji omuzlarını silkti. "Yirmi yıldır bir ayaklanmadan bahsediliyor. Hâlâ yerinde."</p>
	<p class="block_1"> </p>
	<p class="block_2">"Pekâlâ, bizi ilgilendirmeyen bir kavgaya karıştık, ama her iki taraf da bunu önemsemeyecektir; yani savaşmaya hazır olsak iyi olur," dedi Nicholas. Etrafına bakınarak, "Eğer bu askerler senaryonun bir diğer parçasıysa, bu arabalarla beraber on altı klan üyesi bulmayı bekleyeceklerdir, yani arabalara on altı adamı istiyorum. Arabaları sırtın üzerine geri çekelim." Calis'e işaret etti. "Senin yeniden güneye gitmeni istiyorum ve atlıların yaklaştığını görünce, uyarı amacıyla avluya bir ok atmanı istiyorum; bunu kimseyi vurmadan yapabilir misin?"</p>
	<p class="block_1"> </p>
	<p class="block_2">Calis, ona böyle bir soru sormasına gerek yokmuş gibi baktı. Nicholas, Calis'e nerede duracağını gösterdi ve sonra Ghuda'ya döndü. "Senin, avluda yatan birkaç adamla beraber burada benimle kalmanı istiyorum. Bu askerler, etrafa yayılmış cesetler görmeyi bekleyecektir, yani onları hayal kırıklığına uğratmayacağız.</p>
	<p class="block_1"> </p>
	<p class="block_2">Arabalara ulaştıklarında, onların arkasında olacağız." Ghuda başını tamam anlamında salladı. "Amos, sen arabalardan sorumlusun. Sırtın üzerinde yerinizi aldığınızda, sırtın aşağısında kamp ateşi yakın da atlılar ışığını gökte görsünler, ama ateşi değil. Ve kamp ateşini öyle bir yerde yakın ki atlılar sırta tırmanırken, ateşi arasınlar. Biz arkalarından yaklaşırken, onların alevlere karşı sıralanmalarını istiyorum." Amos gülümseyerek selam verdi ve arabaların yukarı çekilmesi için işaret verdi.</p>
	<p class="block_1"> </p>
	<p class="block_2">"Harry, sen kızları nehrin aşağısına götür, uzun çimenlerin olduğu yere, hem görünmemelerini hem de sessiz kalmalarını sağla," dedi Nicholas.</p>
	<p class="block_1"> </p>
	<p class="block_2">"Ya ben?" dedi Brisa.</p>
	<p class="block_3"> </p>
	<p class="block_2">"Sen de Harry'yle git. Eğer Ranjana sesini çıkarırsa, onu öldürmeyi yeniden deneyebilirsin," dedi Nicholas.</p>
	<p class="block_1"> </p>
	<p class="block_2">Brisa sırıttı. "Sağol."</p>
	<p class="block_1"> </p>
	<p class="block_2">Askerlerle denizciler harekete geçtiler ve Nicholas, Praji'ye dönerek, "Yardım etmek istiyorsan, zarar görmemesi için arkadaşını buradan götür. Savaşmaya hazır görünmüyor," dedi.</p>
	<p class="block_1"> </p>
	<p class="block_2">"O hazır değil ama ben hazırım. Onu arabalardan birine koyacağım ve şuradaki çirkin arkadaşınla gideceğim," dedi Praji.</p>
	<p class="block_1"> </p>
	<p class="block_2">Amos omzunun üzerinden baktı ve kırılmış gibi yaptı. "Çirkin mi?"</p>
	<p class="block_1"> </p>
	<p class="block_2">Avluya çıkarılmış olan stoklar, arabalar hareket ederken, görülmeyecekleri bir yere saklandı.</p>
	<p class="block_1"> </p>
	<p class="block_2">Güneş ufuk çizgisinin altına inerken, Nicholas'ın tüm adamları yerlerini almıştı.</p>
	<p class="block_1"> </p>
	<p class="block_2">Nicholas avludakileri bizzat kendisi yönetmeyi seçti ve uyarı işareti için bekleyerek yere yattı. Zaman geçtikçe, sol ayağının zonklamaya başladığını fark etti. Can acısından ziyade asabı bozuldu ve saldırı planını gözden geçirip bir hata var mı diye düşünürken, ayağıyla ilgili düşünceleri kafasından atmaya çalıştı.</p>
	<p class="block_1"> </p>
	<p class="block_2">Düşüncelerine o kadar dalmıştı ki, avlunun ortasına bir ok düştüğünde irkilerek yerinden sıçradı.</p>
	<p class="block_1"> </p>
	<p class="block_2">Hemen alarm durumuna geçti. Atlıların sesleri duyulabiliyordu ve Nicholas kılıcını sıkıca kavradı.</p>
	<p class="block_1"> </p>
	<p class="block_2">Atların toynaklarının sesi gittikçe yükseliyordu. Askerler hanın güneyindeki ağaçsız alana girince adamın biri küfretti. "Bu kahrolası arabalar da nerede?"</p>
	<p class="block_1"> </p>
	<p class="block_2">"Bilmiyorum, Lider. Şimdiye kadar burada olmaları gerekirdi," dedi başka bir ses.</p>
	<p class="block_1"> </p>
	<p class="block_2">"Bakın, gökyüzünde bir ışık var, sırtın diğer tarafında ateş yakılmış," dedi bir üçüncüsü.</p>
	<p class="block_3"> </p>
	<p class="block_2">Nicholas'ın, ikinci adamın 'lider' diye hitap ettiği kişiye ait olduğunu anladığı ses, "Bu tembel piçler çeyrek mil daha gitmeyi becerememiş," dedi. "Pekâlâ, ne için geldiysek, onu yapacağız." Nicholas adamların silahlarını çektiklerini sonra da yarı homurdanıp yarı çığlık atan, birinin atını ileri sürdüğünü duydu.</p>
	<p class="block_1"> </p>
	<p class="block_2">Nicholas, onların hanı arkalarında bırakmaları için sadece bir dakika bekleyerek ayağa kalktı.</p>
	<p class="block_1"> </p>
	<p class="block_2">Yavaş bir şekilde, "Şimdi!" dedi.</p>
	<p class="block_1"> </p>
	<p class="block_2">Adamları ayağa kalktılar ve koşmaya başladılar ve okçular yolda yerlerini aldılar. Umduğu gibi, atlılar sırta tırmanırken kamp ateşlerinin ışığında açık bir şekilde seçiliyorlardı.</p>
	<p class="block_1"> </p>
	<p class="block_2">"Şimdi!" diye bağırdı Nicholas ve okçular oklarını fırlatmaya başladılar. Amos'un adamları da diğer taraftan ok atmaya başladılar ve daha ne olduğunu anlamadan, atlıların yarısı eyerlerinden aşağı düştü.</p>
	<p class="block_1"> </p>
	<p class="block_2">Nicholas’ın diğer adamları çığlık atarak saldırmaya başladılar ve arabalarda, büyük bir ihtimalle sarhoş ve deneyimsiz adamlar bulmayı bekleyen atlılar, şimdi savaş deneyimi olan otuz asker ve denizci tarafından saldırıya uğruyorlardı.</p>
	<p class="block_1"> </p>
	<p class="block_2">Atlılardan biri yamaçtan aşağı hareket etmeye çalıştı ve atılan uzun bir okla, eyerinden düşürüldü. Nicholas arkasına baktı ve Calis'in yayına bir başka ok yerleştirerek, aceleyle hareket ettiğini gördü.</p>
	<p class="block_1"> </p>
	<p class="block_2">Derken, sırtın üzerindeki lider saldırı emri verdi ve geriye kalan dokuz atlı, kendi canları için atlarını ileri sürdüler.</p>
	<p class="block_1"> </p>
	<p class="block_2">İkisi daha atılan oklarla eyerlerinden düşürüldü ama diğerleri, atlarının boynuna kapanarak hareket etmeye devam ediyorlardı. "Atları vurun!" diye bağırdı Nicholas. "Kimsenin kaçmasına izin vermeyin!"</p>
	<p class="block_3"> </p>
	<p class="block_2">Nicholas, birbirine çarpan kılıçların seslerinden, atlarından düşen adamlardan bazılarının ölmemiş ve savaşmaya hazır bir şekilde ayağa kalkmış olduğunu anladı. İlk atlı, Nicholas'ın önünde duran adamların üzerine geldi ve Nicholas karşılık vermek için hazır bekledi. Saldırdığı hedefin Prensinin oğlu olduğunu bilen bir atlıyla idman yapmak başka bir şeydi, bu adamla savaşmak başka bir şey.</p>
	<p class="block_1"> </p>
	<p class="block_2">Ve Nicholas bunun farkındaydı.</p>
	<p class="block_1"> </p>
	<p class="block_2">Sırtından aşağı soğuk terler boşalırken, Nicholas kılıcına sıkıca yapıştığını hissetti. Dizlerini büktü ve atlı yaklaşırken, kılıcını süvari pozunda yukarı kaldırdı.</p>
	<p class="block_1"> </p>
	<p class="block_2">Hücum eden bir atla binicisinin karşısına sadece bir palayla dikilmek aptalcaydı ve Nicholas bunu biliyordu. Ghuda'nınki kadar büyük bir kılıcı olsaydı ya da en azından ağır bir hançeri olsaydı, atlının hamlesinden kaçarken, atı adamın altından çekme riskine girebilirdi. Ama elinde bir palayla kendini hem attan hem de biniciden korumak için ya atı ürkütmek ya da atın yönünü değiştirmek zorundaydı.</p>
	<p class="block_1"> </p>
	<p class="block_2">Atlı üzerine doğru gelirken, at bir çığlık attı ve ön bacaklarının üzerine yığıldı. Atlı ileri fırladı; deneyimli bir akrobat gibi omzunun üzerine düşmeye çalışarak yuvarlandı. Karanlıkta biri, atı ya okla ya da bıçakla vurmuş olmalıydı.</p>
	<p class="block_1"> </p>
	<p class="block_2">Atlı kötü bir şekilde yere indi ve acı bir homurtu çıkardı ama ayağa kalkmaya çalıştı. Nicholas hücum etti. Adam yalpalayarak doğrulurken Nicholas ona omuz attı. Adam acıyla haykırdı ve Nicholas, adamın düşerken bir yerlerini kırdığını düşündü. Nicholas kılıcıyla saldırarak adamı kolundan yaraladı ve askerin kılıcı cansız parmaklarından kayıp düştü. Adam geri çekildi ve kaçmaya çalıştı. Nicholas’ın adamlarından ikisi koşup askeri yakaladılar ve yere yıkarak hızla ellerini bağladılar. Nicholas, mümkün olduğu takdirde, adamların tutsak edilmesini emretmişti.</p>
	<p class="block_3"> </p>
	<p class="block_2">Etrafına bakındı ve mücadelenin sona erdiğini gördü.</p>
	<p class="block_1"> </p>
	<p class="block_2">Nicholas bir kamp ateşi yakılmasını emretti ve sonra, kendi adamlarını kontrol etti. Adamlarından birinin bile koluna bir sıyrık almaktan daha kötü yaralanmamış olması çok etkileyici bir sürprizdi ve koluna bir sıyrık alan adam, yaralı sayılacak tek adam olmaktan utanıyor gibi görünüyordu.</p>
	<p class="block_1"> </p>
	<p class="block_2">Diğerleri ise sadece çürükler, kas çekilmeleri ve burkulmalardan şikâyetçiydiler.</p>
	<p class="block_1"> </p>
	<p class="block_2">Nakor, iki tutsağın yaralarını muayene edip Nicholas'a rapor verdi. "Liderleri kolundaki derin yaraya ve kaburgalarını kırmış olmasına rağmen hayatta kalabilir, ama diğeri kesinlikle ölür. Midesinden yaralanmış ve bana, saldırıdan önce yemek yediğini söyledi. Deneyimli bir asker ve hızlı bir ölüm istediğini söyledi."</p>
	<p class="block_1"> </p>
	<p class="block_2">Nicholas’ın tüyleri diken diken oldu ve Ghuda'nın tamam anlamında başını salladığını gördü.</p>
	<p class="block_1"> </p>
	<p class="block_2">"Karnından yaralanmak ölmek için kötü bir yol."</p>
	<p class="block_1"> </p>
	<p class="block_2">"Yapabileceğin bir şey yok mu?" diye sordu Nicholas, Anthony'ye.</p>
	<p class="block_1"> </p>
	<p class="block_2">"Eğer sürekli kullandığım otlar ve diğer şifa vericiler yanımda olsaydı belki, ama öyle olsaydı bile zor olurdu. İyileştirici bir rahip, dualar ve sihirle belki onu kurtarabilirdi, ama bu şartlarda, elimdeki imkânlarla, hayır. Yapabileceğim bir şey yok."</p>
	<p class="block_1"> </p>
	<p class="block_2">Amos, Nicholas'ın dirseğini kavradı ve onu, diğerlerinin konuşulanları duyamayacağı bir yere çekti. Sesini alçaltarak, "Nicky, başa geçtiğinden beri sana tek kelime bile söylemedim, çünkü birçok bakımdan hep doğru şeyi yapmayı seçtin ve yaptığın hatalar, deneyimli bir liderin bile kaçınabileceği türden hatalar değildi. Ama şimdi, mevkiin nedeniyle yapman gereken en zor seçimlerinden birini anlamak zorundasın," dedi.</p>
	<p class="block_1"> </p>
	<p class="block_2">"Tutsağı öldürmesi için Ghuda'ya izin vermek zorunda olduğumu mu söylemeye çalışıyorsun?"</p>
	<p class="block_1"> </p>
	<p class="block_2">"Hayır, her ikisini de senin öldürmen gerektiğini söylüyorum." "Crowe," dedi Nicholas tevekkül içinde.</p>
	<p class="block_1"> </p>
	<p class="block_2">"Ne?" diye sordu Amos.</p>
	<p class="block_1"> </p>
	<p class="block_2">"Babamın bana anlattığı bir hikâye. Kara Yol Kardeşliği, Krallığı işgal ettiğinde, seni ve Guy du Bas-Tyra'yı Armengar'da bulmalarından önce, atlarına atlayıp kuzeye gitmeleri hakkında bir hikâye. Bir grup Kara Katil tarafından takip ediliyorlarmış." Gözlerini kapattı. "Morgan Crowe adında biri, bir hain, onları ihbar etmiş ve babam onun öldürülmesini emretmek zorunda kalmış." Başını salladı. "Bunun verdiği cezalar içinde en zoru olduğunu söyledi." Amos'un gözlerine bakarak, "Benim burada kanuni bir hakka sahipmiş gibi görünme hakkım bile yok, Amos. Burası Krallık toprağı değil ve bu adam, beni efendisinin ona verdiği emir dışında bir nedenden ötürü öldürmeye çalışmadı. Crowe gibi, kralıma ihanet eden biri değil o."</p>
	<p class="block_1"> </p>
	<p class="block_2">"Anlıyorum, ama burada bizim koyacağımız kanunlardan başka bir kanun yok. Sen bir çimen denizinin üzerinde bulunan bu çetenin kaptanısın ve bu adamlar, yağma için gemine çıkmaya çalışan korsanlarmış gibi davranmalısın. Onlardan alabildiğin kadar bilgi aldıktan sonra, öldürülmelerini emretmek zorundasın," dedi Amos.</p>
	<p class="block_1"> </p>
	<p class="block_2">Nicholas -tanrılar izin verirse- üvey büyükbabası olacak bu adamın gözlerine sert bir şekilde baktı. Sonunda, derin bir nefes aldı ve kararlı bir şekilde başını salladı.</p>
	<p class="block_3"> </p>
	<p class="block_2">Ateşin etrafında halka olmuş oturanların yanına dönerek, Ghuda'ya bir kez başını salladı ve Ghuda oradan uzaklaştı. "Liderlerini buraya getirin," diye emretti Nicholas.</p>
	<p class="block_1"> </p>
	<p class="block_2">İki adam, yaralı lideri getirdi ve lider, oturması için Nicholas’ın ayaklarının dibine bırakılırken acıyla inledi. "Adın ne?" diye sordu Nicholas.</p>
	<p class="block_1"> </p>
	<p class="block_2">"Dubas Nebu," dedi adam, "Kendi Parlaklığı'na bağlı ikinci bölüğün lideri."</p>
	<p class="block_1"> </p>
	<p class="block_2">Praji ağır ağır yürüyerek oraya gelmişti ve "Kahretsin, bunlar Derebeyi'nin özel muhafızları," dedi.</p>
	<p class="block_1"> </p>
	<p class="block_2">"Yani?" dedi Nicholas.</p>
	<p class="block_1"> </p>
	<p class="block_2">Praji yüzünü ovuşturdu ve "Ya tüm bunların arkasında Derebeyi var ya da kendi yönetimi içinde yüksek rütbeli bir haini var," dedi.</p>
	<p class="block_1"> </p>
	<p class="block_2">Praji elini aşağı uzatıp adamın tuniğini açtı ve adam acıyla haykırdı. "Uzak tutun şu hayvanı benden!" diye bağırdı lider.</p>
	<p class="block_1"> </p>
	<p class="block_2">Praji adamın boynunda bir şey buldu ve çekip kopardı. "Şuna bir bak," diyerek, aldığı şeyi Nicholas'a uzattı. Nicholas tılsımı incelerken, Praji "Klan sembolü," diye ekledi. Sonra ses tonu, kalasının karıştığını gösteren bir hal aldı. "Gerçi daha önce bir benzerini görmemiştim."</p>
	<p class="block_1"> </p>
	<p class="block_2">"Ben görmüştüm," dedi Nicholas. Sembol iki yılandan oluşuyordu ve Nicholas’ın kendi yüzüğündeki desenin aynısıydı.</p>
	<p class="block_1"> </p>
	<p class="block_2">Amos konuşmaya başlamıştı ki Nicholas onu susturdu. "Hepiniz, beni bu adamla yalnız bırakın."</p>
	<p class="block_1"> </p>
	<p class="block_2">Amos bir şey söyleyecek oldu, sonra kendini tuttu ve onaylayarak başını salladı. Diğerlerine onu takip etmelerini işaret etti ve Nicholas yaralı adamla yalnız kaldığında, adamın karşısına diz çöktü. Komplocu bir sesle fısıldayarak, "Seni aptal," dedi, "ne emir aldınız?"</p>
	<p class="block_1"> </p>
	<p class="block_2">Lider Dubas'ın gözlerinde, yaralı olmanın verdiği bir parlaklık vardı ve yüzü terden sırılsıklam olmuştu ama, "Neden bahsettiğini anlamıyorum, hain," derken, kafası karışmış gibi görünmüyordu.</p>
	<p class="block_1"> </p>
	<p class="block_2">Nicholas elini kemerindeki keseye soktu, Calis'in Elvandar'dan getirdiği yüzüğü çıkarıp adama gösterdi. "Kimliğimi açıklamaya ihtiyaç duymadıkça takmam bunu!" dedi. "Şimdi, buraya gelmenizi kim emretti? Klan üyelerini öldürüp, Ranjana'yı şehre getirecektik."</p>
	<p class="block_1"> </p>
	<p class="block_2">"Ama... Dahakon bana... başka bir bölüğün daha olacağını söylemedi."</p>
	<p class="block_1"> </p>
	<p class="block_2">Nicholas bıçağını çekip adamın göğsüne dayadı. "Seni şimdi öldürmem lazım ama o yüksek rütbeli adam bunu mesele haline getirir." "Kimsin sen?" diye sordu lider.</p>
	<p class="block_1"> </p>
	<p class="block_2">"Ne emir aldınız?"</p>
	<p class="block_1"> </p>
	<p class="block_2">Çektiği acı Dubas'ın yüzünü soldurmuştu ve "Arabalarla gelenleri götürecektim. Kızıl Katiller, kayıklarla çoktan yola çıktılar... anlamıyorum..." dedi.</p>
	<p class="block_1"> </p>
	<p class="block_2">"Ya tutsaklar?" diye sordu Nicholas.</p>
	<p class="block_1"> </p>
	<p class="block_2">"Tutsak olmayacaktı ki," dedi Dubas. "Kızları öldürecek ve cesetlerini yanımda götürecektim." "Onlar değil, diğer tutsaklar. Gemidekiler."</p>
	<p class="block_1"> </p>
	<p class="block_2">"Gemi mi?" dedi Dubas. Aniden olayı anladığı fark edildi. "Gemiden haberin var!" Nicholas harekete geçemeden, lider ileri atılıp kendini onun üzerine fırlattı. Kendi ağırlığıyla, Nicholas'ın bıçağı göğsüne saplanırken, zayıf bir inilti çıkardı.</p>
	<p class="block_1"> </p>
	<p class="block_2">Mücadeleyi birkaç metre uzaktan gören Amos ve diğerleri koşarak geri geldiler. "Ne oldu?" diye sordu Amos, ölü adamı Nicholas’ın üzerinden çekerken.</p>
	<p class="block_3"> </p>
	<p class="block_2">"Kendini öldürdü," dedi Nicholas sert bir biçimde. "Akıllılık edip, riske girdim."</p>
	<p class="block_1"> </p>
	<p class="block_2">"Bir şey öğrenebildin mi?" diye sordu Harry, arkadaşının ayağa kalkmasına yardım ederken.</p>
	<p class="block_1"> </p>
	<p class="block_2">"Bir isim aldım."</p>
	<p class="block_1"> </p>
	<p class="block_2">"Nedir?" diye sordu Praji.</p>
	<p class="block_1"> </p>
	<p class="block_2">"Dahakon."</p>
	<p class="block_1"> </p>
	<p class="block_2">"Ah, gerçekten harika," dedi Praji. "Büyük bir düşman koleksiyonunuz var, Kaptan." "Dahakon da kim?" diye sordu Marcus.</p>
	<p class="block_1"> </p>
	<p class="block_2">"Derebeyi'nin Baş Danışmanı ve doğu topraklarının, nehir yöresinin, cehennemin, kahrolası dünyanın tümünün en cimri orospu çocuğu."</p>
	<p class="block_1"> </p>
	<p class="block_2">"Ve anladığım kadarıyla, bir hain," dedi Nicholas.</p>
	<p class="block_1"> </p>
	<p class="block_2">"Olamaz," dedi Praji.</p>
	<p class="block_1"> </p>
	<p class="block_2">"Neden olmasın?" diye sordu Harry.</p>
	<p class="block_1"> </p>
	<p class="block_2">"Çünkü yirmi yıl önce, Derebeyi şehrin kontrolünü ele geçirdiğinden beri Derebeyi'ni iktidarda tutan kişi o. Şehirde ondan gerçekten çok korkulur." "Neden?" diye sordu Marcus.</p>
	<p class="block_1"> </p>
	<p class="block_2">"O bir büyücü."</p>
	<p class="block_1"> </p>
	<p class="block_2">"Bu, buralarda özel bir durum mu?" dedi Nicholas.</p>
	<p class="block_1"> </p>
	<p class="block_2">"Ha!" dedi Praji. "Siz kesinlikle buraya cehennem kadar uzak bir yerden gelmişsiniz." Ciddi bir ses tonuyla ekledi, "Doğu topraklarında sadece tek bir büyücü vardır, o da Dahakon'dur. Eskiden orada burada birkaç tane vardı ama şehirde bulunmak, büyücüler için ölüm demektir. Ve söylentilere göre, bu pek de hoş bir ölüm değil: Onları yiyormuş."</p>
	<p class="block_1"> </p>
	<p class="block_2">Nicholas, Nakor'la Anthony'ye baktı ve başını iki yana salladı. Praji konuşmaya devam etti. "Söylendiğine göre, Kızıl Katilleri o kurmuş ve onlar, Derebeyi'nin değil, onun emirlerini yerine getiriyorlarmış. O, ölülerle konuşur ve ruhları emen bir sevgilisi var. Onu hayatta tutan sevgilisidir; yüzlerce yıl yaşamış olmalı."</p>
	<p class="block_1"> </p>
	<p class="block_2">Nakor bir işaret yaptı. "Çok kötü. Ölülerden haber alma var olan en kötü uygulamadır."</p>
	<p class="block_1"> </p>
	<p class="block_2">Anthony başını salladı ve Nicholas, onun titrediğini söyleyebilirdi. İmalı bir şekilde, "Aramızda büyücü olmadığına göre endişelenmemizi gerektiren bir durum yok," dedi.</p>
	<p class="block_1"> </p>
	<p class="block_5">"İşte bu iyi," dedi Praji. "Hayır, Dahakon hain olamaz; Derebeyi'nden dilediği an kurtulabilir."</p>
	<p class="block_3"> </p>
	<p class="block_5">Nicholas içini çekti. "Şey, bu işin arkasında kimin olduğunu öğrenemeyeceğiz. Şehre inmenin en iyi yolu nedir?"</p>
	<p class="block_3"> </p>
	<p class="block_2">"Kayıklar. Ama harap olmuş bu yerde, katılabileceğiniz bir nehir kervanı bulamazsınız; bu işi yapan katillerin biz olduğumuzu düşünürler ve Jeshandiler kısa bir süre içinde buralarda dolanmaya başlarsa, sizi ateşin üzerinde tepe üstü pişirirlerken, hızlı bir konuşma yapmanız gerekir. Bu araziyi Shingazi'nin babasına verdiklerinde, bu küçük ini de korumaya almışlardı," dedi Praji.</p>
	<p class="block_1"> </p>
	<p class="block_2">Sanki bu göçebelerin adını anmak, ortaya çıkmalarını sağlarmış gibi etrafına bakındı. "En iyisi nehir yolunun aşağısından kuzeye gitmek. Beş gün kadar uzağımızda bir köy var ve oraya zaman zaman kayıklar uğrar. Eğer binecek bir kayık bulamazsak, şehre varmamız bir iki ayımızı alır." Nicholas hiçbir şey söylemedi. Bir ay sonra çok geç olacaktı.</p>
	<p class="block_1"> </p>
	<p class="block_2">* * *</p>
	<p class="block_1"> </p>
	<p class="block_2">Abigail çığlık attı. "Uzak dur benden!" Tekme attı ve yaratık geri çekildi. "Sana zarar vereceğini sanmam," dedi Margaret.</p>
	<p class="block_3"> </p>
	<p class="block_2">"Umurumda değil," dedi Abigail sinirli bir şekilde. "İğrençler."</p>
	<p class="block_1"> </p>
	<p class="block_2">Sözünü ettiği yaratıklar, insan şeklindeydi ama vücutları deri yerine yeşil pullarla kaplıydı. Alınlarını geniş bir kaş çıkıntısı kaplıyor ve iri siyah sürüngen gözleri, ifadesiz bir yüzden dışarı bakıyordu. Dişleri de garipti; ne sürüngen dişleri kadar sivri ne de insan dişleri kadar düzenliydi. Bir cinsiyetleri varsa da dışarıdan belli olmuyordu; göğüsleri düzdü ve göğüs uçları yoktu; kalçaları da düzdü. Margaret bu yaratıkların ne olduklarını bilmiyordu, ama kara gemide, kendi kamaralarının yanındaki kamarayı işgal etmiş olan kişiye bir şekilde bağlı olduklarını anlıyordu.</p>
	<p class="block_1"> </p>
	<p class="block_2">Kızlar, gemiden alınıp, siyah tunikler ve pantolonlar giyen ve kırmızı başörtüler takan adamlar tarafından rıhtıma çekilen büyük bir kayığa bindirilmişlerdi. Margaret'ın umduğu gibi bir köle barınağına götürülmemiş, bir araba kervanına bindirilmiş ve şehrin dışına, yüksek duvarlarla çevrili geniş bir malikâneye götürülmüşlerdi. </p>
	<p class="block_1"> </p>
	<p class="block_2">Şu an bulundukları odalara yerleştirilmişlerdi ve Arjuna Svadjian sorgulamasına devam etmişti. Margaret, adamın rastgele görünen sorularının bir düzeni olduğuna ikna oldu ama ne olduğunu tam olarak çıkaramadı. Adamın sorularının çoğunun, tutumu ve konu seçimleri nedeniyle, tahmin etmesi zor olan sorgulama niyetini gizlemek için olduğunu anladı. Kendi insanlarının yaşamının kızların işbirliğine bağlı olduğunu göstermek için, kızın öldürülmesini emretmiş olan gizemli kadını bir daha hiç görmediler.</p>
	<p class="block_1"> </p>
	<p class="block_2">Margaret bir keresinde Arjuna'ya onu sordu ama adam bu soruyu da görmezden gelip başka bir soru yöneltti.</p>
	<p class="block_1"> </p>
	<p class="block_2">Adamın niyetini keşfetmek için Abigail'den yardım istemesi, kızın umutsuzluğun son devresinden kurtulmasına yardım etti. Abigail şimdi kızgındı ve en kısa sürede kaçmak istediğini yeniden belirtmiş olan Margaret'ın bir sonraki kaçış denemesine yardım etmeye hazır görünüyordu.</p>
	<p class="block_1"> </p>
	<p class="block_2">Gündelik hayatları önceden kestirilebilir bir hal almıştı. Arjuna'nın onları sorgulamaya gelmesi dışında yalnız kalmalarına izin veriliyordu. Kahvaltıda, öğle ve akşam yemeklerinde, onlara konuşmayı reddeden hizmetkârlar hizmet ediyordu. Öğleden sonra, güneşin sert parlaklığını kesen küçük bir tente altında, bahçede birkaç saat geçirmelerine izin verilmişti.</p>
	<p class="block_1"> </p>
	<p class="block_2">Derken işler değişti. O sabah, sorgu için Arjuna yerine odaya iki yaratık girmişti. Abigail odanın en uzak köşesine kaçmış, Margaret kendini savunmak için bir sandalyeyle hazır durmuştu. Yaratıklar çömelmiş ve her biri kızlardan birini inceleyerek, bir süre bakınıp durmuşlardı.</p>
	<p class="block_1"> </p>
	<p class="block_2">Abigail en sonunda yatağının üzerine oturmak için geri dönmüş ve yaratıklardan biri, bir saat daha ona bakarak oturmuştu. Sonra ona dokunmaya çalıştı.</p>
	<p class="block_1"> </p>
	<p class="block_2">"Hiç böyle bir şey duymuş muydun?" dedi Margaret.</p>
	<p class="block_1"> </p>
	<p class="block_2">"Hayır," dedi Abigail. "Bir çeşit şeytan bunlar."</p>
	<p class="block_1"> </p>
	<p class="block_2">Margaret kendine bakan yaratığı inceledi. "Sanmıyorum. Hiç de sihirli gözükmüyorlar. Ama tenleri, geminin penceresinden baktığım zaman gördüğüm ele benziyor."</p>
	<p class="block_1"> </p>
	<p class="block_2">Kapı açıldı ve hizmetkârlar sabah kahvaltısını getirdiler. Kızlar kendilerini yemek yiyebilecekmiş gibi hissetmiyorlardı ama yemezlerse, yemeklerin zorla yedirileceğini de biliyorlardı. Yemeklerini yerken, yaratıkların ilgisi artmış göründü ve kızlara yaklaşmaya çalıştılar. Abigail, bir tabak fırlatarak onunla ilgilenen yaratığı kendinden uzak tutarken, Margaret diğerini sadece görmezden geldi.</p>
	<p class="block_1"> </p>
	<p class="block_2">Yemekten sonra Arjuna içeri girdi ve o daha konuşamadan,</p>
	<p class="block_3"> </p>
	<p class="block_2">Margaret "Bu yaratıklar da neyin nesi böyle?" diye bağırdı.</p>
	<p class="block_1"> </p>
	<p class="block_2">Her zamanki sakin ses tonuyla, "Bunlar mı? Zararsızdırlar. Size arkadaş," dedi adam.</p>
	<p class="block_1"> </p>
	<p class="block_2">"Pekâlâ, onları burada istemiyorum!" diye diretti Abigail. "Götürün onları buradan."</p>
	<p class="block_1"> </p>
	<p class="block_2">Arjuna sadece, "Sizi incitmezler. Burada kalacaklar," dedi. Bir sandalye çekti ve "Şimdi, Sarth efsanesi hakkında ne biliyorsunuz?" dedi.</p>
	<p class="block_1"> </p>
	<p class="block_2">Margaret, gözlerini ona dikmiş olan yaratığa baktı ve bir an için, yaratığın ölü gözlerinde bir zekâ pırıltısı belirdi. Margaret sırtında bir ürperme hissetti ve yüzünü çevirdi.</p>
	<p class="block_1"> </p>
	<p class="block_2">* * *</p>
	<p class="block_1"> </p>
	<p class="block_2">Kayıklar, nehirden aşağı yavaş yavaş ilerliyordu. Nicholas, yüksek filika küpeşteleriyle hantal bir şey olan, yarı-mavna tipi ilk kayığın önüne oturmuştu ve onları varış noktalarına taşıması için Yılan Nehri akıntılarını kullandıklarından, kayığın direği, boylu boyunca katlanmış bir halde yatıyordu. İki uzun kürek, dümen yekesinin bir yararı dokunmasına yetecek kadar su olsa da daha hızlı gitmek için akıntıya karşı isteksiz bir şekilde suya iniyordu. Bir haftadır kayıkların üzerindeydiler ve kısa süre içinde Yılan Nehri Kenti'ne ulaşacaklardı.</p>
	<p class="block_1"> </p>
	<p class="block_2">Nicholas bir durum değerlendirmesi yaptı. Shingazi'nin İskelesi'nden kurtarmış oldukları mallar ve hazineyle, Nicholas’ın Çetesi -kendilerine artık böyle diyorlardı- iyi bir şekilde silahlanmış ve zengindi. Nehrin aşağısına, Praji'nin bahsetmiş olduğu köye hareket etmişler ve orada konaklamışlardı.</p>
	<p class="block_1"> </p>
	<p class="block_2">Köylüler onların haydut olduklarını düşünerek ilk önce korkuyla kaçmıştı ama Nicholas, cesur bir adam onunla konuşmak için yakındaki koruya gelmeyi göze alana dek sakin bir şekilde arabalarla beklemişti. Adamı görünürdeki her şeyi çalmayacaklarına, zaten çalacak olsalardı köylüler saklanırken bu işi çoktan halletmiş olacaklarına ikna etmek için birkaç nazik söz ve bir parça altın yetmişti.</p>
	<p class="block_1"> </p>
	<p class="block_2">Köylüler geri dönmüş ve bir haftadan uzun bir süre Nicholas’ın yaralıları iyileşene kadar misafir etmişlerdi. Nicholas zaman kaybetmekten hiç hoşlanmamıştı ama arabalarla kuzeye hareket etmeyi denemelerinden önce herkesin dinlenmeye ihtiyacı olduğu fikrine katılmıştı. Ve köy, nehirden geçecek araçları karşılamak için en mantıklı yerdi. Bu süre içinde, Praji'nin arkadaşı Vaja, diğerlerinin yaptığı sohbetlere katılacak kadar iyileşmişti.</p>
	<p class="block_1"> </p>
	<p class="block_2">Nicholas onun yakışıklı profilinden ve buklelerinden gurur duyan, değersiz biri olduğunu keşfetmişti. Köydeki genç kadınlar, bu yakışıklı savaşçıya bol bol ilgi göstererek, ona su, taze meyveler ve gün boyunca ballı ekmekler getirerek ve Nicholas’ın şüpheleri doğruysa, onunla geceleri daha yakın bir ilişkiye girerek, onun kendisiyle ilgili yüce fikirlerini güçlendiriyorlardı.</p>
	<p class="block_1"> </p>
	<p class="block_2">Nicholas, bunda Vaja’nın kulağa asil gelen konuşma şeklinin de etkili olduğunu keşfetmişti ve bununla birlikte her şey hesaba katıldığında, pek de zeki bir adam değildi. Bu ikilinin beyni Praji gibi görünüyordu, ama diğerlerinin Vaja’nın daha karizmatik olduğunu düşünmelerine izin vermekten memnundu.</p>
	<p class="block_1"> </p>
	<p class="block_2">Adamları iyileştiğinde, Nicholas, onların çete düzeninde yerleştirilmesi üzerine Ghuda'dan hızlı bir eğitim aldı. Eğer Praji ve Vaja da onlarla kalırsa, Brisa ve otuz beş askerleri olacaktı. Denizciler idmanlardan yakınmış, tatbikatlarda ayakta kalmalarına yetecek kadar idman yapmalarına dek askerler onlarla acımasızca alay etmişti. Hepsi sonu gelmez kılıç ve yay idmanlarına katılıyor, bu çalışmalar -sadece marjinal bir tarzda olsa da- onlar bu silahları kullanmayı öğrenene kadar sürüyordu. Praji ve Tuka'nın söylediğine göre, ünlü bir çeteye göre otuz beş az bir sayıydı -altı yüz kişilik büyük çeteler de vardı- ama paralı asker olduklarına inanılmasına yeterdi.</p>
	<p class="block_1"> </p>
	<p class="block_2">Haftanın sonunda, bir nehir kervanı göründü ve Praji, barışı ifade eden beyaz bir bayrak çekti. İlk kayık, Nicholas ve kervan liderinin anlaşabilmesine yetecek kadar kıyıya yanaştı ve nehirle kara arasında on dakika kadar bağrıştıktan sonra, Nicholas'ın yüzüp, altını adama verecek birini görevlendirmesi gerekti.</p>
	<p class="block_1"> </p>
	<p class="block_2">Marcus, Calis ve diğer okçular gerektiği takdirde ceza ya da geri çekilme güvencesi vermek için hazır beklerken, Nicholas, Harry'yi seçti. Ama kayıkların lideri altını görür görmez, diğer kayıklar kıyıya çekildi. Herkesin kayıklara binmesi neredeyse iki saat aldı.</p>
	<p class="block_1"> </p>
	<p class="block_2">Nicholas uzakta, ufkun üzerindeki siyah lekeyi görebiliyordu ve Praji'ye, "Bu nedir?" diye sordu.</p>
	<p class="block_1"> </p>
	<p class="block_2">"Duman, Yılan Nehri Kentin'den geliyor. Gece bastırmadan orada olacağız."</p>
	<p class="block_1"> </p>
	<p class="block_2">Tüm yolculuğu, seçenekleri üzerinde düşünerek geçirmişlerdi ve şimdi bir planları vardı. En azından, Nicholas bunun bir plan olmasını umuyordu, çünkü diğerlerine onları bir felakete sürüklediği hissini itiraf edememişti. Devam etmesini sağlayan tek şey, Abigail ve Margaret'ın zarar görme ihtimali ve iki hafta içinde gerçekleşen tüm bu gizemli ihanetlerin arkasında kesinlikle Pantathian yılan rahiplerinin olmasıydı.</p>
	<p class="block_4" id="calibre_pb_16"> </p>
</body></html>
