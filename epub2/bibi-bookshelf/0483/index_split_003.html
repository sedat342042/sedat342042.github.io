<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>02 - Kralın Korsanı  - Gediksavaşları Dünyasından</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_">CRYDEE</p>
	<p class="block_1"> </p>
	<p class="block_2">Gemi demir attı.</p>
	<p class="block_1"> </p>
	<p class="block_2">Güverte tayfaları Kraliyet Kartalı’nı sağlama alırken, Crydee öğle vakti koşuşturması içindeydi. Nicholas yeni yuvasını, değişikliğini doya doya seyrederek inceledi. Vatan hasreti nöbetleri uzun yolculuk sırasında geri dönmüş; sadece, tehlikeli Karanlık Boğazları'nda geçirdikleri olaylı bir buçuk günde ortadan kaybolmuştu. Sonra, kuzeye doğru ilerleyip Tulan ve Carse'yi geçmişlerdi ve şimdi de Crydee'ye varmışlardı.</p>
	<p class="block_1"> </p>
	<p class="block_2">Kasaba son yirmi yılda gelişmişti, büyümenin izleri her yerde görülüyordu. Kuzeye doğru yelken açarlarken Amos, Denizcinin Kederi adını verdiği burnun kuzeyine doğru yayılan balıkçı köyünü işaret etmişti. Gemi rıhtıma girerken, kuzeydoğuya bakan uzak bir yamacın üzerindeki yeni binalar görülebiliyordu. Nicholas, beyaz binaların cephelerinden yansıyan parlak güneş ışığı karşısında gözlerini kıstı. İki at arabası ve bir çift yük arabasının, ekseriyetle kraliyet standartlarına göre süslendiğinden gümrük binası olduğu belli olan binanın önüne yaklaşıp durduklarını gördü. Yük arabalarının arkasında oturan uşaklar, bulundukları yerden atlayıp kapıları açtılar. Önce uzun boylu bir kadın belirdi ve ondan daha uzun boylu bir adam onu izledi. Nicholas yengesiyle amcasını tanıdı. Diğer araçlar dururken, bunu telaşlı bir hareketlilik takip etti.</p>
	<p class="block_1"> </p>
	<p class="block_2">Amos borda iskelesinin dışarı uzatılmasını emretti. Nicholas ve Harry, karaya çıkmayı beklerken yan yana duruyorlardı. Dük Martin, Düşes Briana ve maiyetleri; Kraliyet Prensi'ni ve refakatçilerini karşılamak için hazır bekliyorlardı. Amos, aşağıdaki karşılama törenini gördü ve "Şey, bunu Ylith'ten en azından bir güvercinin başardığını biliyoruz," dedi.</p>
	<p class="block_1"> </p>
	<p class="block_2">Gediksavaşları'ndan bu yana geçen yirmi sekiz yılda, Krondor ve Uzak Sahil arasındaki haberci postası, hızlı atlar ve haber güvercinleri de dahil, eksiksiz sürdürülmüştü. Nicholas'ı gönderme kararı, yola çıkmasından sadece bir gün önce aniden alındığı halde, gelmekte olduğu haberi Crydee'ye, limanda görülmelerinden birkaç gün önce ulaşmıştı.</p>
	<p class="block_1"> </p>
	<p class="block_2">Denizciler hazırlanırken, "Şu kızlar da kim?" dedi Harry. Nicholas, düke eşlik eden iki genç kızı fark etti ve "Biri kuzenim Margaret, sanırım. Diğerinin kim olduğunu bilmiyorum," dedi.</p>
	<p class="block_1"> </p>
	<p class="block_2">Harry sırıttı. "Öğreneceğim."</p>
	<p class="block_1"> </p>
	<p class="block_2">Borda iskelesi dışarı uzatıldığında, Amos, Nicholas'a döndü ve ilk olarak Nicholas’ın karaya ayak basmasının beklendiğini işaret ederek, resmi bir şekilde, "Ekselansları?" dedi.</p>
	<p class="block_1"> </p>
	<p class="block_2">Harry adımını attığında Amos elini sert bir şekilde onun göğsüne koydu. "Sırayla, silahtar," dedi Amos imalı bir şekilde. Harry kızardı ve geriye adım attı</p>
	<p class="block_1"> </p>
	<p class="block_2">Nicholas iskeleye inerken uzun boylu bir adam öne çıktı. Crydee Dükü Martin, yeğenini selamlarken sıcak bir şekilde gülümsedi. "Ekselansları, sizi Crydee’de ağırlamaktan büyük bir memnuniyet duyuyoruz" Martin Arutha’ya biraz benziyordu; ama ondan daha uzundu. Saçları neredeyse ağarmıştı ve yüzü onca yılın etkisiyle kırışmıştı, yine de herkesin kesinlikle göreceği güçlü bir havası vardı. Bu adam, günlerini şarap içerek ve hizmetindekilere emirler yağdırarak geçirmiş, yerinden kıpırdamayan bir asilzade değil; yaşına rağmen, hâlâ gecelerini yıldızlarla dolu gökyüzünün altında, yerde yatarak geçiren ve avını evine sırtında taşıyarak getiren bir adamdı.</p>
	<p class="block_1"> </p>
	<p class="block_2">Nicholas bu merasimden biraz utanarak gülümsedi ve "Amca, burada olmaktan ben de memnunum," dedi.</p>
	<p class="block_1"> </p>
	<p class="block_2">Gemiden karaya inen ikinci kişi olan Amos, Martin'in omzuna sert bir yumruk indirirken, "Dük Hazretleri," dedi.</p>
	<p class="block_1"> </p>
	<p class="block_2">Martin, kollarını Amos'a doladığında tüm resmiyet kayboldu. "Seni yaşlı korsan," dedi Martin gülerek. "Uzun zaman oldu." Birbirlerinin sırtına vurup el sıkıştılar. Amos başını Nicholas'a doğru eğdi. Martin dikkatini prense yöneltti. "Ekselansları. Size karım, Düşes Briana'yı takdim etmek isterim." Nicholas, düşesi yeni yürümeye başladığı zamandan beri görmemişti ve onunla ilgili hatıraları belirsizdi. Bu, onunla ilk defa karşılaşmak gibiydi. Uzun boylu kadın, başını Nicholas'a doğru eğdi. Sol şakağında ürkütücü beyaz bir tutam olan gri saçları geniş alnından geriye döküldü.</p>
	<p class="block_1"> </p>
	<p class="block_2">Düşesin güzel bir yanı yoktu ama çarpıcı bir kadındı.</p>
	<p class="block_1"> </p>
	<p class="block_2">Düşes, elli yaşında olmasına rağmen, hava koşulları ve yıllar nedeniyle etrafı kırışmış mavi gözleri dışında hiçbir yaşlanma izi taşımayan bir yüzle dikkatle baktı prense. İpek bir gömleğin üzerine çok kullanışlı görünen deri bir yelek ve uzun çizmelerinin içine sokulmuş bir pantolon giymişti. "Leydim," dedi Nicholas, düşesin uzanan elini tutup selamlamak için hafifçe sıkarak. Buna karşılık düşes, Nicholas’ın elini sert bir şekilde sıktı ve Nicholas, amcasının garip leydisi hakkındaki hikâyelerin çoğunun doğru olduğunu anladı. Erkeklerin yanı sıra kadınların da asker olduğu, savaşta düşen Armengar şehrinden gelen Leydi Briana, söylendiğine göre ata binebilir, avlanabilir ve birçok erkekten daha iyi kavga edebilirdi. Ona baktığında, Nicholas bunların hiçbirinden şüphe etmedi.</p>
	<p class="block_1"> </p>
	<p class="block_2">Martin takdimlere devam etti. "Bu, oğlum Marcus." Nicholas kuzenine döndü ve duraksadı; onda, belli belirsiz tanıdık gelen bir şey vardı. Kahverengi gözler ve kahverengi saçlar: Nicholas, onun Krondor'dan birine benzediğine hükmetti. Nicholas'la aynı boyda olan Marcus'un saçları da prensinkilerle aynı uzunluktaydı. Ama Marcus, Nicholas'tan iki yaş kadar büyük ve biraz daha cüsseliydi. Marcus, Nicholas'ı resmi bir şekilde selamlayıp geri çekildi. "Kuzen," dedi Nicholas ve başını salladı.</p>
	<p class="block_1"> </p>
	<p class="block_2">Amos yaklaşıp Nicholas’ın arkasında durdu ve Martin'e, "Senin Arutha'nın kardeşi olduğunu ilk ne zaman anladığımı hatırlıyor musun?" dedi.</p>
	<p class="block_1"> </p>
	<p class="block_2">Martin, "Nasıl unutabilirim? İlk deniz yolculuğumdu ve sen, hepimizi neredeyse boğuyordun," dedi.</p>
	<p class="block_1"> </p>
	<p class="block_2">"Usta denizciliğim sayesinde değersiz postunu kurtarmamı kastediyorsun yani," diye cevap verdi Amos. Elini Nicholas ve Marcus'a doğru sallayarak, "Eğer dünyanın aynı babadan geldiğinize dair bir kanıta ihtiyacı varsa, işte meydanda," dedi. Çenesini ovuşturdu. "Sanırım onları birbirinden ayırdetmek için, birini yeşile boyamak zorunda kalacağız."</p>
	<p class="block_1"> </p>
	<p class="block_2">Nicholas kafası karışmış bir halde Amos'a baktı, ama Marcus'un yüzü ifadesizdi. "Benzerlik," dedi Amos.</p>
	<p class="block_1"> </p>
	<p class="block_2">"Ne benzerliği?" diye sordu Nicholas.</p>
	<p class="block_1"> </p>
	<p class="block_2">"Birbirinize benzerliğiniz," diye yanıt verdi Amiral.</p>
	<p class="block_1"> </p>
	<p class="block_2">Nicholas dönüp dikkatle kuzenine baktı. "Sence de?"</p>
	<p class="block_3"> </p>
	<p class="block_2">Marcus başını hafifçe salladı. "Ben görmüyorum... Ekselansları." Amos güldü ve "Asla da görmeyeceksin," dedi.</p>
	<p class="block_1"> </p>
	<p class="block_2">Martin takdimlere devam etti. "Ekselansları, bu kızım Margaret."</p>
	<p class="block_1"> </p>
	<p class="block_2">İki genç kızdan biri reverans yaptı. Saçları, erkek kardeşininki gibi koyu renkteydi, ancak annesine benziyordu. Doğa ona dümdüz bir burun ve çıkık elmacık kemikleri vermişti, ama Briana'nınkinden daha yumuşak bir ifadeyle. Annesi gibi, hiçbir süs takmadığı saçları omuzlarına kadar geliyordu. Prens, "Büyük bir zevk kuzen," derken, Margaret koyu renk gözleriyle ona baktı. Selamlaşma sırasında gülümsedi; o an çok sevimliydi.</p>
	<p class="block_1"> </p>
	<p class="block_2">Nicholas’ın bakışları Margaret'ın yanındaki genç kadına kayınca göğsünün sıkıştığını hissetti. O zamana dek rastladığı belki en iri, peygamber çiçeği mavisi gözler, ona dikkatle baktı. Nicholas kendini aniden beceriksiz ve güvensiz hissetti. Margaret, "Arkadaşım Leydi Abigail, Carse Baronu Bellamy'nin kızı," dedi. Narin kız reverans yaptı. Nicholas, bu işi bu kadar incelikle yapan birini şimdiye dek hiç görmediğinden emindi. Margaret'ın aksine, Abigail sarı saçlarını gümüş bir taçla arkaya toplamıştı ve saçları lüleler halinde aşağı dökülüyordu. Teni solgun ve duru, yüz hatları narindi. Reveransından sonra doğrulurken gülümsedi ve Nicholas, karşılık olarak gülümsemeden edemedi. Kısa bir süre sonra gülümsemesi aptal bir sırıtışa dönüştü.</p>
	<p class="block_1"> </p>
	<p class="block_2">Arkasından gelen bir boğaz temizleme sesi, onu bu hipnozdan kopardı. "Leydim" derken sesi kendi kulaklarına yapmacık geldi. Nicholas, Martin'e doğru döndü ve "Bu Harry, benim silahtarım," derken Harry de, borda iskelesinden Nicholas'a ve kendisine ait seyahat çantalarını taşıyarak inmekteydi.</p>
	<p class="block_3"> </p>
	<p class="block_2">Çocuk çantaları yere bıraktı ve Crydee Dükü'nün önünde eğildi. Prenses ve arkadaşına bakıp ağzını kocaman açarak sırıttı.</p>
	<p class="block_1"> </p>
	<p class="block_2">Martin, Nicholas’ın kendisi ve eşiyle beraber ilk arabaya binebileceğini işaret etti. Harry, onların ardından yürümeye başladığında, Amos'un eli yine aşağıya indi ve onu omzundan kavradı. "İlk araba prens, dük ve düşes için. İkincisi ise ben ve dükün çocukları için."</p>
	<p class="block_1"> </p>
	<p class="block_2">"Ama..." dedi Harry.</p>
	<p class="block_1"> </p>
	<p class="block_2">Amos yük arabalarını işaret etti. "Prensinin bagajları boşaltılıp şuradaki yük arabalarına denklenirken, işlerin usulüne göre yürüyüp yürümediğine bakabilirsin. İşin bittiğinde de onlardan birine binebilirsin."</p>
	<p class="block_1"> </p>
	<p class="block_2">Nakor ve Ghuda borda iskelesinden inip geldiklerinde Harry, "Ya onlar?" dedi.</p>
	<p class="block_1"> </p>
	<p class="block_2">Nakor sırıttı. "Biz yürüyeceğiz. O kadar uzak değil." Rıhtıma yukarıdan bakan tepenin üzerindeki kaleyi gösterdi.</p>
	<p class="block_1"> </p>
	<p class="block_2">Ghuda, "Bacaklarımı biraz açabilirim," dedi.</p>
	<p class="block_1"> </p>
	<p class="block_2">Harry iç geçirdi ve iki çantayı ilk yük arabasının üzerine koydu. Arabacı, "Hey çocuk, ne oluyor?" dedi.</p>
	<p class="block_1"> </p>
	<p class="block_2">Harry aksileşmişti ve ters bir şekilde, "Krondor Prensi'nin bagajları! Ben onun silahtarıyım" dedi.</p>
	<p class="block_1"> </p>
	<p class="block_2">Adam yük arabasına yaslanmaya devam ederek, onu miskin bir şekilde selamladı ve "Öyleyse, bu partinin nereye koyulmasını istersiniz, silahtar?" dedi işaret ederek.</p>
	<p class="block_1"> </p>
	<p class="block_2">Harry döndü ve bir çift denizcinin Nicholas’ın ağır sandıklarından birini borda İskelesinden aşağı taşıyarak gemiden indirdiği ilk parti yükü gördü. Bunu, onun gibi üç tane daha izledi. Ağacın gıcırtısıyla iplerin vınlaması eşliğinde, geniş bir yük taşıma ağı geminin derin boşluğu içinden tüm görkemiyle göründü. Bir düzine sandık ve çeşit çeşit bagaj yana çekilip rıhtıma indirildi. Rıhtım işçileri yerlerinden fırlayıp ağı çözmeye başladılar.</p>
	<p class="block_1"> </p>
	<p class="block_2">"Bu yüklerin nereye gideceğini de biliyorsunuzdur sanırım, silahtar?" dedi arabacı.</p>
	<p class="block_1"> </p>
	<p class="block_2">Harry teslim olduğunu gösteren bir işaretle yük arabasının içine uzandı ve Nicholas'la kendisinin gemide bulundukları haftalar süresince giysi ve kişisel eşyalarını koydukları iki çantayı dışarı çekti. Kesinlikle, bunlar en son yükleneceklerin arasında olacaktı. Kafasını sallayarak, "Denetlemem mi gerekiyor?" dedi.</p>
	<p class="block_1"> </p>
	<p class="block_2">Arabacı bilgiç bir göz kırpmayla yük arabasından uzaklaştı. "Denetiminizi şuradan yaparsanız, işler daha çabuk biter ve hepimiz için daha kolay olur, silahtar." On-on iki metre kadar ilerideki bir girişi işaret etti. "İyi bira, lezzetli etli börekler var ve denetleme işini pencereden yapabilirsiniz."</p>
	<p class="block_1"> </p>
	<p class="block_2">Yavan gemi yemeğinden sonra etli börekleri düşününce Harry'nin ağzı sulandı. Ama, "Hayır, vazifemi yapmalıyım," dedi.</p>
	<p class="block_1"> </p>
	<p class="block_2">Arabacı başını iki yana salladı. "Öyleyse ikimize de bir iyilik yap silahtar ve bir hatamı görürsen, bunu gerçekten sessiz bir şekilde söyle."</p>
	<p class="block_1"> </p>
	<p class="block_2">Harry başını salladı ve ilk sandık çifti yük arabasına taşınırken yoldan çekildi. Kendini gümrük binasının, dışarı çıkık çatısının altında gölgeli bir yerde buldu ve duvara yaslandı. Tepeye göz attığında Ghuda'yla Nakor'un rıhtım bölgesinden çoktan çıkmış olduklarını ve kasabadan kaleye uzanan geniş yolda yürüdüklerini görebiliyordu. Harry'den en fazla bir saat önce kalede olacaklardı.</p>
	<p class="block_1"> </p>
	<p class="block_2">Harry kendi kendine, "Daha ilginç olacağını düşünmüştüm," diye mırıldandı. İlk at arabası kale avlusuna girdiğinde, iki sıra asker selam durdu. Hepsi, Crydee'nin armasını taşıyan kahverengi ve altın sarısı kısa, kolsuz cüppeler giyiyor ve kahverengi bir zemin üzerine Crydee'nin altın sarısı martısının işlendiği kalkanlar taşıyorlardı ve mızraklı silahlarına kahverengi ve altın sarısı flamalar asılıydı. Zırhları güneşte parlıyordu. Arabacı kapıyı açıp Nicholas dışarı adım attığında; gri saçlı ve kayış gibi bir suratı olan, kısa boylu, çarpık bacaklı bir adam, "Selam dur!" diye bağırdı. Askerler hemen selam durdu. Mızraklı silahlar indirildi ve bir dakika sonra, asker bölüğü silahları geri çekti. Martin ve diğerleri arabadan indikten sonra, arabacılar atları arka taraftaki ahıra sürdüler.</p>
	<p class="block_1"> </p>
	<p class="block_2">Nicholas yeni evine uzun uzun, iyice baktı. Crydee Kalesi onun bildiklerine kıyasla küçüktü.</p>
	<p class="block_1"> </p>
	<p class="block_2">Çevresine, tek bir binanın dikildiği ve sonra arkasına bir başka holün eklendiği eski bir burç vardı. Nicholas hızla uzaklıkları hesapladı ve dış duvarı her kim diktiyse, oldukça dar bir dış avlu bıraktığını kınayarak gördü. Duvarda bir gedik açılacak olursa, bir istilacıyı ana burca ulaşmaktan alıkoyacak çok az yer vardı.</p>
	<p class="block_1"> </p>
	<p class="block_2">Martin, onun zihnini okuyormuş gibi, "Benim büyük-büyükbabam, bu burcu, buraya yerleşmiş Kesh garnizonundan aldı ve çevresine bu duvarı yaptırdı." Nicholas'a kendi babasını anımsatan yarım bir gülümsemeyle, "büyükbabanı iki ek holü yaptırdı, ek odanın büyümesi için az pay bırakarak. Babam da büyüme için duvarı dışa çekmeyi planladı... ama hiç zaman bulamadı," diye ekledi Elini Nicholas'ın omzuna koydu. "Ben de hiç zaman bulabilecek gibi görünmüyorum." İri, kara derili, siyah kısa sakallı adam yavaşça kısa boylu kır saçlı adamın arkasına yürüdü ve ikisi, asker sıralarının arasından ilerleyerek Nicholas'ın önünde durup Prens'i selamladılar. Amos kısa boylu adam sırıttı "Kılıç ustası Charles!"</p>
	<p class="block_3"> </p>
	<p class="block_2">"Ekselansları, kılıç ustam Charles ve başseyisim Faxon," dedi Martin.</p>
	<p class="block_1"> </p>
	<p class="block_2">Nicholas adamların selamlarına başını eğerek karşılık verdi ve Charles'a yabancı bir dilde birkaç kelime söyledi. Kılıç ustası başını eğdi ve aynı dilde karşılık verdi. Sonra kralın dilinde, "Tsurani'yi mükemmel konuşuyorsunuz, ekselansları," dedi.</p>
	<p class="block_1"> </p>
	<p class="block_2">Nicholas kızardı. "Sadece birkaç kelime, gerçekten. Ama saraydaki herkes Martin Amca'nın Tsuranili kılıç ustasından haberdar." Kara derili adama hitaben "Ve Başseyis Faxon'dan." "Ekselansları," dedi Faxon.</p>
	<p class="block_1"> </p>
	<p class="block_2">Martin, ev halkının diğer üyelerini de takdim etti ve formaliteler bittiğinde, Nicholas’ın koluna girdi. "Ekselansları, benimle gelirlerse."</p>
	<p class="block_1"> </p>
	<p class="block_2">Martin ve Nicholas kalenin merdivenlerini tırmanırlarken, Martinin çocukları ve Abigail, kendi odalarına yöneldiler.</p>
	<p class="block_1"> </p>
	<p class="block_2">Briana, Amos'a döndü. "Bu akşam bir resepsiyon vereceğiz, ama bu arada, sana odalarını gösterecek birini bulalım."</p>
	<p class="block_1"> </p>
	<p class="block_2">Amos, "Sadece hangi oda olduğunu söyleyin, leydim. Ben burada kaybolmayacak kadar uzun yıllar yaşadım," dedi.</p>
	<p class="block_1"> </p>
	<p class="block_2">Briana gülümsedi. "Eski odan hâlâ senindir, Amos."</p>
	<p class="block_1"> </p>
	<p class="block_2">Amos nöbet yerlerinde dikilen iki muhafıza dikkat ederek kalenin ana girişine göz attı. "Şu gençlere birkaç dakika sonra garip görünüşlü iki adamın görüneceğini haber verseniz iyi olur. Biri, Shing Laili, kısa boylu, deli bir adam, Nakor ve diğeri, Keshli uzun boylu bir paralı asker, Ghuda Bule. Girmelerine izin versinler, onlar Nicky'nin refakatçileri."</p>
	<p class="block_1"> </p>
	<p class="block_2">Briana karşılık olarak sadece kaşını kaldırdı. Kılıç ustası, Charles'a döndü ve "İlgilenin lütfen," dedi.</p>
	<p class="block_1"> </p>
	<p class="block_2">Charles selam verdi ve muhafızlara haber vermek için hızla girişe yöneldi.</p>
	<p class="block_3"> </p>
	<p class="block_2">"Kim bu adamlar, Amos?" dedi Briana.</p>
	<p class="block_1"> </p>
	<p class="block_2">Amos rahat bir hava takınmaya çalışarak, "Hiçbir yerde bulamayacağın kadar ilginç bir çift," dedi.</p>
	<p class="block_1"> </p>
	<p class="block_2">Briana elini Amos'un omzuna koydu. Memleketi Armengar'da, Amos, Kara Yol Kardeşliği ordularına karşı şehrin savunmasına yardım ederken beraber savaşmışlardı. "Başka bir şeyler daha olduğunu anlayacak kadar iyi tanıyorum seni. Nedir?"</p>
	<p class="block_1"> </p>
	<p class="block_2">Amos kafasını iki yana salladı. "Sadece... ayrılmadan önce Arutha’nın bana söylediği bir şey." Martin ve Nicholas'ın henüz geçtiği kalenin ana girişine göz attı. "Eğer bir şey olursa, Nakor'u dinle, dedi."</p>
	<p class="block_1"> </p>
	<p class="block_2">Briana bir süre düşünerek sessiz kaldı, sonra, "Bu 'bir şeyin', karışıklık demeye geldiği hakkında hiç şüphem yok."</p>
	<p class="block_1"> </p>
	<p class="block_2">Amos gülmeye çalıştı. "Şey, eğer sürpriz bir değişiklik olursa, büyücüyü dinle demek istediğini zannetmem."</p>
	<p class="block_1"> </p>
	<p class="block_2">Briana gülümseyerek karşılık verdi. Amos'a sarılıp yanağından öptü. "Seni ve şakalarını özlemiştik, Amos."</p>
	<p class="block_1"> </p>
	<p class="block_2">Amos, çevresine anımsayarak göz attı. "Bu duvarların üzerinde Crydee'yi özlemeyecek kadar çok adamın öldüğünü gördüm ve bu duvarları savunarak çok fazla gün geçirdim." Sonra Briana'yı yanağından öptü ve onu kaba bir kucaklamayla salladı. "Ama seni ve Martin'i özlemediysem, belamı bulayım."</p>
	<p class="block_1"> </p>
	<p class="block_2">Kollarını birbirlerinin beline dolayan uzun boylu düşes ve iri kaptan, Crydee Kalesi'nin merdivenini çıktılar.</p>
	<p class="block_1"> </p>
	<p class="block_2">Martin, Nicholas'a oturmasını işaret etti ve geniş bir masanın arkasına doğru geçti. Dükün makamı, Arutha’nın Krondor'daki makamına göre küçük görünüyordu ve Nicholas, etrafına göz gezdirdi.</p>
	<p class="block_3"> </p>
	<p class="block_2">Martin'in arkasında, duvarda, Crydee'nin martılı sancağı asılıydı. Kuşun kafasının üzerinde bir tacın belirsiz çizgileri vardı, kumaşın bir parçası koparılmıştı. Nicholas, bir zamanlar büyükbabasının bu makamı almış olduğunu ve ayrıca, Nicholas’ın amcasının şimdi giydiği tacı giyme sırasında ikinci olduğunu biliyordu. Ama Martin'in sülalesinin vesayet hakkı gayri-meşru bir doğum nedeniyle engellenmiş ve bu tip bir vesayetin tüm izleri aile armasından çıkarılmıştı.</p>
	<p class="block_1"> </p>
	<p class="block_2">Martin, "Bu makam, bir süre, Gediksavaşları süresince babanın makamıydı, Nicholas. Ondan önce büyükbabanın, onun babasının ve ondan önce de büyükbabasınındı."</p>
	<p class="block_1"> </p>
	<p class="block_2">Nicholas, bu dukalık sancağı dışında, duvarların kişisel hatıralar ya da ganimetlerden yoksun olduğunu fark etti; çıplak duvarları, sadece büyük bir dukalık haritasıyla bir kraliyet haritası süslüyordu. Martin'in masası da aynı şekilde düzenlenmişti, tek bir mürekkep hokkası ve tüy kalem, dukalık mührü için bir kalıp kırmızı balmumu ve bir mum. Sarılmış iki parşömen, henüz bitmemiş bir işe işaret ediyordu, ama diğer yandan bu odada, şimdiki sahibi günün sonunda, bitmemiş ya da çözümlenmemiş bir işle ayrılmaktan hoşlanmıyormuş gibi bir tür düzenlilik vardı. Bu, Nicholas'a tanıdık geldi. Bu düzen dürtüsünün babasının da en belirgin özelliği olduğunu fark etti. Dikkatini yeniden onu yakından inceleyen amcasına verdi. Nicholas’ın yüzü kızardı.</p>
	<p class="block_1"> </p>
	<p class="block_2">Martin gülümsedi ve "Ailenle berabersin Nicholas, bunu sakın unutma," dedi.</p>
	<p class="block_1"> </p>
	<p class="block_2">Nicholas omuz silkti. "Babamın Crydee'den bahsettiğini duyardım ve Amos'un hiç bitmeyen savaş hikâyeleri de vardı, ama..." Etrafına bir kez daha göz attı. "Sanırım, ne beklemem gerektiğini bilmiyordum."</p>
	<p class="block_3"> </p>
	<p class="block_2">"Bu yüzden buradasın zaten. Arutha, soyunla ilgili bir şeyler öğrenmeni istedi,'' dedi Martin.</p>
	<p class="block_1"> </p>
	<p class="block_2">"Sarayımız, Krondor standartlarına göre pek rahat değil," diye devam etti. "Rillanon ve diğer doğu saraylarının standartlarına göreyse, neredeyse ilkel. Ama önem taşıyan konular açısından yeterince rahat edeceksin."</p>
	<p class="block_1"> </p>
	<p class="block_2">Nicholas onaylayarak başını salladı. "Tam olarak ne yapacağım?"</p>
	<p class="block_1"> </p>
	<p class="block_2">"Arutha bunu bana bıraktı. Sanırım, şimdilik seni silahtarım olarak adlandıracağım. Bu görev için birazcık büyüksün ama bu yolla yanımda olabilirsin ve belki bir süre sonra, seni daha iyi bir şekilde kullanabilirim. Arkadaşını da Marcus'un hizmetine veriyorum," dedi Martin.</p>
	<p class="block_1"> </p>
	<p class="block_2">Nicholas tam itiraz edecekken, Martin, "Silahtarların silahtarları olmaz, Nicholas," dedi. Nicholas başını salladı.</p>
	<p class="block_1"> </p>
	<p class="block_2">"Bu gece, şu an kasabada olan tiyatro topluluğunun da katılacağı resmi bir resepsiyon vereceğiz. Bu nedenle, göreve yarın başlarsın."</p>
	<p class="block_1"> </p>
	<p class="block_2">"Görevlerim ne olacak?"</p>
	<p class="block_1"> </p>
	<p class="block_2">"Fedai Samuel sana geçici görevler verecek. Kılıç ustası Charles ve başseyis Faxon'un da sana verecek görevleri olacak. Her gün bir sürü şey yapacaksın, çoğunlukla dukalığı yönetirken zamanımı daha verimli geçirebilmem için. Güneydeki kayalıkların ve bunların ilerisindeki toprakların üzerindeki yeni binaları fark etmiş olabilirsin. Crydee, Uzak sahil standartlarına göre büyük bir kent haline geliyor. Yapılacak çok şey var. Şimdi, sana odanı göstermesi için bir uşak çağıracağım."</p>
	<p class="block_1"> </p>
	<p class="block_2">"Teşekkürler, Martin Amca." Martin masadan kalkıp kapıyı açtıktan sonra bir uşağa yaklaşmasını işaret ederken Nicholas da ayağa kalktı.</p>
	<p class="block_3"> </p>
	<p class="block_2">"Yarından itibaren, ekselansları, bana 'Dük Hazretleri' diye hitap edeceksiniz. Siz de 'silahtar' olarak çağırılacaksınız," dedi Martin.</p>
	<p class="block_1"> </p>
	<p class="block_2">Nicholas, nedenini bilmediği bir utanç hissederek kızardı. Başını salladı ve konutuna kadar uşağı izledi.</p>
	<p class="block_1"> </p>
	<p class="block_2">O gece Nicholas, amcasıyla kuzeni Marcus'un arasına oturdu. Yemekler yavan olsa da bol, şarap sert ve lezzetliydi, eğlenceyse fena değildi. Nicholas gecenin büyük bir kısmını, bakışlarını amcası ve yengesinden kaçırıp Margaret'ın yanında oturan Abigail'e bakarak geçirdi. İki kızsa yemeğin büyük kısmında kafa kafaya vermiş göründüler ve birçok kez Nicholas kendini sebebini bilmeden kızarırken buldu. Marcus'la konuşma girişimleri kısa yanıtlar ve uzun sessizliklerle sonuçlandı.</p>
	<p class="block_1"> </p>
	<p class="block_2">Nicholas bir şekilde kuzeninin ondan hoşlanmadığını hissetmeye başlıyordu.</p>
	<p class="block_1"> </p>
	<p class="block_2">Amos, Nakor ve Ghuda Bule masanın ucunda, Nicholas’ın konuşamayacağı kadar uzağındaydılar. Kılıç ustası Charles'la Başseyis Faxon'un anlattıkları hikâyeleri dinleyip, kendileri de hikâyeler anlatarak, besbelli yeterince iyi zaman geçiriyorlardı.</p>
	<p class="block_1"> </p>
	<p class="block_2">Nicholas masaya baktığında, Harry'nin sessiz, genç bir adamla konuşmaya çalıştığını gördü.</p>
	<p class="block_1"> </p>
	<p class="block_2">Adam alçak sesle konuşuyormuş gibiydi, çünkü Harry duymak için sürekli ona doğru eğiliyordu. Adam, çocuklardan çok da büyük görünmüyordu, belki ergenlik döneminin sonlarında ya da yirmili yaşların başlarındaydı. Omuzlarına kadar inen karmakarışık sarı saçları ve sürekli eliyle arkaya attığından, görüntüsünü her dakika daha da çirkinleştiren kâkülleri vardı. Gözleri maviydi ve Nicholas, gülümsediği takdirde, genç bir adama yetecek kadar hoş görünebileceğini düşündü.</p>
	<p class="block_1"> </p>
	<p class="block_2">"Kuzen, şu kim?"</p>
	<p class="block_1"> </p>
	<p class="block_2">Marcus, Nicholas’ın işaret ettiği tarata baktı. "Anthony. O bir büyücü."</p>
	<p class="block_1"> </p>
	<p class="block_2">"Gerçekten mi?" diye sordu Nicholas, kuzeninden sonunda birden fazla cümle işittiğine memnun olarak. "Ne arıyor burada?"</p>
	<p class="block_1"> </p>
	<p class="block_2">"Babam birkaç yıl önce, senin babandan Yıldızlimanı efendilerinin bize bir büyücü göndermeleri için aracılık etmesini istemişti." Marcus omuzlarını silkti. "Büyükbabamla ilgili bir şey sanırım."</p>
	<p class="block_1"> </p>
	<p class="block_2">Kemirdiği pirzola kemiğini bıraktı, ellerini yıkama tasına daldırdı ve sonra keten bir peçeteye sildi. "Baban hiç sarayda bir büyücü bulundurmaktan söz etti mi?"</p>
	<p class="block_1"> </p>
	<p class="block_2">Sonunda konuşmaya benzer bir şey yaptıkları için rahatlayan Nicholas omuzlarını silkti. "Birkaç hikâye. Kulgan ve Pug'la ilgili yani. Pug'la bu yolculukta tanıştım."</p>
	<p class="block_1"> </p>
	<p class="block_2">Marcus gözlerini büyücüden ayırmadı. "Anthony iyi bir adamdır, gerçekten, onu tanıma olanağı bulursan, canayakın olduğunu görürsün. Ama kendini sakınır ama birkaç kez babam ona akıl danıştığında kaçamak yanıtlar vermeye meyletti. Korkarım Yıldızlimanı'ndaki büyücüler onu buraya şaka olsun diye yolladılar."</p>
	<p class="block_1"> </p>
	<p class="block_2">"Gerçekten mi?"</p>
	<p class="block_1"> </p>
	<p class="block_2">Marcus, Nicholas'a ters ters bakıp "Uyduruyormuşum gibi 'gerçekten mi' diye sorup duruyorsun."</p>
	<p class="block_1"> </p>
	<p class="block_2">"Afedersin," dedi Nicholas birazcık kızararak. "Sadece bir alışkanlık. Söylemek islediğim, Yıldızlimanı'ndaki büyücülerin bunu neden yapacaklarını, onu buraya neden şaka olsun diye yollayacaklarını düşünüyorsun?"</p>
	<p class="block_1"> </p>
	<p class="block_2">"Çünkü bu işlerden anladığım kadarıyla pek de iyi bir büyücü değil."</p>
	<p class="block_3"> </p>
	<p class="block_2">Nicholas kendini 'Gerçekten mi?' demek üzereyken yakaladı ve bunun yerine, "İlginç. Yani, herhangi bir yerde bir sürü büyücü görmüyor insan, ama saraya gelmiş olan birkaç tanesi, sihir yoluyla pek bir şey yapmadı, en azından senin görebileceğin bir yerlerde."</p>
	<p class="block_1"> </p>
	<p class="block_2">Marcus omuzlarını silkti. "Sanırım, bir şekilde işe yarayabilecek biri, ama onda beni tedbirli olmaya iten bir şeyler hissediyorum. Sırları var."</p>
	<p class="block_1"> </p>
	<p class="block_2">Nicholas güldü. Marcus, Nicholas’ın kendisine gülüp gülmediğini anlamak için döndü. "Sanırım bu da oyunun bir parçası, anlarsın ya. Gölgeler, gizemler ve diğer şeyler içinde gizlenmek."</p>
	<p class="block_1"> </p>
	<p class="block_2">Marcus yeniden omuzlarını silkti, kendisine belli belirsiz gülümseme izni vererek. "Belki. Yine de, o, bu işle pek uğraşmasa da babamın danışmanı."</p>
	<p class="block_1"> </p>
	<p class="block_2">Nicholas, sonunda sessizlik dışında bir şeyin içinde yer almaktan memnun halde konuşmayı sürdürdü. "Biliyor musun, ben Başseyis Faxon'un babasını tanırdım. Onun eski düke bu kadar benzediğini bilmezdim."</p>
	<p class="block_1"> </p>
	<p class="block_2">Marcus belirsiz bir sesle homurdandı. "Gardan Krondor'dan döndüğünde yaşlı bir adamdı. Hiç fark etmedim."</p>
	<p class="block_1"> </p>
	<p class="block_2">Konuşmanın kayıp gittiğini hissederek, "Geçen yıl öldüğünü duyduğumda üzüldüm," dedi Nicholas.</p>
	<p class="block_1"> </p>
	<p class="block_2">Marcus omuzlarını silkti, anlaşılan en anlamlı hareketi buydu. "Balık tutmakla hikâye anlatmaktan başka bir şey yapmazdı. Yaşlı bir adamdı. Onu hayli severdim, ama..." Yeniden omuz silkti. "Yaşlanırsın, sonra ölürsün. İşler böyle yürür, değil mi?"</p>
	<p class="block_1"> </p>
	<p class="block_2">Omuz silkme sırası Nicholas'taydı "Neredeyse on yıldır görmedim onu. Sanırım yaşlanmıştır."</p>
	<p class="block_1"> </p>
	<p class="block_2">Söylediği şeyin aptalca olduğunu anında fark ederek, konuşmalarının yemeğin kalanı süresince sessizliğe gömülmesine izin verdi.</p>
	<p class="block_1"> </p>
	<p class="block_2">Yemeğin sonunda Martin ayağa kalktı ve "Kuzenimiz Nicholas'ı evimizde ağırlamaktan memnuniyet duyuyoruz," dedi. Bir araya toplanmış saray halkı ve uşaklar kibar bir biçimde alkışladılar. "Yarından itibaren, benim silahtarım olarak görev yapacaktır." Bunun üzerine Harry arkadaşına soran gözlerle baktı. Nicholas omuzlarını silkti.</p>
	<p class="block_1"> </p>
	<p class="block_2">Martin "Ve arkadaşı, Ludlandlı Harry, benim oğluma silahtarlık yapacaktır." diye devam etti.</p>
	<p class="block_1"> </p>
	<p class="block_2">Yanıt olarak Harry, yüzünü pekâlâ der gibi hareket ettirdi. "Şimdi," dedi Martin. "Herkese iyi geceler diliyorum."</p>
	<p class="block_1"> </p>
	<p class="block_2">Elini uzattı, Briana elini törensel bir şekilde onunkinin üzerine koydu ve masadan ayrıldılar. Leydi Margaret ve Abigail de onları izledi ve ardından da Marcus ayağa kalktı. Harry'ye dönerek, "Tamam o zaman, eğer silahtarım olacaksan, güneş doğmadan bir saat önce uyanman lazım. Odaların nerede olduğunu uşaklardan birine sor ve geç kalma," dedi. Nicholas'a hitaben, "Babam senin de hazır olmanı isteyecektir,'' dedi.</p>
	<p class="block_1"> </p>
	<p class="block_2">Nicholas kuzeninin sesi tonunu pek beğenmedi, ama yine de kibar davranmayı tercih etti. "Orada olacağım."</p>
	<p class="block_1"> </p>
	<p class="block_2">Marcus gülümsedi; bu çok şaşırtıcıydı, çünkü Nicholas’ın, tanıştığından beri, onun yüzünde gördüğü, tarafsız bir şekilde kaş çatmanın dışındaki ilk ifadeydi. "Umarım olursun." Elini uşaklara sallayarak, "Silahtarlara odalarını gösterin," dedi.</p>
	<p class="block_1"> </p>
	<p class="block_2">Çocuklar iki uşağın ardına düştüler ve büyücü yanlarından geçerken Harry, "Görüşürüz Anthony," dedi.</p>
	<p class="block_1"> </p>
	<p class="block_2">Büyücü bir yanıt mırıldandı. Uzun bir koridora girdiklerinde, "Dükün büyücüsü," dedi Harry. "Biliyorum," diye cevap verdi Nicholas. "Marcus, onun işinde pek iyi olmadığını söyledi."</p>
	<p class="block_1"> </p>
	<p class="block_2">Harry bu konuda bir fikri olmadığını belirtti, ama "Biraz utangaç oysa da ve biraz mırıl mırıl konuşsa da iyi bir adama benziyor," diye ekledi.</p>
	<p class="block_1"> </p>
	<p class="block_2">Uşaklar çocuklara, bitişik iki odaya doğru yol gösterdi. Nicholas kendisine işaret edilen kapıyı açtı ve ancak hücre denebilecek odaya girdi. Yüksekliği hemen hemen üç ve genişliği iki buçuk metre kadardı. Yerde samandan bir minder ve odanın bir köşesinde, kişisel eşyalar için küçük bir sandık vardı. Odadaki diğer eşyalar ufacık bir masa, bir sandalye ve kaba bir lambadan ibaretti.</p>
	<p class="block_1"> </p>
	<p class="block_2">Nicholas, uzaklaşmakta olan uşağa döndü ve "Eşyalarım nerede?" dedi.</p>
	<p class="block_1"> </p>
	<p class="block_2">Uşak, "Depoda, silahtar. Dük Hazretleri, ayrılmaya hazır oluncaya kadar onlara ihtiyacınız olmayacağını söyledi, bu nedenle onları bodruma kaldırttı," dedi.</p>
	<p class="block_1"> </p>
	<p class="block_2">Harry arkadaşının omzuna vurdu hafifçe. "Pekâlâ, Silahtar Nicky, içeri dönüp güzelce uyusanız iyi olur. Yarın erkenden ayaktayız."</p>
	<p class="block_1"> </p>
	<p class="block_2">"Uyuyup kalmama izin verme," dedi Nicholas, midesinde bir sızı hissederek.</p>
	<p class="block_1"> </p>
	<p class="block_2">"Karşılığında ne vereceksin?"</p>
	<p class="block_1"> </p>
	<p class="block_2">"Kıçına bir tane vurmamama ne dersin?" dedi Nicholas.</p>
	<p class="block_1"> </p>
	<p class="block_2">Harry bir an bunu düşünüyormuş gibi göründü, sonra, "Bana adil göründü," dedi. Gülerek, "Merak etme. Silahtar olmaya alışacaksın. Bak bana; senin silahtarın olmayı gayet iyi beceriyorum," dedi.</p>
	<p class="block_1"> </p>
	<p class="block_2">Harry kendi odasına girdi ve Nicholas, çünkü sen hiç öyleymiş gibi davranmak zorunda kalmadın, demek ister gibi gökyüzüne baktı. Kötü bir şey olacağına dair derin bir önsezi hissederek odasına girdi, kapıyı kapatıp soyundu. Lambayı üfleyip söndürerek karanlıkta mindere doğru ilerledi ve saman torbasının üzerine uzandı, battaniyeyi üzerine çekti. Gecenin kalanını, dönüp durarak, sadece kısa bir süre dinlenerek ve derin bir dehşet hissiyle geçirdi.</p>
	<p class="block_1"> </p>
	<p class="block_2">Kapı tıklandığında Nicholas uyanıktı. Karanlıkta el yordamıyla ilerledi ve midesinde bir kasılmayla, lambayı söndürmeden önce onu yakacak bir şeyler bulmamış olduğunu fark etti. Karanlıkta kapı tokmağını bulup kapıyı açtı. Orada dikilmekte olan Harry, "Böyle gitmeyi mi planlıyorsun?" diye sordu.</p>
	<p class="block_1"> </p>
	<p class="block_2">Nicholas, sadece iç çamaşırıyla dikilmenin verdiği aptallık hissiyle, "Çakmak taşıyla çeliğin nerede olduğuna bakmayı unutmuşum," dedi.</p>
	<p class="block_1"> </p>
	<p class="block_2">"Masanın üzerindeler, lambanın arkasında, genellikle durdukları yerde. Lambayı ben yakarım, sen giyin."</p>
	<p class="block_1"> </p>
	<p class="block_2">Nicholas sandığı açtı ve Harry de benzer şekilde giyindiği için, Crydee silahtarlık üniforması olduğuna karar verdiği kahverengi-yeşil renklerde basit bir tunik ve pantolon buldu. Kıyafetleri giydiğinde, üzerine yeterince oturduklarını gördü. Kendi çizmelerini giyerek, "Bu şafaktan önce kalkma işi de ne?" dedi.</p>
	<p class="block_1"> </p>
	<p class="block_2">Harry, artık yanan lambayı masaya koydu, kapıyı kapattı ve "Çiftçiler sanırım," dedi.</p>
	<p class="block_1"> </p>
	<p class="block_2">"Çiftçiler mi?"</p>
	<p class="block_1"> </p>
	<p class="block_2">"Bilirsin işte. Köylüler. Hep şafaktan önce ayaklanır, tavuklarla uyurlar."</p>
	<p class="block_1"> </p>
	<p class="block_2">Nicholas çizmelerini giyerken Harry'nin söylediklerini belirsiz bir homurdanmayla onayladı.</p>
	<p class="block_1"> </p>
	<p class="block_2">Biraz şişmiş gibi görünen sol ayağı, özel imal edilmiş çizmesini giymesini güçleştiriyordu.</p>
	<p class="block_1"> </p>
	<p class="block_2">"Kahretsin," dedi, "burası evimizden daha nemli olmalı."</p>
	<p class="block_1"> </p>
	<p class="block_2">Harry, "Demek fark ettin!" dedi. "Yatağının yanındaki taşların üzerindeki küflerin sana bir fikir vermediğini mi söylüyorsun?"</p>
	<p class="block_1"> </p>
	<p class="block_2">Nicholas, Harry'ye elinin tersiyle miskin bir şekilde vurmaya çalıştı ama Harry bundan kolayca kaçındı. "Haydi," dedi gülerek, "ilk günümüzde geç kalmak olmaz."</p>
	<p class="block_1"> </p>
	<p class="block_2">Nicholas ve Harry, kendilerini koridorda yalnız bulunca Harry aniden, "Uşaklar nerede?" diye sordu.</p>
	<p class="block_1"> </p>
	<p class="block_2">"Uşak biziz, seni ahmak," dedi Nicholas. "Sanırım aile odalarının nerede olduğunu biliyorum."</p>
	<p class="block_1"> </p>
	<p class="block_2">Kulenin içinden aile kanadına giden yolu deneme yanılma yöntemiyle buldular. Prensin kendi evinde görmeye alıştığı odalara kıyasla mütevazı olan odalar, yine de çocukların geceyi geçirdiği hücrelere göre oldukça konforluydular. Bir çift uşak, odaların ikisinden çıkıyorlardı ve Nicholas, onlara nereden çıktıklarını sordu; odaların gerçekten Lord Martinle Leydi Briana'ya ve genç efendi Marcus'a ait olduğunu öğrendi.</p>
	<p class="block_1"> </p>
	<p class="block_2">Çocuklar, her biri kendi efendisinin kapısının yanında durarak beklediler. Birkaç dakika sonra Nicholas kapıyı yavaşça tıklamaya cesaret etti. Kapı açıldı ve Martin dışarı bakarak, "Birkaç dakika sonra yanında olacağım, silahtar," dedi.</p>
	<p class="block_1"> </p>
	<p class="block_2">Nicholas, "Evet, Dük Hazretleri," diye yanıt veremeden kapı yüzüne kapandı.</p>
	<p class="block_1"> </p>
	<p class="block_2">Harry sırıttı ve kapıyı tıklamak için elini kaldırdı, ama kapı daha parmakları tahtaya çarpmadan açıldı ve Marcus dışarı çıktı. "Geç kaldın," dedi aksi bir şekilde. "Beni izle." Aceleyle koridordan aşağı yürüdü ve Harry, ona yetişmek için neredeyse fırlamak zorunda kaldı.</p>
	<p class="block_1"> </p>
	<p class="block_2">Birkaç dakika sonra, Martin yatak odasından dışarı çıktı ve hiçbir açıklama yapmadan koridordan aşağı yürüdü. Nicholas peşine düşüp onu izledi. Çocuğun umduğu gibi ana hole yönelmek yerine, dük sessiz burcun içinden ana girişe, ahır görevlilerinin atları çıkardığı yere doğru ilerledi. Bir uşak dizginleri Nicholas'a fırlatırken, Marcus'la Harry'nin geçitten dışarıya at sürdükleri görülebiliyordu.</p>
	<p class="block_1"> </p>
	<p class="block_2">"Ata binebilir misin?" dedi Martin.</p>
	<p class="block_1"> </p>
	<p class="block_2">Nicholas, "Tabi ki..." dedi ve hemen, "Dük Hazretleri," diye ekledi.</p>
	<p class="block_1"> </p>
	<p class="block_2">"Güzel. Kararlı bir elin yönetimine ihtiyaç duyan toy at sıkıntısı çekiyoruz."</p>
	<p class="block_1"> </p>
	<p class="block_2">Atın üzerine çıktığında, Nicholas kendini bir anda atla bir yarış içinde buldu. Ağzından doğru aniden biraz çekerek ve sert bir şekilde üzerine oturarak, huysuz hayvanın kontrolünü eline aldı. Boynunun üst kısmının aygırlarınkine benzediğine ve sinirli davranışlarına bakılırsa, gençti ve büyük bir olasılıkla geç iğdiş edilmişti. Nicholas, hayvanla teması güçleştiren ağır eyerden de hoşlanmadı.</p>
	<p class="block_1"> </p>
	<p class="block_2">Ama Martin hayvanını çevirip girişe doğru yönelirken, ona biniciliğin incelikleri üzerine düşünecek zaman bırakmadı. Nicholas topuklarını binek hayvanının yanlarına koydu ve atın ileri hareket etmesi için bacaklarını çok fazla kullanması gerektiğini anladı. Sonra patlama geldi: hayvan avlu boyunca koşturmaya çalışmadan önce sert bir şekilde direndi. Nicholas atı bacaklarıyla kavradı, eyerin üzerine kapandı ve dizginleri hızla ve sıkıca çekti. Atı bir çemberin içine yönlendirip, güzel bir şekilde tırıs gidecek kadar sakinleşene dek dizginlerle biraz durdurdu. Sonra, dükün yanına geldiğinde, hayvanı dükün bineğinin yürüyüşüne uyacak kadar yavaşlattı, "İyi uyudun mu, silahlar?"</p>
	<p class="block_1"> </p>
	<p class="block_2">"Pek değil, Dük Hazretleri,"</p>
	<p class="block_1"> </p>
	<p class="block_2">"Odalar zevkine uygun değil miydi?"</p>
	<p class="block_3"> </p>
	<p class="block_2">Nicholas alay mı ediyor diye anlamak için ona baktı ve sadece ona dikkatle bakan duygusuz bir yüz gördü.</p>
	<p class="block_1"> </p>
	<p class="block_2">"Hayır, odalar yeterince iyiydi," dedi, şikâyet etmesi için atılan yemi yutmayı reddederek. "Her şey daha çok yeni olduğu için yadırgadım sanırım." "Crydee'ye alışacaksın," dedi Martin.</p>
	<p class="block_1"> </p>
	<p class="block_2">"Dük Hazretleri, sabahları genellikle bir şey yemezler mi?" diye sordu Nicholas, midesi kahvaltının eksikliğini çoktan fark etmişti.</p>
	<p class="block_1"> </p>
	<p class="block_2">Martin ağzı biraz kıvrılarak gülümsedi, gülüşü Nicholas'ın babasının yarım gülümsemelerini andırıyordu ve "Ah tabii, kahvaltı yapacağız ama her zaman, yemek yemeden önce yapacak birkaç saatlik iş olur, silahtar," dedi.</p>
	<p class="block_1"> </p>
	<p class="block_2">Nicholas başını salladı.</p>
	<p class="block_1"> </p>
	<p class="block_2">Kasabaya girdiler ve Nicholas sokakların şimdiden işlek olduğunu gördü. Dükkânların kepenkleri hâlâ inik ve kapıları hâlâ kilitli olabilirdi ama işçiler çoktan rıhtıma, değirmenlere, ya da diğer işyerlerine doğru yola koyulmuşlardı. Balıkçı teknelerinin, şafağın gri ışığı içinde limanın dışına yöneldiği görülebiliyordu, güneş daha uzaktaki dağların üzerine gelmemişti. Fırıncılar, o günün ekmeğini hazırlamak için bir önceki gece başlamış oldukları işe devam ederken, etrafa güzel kokular yayılıyordu.</p>
	<p class="block_1"> </p>
	<p class="block_2">Rıhtıma vardıklarında tanıdık bir ses duyuldu. "Ağları hazırlayın!" diye bağırdı Amos.</p>
	<p class="block_1"> </p>
	<p class="block_2">Nicholas, amiralin bazı stokların rıhtım tarafından gemiye yüklenmesini denetlediğini gördü. Marcus bir köşede belirdi, yavaş ilerleyen bir yük arabasının yanında bir adım arkasındaki Harry ile yürüyordu, "Bu sonuncusu, baba," diye bağırdı Marcus.</p>
	<p class="block_3"> </p>
	<p class="block_2">Martin, Nicholas'a ne olup bittiğini açıklamadı ama prens, Martin'in kuzeydeki yeni garnizona gitmekte olan kargoya bir şeyler eklediğini anladı. "Amos, sabah gelgitini yakalayabilecek misin?" diye bağırdı dük.</p>
	<p class="block_1"> </p>
	<p class="block_2">"Eğer bu beceriksiz maymunlar kargoyu önümüzdeki yarım saat içinde gemiye yükleyebilirse," diye kükredi Amos, "birkaç dakika fazladan zamanımız olacak!"</p>
	<p class="block_1"> </p>
	<p class="block_2">Rıhtım işçileri bu bağırışın adamın yapısıyla ilgili olduğunu düşündüklerinden aldırmaz görünüyorlardı. Bu arada da verimli bir şekilde çalışarak kargo ağlarını yükleme işini yapıyorlardı. Ağlar dolduğunda, vincin üzerindeki tayfalar kargoyu yukarı çekti ve gemi ambarının üzerine doğrultarak, çarpmadan aşağı indirdi.</p>
	<p class="block_1"> </p>
	<p class="block_2">Amos, Martin ve Nicholas’ın izlediği yere geldi. "Zor olan, bu başbelasını gemiden boşaltmak olacak. Garnizondaki askerler bize yardım edebilir sanırım, ama yine de tümünü cankurtaran sandalıyla gemiden indirmek en az iki üç hafta alır."</p>
	<p class="block_1"> </p>
	<p class="block_2">"Dönerken bizi ziyaret edecek zamanın olacak mı?"</p>
	<p class="block_1"> </p>
	<p class="block_2">"Bol bol," diye yanıtladı Amos sırıtarak. "Bu iş bir ay sürse bile, Krondor'a geri dönmeden önce birkaç gün burada kalabilirim. Eğer boşaltma işi çabuk biterse, boğazlara karşı koymadan önce adamlarıma bir haftalık bir istirahat verebilirim."</p>
	<p class="block_1"> </p>
	<p class="block_2">"Müteşekkir kalacaklarından eminim," dedi Martin.</p>
	<p class="block_1"> </p>
	<p class="block_2">Ağ hızlı bir şekilde yeniden yüklendiğinde ve son kargo da çekildiğinde, Martin, Nicholas'a, "Kaleye geri dön ve Fedai Samuel'e yarım saat içinde yemek yemeye hazır olacağımızı söyle," dedi.</p>
	<p class="block_1"> </p>
	<p class="block_2">Nicholas dönmeye hazırlanırken, “Ardından geri dönecek miyim? Dük Hazretleri?" dedi. "Sence?" dedi Martin.</p>
	<p class="block_3"> </p>
	<p class="block_2">Ne düşünmesi gerektiğini bilmediğinden, Nicholas’ın cevabı kendi kulaklarına uygunsuz geldi. "Emin değilim."</p>
	<p class="block_1"> </p>
	<p class="block_2">Martin'in sesi azarlayıcı değildi ama sıcak da değildi. "Sen benim silahtarımsın. Sana aksini söyleyene kadar yerin benim yanım. Söylediğimi yapar yapmaz dön."</p>
	<p class="block_1"> </p>
	<p class="block_2">Bunu bilemeyecek kadar yetersiz olduğu hissiyle kızardı Nicholas. "Derhal, Dük Hazretleri."</p>
	<p class="block_1"> </p>
	<p class="block_2">Atı topukladı ve rıhtımdan hızla çıkan atın gerilip eşkin gitmesine izin verdi. Kasabanın işlek sokaklarına yaklaşırken, tırıs gitmesi için onu zorla yavaşlattı. Hem soyluya hem de askere benzeyen bir binici! Bu nedenle birçok kişi Nicholas'ın arkalarında olduğunu duyduklarında ya da geldiğini gördüklerinde ona yol verdi. Yine de o tedbirli hareket etmek zorundaydı. Yürüyor duruma gelene kadar yavaşlayarak çevresine bakındı. Dükkânlar daha yeni açılıyordu ve tüccarlar, ürünlerini arabalarının üzerinde sergileyen seyyar manavlar gibi, mallarını pencerelerin dışına yaymaya başlamışlardı ve daha fazla işçi, işyerlerine doğru yola koyulmuştu. Nicholas'tan en fazla bir ya da iki yaş büyük olan iki genç kadın, o yanlarından geçerken fısıldaştı.</p>
	<p class="block_1"> </p>
	<p class="block_2">Crydee, Nicholas'a garip gelmişti. Krondor'un ne zengin semtlerine ne de varoşlarına benziyordu, daha farklı bir şeydi. Krondor'daki tüccar semtlerinin ayrılmaz parçası dilenciler burada yoktu; hırsızlar gibi, diye düşünürken şüphe etti. Akşamları tavernalara yakın köşelerde fahişeleri bulacağından da şüphe etti, ancak rıhtıma yakın tavernalarda sevgileri satılık bol bol kadın bulunduğundan şüphe etmedi. Ağır sanayi, büyük değirmenler, boyacılar, deri tabaklayanlar, araba oymacıları ve diğerleri meydanda değildi. Crydee'de boyacılık ve dericilik yapan birilerinin olduğu kuşkusuzdu, ama işlerinin kötü kokusu, Şehrin limanında olduğu gibi onları açığa vurmuyordu.</p>
	<p class="block_1"> </p>
	<p class="block_2">Hayır, Crydee bir kasabaydı -Büyük, telaşlı, gelişen bir kasaba ama bir şehir değildi ve aslında, Nicholas'a hem mükemmel hem de korkutucu gelen bir yerdi. Evden uzak olmanın sinirliliği, bu yeni yer ve insanlarına duyduğu merakla dengelenmişti.</p>
	<p class="block_1"> </p>
	<p class="block_2">Kasabanın doğu şeridini uygun şekilde boşaltarak atını eşkin gitmesi için tekmeledi ve kaleye doğru hızla yol aldı. Martin'in onayını kazanma isteği, daha temel bir güdüden sonra geliyordu: Açtı.</p>
	<p class="block_4" id="calibre_pb_3"> </p>
</body></html>
