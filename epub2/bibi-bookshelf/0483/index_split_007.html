<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>02 - Kralın Korsanı  - Gediksavaşları Dünyasından</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_">SEÇİMLER</p>
	<p class="block_1"> </p>
	<p class="block_2">Fırtına koptu.</p>
	<p class="block_1"> </p>
	<p class="block_2">Nicholas yüzünün ıslanmasıyla uyandı. Derin ve rüyasız bir uyku uyumuştu; her yeri tutulmuş ve hâlâ yorgun olarak kalktı. Uyanırken, kısa bir süre için kafasını toparlayamadı, sonra hızlı bir şekilde nerede olduğunu ve neler olmuş olduğunu hatırladı.</p>
	<p class="block_1"> </p>
	<p class="block_2">Ortak odanın üzerindeki açıklıktan giren yağmur şiddetini arttırırken, umutsuzluk hissi onu derinden sarstı. Duvar boyunca ya da yıldızların altında uyuyanlar, hızla birinci katın çıkıntısının altında toplanmış olanlara doğru hareketlendiler. Nemli soğuğu önceki günün dehşeti hatırlandığında daha derin, daha yoğun bir soğuk izledi.</p>
	<p class="block_1"> </p>
	<p class="block_2">Nicholas yağmura rağmen havanın aydınlandığını gördü ve güneşin çoktan doğmuş olduğunu anladı. Harry ıslanmamaya çalışanların arasından kendine dikkatle yol açtı, saçları çoktan başına yapışmıştı. "Hadi, yapacak işlerimiz var."</p>
	<p class="block_1"> </p>
	<p class="block_2">Nicholas onaylayarak başını salladı ve hantal hareketlerle ayağa kalktı. Ayağı ağrıyordu ve şiddetli yağmura doğru yürümek için kendini zorlarken topalladı. Birkaç saniye içinde sırılsıklam olmuştu. Fırtınanın tek iyi yanı, önceki gecenin pis yanık kokusunu azaltmasıydı.</p>
	<p class="block_3"> </p>
	<p class="block_2">Çocuklar hanın açık kapısına ulaştıklarında, dışarıya, Martin'in durduğu yere yürüdüler. Martin'in yağmura karşı tek korunağı, büyük yayını ve ok çantasını koruyan iki ince muşamba örtüydü.</p>
	<p class="block_1"> </p>
	<p class="block_2">"Bulabildiğimiz kadar çok işe yarar oduna ihtiyacımız var, silahtar," dedi Nicholas'a.</p>
	<p class="block_1"> </p>
	<p class="block_2">Nicholas onaylayarak başını salladı ve kötü havadan koruyormuş yanılsaması yaratan küçük bir çıkıntının altına girmiş üç adama döndü. Bir trampet gibi ses çıkaran yağmura karşı, "Siz üçünüz," diye bağırdı, "yaralı mısınız?"</p>
	<p class="block_1"> </p>
	<p class="block_2">Adamlar başlarını iki yana sallarken biri, "Ama ıslağız, silahtar," dedi.</p>
	<p class="block_1"> </p>
	<p class="block_2">Nicholas onlara kendisine katılmaları için elini salladı. "Çalışıyorsunuz diye daha fazla ıslanmazsınız. Size ihtiyacım var."</p>
	<p class="block_1"> </p>
	<p class="block_2">Adamlardan biri Martin'e baktı. Martin başını bir kez salladı ve üç adam ayağa kalkarak Nicholas’ın peşinden gitti.</p>
	<p class="block_1"> </p>
	<p class="block_2">Günün geri kalan kısmında, orada burada ya kereste ya birkaç kalas bularak Crydee enkazının içinde dikkatle yürüdüler ve işe yarar şeyleri hana geri taşıdılar. Daha büyük parçaların yerlerini ileride kullanmak üzere not ettiler.</p>
	<p class="block_1"> </p>
	<p class="block_2">Fırtına öğlen saatlerinde hafiflemişti. Nicholas ve ona eşlik eden üç adam -kasabanın ucundaki evi yakılmış bir çiftçi, eskiden değirmende çalışan iki kardeş- altı varil çivi, hasar görmemiş bazı marangozluk aletleri ve bir düzine basit sığınak inşa etmeye yetecek kadar odun bulmayı başarmışlardı. Baskından sağ çıkmış bir marangoz aletleri inceledi ve eğer kereste bulup, kesebilirlerse, becerikli üç adamın da yardımıyla hanın çatısını bir hafta içinde bitirebileceğini haber verdi. Martin, ağaçları devirmeye yetecek kadar kesme aletleri kalıp kalmadığına bir bakacaklarını söyledi.</p>
	<p class="block_1"> </p>
	<p class="block_2">Bugün içinde Nicholas bir gerçeği fark etti: Kaledeki her çocuğun, son aşama olan Seçim gününde bir zanaat dalı için seçilmeden önce birçok zanaatla birden uğraştırılması bir nimetti. Bu adamlar marangoz ya da duvarcı olmamalarına rağmen, bu işlerin esasını biliyor ve çocukken öğrendikleri şeyleri hatırladıklarını şaşırtıcı bir şekilde gösteriyorlardı.</p>
	<p class="block_1"> </p>
	<p class="block_2">Akşam olduğunda Nicholas yine çok yorulmuş ve acıkmıştı. Yiyecek kısa bir süre sonra sorun olacaktı, ama balıkçı köyü ikinci gece için de herkese yetecek kadar yiyecek sağlamıştı. Nicholas yemeğini yerken, kaba bir koltuk değneği kullandığından topallayan bir asker hana girdi ve Martin'e nehrin yanında yarım düzine at bulunduğunu haber verdi. Martin, küçük bir devriye grubunun bineceği atları tedarik edebilme ve Baron Bellamy'ye haber gönderebilme umudunun doğmasından memnun göründü. O öğleden sonra Carse'ye bir balıkçı teknesi gönderilmişti ama kıyıya varması günler alacaktı.</p>
	<p class="block_1"> </p>
	<p class="block_2">Harry gelip arkadaşının yanına oturdu ve sıcak yahni kabına yumuldu. Yemeği kaşıklarken, "Balık yahnisinin bu kadar güzel olabileceğini hiç bilmiyordum," dedi.</p>
	<p class="block_1"> </p>
	<p class="block_2">"Aç olduğun için," dedi Nicholas.</p>
	<p class="block_1"> </p>
	<p class="block_2">Harry, aksi bir şekilde, "Hayır, gerçekten mi?" dedi.</p>
	<p class="block_1"> </p>
	<p class="block_2">"Her ikisi için de havamda değilim, ama sakın sinirini benden çıkarma Harry ve ben de senden çıkarmayayım," dedi Nicholas.</p>
	<p class="block_1"> </p>
	<p class="block_2">Harry başını salladı ve "Afedersin," dedi.</p>
	<p class="block_1"> </p>
	<p class="block_2">Nicholas’ın gözleri bir an daldı. "Onları yeniden görebilecek miyiz sence?" dedi.</p>
	<p class="block_1"> </p>
	<p class="block_2">Harry iç geçirdi. Nicholas'a kimlerden bahsettiğini sormasına gerek yoktu. "Bu sabah Martinle Marcus'un konuştuklarını duydum. Eğer Bellamy, Krondor'a yeterince çabuk haber verebilirse, donanmamız Durbin'i, akıncılar oraya dönmeden kuşatabilirmiş. Babanın Durbin valisini tüm esirleri serbest bırakmaya zorlayabileceğini düşünüyorlar."</p>
	<p class="block_1"> </p>
	<p class="block_2">Nicholas içini çekti. "Keşke Amos geri gelseydi. O, bu tip işlerden anlar. Bir zamanlar bir Durbin kaptanıydı."</p>
	<p class="block_1"> </p>
	<p class="block_2">"Onun burada olmasını ben de isterdim. Olanların çoğu mantıksız. Neden bu kadar çok insanı öldürdüler ve her şeyi yaktılar?" dedi Harry.</p>
	<p class="block_1"> </p>
	<p class="block_2">Gözlerini handaki zavallı topluluğun üzerinde gezdirince, Nicholas onun fikrine katılmak zorunda kaldı. Sonra bir anda aklına Calis geldi. "Calis nerede? Charles öldüğünden beri onu hiç görmedim."</p>
	<p class="block_1"> </p>
	<p class="block_2">"Elvandar'a geri döndü," diye yanıtladı Harry. "Neler olduğunu annesine anlatması gerektiğini söyledi."</p>
	<p class="block_1"> </p>
	<p class="block_2">Nicholas’ın içini bir anda bir korku sardı. "Tanrım! Ya büyükannesiyle büyükbabası?" Nicholas, Magya ve Megar'ı kurtulanların arasında görmemişti.</p>
	<p class="block_1"> </p>
	<p class="block_2">"Sanırım, Megar'ı bu sabah balıkçı köyünün diğer ucunda gördüm. Ona benziyordu. Herkes için hazırlanan bu yemeğin pişirilmesini denetliyordu."</p>
	<p class="block_1"> </p>
	<p class="block_2">Nicholas, ava çıkmak için buradan ayrıldıklarından beri ilk kez güldü. "Kesinlikle odur."</p>
	<p class="block_1"> </p>
	<p class="block_2">Fedai Samuel için çalışan hizmetkârlardan biri olan Robin, kalabalık odanın içinde dikkatli bir şekilde yürüdü ve iki silahtarın yanına oturdu. Üç çocuk, gün boyunca gördükleri şeyleri karşılaştırdılar; ortaya çıkan tablo korktukları kadar iç karartıcıydı. Megar'la Magya, başka bir aşçıyla bir bulaşıkçı çocuk, diğer iki silahtar ve birkaç uşakla hizmetli dışında kalede çalışan herkes ya baskın sırasında ya da yaralandıkları için kısa bir süre sonra ölmüştü. Gece ve sabah süresince, bir düzine yaralı asker daha ölmüştü ve kasaba halkının çoğu hasta ya da yaralıydı.</p>
	<p class="block_3"> </p>
	<p class="block_2">Yemekten sonra Nicholas, Harry ve Robin; Martinin Anthony ve Marcus'la konuşmakta olduğu yere gittiler. Çocukların yanına geldiğini gören Martin, "Yemek yediniz mi?" diye sordu.</p>
	<p class="block_1"> </p>
	<p class="block_2">Onaylayarak başlarını salladılar ve Martin, "İyi. Yağmur yangınları söndürdü, sabahın ilk ışıklarıyla kaleye gidip, neleri kurtarabileceğimize bakmama yardım edin. Hadi şimdi biraz uyuyun," dedi. Nicholas ve Harry, uyuyacak boş bir yer bulmak için odaya göz gezdirdiler ve uçtaki duvarın yakınında küçük bir açıklık gördüler. Üç çocuk, uyuyan kasaba halkının üzerinden dikkatle geçerek kalabalığın içine girdi. Nicholas kendini, Harry ve yüksek sesle horlayan yaşlı bir balıkçının arasında uyurken buldu. Gürültüden rahatsız olmak yerine, bu samimiyet ve sıcaklık onu rahatlattı.</p>
	<p class="block_1"> </p>
	<p class="block_2">Günler geçti ve Crydee'de hayat yeniden başladı. Marangoz ve yardımcıları hanın çatısını bitirdiler ve burası, Martin ilk kattaki odalardan birinde uyumayı reddederek, burayı sığınacak sıcak bir yere en çok ihtiyaç duyan yaralı ve hastalara verse de dükün karargâhı oldu. Anthony ve Nakor'un maharetlerine rağmen, kasaba halkından ve askerlerden yaralı ya da hasta olan yaklaşık yüz kişi daha ölmüştü.</p>
	<p class="block_1"> </p>
	<p class="block_2">Baskından önceki kaba tavrına rağmen, Harry uzlaşma ve arabuluculuk konusunda kendisinden beklenmeyen bir yetenek gösterdi. Crydee'deki herkesin ne kadar çabuk öfkelendiği ve duygusal anlamda darmadağın olduğu düşünüldüğünde, Nicholas onun bu becerisinden etkilendi. Harry, mantıklı düşünecek durumda olmayan insanların içindeki mantıklı yanı ortaya çıkarma ustalığına sahipti. Nicholas, evlerine, şimdikinden daha az çılgın olan bir dünyaya döndüklerinde, Harry'nin prensin sarayında önemli bir yönetici olacağını düşündü.</p>
	<p class="block_3"> </p>
	<p class="block_2">Nicholas, burca giderlerken Martin ve Marcus'a eşlik etmiş, sağlam kalmış tek bir şey bile bulamamışlardı. Yangınların başlatılması için kullanılan neftyağı ve burçtaki tutuşturucu maddeler arasında, alevler çok sıcaklaşmış ve yolları üzerindeki her şeyi yakmıştı. Alevler, yüzyıllık taşlardan bazılarını çatlatıp patlatacak ve hatta duvarlardaki meşaleliklerin demirlerini eritecek kadar yüksek bir ısıya ulaşmıştı.</p>
	<p class="block_1"> </p>
	<p class="block_2">Kararmış koridorlardan geçip en üst kata vardıklarında, orayı tanınmayacak kadar yanmış bir halde buldular. Martin ve Marcus, Margaret’ın oda kapısının yanında, kavrulmuş ve çatlamış yer döşemelerine ve kapıların asılı durduğu menteşelerden geriye kalan erimiş parçalara bakarak uzun süre dolandılar. Güçlü alevler kemikleri bile siyah küllere dönüştürdüğünden, ölenlerden geriye hiçbir şey kalmamıştı. Şimdi taş gibi sertleşmiş olan birkaç erimiş metal birikintisi, silahların nerede düşürülmüş ve bırakılmış olduğunu gösteriyordu.</p>
	<p class="block_1"> </p>
	<p class="block_2">En alt bodrumda, kullanılır durumda birkaç şey kalmıştı: Duman kokan kumaş, cüppe ve battaniyeyle çeşitli sandıkların içindeki eski çizmeler, kemerler ve kıyafetler.</p>
	<p class="block_1"> </p>
	<p class="block_5">Harry savaş için depolanan yemekleri buldu; Martin yiyecekleri inceledi ve ta Gediksavaşları zamanından kalma olduklarına karar verdi. Baharatlanarak saklanan sığır eti şimdi kararmış haldeydi ve kayış kadar sertti; sert ekmek, kurumuş kil gibi ufalanıyordu. Ama buldukları üç fıçı, daha yakın bir zamanın bağbozumuna aitti ve kâğıt ve mumla kapanmışlardı. Birini açtıklarında, içinde hâlâ yenilebilir durumda kurutulmuş elmalar olduğunu gördüler. Ve altı fıçı iyi Kesh brendisi de buldular. Tümü, Nicholas'ın denetiminde, kasabaya taşınmak üzere işaretlendi. Kaleden ayrılırlarken Nicholas sessizdi; Martin ve Marcus'un düşesin ölümüyle ilgili bir şey söylemelerini beklemişti, ama ne koca ne de oğul tek bir söz bile etmedi.</p>
	<p class="block_1"> </p>
	<p class="block_2">Gün akıp geçti ve kasaba yavaş yavaş yaralarını sarmaya başladı. İkinci, sonra üçüncü bina onarıldı; yaralılar iyileştikçe, sıkı çalışmaya katılıyor, toparlanma sürecini hızlandırıyordu.</p>
	<p class="block_1"> </p>
	<p class="block_2">Hafta sonuna doğru, Calis avlanmış hayvanlar taşıyan bir düzine elfle beraber döndü. Derisi soyulmuş üç geyik sırıkların üzerinde taşınırken, ayaklarından bağlanmış bıldırcın ve tavşanlar gruplar halinde taşınıyordu. Crydee'nin aç insanları elflere teşekkür etti ve getirilen her şeyi pişirmeye giriştiler.</p>
	<p class="block_1"> </p>
	<p class="block_2">Calis bir saat büyükbabası ve büyükannesiyle zaman geçirdikten sonra akşam yemeği için Martin'in grubuna katıldı. Nicholas ve Harry, geyik etinden bifteklerini yerken, genç elf, "Annem ve babam bu baskından büyük üzüntü duydu ve size başka kötü haberlerim de var. Barran'daki hisarınız da saldırıya uğramış."</p>
	<p class="block_1"> </p>
	<p class="block_2">Martin'in gözleri açıldı. "Amos?"</p>
	<p class="block_1"> </p>
	<p class="block_2">Calis başıyla onayladı. "Gemisini yakmaya çalışanları geri püskürtmesine rağmen, onun gemisi de hasar almış. Onarımını bitirip, iki üç gün içinde burada olur."</p>
	<p class="block_1"> </p>
	<p class="block_2">"Daha fazla bilgi edindikçe, bu iş daha saçma bir hal alıyor. Köle tacirleri neden bir askeri garnizonu bassın?" dedi Martin.</p>
	<p class="block_1"> </p>
	<p class="block_2">Calis, "Babam, onları izlemenizi engellemek için olabileceğini düşünüyor," deme cesaretini gösterdi.</p>
	<p class="block_1"> </p>
	<p class="block_2">Marcus başını iki yana salladı. "Bellamy'nin posta güvercinleriyle Krondor'a haber gönderip hepsini öldürmek yerine neden haftalarca bu köle tacirlerini Durbin'e kadar takip edelim ki?"</p>
	<p class="block_1"> </p>
	<p class="block_2">"Carse'dan hâlâ bir haber yok mu?" derken, Calis'in gözleri kaygılı bir ifadeyle kısıldı.</p>
	<p class="block_1"> </p>
	<p class="block_2">Martin yemekte olduğu kaburgayı bırakıp, "Tanrılar aşkına! Carse'dan gelmesi gereken posta gemisi. Buraya hiç ulaşamadı."</p>
	<p class="block_1"> </p>
	<p class="block_2">"Eğer Bellamy baskına uğramışsa..." dedi Marcus.</p>
	<p class="block_1"> </p>
	<p class="block_2">Martin kalkıp odaya bakındı. Tanıdık bir yüz görerek, garnizon askerlerinden birini çağırdı. "Sabahın ilk ışıklarıyla birlikte bir çift atlının Carse'a gitmesini istiyorum. Eğer Carse'dan buraya baskın haberi getiren birine rastlarlarsa, Bellamy'ye doğru devam etmelerini söyle, atlarını değiştirip Tulan'a Tolburt'u görmeye gitsinler. Mümkün olduğunca çabuk, ne olduğuna dair ayrıntılı raporlar istiyorum." Asker selam verdi ve ayrıldı. Geriye kalan atlar, hanın dışındaki bir kazığa bağlanmıştı ve bir çift atlıyı donatacak kadar öteberileri vardı.</p>
	<p class="block_1"> </p>
	<p class="block_2">Martin yeniden oturdu. Ghuda ve Nakor hana girip kara kara düşünmekte olan Martin'in oturduğu yere geldiler. "Şu an hayatta olanların çoğu toparlanacak sanırım," dedi küçük adam.</p>
	<p class="block_1"> </p>
	<p class="block_2">Marcus, "Sonunda biraz da olsa iyi bir haber duyduk," dedi.</p>
	<p class="block_1"> </p>
	<p class="block_2">Martin onlara oturmalarını ve yemek yemelerini işaret etti ve bir süre sonra, "İçimde, bir baskından çok daha önemli bir şeyin sadece başlangıcını görüyormuşuz gibi bir his var," dedi.</p>
	<p class="block_1"> </p>
	<p class="block_2">"Durbinli köle tacirlerinin yaptıklarına daha önce de tanık oldum, lordum ve bu öyle bir şeye benzemiyor. Bu kasaplık," dedi Ghuda. Başını iki yana salladı. "Sırf spor olsun diye yapılmış sanki, inanabilirseniz."</p>
	<p class="block_1"> </p>
	<p class="block_2">Martin sanki başı ağrıyormuş gibi gözlerini bir an için kapattı, sonra yeniden açarak, "Gediksavaşları'ndan beri böyle tedirgin olmamıştım," dedi.</p>
	<p class="block_1"> </p>
	<p class="block_2">"Tsuraniler'in gözlerini yeniden üzerimize çevirdiğini mi düşünüyorsun?" dedi Marcus. Martin başını iki yana salladı. "Hayır. İmparatoriçe bunun olmasına izin vermeyecek kadar sıkı tutuyor işleri. Oğlu imparator olduğundan beri, kurnaz ama adil bir ticaret ortağı olduğunu ispatladı. Birkaç lisanssız tüccarın metal ticareti yapmak için yarıktan bir şekilde süzülmüş olmasını kabul edebilirim. Ama bu -eli, tüm kasabayı gösteren bir yay çizdi- Tsurani hainlerinin işiyse, bir anlam ifade etmiyor."</p>
	<p class="block_1"> </p>
	<p class="block_2">"Ama Charles bazı akıncıların Tsurani olduğunu söyledi, baba," dedi Marcus.</p>
	<p class="block_1"> </p>
	<p class="block_2">"Onlara ne dedi?" diye sordu Ghuda. "Tong mu?"</p>
	<p class="block_1"> </p>
	<p class="block_2">"Brimanu Tong. Bu, Altın Fırtına Kardeşliği' anlamına gelir," dedi Nakor.</p>
	<p class="block_1"> </p>
	<p class="block_2">Martin, "Sen Tsurani dili biliyor musun?" diye sordu.</p>
	<p class="block_1"> </p>
	<p class="block_2">Nakor onaylayarak başını salladı. "Yeterince. Bunlar katiller. Diğer bir deyişle Tsurani Gecekuşları: Öldürmek için para alan lonca katilleri. İmparatorluğun Hanımı en güçlü Tong olan Hamoiler'i on beş yıl önce yok etmişti, ama başkaları da var."</p>
	<p class="block_1"> </p>
	<p class="block_2">Martin başını iki yana salladı ve burnunun kemerini sıktı. "Tüm bunlar ne anlama geliyor?"</p>
	<p class="block_1"> </p>
	<p class="block_2">"Başının belada olduğu anlamına geliyor, dostum," dedi hanın kapısından tamdık bir ses.</p>
	<p class="block_1"> </p>
	<p class="block_2">Herkes döndü ve sesin sahibi ileri adım atınca, kapı aralığında iri şeklini gördüler.</p>
	<p class="block_1"> </p>
	<p class="block_2">"Amos!" dedi Martin. "Düşündüğümden daha erken geldin."</p>
	<p class="block_1"> </p>
	<p class="block_2">Trask, ortak odanın karşı tarafından yürüyüp yelken bezinden yapılma, kötü havalara uygun kabanını çıkarırken, "Bulabildiğim yelken bezlerinin her santimetresini bir araya getirdim ve adamları yorgunluktan öldüresiye kadar çalıştırdım," dedi. Kabanını yere atıp Martin'in yanına oturdu.</p>
	<p class="block_1"> </p>
	<p class="block_2">"Barran'da ne oldu?" diye sordu dük.</p>
	<p class="block_3"> </p>
	<p class="block_2">Amos yün beresini çıkardı, cebine soktu ve Harry'nin getirdiği bir kupa sıcak çayı aldı. Harry'nin çayı nereden bulmuş olduğunu kimse bilmiyordu, ama akşam serinliğinde, çayın rahatlatıcı kokusundan herkes hoşlanmıştı. "Yedi gece önce saldırıya uğradık, sizin saldırıya uğramanızdan bir gece önce sanırım." Martin başını sallayarak onayladı. "Savaşta Tsurani ile dalaşmamdan beri, demir atmış durumdaysam geceleri fazladan bir gözcü daha koyarım. Bu iyi bir şey, çünkü daha alarm sesleri yükselmeden gözcülerin çoğu öldü. Buna rağmen adamlarımdan biri bizi zamanında uyandırdı ve gemimi yakmaya çalışan piçlerin hepsini öldürdük." İçini çekti. "Garnizondakiler bu kadar şanslı değildi. Silahların ve stokların çoğunu gemiden indirmeyi neredeyse bitirmiştik işimizin bitmesi için bir güne daha ihtiyacımız vardı. Şövalye-Teğmeniniz Edwin, gemideki yükün boşaltılmasına yardım etmek için savunma setinin yapımını durdurdu, bu nedenle kapı bitirilmemişti. Alarm duyulmadan önce, akıncılar içeri girmiş, kışlalardaki adamlarımızı öldürüyorlardı. Yine de, onlar ordugâhı yakmadan önce biz o piçlerin kanını döktük."</p>
	<p class="block_1"> </p>
	<p class="block_2">"Ordugâh yandı mı?" diye sordu Marcus.</p>
	<p class="block_1"> </p>
	<p class="block_2">"Tamamen yok oldu," diye doğruladı Amos.</p>
	<p class="block_1"> </p>
	<p class="block_2">"Garnizon?" diye sordu Martin.</p>
	<p class="block_1"> </p>
	<p class="block_2">"Başka bir seçeneğim yoktu. Onları buraya geri getirdim."</p>
	<p class="block_1"> </p>
	<p class="block_2">Martin başını salladı. "Ne kadarı hayatta kaldı?"</p>
	<p class="block_1"> </p>
	<p class="block_2">Amos içini çekti. "Bunu söylediğime çok üzgünüm ama yüz kişiden biraz daha azı. Edwin şimdi onları gemiden indiriyor. Buraya geldiğinde size ayrıntılı bir rapor verecektir."</p>
	<p class="block_1"> </p>
	<p class="block_2">"Enkazdan bazı malları çıkarmayı başardık ve boşaltılmamış olan küçük bir kısımda var ama silahların ve stokların çoğu yok edildi. Hisar yok, önümüz kış, yani tüm projeyi gelecek yıla bırakmak akıllıca görünüyor." Amos, elini yüzünde gezdirdi. "Crydee'nin haline bakılırsa, bulabildiğiniz her güçlü insana ihtiyacınız var."</p>
	<p class="block_1"> </p>
	<p class="block_2">"Bu doğru," dedi Martin. Baskın hakkında bildikleri her şeyi aktardı ve o yaşananları yeniden sayıp dökerken Amos'un yüzü bulutlandı.</p>
	<p class="block_1"> </p>
	<p class="block_2">Akıncıların teknelerinin balıkçılardan birinden edinilen bilgiye göre yapılan tasvirini duyduğunda, "Bu çok saçma!" dedi Amos.</p>
	<p class="block_1"> </p>
	<p class="block_2">"Bunu ilk söyleyen sen değilsin, Amos," dedi Martin.</p>
	<p class="block_1"> </p>
	<p class="block_2">"Hayır, hayır sadece baskın değil. Her neyse, devam et."</p>
	<p class="block_1"> </p>
	<p class="block_2">Martin, baskın hakkında dük döndüğünden beri görgü tanıklarının anlattıklarından bir araya getirilen raporlardan parça parça öğrenilenleri aktarmaya devam etti ve bunları anlatması bir yarım saatlerini daha aldı.</p>
	<p class="block_1"> </p>
	<p class="block_2">Amos kalktı ve hanın kalabalık katında yürümeye çalıştı, düşünürken eliyle sakallı çenesini ovuyordu. En sonunda, "Bana anlattıklarına bakılırsa, bu dalaverenin sadece bu kısmı için yaklaşık bin adam lazım," dedi.</p>
	<p class="block_1"> </p>
	<p class="block_2">"Dalavere?" diye sordu Harry.</p>
	<p class="block_1"> </p>
	<p class="block_2">"İş, girişim, gayret," diye sıraladı Nakor sırıtarak. "Suç bilimiyle ilgili bir deyim." "Aa," dedi silahtar.</p>
	<p class="block_1"> </p>
	<p class="block_2">"Yani?" diye sordu Marcus.</p>
	<p class="block_1"> </p>
	<p class="block_2">Amos dönüp ona baktı. "Bu, en az altı, büyük bir ihtimalle sekiz Durbin kaptanının birlikte çalıştığı anlamına gelir. Ben ayrıldığımdan bu yana hiç böyle bir şey olmamıştı."</p>
	<p class="block_1"> </p>
	<p class="block_2">"Gerçekten mi?" dedi Martin soğuk bir havayla. Amos'un uzak geçmişini biliyordu; bir zamanlar, Acı Deniz'in en korkulan akıncısı Kaptan Trenchard'dı, Denizin Hançeri. Amos'un hayat hikâyesi yıllar geçtikçe değişmişti ve bunun için şimdi, bir zamanlar Durbin Valisi için çalışan bir korsan gemisi kaptanı olduğunu söylemeye bayılıyordu.</p>
	<p class="block_1"> </p>
	<p class="block_2">"Evet, gerçekten!" dedi Amos. "Kıyı Kaptanları huysuz bir gruptur ve hiçbir şey için işbirliği yapmazlar. Şehirde kalmalarına izin verilmesinin tek nedeni, Queg'i körfezde tutmalarıydı ve bu Kesh için de uygundu, çünkü İmparatorluk orada bir donanmayı doyurmak için para ödemek istemiyordu." Martin'e bakarak, "Ve senin kardeşinin amirali olarak, Durbin'de şahsen zorbalık yapabileceğim bir düzine korsan gemisi kaptanıyla, bir Kesh imparatorluğu bölüğüyle olduğumdan çok daha rahattım. Politika, sevgili Martin, hemen hemen her şeyi saygıdeğer kılabilir."</p>
	<p class="block_1"> </p>
	<p class="block_2">"Yani tüm anlaşmazlıklarını bir tarafa koydular ve tek bir av için bir çete oluşturdular mı diyorsun?" dedi Ghuda.</p>
	<p class="block_1"> </p>
	<p class="block_2">Amos, başını iki yana salladı. "Tam olarak değil. Carse'a ve Crydee'ye bir baskın mı? Ve Barran'da yeni oluşturulan ordugâha mı? Bahse girerim, Tulan'da da bir açık deniz gemisi olsun bırakmamışlardır." Elini yaslanmakta olduğu tezgâha vurdu. "Bir bardak brendi için neler vermezdim," diye mırıldandı.</p>
	<p class="block_1"> </p>
	<p class="block_2">Harry tezgâhın altına uzandı ve küçük bir şişe Kesh brendisi çıkarırken, "Şey, bunu Anthony ve Nakor hastalar için kullansınlar diye ayırmıştım," dedi. Bir bardak brendi doldurdu ve Amos bardağı kaldırdı.</p>
	<p class="block_1"> </p>
	<p class="block_2">Dudaklarını şapırdatarak, "Bunun için cennete gideceksin, oğlum," dedi. Martin'in çevresindekilere geri dönerek diz çöktü. "Bakın, bu baskın Durbin'den başka yerden gelmedi."</p>
	<p class="block_1"> </p>
	<p class="block_2">"Köle Tacirleri..." diye karşı çıktı Marcus.</p>
	<p class="block_1"> </p>
	<p class="block_2">Amos elini kaldırdı. "Umurumda değil. Bu bir şaşırtmacaydı, oğlum. Köle tacirleri bir köye gizlice girip saldırırlar, sağlıklı çocukları ve güçlü erkeklerle kadınları götürürler. Gördükleri her şeyi yakmazlar. Toptan bir savaşa girişmez ve gidip kralın kuzenlerini kaçırmazlar. Bu onların başına çok dert açar." Çenesini ovaladı. "Eğer bu işin içinde kimlerin olduğunu, kaptanlardan hangilerinin yer aldığını bilseydim..."</p>
	<p class="block_1"> </p>
	<p class="block_2">"Askerlerden biri, liderlerinin uzun boylu, tüm yüzü dövmelerle kaplı, açık tenli bir adam olduğunu söyledi."</p>
	<p class="block_1"> </p>
	<p class="block_2">"Dişleri noktalarla dolu ve mavi gözlü bir adam mı?" diye sordu Amos.</p>
	<p class="block_1"> </p>
	<p class="block_2">Nicholas başını sallayarak onayladı.</p>
	<p class="block_1"> </p>
	<p class="block_2">Amos'un gözleri açıldı ve "Render. Onun öldüğünü sanıyordum," diye fısıldadı. Martin öne eğildi. "Bu Render da kim?"</p>
	<p class="block_1"> </p>
	<p class="block_2">Amos yavaş bir şekilde konuştu, sesinde şaşkınlık vardı. "Şeytanın kötü oğullarından biri.</p>
	<p class="block_1"> </p>
	<p class="block_2">Denizciyken, batıdaki takımadaların orada kayboldu. O ve mürettebatının tümü Skashakan Adası'ndakiler tarafından esir alındı. Render bir şekilde onların güvenini kazandı ve onlar da onu kabilelerine kabul ettiler. Mürettebatından bir tek o sağ kaldı. Tepeden tırnağa klan dövmeleriyle kaplandı ve dişleri, onu klan üyesi yapan tören uyarınca noktalarla dolduruldu. Kabul edilmesi için gemi arkadaşlarından birini yemesi gerekiyordu. Skashakan Adası'ndakiler yamyamdır."</p>
	<p class="block_1"> </p>
	<p class="block_2">Amos oturdu. "Onunla ilk kez Margrave Limanı'nda karşılaştım. Kaptan Mercy'nin gemisinde ikinci kaptandı."</p>
	<p class="block_1"> </p>
	<p class="block_2">"Mercy mi?" diye sordu Nicholas inanmaz bir kahkahayla.</p>
	<p class="block_1"> </p>
	<p class="block_2">"Kıyı Kaptanlarının çoğu sahte isimlerle bilinir," dedi Amos. "Ben Trenchard'dım ve Trevor Hull Beyaz-Göz'dü; Gilbert de Gracie ise Kaptan Mercy idi; bir zamanlar Merhametli Dala Tapınağının müridiymiş. Kesinlikle kendisine böyle hitap edilmesi gibi bir talebi olmamıştı ama isim üzerine yapıştı kaldı." Amos kaşlarını çatarak döndü.</p>
	<p class="block_1"> </p>
	<p class="block_2">"Ne oldu Amos?" dedi Martin.</p>
	<p class="block_1"> </p>
	<p class="block_2">"Render köle ticaretini biliyordu, çünkü bu Kaptan Mercy'nin eğlencelerinden biriydi, ama o asla bir Durbin Kaptanı olmadı Martin. Ben onu tanıdığımda kaptan bile değildi; son duyduğuma göre, John Avery'nin mürettebatındaydı ve Avery, Quegli bir akın donanmasıyla Durbin'e ihanet etti.</p>
	<p class="block_1"> </p>
	<p class="block_2">Durbin'e bir kez daha ayak basacak olursa, Render ölü bir adamdır."</p>
	<p class="block_1"> </p>
	<p class="block_2">Yakınlarındaki bir asker, "Afedersiniz Amiral, ama Quegli mi dediniz?" dedi.</p>
	<p class="block_1"> </p>
	<p class="block_2">Martin askere döndü. "Niye?"</p>
	<p class="block_1"> </p>
	<p class="block_2">"Lordum, şu ana kadar hatırlamamıştım ama o karmaşanın içinde güçlükle fark etsem de tanıdık gelen bir adam daha vardı. Siz ava çıkmadan birkaç gece önce misafiriniz olan Queg-li tüccarı hatırladınız mı? Akıncılardan bazılarıyla beraberdi."</p>
	<p class="block_1"> </p>
	<p class="block_2">"Vasarius," dedi Nicholas. "Abigail'le Margaret'e bakış şeklinden hoşlanmamıştım."</p>
	<p class="block_1"> </p>
	<p class="block_2">"Ve kılıç ustasıyla başseyise kale hakkında ve nasıl konuşlandığımız hakkında bir sürü soru sormuştu," dedi asker.</p>
	<p class="block_1"> </p>
	<p class="block_2">"Canayakın görünüyordu, ama büyük bir ihtimalle savunmamızı değerlendiriyordu."</p>
	<p class="block_1"> </p>
	<p class="block_2">Amos, "Bu iş şimdi daha karmaşık bir hal aldı," dedi. "Durbin akıncıları bu tip dalaverelere girişmezler. Bu savaş ilan etmek demektir. Ünleri kısmen, avlarını dikkatli bir şekilde seçip, misilleme yapabileceklerden kaçınmalarından kaynaklanır. Bu boyuttaki bir baskının tek nedeni birinin onları izlemesini engellemektir, çünkü bu kesinlikle korktukları tek şeydir."</p>
	<p class="block_1"> </p>
	<p class="block_2">Martin kafası karışmış gibi görünüyordu. "Ne demek istiyorsun?"</p>
	<p class="block_3"> </p>
	<p class="block_2">"İnsanlarınız, akıncı grubun içinde Durbin köle tacirleri loncasını da saydı. Ama ya gerçek değildilerse? Ya akıncılar, Durbin'e doğru gittiklerini düşünmenizi istiyorlarsa? Onlar Acı Deniz'e dönemeden sizin haber gönderebileceğinizi biliyor olmalılar. Dağların üzerinden Özgür Şehirler'e atlılar yollayabilir ve sizi Krondor'a götürecek hızlı bir gemiye atlayıp yılın bu vaktinde Karanlık Boğazları'ndan geçerek, kıyıya ulaşmalarından önce Durbin kıyısına onları pusuya düşürmek için bir donanma yollayabilirsiniz. Hayır, onlar Durbin'e gitmiyordu ve onları takip etmemizi istemiyorlardı."</p>
	<p class="block_1"> </p>
	<p class="block_2">"Nasıl takip edebilirdik ki? Demek istediğim, denizde hiç iz yok," dedi Nicholas.</p>
	<p class="block_1"> </p>
	<p class="block_2">Amos sırıttı. "Çünkü ben onların ilk nereye gideceklerini biliyorum, Nicky."</p>
	<p class="block_1"> </p>
	<p class="block_2">Martin bunu duyunca doğruldu. "Kızımı nereye götürüyorlar Amos?"</p>
	<p class="block_1"> </p>
	<p class="block_2">"Özgürliman'a. Render, Günbatımı Adaları'ndan gelme -en azından, onun hakkında duyduğum son şey buydu- ve sizin, kullandıkları tekneler hakkında bana anlattığınız şeylere bakarsak, gidebilecekleri en uzak nokta da orası."</p>
	<p class="block_1"> </p>
	<p class="block_2">"Anlamıyorum," dedi Marcus. "Ne olmuş teknelere?"</p>
	<p class="block_1"> </p>
	<p class="block_2">Martin'e hitaben, "Sana bunun saçma olduğunu söylediğimi hatırlıyor musun?" dedi Amos. Martin onaylayarak başını salladı.</p>
	<p class="block_1"> </p>
	<p class="block_2">"Teknelerden bahsediyordum. Bu tekneler filikaydı. Sökülüp takılabilir tek bir direği olan, küçük, dar tekneler. Böylesine bir askeri gücü kıyıya indirmek için hiçbir büyük geminin Crydee'ye yeteri kadar yaklaşması ve Uzunnokta'dakilerle Denizci Kederi'nin aşağısındaki gözcüleriniz tarafından fark edilmemesi mümkün değil. Anlattıklarınıza bakılırsa, buraya neredeyse bin kişi saldırmış ve iki yüz kişi kadarı da Barran'da boğazımıza yapışmış. Bu tip teknelerin, yolculukları esnasında onları açlıktan kurtaracak pislikler olmadan gelmiş olabilecekleri tek yer Günbatımı Adaları," dedi Amos.</p>
	<p class="block_1"> </p>
	<p class="block_2">"Ama Günbatımı Adaları korsanları yıllardır sakindiler," dedi Marcus.</p>
	<p class="block_1"> </p>
	<p class="block_2">Amos doğrularcasına başını salladı. "Biri onları harekete geçirdi. Beni sıkan diğer bir mevzu da bu."</p>
	<p class="block_1"> </p>
	<p class="block_2">"Ne?" dedi Martin.</p>
	<p class="block_1"> </p>
	<p class="block_2">"Çocukluğumdan beri Günbatımı Adaları'nda yaşayan tüm kara kalpliler karaya çıksa ve yanlarına ninelerini hatta ninelerinin kedilerini de alsalar, beş yüz kişilik bir askeri kuvvetten daha fazlasını bir araya getiremezler. Biz bunun iki katından fazlasından bahsediyoruz, eğitimli bazı Tsurani katilleri, belki bazı Durbinli köle tacirleri ve Quegli hainler."</p>
	<p class="block_1"> </p>
	<p class="block_2">Martin başını salladı. "Öyleyse, bu kadar akıncı nereden geldi ve onları kim gönderdi?"</p>
	<p class="block_1"> </p>
	<p class="block_2">"Bu işin arkasında şu Render denen adam olabilir mi?" diye sordu Nicholas.</p>
	<p class="block_1"> </p>
	<p class="block_2">Amos başını iki yana salladı. "Eğer son otuz yıl içinde düşündüğümden fazla değişmemişse hayır. Hayır, bu dalavere Render'dan daha büyük fikirleri olan biri tarafından düzenlendi. Ve ayrıca, bu iş için para da lazım. Bu Tsurani katillerini yarıktan geçirerek Kelewan'dan getirmek... birilerine rüşvet verilmiştir, büyük ihtimalle her iki taraftan da. Ve Durbinli köle tacirleri garanti de talep etmiştir. Esir alınan tüm güzel kız ve erkekler pazarda en yüksek fiyata satılsa bile, böyle bir riske girmeye değecek kadarını karşılamaz." "Yola çıkmamız lazım," dedi Martin.</p>
	<p class="block_1"> </p>
	<p class="block_2">Amos başını salladı. "Gemiyi hazırlamak birkaç gün alır."</p>
	<p class="block_3"> </p>
	<p class="block_2">"Nereye gidiyoruz?" diye sordu Nicholas. "Günbatımı Adaları'na. İzlerini oradan sürmeye başlayacağız Nicholas," dedi Amos.</p>
	<p class="block_1"> </p>
	<p class="block_2">Gecenin ilerleyen vakitlerinde Martin, Harry'yle Nicholas'tan Marcus ve Amos'la beraber dışarı gelmelerini istedi. Konuşmalarına tesadüfen kulak misafiri olacak biri olmadığından emin olduklarında, "Nicholas, senin ve Harry'nin burada, Crydee'de kalmanıza karar verdim. ŞövalyeTeğmen Edwin'in yardımınıza ihtiyacı olacak ve Tulan ya da Krondor'dan buraya bir gemi geldiğinde, babanın sarayına dönebilirsin," dedi Martin.</p>
	<p class="block_1"> </p>
	<p class="block_2">Martin konuşma bitmiş gibi arkasını döndü ama Nicholas, "Hayır," dedi.</p>
	<p class="block_1"> </p>
	<p class="block_2">"Sana fikrime katılıp katılmadığını sormadım silahtar," dedi Martin.</p>
	<p class="block_1"> </p>
	<p class="block_2">Nicholas uzun bir süre gözlerini amcasına dikerek durdu, sonra derin bir nefes aldı ve "Majesteleri ya da Prens Nicholas diyeceksiniz, Lord Martin," dedi.</p>
	<p class="block_1"> </p>
	<p class="block_2">Marcus homurdandı ve "Babanın seni gönderdiği yere gideceksin," dedi.</p>
	<p class="block_1"> </p>
	<p class="block_2">Nicholas, "Nereye istersem oraya giderim, Efendi Marcus," derken bağırmadı ama sesi soğuk ve sinirliydi.</p>
	<p class="block_1"> </p>
	<p class="block_2">Marcus, Nicholas'a vuracakmış gibi öne çıktı. Amos, "Kesin şunu!" deyince Marcus durakladı ve Amos, "Nicky, aklından neler geçiyor?" dedi.</p>
	<p class="block_1"> </p>
	<p class="block_2">Nicholas, tek tek herkese baktı ve sonra bakışlarını Martin'e dikip, "Amca, bir yemin ettiniz, ben de ettim. On dördüncü yaş günümde bana makamım verildiğinde, Krallığı koruyacağıma ve savunacağıma ant içtim. Eğer şimdi evime kaçarsam, bu yemini tuttuğumu nasıl söyleyebilirim," dedi.</p>
	<p class="block_1"> </p>
	<p class="block_2">Martin bir şey söylemedi fakat Amos, "Nicholas, baban seni buraya sınır bölgeleriyle saray arasındaki farklılıklar hakkında bir şeyler öğrenmen için gönderdi, okyanus boyunca köle tacirlerini kovalaman için değil," dedi.</p>
	<p class="block_1"> </p>
	<p class="block_2">Nicholas, "Babam beni buraya kraliyet prensi olmayı öğrenmem için gönderdi, amiral. Ben de, Borric ve Erland kadar asilkan bir prensim ve onlar kadar ben de halkımızın iyilik ve güvenliğini sağlamaya çalışmalıyım. Benim yaşımdayken, Borric'le Erland sınırda, bir yıldır Yüksekşato Lordu ile savaşmaktaydılar," dedi. Martin'e bakarak, "Sizinle gelmek için izin istemiyordum düküm. Size bir emir veriyordum."</p>
	<p class="block_1"> </p>
	<p class="block_2">Marcus'un ağzı açıldı, konuşmak üzereydi ancak Martin'in elini omzuna koyması onu durdurdu.</p>
	<p class="block_1"> </p>
	<p class="block_2">"Emin misin Nicholas?" diye sordu Martin yumuşak bir sesle.</p>
	<p class="block_1"> </p>
	<p class="block_2">Nicholas, Harry'ye baktı. Ludlandlı eski oyun düşkünü çocuk, şimdi isli kasabada günlerdir çalışmanın ertesinde kir içindeydi ve gözleri bitkinlik çizgileriyle gölgelenmişti ama başını salladı.</p>
	<p class="block_1"> </p>
	<p class="block_2">"Eminim Amca," dedi Nicholas.</p>
	<p class="block_1"> </p>
	<p class="block_2">Martin, Marcus'u omzundan kavrayıp alçak bir sesle, "Yeminimize bağlıyız..." dedi. Sonra ekledi, "Majesteleri."</p>
	<p class="block_1"> </p>
	<p class="block_2">Marcus gözlerini kıstı ama tek kelime etmeden babasını izledi. Amos onların gitmesini bekledi ve sinirli bir şekilde, "Seni bundan daha akıllı yetiştirdiğimi sanıyordum Nicky," dedi.</p>
	<p class="block_1"> </p>
	<p class="block_2">"Margaret ve Abigail dışarıda bir yerdeler Amos ve onları bulmanın bir yolu varsa, bunu yapacağım," dedi Nicholas.</p>
	<p class="block_1"> </p>
	<p class="block_2">Amos başını iki yana salladı. Yerle bir edilmiş kasabaya ay ışığında göz gezdirerek tevekkülle içini çekti. "Seni kendi torunum gibi severim Nicky, ama seçme şansım olsa, bu yolculukta emirler veren toy bir prenstense biraz büyüyü tercih ederim."</p>
	<p class="block_3"> </p>
	<p class="block_2">Nicholas, "Pug!" dedi.</p>
	<p class="block_1"> </p>
	<p class="block_2">"Ne olmuş ona?" dedi Amos.</p>
	<p class="block_1"> </p>
	<p class="block_2">Prens tuniğinin içine uzanarak, "Ona ihtiyacımız olursa diye bana bunu verdi," dedi.</p>
	<p class="block_1"> </p>
	<p class="block_2">"Şey, şimdi olduğundan daha fazla ihtiyaç duyacağın bir durum olabileceğini sanmıyorum," dedi Amos.</p>
	<p class="block_1"> </p>
	<p class="block_2">Nicholas tılsımı sağ eliyle kavradı ve Pug'ın ismini üç kere tekrarladı. Nicholas'ın elindeki küçük metal tılsım ısındı ama büyünün işlediğine dair tek işaret buydu.</p>
	<p class="block_1"> </p>
	<p class="block_2">Bir an sonra Nakor handan çıktı, "Ne yapıyorsunuz?" diye sordu.</p>
	<p class="block_1"> </p>
	<p class="block_2">"Bunu hissettin mi?" diye sordu Harry.</p>
	<p class="block_1"> </p>
	<p class="block_2">"Neyi hissettim mi?"</p>
	<p class="block_1"> </p>
	<p class="block_2">"Büyüyü."</p>
	<p class="block_1"> </p>
	<p class="block_2">"Peh. Büyü diye bir şey yoktur," dedi Nakor elini umursamaz bir şekilde sallayarak. "Martin ve Marcus'un hana geldiklerini gördüm, mutlu görünmüyorlardı."</p>
	<p class="block_1"> </p>
	<p class="block_2">"Doğru askeri terim, 'rütbe değişimi'" dedi Amos. "Buradaki genç prensimiz, ben ve amcası ne dersek diyelim, bizimle gelmeye karar verdi."</p>
	<p class="block_1"> </p>
	<p class="block_2">"Öyle olması gerekir," dedi Nakor.</p>
	<p class="block_1"> </p>
	<p class="block_2">"Ne?" diye sordu Harry.</p>
	<p class="block_1"> </p>
	<p class="block_2">Isalan omzunu silkti. "Neden olduğunu bilmiyorum ancak Nicholas olmazsa, bizi orada bekleyen şey her neyse, bizi yenilgiye uğratacak."</p>
	<p class="block_1"> </p>
	<p class="block_2">"O, Batının Efendisinin oğlu," dedi arkadan bir ses.</p>
	<p class="block_1"> </p>
	<p class="block_2">Hepsi birden dönünce, gölgelerin içinden çıkan Pug'ı gördüler. Koyu kahverengi cüppesinin başlığını geriye atınca kaygı dolu yüzü ortaya çıktı. "Beni neden çağırdığınızı soracaktım." Yakılmış araziye baktı. "Ama sanırım sebep ortada."</p>
	<p class="block_3"> </p>
	<p class="block_2">Pug ve Martin uzun süre diğerlerinin duyamayacağı kadar uzakta konuştular. Amos, Pug'ın isteği üzerine, Martin'i handan dışarı çağırmıştı. Martin ve Pug’ın gelişini gören diğerleri, şimdi ne olacağını görmek için bekliyorlardı.</p>
	<p class="block_1"> </p>
	<p class="block_2">"Sizce onların geri gelmesini dileyebilir mi?" diye sordu Harry.</p>
	<p class="block_1"> </p>
	<p class="block_2">"O çok güçlü bir adam," dedi Nakor. "Ama bunun dileklerle pek ilgisi olduğunu sanmıyorum. Göreceğiz."</p>
	<p class="block_1"> </p>
	<p class="block_2">Pug'la Martin diğerlerinin durduğu yere döndüklerinde Pug, "Margaret ve arkadaşının nerede olduklarını saptamaya çalışacağım," dedi. Etrafına bakındı. "Biraz boşluğa ihtiyacım var. Lütfen burada kalın."</p>
	<p class="block_1"> </p>
	<p class="block_2">Handan, ön tarafta yeni pazar yeri olarak ayrılmış geniş alana doğru ilerledi. Şimdilik, yalnızca ortasında koca bir kaya çıkıntısı olan, yabani otlarla çevrili bir yerdi burası. Pug kayanın üzerine çıktı ve ellerini başının üzerine kaldırdı.</p>
	<p class="block_1"> </p>
	<p class="block_2">Nicholas uzaktan gelen bir mırıltı gibi zayıf bir şey hissetti ve Harry'ye baktığında arkadaşı aynı hissi kendisinin de duyduğunu anlatmak için başını salladı. Bir süre sonra Anthony handan çıkıp diğerlerine katıldı. Genç büyücü yavaş bir şekilde, "Bu Pug mı?" dedi.</p>
	<p class="block_1"> </p>
	<p class="block_2">Nakor başıyla onayladı. "Kızları arıyor. Başarabilirse çok iyi bir numaradır."</p>
	<p class="block_1"> </p>
	<p class="block_2">Titreme hissi arttı. Sonunda Nicholas derisinin üstünde bir şeyler sürünüyormuş gibi bir hisse kapıldı. Kaşınma isteğine karşı koydu.</p>
	<p class="block_1"> </p>
	<p class="block_2">"Bu ne?" dedi Anthony.</p>
	<p class="block_1"> </p>
	<p class="block_2">Nicholas gözlerini kısarak büyücünün işaret ettiği yöne baktı ve uzakta, Pug'ın başının bir karış üstünde zayıf, kırmızı bir ışık gördü. Işık giderek parlaklaşıyormuş gibiydi. Bir an sonra Nakor, "Eğilin!" diye bağırdı.</p>
	<p class="block_1"> </p>
	<p class="block_2">Anthony tereddüt edince Nakor onu elbisesinin kolundan tutarak aşağı çekti, ardından Nicholas’ın koluna da aynı şekilde asıldı. "Yere yatın! Gözlerinizi kapatın! Bakmayın! Hemen Nakor'un dediklerini yaptılar ve Nicholas yukarı baktığında kırmızı ışığın dehşet verici bir hızla yaklaştığını gördü.</p>
	<p class="block_1"> </p>
	<p class="block_2">Nicholas, Nakor'un elini başının üzerinde hissetti, yüzünü toprağa bastırıyordu. "Bakma! Yüzünü kapa!"</p>
	<p class="block_1"> </p>
	<p class="block_2">Nicholas karanlıkta birden sıcağı hissetti. Başının ve omuzlarının üzerinden, aniden açılan bir ocak ya da fırının önünde uzanıyormuş gibi kurutucu bir hava dalgası geçti. Sıcağın etkisi ciğerlerindeki havayı emdi. Nakor uyarısını tekrarlamasaydı, az kalsın gözlerini açacaktı.</p>
	<p class="block_1"> </p>
	<p class="block_2">Sonra sıcaklık geçti. "Bakabilirsiniz!" dedi Nakor.</p>
	<p class="block_1"> </p>
	<p class="block_2">Pug, içinde küçük gümüş parçaları dans ederken, yüzeyinde beyaz şimşek kıvılcımlarının patlar gibi göründüğü sıcak bir kırmızı enerji halesiyle çevrelenmiş, mıhlanmış gibi duruyordu.</p>
	<p class="block_1"> </p>
	<p class="block_2">Diğerleri sadece birkaç adım gerideydi. Nakor, Pug'a bir kol mesafesi kadar yaklaşınca durdu ve diğerlerini fazla yaklaşmamaları için kollarını uzatarak uyardı.</p>
	<p class="block_1"> </p>
	<p class="block_2">Pug kollarını yukarı kaldırmış bir heykel gibi kırmızı enerjinin içinde hareketsiz duruyordu. Nakor bu garip kırmızı ışık örtüsünün etrafını dolaştı ve başını salladı.</p>
	<p class="block_1"> </p>
	<p class="block_2">"Ne bu?" dedi Amos.</p>
	<p class="block_1"> </p>
	<p class="block_2">"Bu çok güçlü bir büyü, amiral," dedi Anthony.</p>
	<p class="block_1"> </p>
	<p class="block_2">Nakor eliyle küçümseyen bir işaret yaptı. "Hah! Büyü diye bir şey yoktur. Bu çok güçlü bir uyarı: Uzak durun!" Başını salladı, "Ve daha da fazlası," dedi.</p>
	<p class="block_3"> </p>
	<p class="block_2">Martin "Ne gibi?" dedi.</p>
	<p class="block_1"> </p>
	<p class="block_2">"Başınız düşündüğümüzden daha büyük belada." Geriye, hana doğru yürümeye başladı.</p>
	<p class="block_1"> </p>
	<p class="block_2">"Onu orada mı bırakacaksın?" diye sordu Harry.</p>
	<p class="block_1"> </p>
	<p class="block_2">"Ne yapmamı istiyorsun?" dedi Nakor. "Pug için yapabileceğim ve onun şu anda kendisi için yapmakta olmadığı hiçbir şey yok. Düzelecek. Sadece o tuzaktan çıkması biraz zaman alır." "Beklememiz gerekmez mi?" dedi Nicholas.</p>
	<p class="block_1"> </p>
	<p class="block_2">"İstersen bekleyebilirsin," diye yanıtladı Nakor. "Fakat ben üşüdüm ve bir şeyler yemek istiyorum. Eminim Pug işi bitince içeri gelecektir." "Ne işi?" diye sordu Amos onu takip ederken.</p>
	<p class="block_1"> </p>
	<p class="block_2">"Orada yaptığı her neyse. Yapmak istediği sadece bu olsaydı, kurtulması bu kadar uzun sürmezdi.</p>
	<p class="block_1"> </p>
	<p class="block_2">Başka bir şey yapıyor, eminim." Bunları söylerken küçük adam hanın kapısına yaklaşıp kapıyı açtı.</p>
	<p class="block_1"> </p>
	<p class="block_2">Orada kalıp izlemeyi tercih eden Anthony dışında diğerleri onu izledi.</p>
	<p class="block_1"> </p>
	<p class="block_2">Pug gölgenin içinden geçti, duyularını güneydoğuya, Amos'un, Margaret ve arkadaşlarının tutulmaları ihtimalinin en güçlü olduğu yer dediği adalara doğru yoğunlaştırdı. Adaları çabucak buldu çünkü orada büyük bir kasaba vardı ve insanların enerjileri, onlar olmasaydı terk edilmiş bir bahçeye benzeyecek bu yerde şenlik ateşi gibi parlıyordu.</p>
	<p class="block_1"> </p>
	<p class="block_2">Sonra bir uyarı sesi duyuldu. Onu uyaran bir his, saldırıya uğradığını bildirdi. Kırmızı enerjiler saldırırken zihinsel savunmasını kurdu. Savunması onu korumaktan daha fazlasını yapıyordu. Pug kendini korumanın dışında saldırıya karşı koymadı. Hapsedici büyüyü bozabilirdi ancak bunu yapmak, büyüyü yapanı onun serbest kaldığına dair açıkça uyarmak olacaktı. Bunun yerine araştırmayı tercih etti.</p>
	<p class="block_1"> </p>
	<p class="block_2">Tüm bu gönderilerle beraber, kaynaktan hedefe doğru büyüden bir patika vardı. Pug, geldiği yöne ve nasıl oluşturulduğuna bakarak bu hissi inceledi ve sonra gölgesini oluşturdu.</p>
	<p class="block_1"> </p>
	<p class="block_2">Gerçek bir gölge değildi ama Pug onu böyle tasavvur ediyordu, onu bu şekilde tasarlamıştı. Gölge büyünün eseriydi, gerçek olmayan, yalnızca Pug'ın bilinci için bir kanal olarak var olan bir varlıktı. Gölgeyi düşünmesine sezgisinin neden olduğunu düşündü, bu varlığı, düşman büyüyü gönderen kişinin onu fark etmesinin zor olacağı, büyünün peşindeki karanlık ve biçimsiz yerlere saklayacaktı.</p>
	<p class="block_1"> </p>
	<p class="block_2">Gölge oluşunca, onu yokluğa gizleyip iz boyunca hiçliğe karıştırarak hissettirmeden büyü yoluna soktu. Araştırma zaman alabilirdi ancak saldırının kaynağını ve kimliğini bulmaya daha fazla yaklaşacaktı.</p>
	<p class="block_1"> </p>
	<p class="block_2">Pug araştırmasına başladı.</p>
	<p class="block_1"> </p>
	<p class="block_2">Pug özgürleşmiş olarak ışığın dışına çıktığında neredeyse şafak söküyordu. Anthony hemen yakınında, omuzlarına ve başının üzerine sıkıca örttüğü bir pelerinle uyuyakalmıştı. Uyandı, Pug'ın sendeleyerek ışıktan uzaklaştığını görünce çabucak kendine geldi. Koza hâlâ yerindeydi, kırmızının karşısında parıldayan beyaz ışıltı içinde, biraz önce orada duran Pug'ı temsil eden bir gölge kalmıştı.</p>
	<p class="block_1"> </p>
	<p class="block_2">Anthony doğruldu ve Pug'ı kolundan tutarak, "İyi misiniz?" dedi.</p>
	<p class="block_1"> </p>
	<p class="block_2">Pug gözlerini bir an için kapayarak, "Sadece yorgunum," dedi.</p>
	<p class="block_1"> </p>
	<p class="block_2">Derin bir nefes aldı ve gözlerini açtı. Yakut bir sütun gibi hâlâ orada duran kırmızı enerjileri yoklayarak, "Diğerleri nerede?" diye sordu. "İçeride," dedi Anthony.</p>
	<p class="block_1"> </p>
	<p class="block_2">Pug kendi gölge biçimini incelerken bir parmağıyla kırmızı ışığa dokunarak başını salladı. "Bu bir süre idare eder," dedi. Dönüp hana doğru ilerlemeye başladı.</p>
	<p class="block_1"> </p>
	<p class="block_2">Anthony arkasından gelirken Pug ona, "Seni tanıyor muyum?" diye sordu. Anthony kendini tanıtınca Pug "Öyleyse sen benim selefimsin?" dedi.</p>
	<p class="block_1"> </p>
	<p class="block_2">Anthony kızardı. "Kimse sizin yerinizi tutamaz, efendim." "Bana Pug de," dedi Pug. "Zaman bulursak sana burada Crydee'de yaşarken ne utanç verici bir beceriksiz olduğumu anlatmamı hatırlat bana." Anthony hafifçe gülümseyebildi, yüzündeki ifade söylenene inanmadığını gösteriyordu. "Ciddiyim," dedi Pug. "Başlangıçta berbat bir büyücüydüm."</p>
	<p class="block_1"> </p>
	<p class="block_2">Pug kapıyı açınca Martin derhal uyandı. Marcus ve diğerleri de, bir dokunuş ya da sözle çabucak uyandılar. Harry gerinip esneyerek doğruldu ve "Sanırım hâlâ biraz kahvem olacak. Bir bakayım," dedi. Uykulu bir halde tezgâha doğru yürüdü.</p>
	<p class="block_1"> </p>
	<p class="block_2">Pug, Martin'in yanına çömeldi ve "Sanırım Amos'un şüphesi doğru," dedi. "Baskın başka bir şeyi saklamak içindi."</p>
	<p class="block_1"> </p>
	<p class="block_2">"Şu dışarıdaki kırmızı ışık da neydi?" diye sordu Martin.</p>
	<p class="block_1"> </p>
	<p class="block_2">"Çok zekice bir tuzak."</p>
	<p class="block_1"> </p>
	<p class="block_2">Nakor başını salladı. "Bir uyarı ha?" "Evet öyle de denebilir," dedi Pug.</p>
	<p class="block_1"> </p>
	<p class="block_2">"Ya Margaret ve diğerleri?" diye sordu Martin.</p>
	<p class="block_1"> </p>
	<p class="block_2">"Amos'un şüphelendiği yerdeler," dedi Pug. "Kesin söyleyemiyorum çünkü tam onların yerini araştırırken saldırıya uğradım. Sadece büyük ve karanlık bir oda olduğunu söyleyebilirim. Belki bir depo. Ruhsal durumlarını hissettim. Hepsi çok korkmuş ve çok umutsuzdu." Bunu söyledikten sonra gülümsedi. "Kızın ayrıca çok da kızgın."</p>
	<p class="block_1"> </p>
	<p class="block_2">Martin rahatlamasını gizleyemedi. "Ben de korkmuştum ki..." Pug başını salladı. "En azından dün gece iyiydi."</p>
	<p class="block_1"> </p>
	<p class="block_2">"Sana kim tuzak kurdu?" diye sordu Nakor.</p>
	<p class="block_1"> </p>
	<p class="block_2">"Bilmiyorum." Pug düşünceli görünüyordu. "Saldırı kızların olduğu yerden gelmedi. Çok daha uzak bir yerden geldi, bunu yapan, yetenek ve güç bakımından sıradan biri değildi. Saldırı benim tutsakları araştırmama verilen bir karşılıktı."</p>
	<p class="block_1"> </p>
	<p class="block_2">Nakor içini çekti. "Öyleyse bunu her kim yaptıysa, sana kendi işine bakmanı söylüyor."</p>
	<p class="block_1"> </p>
	<p class="block_2">Pug başıyla onayladı. "Dışarıdaki gölgem yakında çökecek. Çöktüğünde, yani onlar yeniden saldırdığında buradan uzakta olmayı planlıyorum. Onların gazabını başka hiç kimsenin üzerine çekmeyeceğim. Kendimi koruyabilirim ama saldırılarını genişletir ya da yoğunlaştırırlarsa kaçınızı koruyabileceğimden emin değilim."</p>
	<p class="block_1"> </p>
	<p class="block_2">Nakor dudağını ısırdı. "Öyleyse sensiz gitmemiz gerekecek."</p>
	<p class="block_1"> </p>
	<p class="block_2">Martin gözlerini kıstı. "Anlamıyorum."</p>
	<p class="block_1"> </p>
	<p class="block_2">"Uyarı," dedi Nakor. "Pug ihtiyatlı davranıyor. Sizi daha fazla tedirgin etmek istemiyor." Sakallı büyücüye bakarak, "Ona sen anlatsan daha iyi olacak," dedi.</p>
	<p class="block_1"> </p>
	<p class="block_2">"Bana ne anlatacak?" diye sordu Martin.</p>
	<p class="block_1"> </p>
	<p class="block_2">Harry sıcak kahve fincanlarıyla dolu bir tepsiyle yaklaşırken, Pug başını iki yana salladı. Harry kahveleri dağıttı ve Pug bir yudum içtikten sonra, "Renkli arkadaşınız nereden biliyor anlamadım ama bu saldırıda bir uyarı vardı: Esirleri izlersem, onların kurtulması için büyü kullanırsam, herhangi bir şekilde Krallık tarafından takip edildikleri ortaya çıkarsa, kızlar ve erkekler öldürülecek: Takip edenler çekilene kadar her seferinde biri öldürülecek. Onlar sadece esir değil aynı zamanda rehineler de," dedi.</p>
	<p class="block_1"> </p>
	<p class="block_2">Amos nefes verirken yanaklarını şişirdi. "Demek oluyor ki ufukta bir yelken ve de bir Kraliyet bayrağı görürlerse, boğaz kesmeye başlayacaklar."</p>
	<p class="block_1"> </p>
	<p class="block_2">"Aynen öyle," dedi Pug. </p>
	<p class="block_1"> </p>
	<p class="block_2">"Nereden bildin?" diye sordu Harry, Nakor'a. Isalan omuz silkti. "Bilmiyordum. Öyle olduğunu düşündüm. Mantıklıydı. Pug'ın dükün akrabası olduğunu ve onun kızının peşinden geleceğini biliyorlardı.</p>
	<p class="block_1"> </p>
	<p class="block_2">Tutsakları öldürme tehdidinde bulunmak mantıklı bir seçim."</p>
	<p class="block_1"> </p>
	<p class="block_2">"Peki büyüyü kim yaptı?" dedi Anthony. "Bir yabancı," dedi Pug. "Buna benzer bir şeyi hiç görmemiştim." Martin'e bakarak ekledi, "Amos'un haklı olduğuna, bunun sadece köle tacirlerinin bir akını olmadığına dair bir kanıt gerekiyorsa, o da işte bu büyüdür."</p>
	<p class="block_1"> </p>
	<p class="block_2">Nakor başıyla onaylarken genelde neşeli olan yüzü asıldı. "Bu köle tacirlerinin çok güçlü müttefikleri var, Lord Martin." Oda sessizleşti.</p>
	<p class="block_1"> </p>
	<p class="block_2">Sonra etkileyici bir gülüş, sakalının gri ve siyahında kendini gösterirken, Amos'un yüzü yavaşça neşelendi. "Buldum," dedi açık bir neşeyle.</p>
	<p class="block_1"> </p>
	<p class="block_2">"Neyi?" diye sordu Martin.</p>
	<p class="block_1"> </p>
	<p class="block_2">"Özgürliman'a esirlere zarar verdirmeden nasıl gidebileceğimizi biliyorum." "Nasıl?" diye sordu Pug.</p>
	<p class="block_1"> </p>
	<p class="block_2">Amos yeni bir oyuncak bulmuş çocuk gibi sırıtırken, "Baylar, bu günden itibaren hepiniz korsansınız," dedi.</p>
	<p class="block_3"> </p>
	<p class="block_2">İşçiler Kraliyet Kartalının üzerinde öfkeli bir havayla hareket ediyorlardı. Geminin görünüşünü değiştirebilmek için Amos'un emirlerine uyup onun her aklına geleni yapıyorlardı. Amos, Barran'da gemiye saldırdıktan sonra kurtulanlardan bazılarının gemiyi hatırlayabileceklerinden korkuyordu ve Özgürliman'ın güvenli rıhtımına yanaşmadan tanınırlarsa, bu girişim felaketle sonuçlanabilirdi.</p>
	<p class="block_1"> </p>
	<p class="block_2">Bir çift marangoz çırağı, geminin baş tarafındaki kartal figürünü şahine çeviriyordu. Amos, işlerini bitirmeye hazırlandıkları vakte dek saatlerce onlara bağırıp durdu ancak sonunda kuşun işlerine yarayacak kadar değişmiş olduğuna karar verdi. Sonra altın rengi ve beyaz olan figürün, uğursuz bir siyaha ve gözlerinin de kırmızıya boyanması emrini verdi. Kraliyet Kartalı ismi pruvayla kıç tarafından kazınmıştı ve bir boyacı, bu değişikliğin tüm izlerini saklamaya çalışıyordu.</p>
	<p class="block_1"> </p>
	<p class="block_2">Serenlerin yerleri mümkün olduğunca değiştirildi ve direkler kaydırıldı. Geminin ortasına yalancı bir parmaklık eklenmişti: Yakın bir teftişi atlatması mümkün değildi ama Amos, gemiye ziyaretçi almayı planlamıyordu. Önceden pruvada bulunan ve şimdi geminin iki yanına yerleştirilmiş olan bir çift mancınık gibi, bu parmaklık da rıhtım tarafından bakıldığında orijinal yapının bir parçası gibi görünüyordu.</p>
	<p class="block_1"> </p>
	<p class="block_2">Sadece Kraliyet savaş gemilerinde kullanıldığı için direklerde yer alan okçu platformları kaldırılmıştı. Onların yerine direklerin arasına okçuların üzerine oturup aşağıya, düşman tayfalarına ateş edebileceği halat ve yelken bezinden askılar gerildi. Pruva direği yukarıya kaldırıldı ve altında bir adamın durabileceği şekilde yeniden yerleştirildi. Diğer bir işçi grubu, Amos'un verdiği adla, 'Gemiyi kirletmek' işiyle bir hayli meşguldü.</p>
	<p class="block_1"> </p>
	<p class="block_2">Kraliyet donanmasının, güzellik ve disiplin anlayışının bir kenara bırakıldığını görmek istemeyen pek çok işçinin boya kazıma işine zorlanması gerekti. Böylece deniz havası metali paslandıracak ve geminin denizde yüzer halde kalabilmesi için çok az çaba harcanmış gibi görünmesi sağlanacaktı. Amos'un, herhangi makul bir mesafeden bakıldığında, geminin tüm bu işlemlerden önce olduğundan çok daha farklı göründüğünden hiç şüphesi yoktu.</p>
	<p class="block_1"> </p>
	<p class="block_2">Martin, Pug ve Nicholas iskelenin üzerinde, olan biteni içine girmeden izleyebilecekleri tek yerde duruyorlardı. Rıhtım boyunca akıncıların verdiği zararın sonucu olarak büyük miktarda yıkıntı ve moloz vardı. Amos sallanarak yaklaştı. "Nasıl gidiyor?" diye sordu Martin.</p>
	<p class="block_1"> </p>
	<p class="block_2">"Gemi gerçekte olduğu gibi hoş bir bayana değil de kaba bir orospuya benzemeye başladı," dedi Amos. Dönüp yapılan işi inceledi, gemiye bakarken çenesini ovuşturarak, "Bir haftam daha olsaydı onu tümüyle gizleyebilirdim, ama akıncıların onu gece gördüğü düşünülürse bu kadarı da idare eder." "Öyle olsa iyi olur," dedi Martin. "Ne zaman yola çıkıyoruz?" diye sordu Nicholas. Amos başını iki yana salladı. "Gelmeye karar verdiğini biliyorum Nicky ama fikrini değiştirsen daha iyi olacak." "Neden?" diye karşı koydu Nicholas.</p>
	<p class="block_1"> </p>
	<p class="block_2">Amos içini çekti. "Seni torunum gibi sevdiğimi bilirsin, evlat, fakat bir prens gibi düşünmek zorundasın, aşk hastası bir çocuk gibi değil." Nicholas daha konuşamadan elini kaldırdı. "İzin ver. Burada olduğun ilk gece Leydi Abigail'e nasıl baktığını gördüm. Normalde sana iyilikler diler ve kızı mümkün olduğunca çabuk yatağa atmanı söylerdim ama şimdi mesele çok ciddi Nicky." Elini çocuğun omzuna koydu. "Son zamanlarda aynaya baktın mı?"</p>
	<p class="block_1"> </p>
	<p class="block_2">"Neden?" dedi Nicholas.</p>
	<p class="block_1"> </p>
	<p class="block_5">"Çünkü babanın tam bir kopyasısın. Onun tanınması güç bir adam olduğu söylenemez, biliyorsun. O neredeyse otuz yıldır Krondor Prensi, Günbatımı Adaları'ndaki canilerin bazıları babanı görmüştür."</p>
	<p class="block_3"> </p>
	<p class="block_2">Nicholas kaşlarını çattı. "Görünüşümü değiştirebilirim, sakallarımı uzatırım..."</p>
	<p class="block_1"> </p>
	<p class="block_2">Amos, yumuşak bir sesle, "Aşağıya bak Nicky," derken acı içinde görünüyordu.</p>
	<p class="block_1"> </p>
	<p class="block_2">Nicholas aşağıya baktı ve birden Amos'un ne demek istediğini anladı. Şu biçimsiz çizme ve aksak ayağı, kimliğini ilan eden bir etiketti. Amos neredeyse fısıldayarak, "Bu ayak neredeyse baban kadar ünlü Nicholas. Arutha'nın en genç oğlunun, aksak sol ayağı dışında babasının kopyası olduğu bir sır değil."</p>
	<p class="block_1"> </p>
	<p class="block_2">Nicholas kulaklarıyla yanaklarının yandığını hissetti. "Ben..."</p>
	<p class="block_1"> </p>
	<p class="block_2">Martin elini Nicholas’ın diğer omuzuna koydu. "Bunu saklayamazsın Nicholas."</p>
	<p class="block_1"> </p>
	<p class="block_2">Nicholas kendini çekip bu temastan kurtuldu. Amos'a, Martin'e ve sonunda Pug'a baktı. Büyücünün yüz ifadesi Nicholas’ın dikkatini çekti. "Ne?" diyerek bir açıklama istedi. Pug, bir bir diğerlerinin yüzlerine baktı ve sonra Nicholas’ın gözlerine bakarak, "Yardım edebilirim," dedi güçlü bir sesle.</p>
	<p class="block_1"> </p>
	<p class="block_2">Anlamlı bir sessizliğin ardından ve Nicholas "Nasıl?" diye sordu.</p>
	<p class="block_1"> </p>
	<p class="block_2">"Yardım edebilirim fakat yalnızca sende olduğunu sandığımdan daha fazla cesaret gösterirsen," dedi Pug.</p>
	<p class="block_1"> </p>
	<p class="block_2">Nicholas öfkelendi. "Bana ne yapacağımı göster," dedi.</p>
	<p class="block_3"> </p>
	<p class="block_2">"Yalnız kalmamız gerek," dedi Pug. Elini Nicholas’ın omzuna koyarak onu diğerlerinden uzaklaştırdı. Martin'e "Onu kaleye götürüyorum. Yardıma ihtiyacım olacak. Nakor ve Anthony'ye bize katılmalarını söyler misin?" dedi.</p>
	<p class="block_1"> </p>
	<p class="block_2">Martin başını salladı ve Pug, Nicholas'ı kararlılıkla uzaklaştırdı.</p>
	<p class="block_1"> </p>
	<p class="block_2">Yıkılmış kaleye yaklaşana kadar prens, büyücüyü sessizce izledi. Nicholas, düşüncesiz taleplerini ve aksak ayağının anlamsız huysuzluk gösterilerini sıklıkla tetiklediği gerçeğini gözden geçirme şansını buldu.</p>
	<p class="block_1"> </p>
	<p class="block_2">Kapıya gelince Pug döndü ve "Diğerlerini bekleyeceğiz," dedi.</p>
	<p class="block_1"> </p>
	<p class="block_2">Nicholas bir süre sessiz kaldı ve öfkesi azalınca derin bir nefes aldı. Sessiz bir dakika daha geçtikten sonra Pug, "Kendini nasıl hissediyorsun?" diye sordu.</p>
	<p class="block_1"> </p>
	<p class="block_2">"Gerçeği mi istiyorsun?" dedi Nicholas.</p>
	<p class="block_1"> </p>
	<p class="block_2">Pug başını salladı. Nicholas, Crydee'deki ilk akşamında gördüğü güzel kasabadan geriye çok az şeyin kaldığı uzak limana baktı. "Korkuyorum." "Neden?" diye sordu Pug.</p>
	<p class="block_1"> </p>
	<p class="block_2">"Başarısızlıktan. Benden daha iyi adamların başarısız olmasına sebep olmaktan. Kızların öldürülmesinden. Pek çok şeyden..."</p>
	<p class="block_1"> </p>
	<p class="block_2">Pug başını salladı. "En çok neden korkuyorsun?"</p>
	<p class="block_1"> </p>
	<p class="block_2">Nicholas uzun bir süre düşündü. "Olmam gerektiği kadar iyi olmamaktan."</p>
	<p class="block_1"> </p>
	<p class="block_2">"O zaman bir şansın var Nicholas."</p>
	<p class="block_1"> </p>
	<p class="block_2">Anthony ve Nakor tepeye doğru düzenli adımlarla yaklaşana dek başka bir şey konuşulmadı.</p>
	<p class="block_1"> </p>
	<p class="block_2">Kapıya vardıklarında Anthony, "Dük Martin size katılmamızı istediğinizi söyledi," dedi. Pug başını salladı. "Nicholas bir şey deneyecek ve yardımımıza ihtiyacı var."</p>
	<p class="block_1"> </p>
	<p class="block_2">Nakor başıyla onayladı fakat Anthony, "Anlamadım," dedi.</p>
	<p class="block_1"> </p>
	<p class="block_2">Nicholas, "Pug ayağımı iyileştirecek," dedi.</p>
	<p class="block_1"> </p>
	<p class="block_2">"Hayır," dedi Pug.</p>
	<p class="block_1"> </p>
	<p class="block_2">Nicholas, "Sanmıştım ki..." dedi.</p>
	<p class="block_1"> </p>
	<p class="block_2">Pug onun elini tuttu. "Kimse ayağını iyileştiremez Nicholas."</p>
	<p class="block_1"> </p>
	<p class="block_2">"Sen hariç," diye ekledi Nakor.</p>
	<p class="block_1"> </p>
	<p class="block_2">Pug başıyla onayladı. "Bizim tek yapabileceğimiz yardım etmek. Eğer gerçekten yardımımızı istiyorsan."</p>
	<p class="block_1"> </p>
	<p class="block_2">"Anlamıyorum," dedi Nicholas.</p>
	<p class="block_1"> </p>
	<p class="block_2">Pug, "Gel de açıklayalım," dedi.</p>
	<p class="block_1"> </p>
	<p class="block_2">Yanmış giriş salonuna girdiler ve kuzey kulesine giden koridordan aşağıya doğru ilerlediler. İlk kapı aralığında, Pug, "Burası eskiden benim odamdı ve hocam Kulgan yukarıda yaşardı," dedi.</p>
	<p class="block_1"> </p>
	<p class="block_2">"Bu benim odam... ya da bir hafta öncesine kadar öyleydi," dedi Anthony. Metalin duvarı çökerttiği bir deliğe işaret ederek "Şuradaki tuhaf baca yüzünden burayı yukarıdaki odaya tercih etmiştim. Odayı sıcak tutardı."</p>
	<p class="block_1"> </p>
	<p class="block_2">Pug başını salladı. "Onu ben yaptırmıştım." Gözleriyle odayı incelerken Nicholas, Nakor ve Anthony onun bir an için hatırlamaya başladığını görebildiler. Sonunda Pug, "Öyleyse tamam," dedi. Nicholas'a içeri girmesini işaret etti ve "Pencerenin kenarına otur. Çizmelerini çıkar," dedi.</p>
	<p class="block_1"> </p>
	<p class="block_2">Nicholas kararmış döşemeye oturup çizmelerini çıkardı. Pug, ellerine ve elbisesine bulaşan kuruma aldırmadan karşısına oturdu; Nakor ve Anthony iki yanda durdular. Pug, "Nicholas kendi doğan hakkında bir şeyi anlaman gerekiyor, çoğu insanla paylaştığın bir şeyi," dedi.</p>
	<p class="block_3"> </p>
	<p class="block_2">"Neyi?"</p>
	<p class="block_1"> </p>
	<p class="block_2">"Çoğumuz hayatın içinden geçerken kendimiz hakkında bir şeyler öğrenebilmek için çok az şansa sahip oluruz. Nelerden hoşlanıp nelerden hoşlanmayacağımızı biliriz, neyin bizi mutlu edeceği hakkında bazı fikirlerimiz vardır ve içimizdeki daha derin şeylerden haberimiz olmadan ölürüz," dedi Pug.</p>
	<p class="block_1"> </p>
	<p class="block_2">Nicholas başını salladı.</p>
	<p class="block_1"> </p>
	<p class="block_2">Pug devam etti. "Ayağının doğuştan sakat olması gibi şeylerin nedenleri vardır, çoğu zaman anlaşılması imkânsız nedenler. Birçok teori var, özellikle değişik dinlerden rahiplerle konuşursan, ama hiç kimse kesin bir şey bilmiyor."</p>
	<p class="block_1"> </p>
	<p class="block_2">"Ayağının, bu yaşamda bir şeyler öğrenebileceğin bir ders olması mümkün, Nicholas," dedi Nakor.</p>
	<p class="block_1"> </p>
	<p class="block_2">Pug başını sallayarak. "Pek çoğu buna inanır."</p>
	<p class="block_1"> </p>
	<p class="block_2">"Sakat bir ayaktan ne öğrenebilirim ki?" dedi Nicholas.</p>
	<p class="block_1"> </p>
	<p class="block_2">"Pek çok şey: Sınırlar, zorlukların üstesinden gelebilmek, alçakgönüllülük, onur," dedi Pug. "Ya da hiçbir şey," diye ekledi Nakor.</p>
	<p class="block_1"> </p>
	<p class="block_2">Pug, "Sen küçük bir çocukken babanın ayağını tedavi ettirmeye çalıştığını biliyorum. Hatırlıyor musun?" dedi.</p>
	<p class="block_1"> </p>
	<p class="block_2">Nicholas başını iki yana sallayarak, "Biraz, ama çok değil. Yalnızca acı verdiğini," dedi.</p>
	<p class="block_1"> </p>
	<p class="block_2">Pug elini Nicholas’ın elinin üzerine koydu. "Öyle düşünmüştüm." Kahverengi gözleri Nicholas’ın bakışlarını yakaladı ve sesi yatıştırıcı bir hal aldı. "Şunu bilmelisin ki, sende kusurlu olan ne varsa onu iyileştirecek güce sahip olan tek kişi sensin. Korkuyu anlıyor musun?"</p>
	<p class="block_1"> </p>
	<p class="block_2">Nicholas gözlerinin ağırlaştığını hissetti. "Bilmiyorum... Korku mu?"</p>
	<p class="block_1"> </p>
	<p class="block_2">"Korku bizi avucuna alır, bağlar ve büyümemizi engeller Nicholas." Pug'ın sesi ısrarcı bir tona bürünmüştü. "Her gün küçük bir parçamızı öldürür. Bizi bildiğimizle sınırlar, mümkün olana ulaşmamızı engeller ve bizim en kötü düşmanımızdır. Korku kendini belli etmez, kılık değiştirip gizlenir. O güvenli yolu seçmektir; çoğumuz risk almaktan kaçınmak için 'akılcı' nedenlerimiz olduğunu düşünürüz." Rahatlatıcı bir şekilde gülümsedi. "Cesur adam korkuları olmayan biri değildir; o korkmasına rağmen yapması gerekeni yapan kişidir. Başarmak için başarısızlık riskini üstlenmeye hazır olman gerekir; bunu öğrenmelisin."</p>
	<p class="block_1"> </p>
	<p class="block_2">Nicholas gülümsedi. "Babam bir seferinde buna benzer bir şey söylemişti." Sözleri, sarhoşmuş ya da yarı uykudaymış gibi giderek anlaşılmaz hale geldi.</p>
	<p class="block_1"> </p>
	<p class="block_2">"Nicholas, çocukken tedavi edilmeyi istemiş olsaydın, rahipler, büyücüler, şifacılar ayağını iyileştirebilirlerdi. Ama içinde bir şeyler seni korkuna bağladı, içinde bir şeyler korkunu seviyor ve seni ona bir anne ya da bir âşık gibi bağlıyor. Bu korkuyla yüzleşmeli ve onu uzaklaştırmaksın; onu kucaklayıp seni yiyip bitirmesine izin vermelisin. Sadece o zaman korkunu tanıyabilirsin; sadece o zaman kendini iyileştirebilirsin. Denemek ister misin?"</p>
	<p class="block_1"> </p>
	<p class="block_2">Nicholas konuşamayacak haldeydi, bu yüzden başıyla onaylarken gözlerini açık tutması giderek zorlaşıyordu. Yaklaşmalarına izin verdi.</p>
	<p class="block_1"> </p>
	<p class="block_2">Biraz uzaktan Pug, "Uyu ve rüya gör," dedi.</p>
	<p class="block_1"> </p>
	<p class="block_2">Nicholas kendini karanlık sıcak bir yerde sürüklenirken buldu. Güvende olduğunu biliyordu. Derken zihnine bir ses ulaştı.</p>
	<p class="block_1"> </p>
	<p class="block_2">Nicholas?</p>
	<p class="block_3"> </p>
	<p class="block_2">Evet?</p>
	<p class="block_1"> </p>
	<p class="block_2">Hazır mısın?</p>
	<p class="block_1"> </p>
	<p class="block_2">Şaşkınlık. Hazır mı? Gerçeği bilmeye.</p>
	<p class="block_1"> </p>
	<p class="block_2">Ani bir panik dalgası ve derken karanlık mekân artık sıcak değildi. Bir süre sonra Evet dedi.</p>
	<p class="block_1"> </p>
	<p class="block_2">Kör edici ışık üzerine düştü ve bir odada süzüldü. Aşağısında kızıl saçlı bir kadının kollarında hıçkıra hıçkıra ağlayan küçük bir çocuk gördü. Kadının dudakları oynadı. Nicholas onu duyamıyordu ancak ne dediğini biliyordu; daha önce duymuştu. Orada olduğu sürece onu hiçbir şeyin incitemeyeceğini söylüyordu.</p>
	<p class="block_1"> </p>
	<p class="block_2">Bir kızgınlık dalgasına kapıldı. O yalan söyledi! Birçok defa incitilmişti. Görüntü silikleşti ve birdenbire çocuk tekrar ortaya çıktı, birkaç yaş daha büyüktü bu kez, odasına giden uzun koridordan aşağıya aksayarak yürüyordu. İki hizmetçi koridorda yürüyorlardı ve o geçince fısıldaştılar. Onun hakkında konuştuklarını, sakatlığıyla alay ettiklerini biliyordu. Yanaklarından gözyaşları akarken odasına koştu. Kapısını çarptı ve bir daha odasından hiç çıkmamaya yemin etti. Öfke, hırs ve acıdan tükenmişti, bir hizmetçi, babasının gelmekte olduğunu söylemek için gelene kadar tek başına ağladı.</p>
	<p class="block_1"> </p>
	<p class="block_2">Yataktan kalkıp gece masasının üzerindeki kapta yüzünü yıkadı. Bu arada kapı tekrar açıldı, çocuk kendini toparlamıştı; babasının onu ağlarken görmekten hoşlanmadığını biliyordu. Arutha çocuğa bir görev için büyük salona gelmesini işaret etti ve çocuk boyun eğdi. Bir devlet işi onun katılımını gerektiriyordu ve o odadan hiç çıkmayacağına dair ettiği yemini unutmuştu. Fakat bu altı yaşından beri yüzlerce defa ettiği ve yüzlerce defa tekrar edeceği bir yemindi.</p>
	<p class="block_3"> </p>
	<p class="block_2">Görüntü silikleşti; saçları annesininkilerle aynı renkte, iki, uzun boylu genç adamın önünde duruyordu. Onunla alay ettiler, ona takıldılar, onu göremiyormuş gibi yaptılar ya da ona "maymun" diye seslendiler ve yine ürpertici bir acıya tutularak onlardan kaçtı.</p>
	<p class="block_1"> </p>
	<p class="block_2">Diğer resimler kendilerini gösterdiler: Kendini genç bir prenses olma işine küçük kardeşine zaman ayıramayacak kadar kaptırmış bir kız kardeş. Zamanları politika ve protokol tarafından işgal edildiği için utangaç ve korkmuş bir çocuğun hep yanında olamayan anne ve baba. İtaatkâr, ancak Lordları’nın en küçük çocuğuna karşı hiçbir bağlılık hissetmeyen hizmetkârlar.</p>
	<p class="block_1"> </p>
	<p class="block_2">Yıllar boyu birçok görüntü Nicholas’ın zihnine kazınmıştı ve bugüne yaklaşırken Pug'ın sesini duydu. "Acınla yüzleşmeye hazır mısın?"</p>
	<p class="block_1"> </p>
	<p class="block_2">Nicholas panikle sarsıldı. Yarı uykuda, "Sandım ki... benim... yaptığım buydu," diye mırıldandı.</p>
	<p class="block_1"> </p>
	<p class="block_2">Pug'ın sesi yumuşak ve yatıştırıcıydı. "Hayır. Hatırlıyordun. Acın şimdi seninle. Onu kökünden sökmeli ve onunla yüzleşmelisin."</p>
	<p class="block_1"> </p>
	<p class="block_2">Nicholas vücudunda bir ürperti hissetti. "Yapmam şart mı?"</p>
	<p class="block_1"> </p>
	<p class="block_2">"Evet," diye cevapladı bir ses ve Nicholas karanlık boşluğun derinliklerinde hissetti kendini.</p>
	<p class="block_1"> </p>
	<p class="block_2">Bir ses duydu. Yumuşak, sıcak ve tanıdıktı. Gözlerini açmaya çalıştı ama yapamadı, derken birdenbire görmeye başladı. Altın renginde saçları olan genç bir kadın, belli belirsiz bir koridordan ona doğru geliyordu. Olgun hatlarını belli eden yarı saydam, ince bir tuvalet giymişti. Yaklaştıkça daha belirginleşti ve yanına geldiğinde Nicholas, Abigail, dedi.</p>
	<p class="block_1"> </p>
	<p class="block_2">Kadın gülüyordu, Nicholas onun sesini duymaktan çok hissediyordu. Benim kim olmamı istiyorsan oyum ben. Onun sesini hissetmek Nicholas'ı titretti. Kadında cazibeli olduğu kadar korkutucu bir şeyler de vardı, Nicholas ağlayacak gibi oldu.</p>
	<p class="block_1"> </p>
	<p class="block_2">Birdenbire karşısında annesini buldu, fakat Nicholas küçük bir çocukken nasılsa yine öyleydi. Yumuşak, beyaz kollar, onu almak için aşağıya uzandı, küçük çocuğu göğsüne yatırdı, kulağına yatıştırıcı şeyler mırıldandı. Onun sıcak nefesini sırtında duydu ve kendini güvende hissetti.</p>
	<p class="block_1"> </p>
	<p class="block_2">Uyarıcı bir ses duyulunca Nicholas uzaklaştı. “Ben çocuk değilim!” diye bağırdı, elinin altında sağlıklı bir göğüs avcunu dolduruyordu. Yumuşak mavi gözler, onunkilerle karşılaştı ve olgun dudaklar ayrıldı. Nesin sen?</p>
	<p class="block_1"> </p>
	<p class="block_2">Birden karanlıkta yalnız kaldı, bedeninden bir ürperti geçti. Hiçbir cevap gelmiyordu ama karanlıkta başka bir varlık olduğunu biliyordu. Görmeye çalıştı ama loşlukta hiçbir şey yoktu, yine de yalnız olmadığını biliyordu.</p>
	<p class="block_1"> </p>
	<p class="block_2">İradesini toplayıp doğruldu, sesi kendi kulaklarında çınlıyordu: Nesin sen?</p>
	<p class="block_1"> </p>
	<p class="block_2">Çok uzaktan Pug'ın sesini duydu. "O senin korkun Nicholas. O senin korkuna bağlanma nedenin. Onu gerçekte olduğu gibi gör."</p>
	<p class="block_1"> </p>
	<p class="block_2">Nicholas göğsünde bir sıkışma hissetti ve korkuya kapıldı. "Hayır," diye fısıldadı.</p>
	<p class="block_1"> </p>
	<p class="block_2">Aniden bir şey ona yaklaştı; o uzak varlık şimdi bekleyen bir tehdit olmuştu. Ona zarar verebilecek bir şeyler geliyordu; savunmasını aşıp onu yok edebilecek bir şeyler yaklaşıyordu!</p>
	<p class="block_1"> </p>
	<p class="block_2">Genişleyen bir karanlık, onu sıkıştırıp sınırlayarak etrafım sardı. Bir yöne doğru atıldı, sonra bir başkasına, fakat mücadele ettikçe, her yönden gelen basınçla hareketi kısıtlandı ve sonunda hareketsiz kaldı.</p>
	<p class="block_1"> </p>
	<p class="block_2">Boğucu bir hisse kapıldı, nefes almaya çalıştı ancak ciğerlerine hiç hava gitmedi. Bir acizlik duygusu çöktü üzerine ve onu boğmaya başladı. Bir çığlık, daha gırtlağımdayken kesildi ve yüzünden yaşlar akarken zayıf bir hıçkırık çıkardı.</p>
	<p class="block_1"> </p>
	<p class="block_2">Nicholas, dedi sıcak ve yatıştırıcı ses. Yumuşak eller ona uzandı ve o annesinin güzel yüz hatlarını gördü... hayır, Abigail, yaklaşıyor. Sadece bana uzan, dedi yumuşak ses. Sonra Pug'ın sesini duydu. "O aslında ne Nicholas?"</p>
	<p class="block_1"> </p>
	<p class="block_2">Önündeki kadın yok oldu ve kuledeki odada yalnız kaldı. Yokluğunda gün geçmişti ve üzerlerine soğuk ve sıradan bir gece çökmüştü. Yalnızdı.</p>
	<p class="block_1"> </p>
	<p class="block_2">Ayağa kalkıp odanın etrafında gezindi fakat kapıyı bulamadı. Pencereden dışarı bakınca artık Crydee'nin olmadığını gördü. Kasabanın külleri bile görünürde yoktu, ne de kalenin gerisi; yalnızca bu kule kalmıştı. Aşağıda lanet bir ova uzanıyordu; kayadan ve kumdan, cansız ve umutsuz. Deniz siyahtı, yağlı dalgalar, üzerinde yosun bile yetişmeyen verimsiz kayaların üzerindeki tekdüze çarpışmaları için halsizce yuvarlanıyorlardı.</p>
	<p class="block_1"> </p>
	<p class="block_2">"Ne görüyorsun?" dedi uzaktaki ses.</p>
	<p class="block_1"> </p>
	<p class="block_2">Nicholas konuşabilmek için uğraştı ve sonunda sesini buldu. "Başarısızlık." "Başarısızlık mı?"</p>
	<p class="block_1"> </p>
	<p class="block_2">"Tam ve kesin başarısızlık. Hiçbir şey kalmadı."</p>
	<p class="block_1"> </p>
	<p class="block_2">"O zaman oraya git!" diye emretti Pug'ın uzaktaki sesi.</p>
	<p class="block_1"> </p>
	<p class="block_2">Hemen dışarı, yıkılmış düzlüğe çıktı, durgun havada cansız dalgaların yaslı sesi çınlıyordu.</p>
	<p class="block_1"> </p>
	<p class="block_2">"Nereye gidiyorum?" diye sordu ölü gökyüzüne.</p>
	<p class="block_1"> </p>
	<p class="block_2">"Nereye gitmek istersin?" diye sordu Pug.</p>
	<p class="block_1"> </p>
	<p class="block_2">Birden anladı. Batıyı, körfezin karşısını işaret ederek, "Oraya! Oraya gitmek istiyorum," dedi.</p>
	<p class="block_3"> </p>
	<p class="block_2">"Seni durduran ne?" diye sordu Pug.</p>
	<p class="block_1"> </p>
	<p class="block_2">Nicholas etrafına bakındı ve "Bu, sanırım," dedi.</p>
	<p class="block_1"> </p>
	<p class="block_2">Birden Pug yanında belirdi. "Korkun nedir, Nicholas?" Nicholas etrafına bakındı ve "Bu. Kesin başarısızlık," dedi.</p>
	<p class="block_1"> </p>
	<p class="block_2">Pug başını salladı. "Bana başarısızlıktan bahset."</p>
	<p class="block_1"> </p>
	<p class="block_2">Nicholas derin bir nefes alıp konuştu, "Babam..." Gözlerinin yaşardığını ve sesinin düğümlendiğini hissetti. "Beni seviyor, biliyorum." Acısının bedenine boşalmasına izin vererek, "Ama beni kabul etmiyor," dedi.</p>
	<p class="block_1"> </p>
	<p class="block_2">Pug başını oynattı. "Ve?" "Ve annem benim için korkuyor." "Ve?" diye sordu Pug.</p>
	<p class="block_1"> </p>
	<p class="block_2">Nicholas kararmış denizin ötesine baktı. "Beni korkutuyor."</p>
	<p class="block_1"> </p>
	<p class="block_2">"Nasıl?"</p>
	<p class="block_1"> </p>
	<p class="block_2">"Yapamayacağımı düşünmeme sebep oluyor." Sessizleşti.</p>
	<p class="block_1"> </p>
	<p class="block_2">"Yapamamak mı?"</p>
	<p class="block_1"> </p>
	<p class="block_2">"Yapmam gerekeni yapamamak."</p>
	<p class="block_1"> </p>
	<p class="block_2">"Ne yapman gerekiyor?"</p>
	<p class="block_1"> </p>
	<p class="block_2">Nicholas açıkça ağlıyordu. "Bilmiyorum." Sonra birden Fedai Samuel'in ona söyledikleri aklına geldi, gözyaşları kahkahaya dönüştü. "İşte bu! Ne yapmam gerektiğini öğrenmem gerek."</p>
	<p class="block_1"> </p>
	<p class="block_2">Pug gülümsedi ve birden Nicholas’ın üzerinden bir ağırlık kalktı. Pug'a bakıp tekrarladı. "Yapmam gerekenin ne olduğunu bulmalıyım."</p>
	<p class="block_1"> </p>
	<p class="block_2">Pug genç adama kendisini takip etmesini işaret etti. "Neden başarısızlıktan bu kadar çok korkuyorsun, Nicholas?"</p>
	<p class="block_1"> </p>
	<p class="block_2">"Çünkü sanırım babam hiçbir şeyden nefret etmediği kadar nefret eder başarısızlıktan," dedi Nicholas.</p>
	<p class="block_6"> </p>
	<p class="block_2">"Fazla zamanımız yok. İşler adım adım yürüyor ve ben birazdan gitmeliyim. Sana bir şeyler öğreteceğim konusunda bana güvenecek misin?" dedi Pug.</p>
	<p class="block_1"> </p>
	<p class="block_2">"Öyle sanırım, Pug," dedi Nicholas.</p>
	<p class="block_1"> </p>
	<p class="block_2">Birden Nicholas kendini denizin üzerinde yüksek bir kaya çıkıntısının üzerinde buldu. Aşağıda kayalar göz kırpıyor ve dalgalar uçurumun yüzüne vuruyordu. Bir baş dönmesine tutuldu ve dizleri büküldü, Pug'ın sesi "Öne gel," dedi.</p>
	<p class="block_1"> </p>
	<p class="block_2">"Beni yakalayacak mısın?" diye sorarken sesi kulaklarına çocuk sesi gibi geldi.</p>
	<p class="block_1"> </p>
	<p class="block_2">"Öne gel, Nicholas."</p>
	<p class="block_1"> </p>
	<p class="block_2">Nicholas öyle yaptı ve aniden düşmeye başladı. Çığlık attı.</p>
	<p class="block_1"> </p>
	<p class="block_2">Kayalar onunla kucaklaşmak için yarışıyordu ve o öleceğini biliyordu. Hissizleştirici bir acıya tutuldu, sert kayalar üzerinde uzamış dalgalar tarafından yıkanırken inildiyordu.</p>
	<p class="block_1"> </p>
	<p class="block_2">Acı deniz suyunu tükürerek nefes almaya çalışırken, "Yaşıyorum," dedi zayıf bir sesle.</p>
	<p class="block_1"> </p>
	<p class="block_2">Pug yanında kayaların üzerinde durmuş elini uzatmıştı. "Evet yaşıyorsun."</p>
	<p class="block_1"> </p>
	<p class="block_2">Nicholas uzatılan eli tuttu ve aniden kendini çıkıntının üzerinde buldu. "Öne gel," dedi Pug. "Hayır!" dedi Nicholas. "Beni deli mi sandın?" "Öne gel!" emrini verdi Pug.</p>
	<p class="block_1"> </p>
	<p class="block_2">Nicholas gözlerini kapayıp tereddüt içinde bir adım attı. Gözlerini kapamak işe yaramadı, bir kez daha kayalara çarpmak üzere süratle düşüyordu. Bir an afalladı, hâlâ bilincinin yerinde olması onu şaşkına çevirdi. Pug yine yanında diz çökmüştü. "Hazır mısın?" "Ne?" dedi halsiz bir sesle.</p>
	<p class="block_1"> </p>
	<p class="block_2">"Yeniden yapmak zorundasın."</p>
	<p class="block_3"> </p>
	<p class="block_2">Hıçkırarak sordu, "Neden?"</p>
	<p class="block_1"> </p>
	<p class="block_2">"Öğrenmen gereken bir şey var."</p>
	<p class="block_1"> </p>
	<p class="block_2">Nicholas, Pug'ın elini tuttu ve kendini birden çıkıntının üzerinde buldu. "Öne gel," dedi Pug yumuşakça.</p>
	<p class="block_1"> </p>
	<p class="block_2">Nicholas bir adım attı, fakat ayağı kayalığa kaynamıştı. Hiçliğe doğru sendelerken bir boşluk midesine çarptı, fakat sol ayağı onu sağlam biçimde kayalığa bağlıyordu. Başaşağı ve geriye doğru asılı kalınca bacağında şiddetli bir acı duydu. Pug birden ortaya çıktı. "Acıtıyor değil mi?"</p>
	<p class="block_1"> </p>
	<p class="block_2">"Neler oluyor?" diye sordu Nicholas.</p>
	<p class="block_1"> </p>
	<p class="block_2">"Bu senin acın Nicholas." Pug kayanın içindeki ayağı işaret ediyordu. "Bu senin anne sevgin ve sevgilin. Bu senin mazeretin. Bu yüzden başarısız olamazsın." Nicholas acıyla, "Ben her zaman başarısızım," dedi.</p>
	<p class="block_1"> </p>
	<p class="block_2">Pug'ın gülüşü bağışlayıcı değildi. "Fakat yenilmek için bir sebebin var değil mi?"</p>
	<p class="block_1"> </p>
	<p class="block_2">Nicholas, "Ne demek istiyorsun?" derken midesine soğuk bir sancı saplandı.</p>
	<p class="block_1"> </p>
	<p class="block_2">"Ayağın olmadığı için değil, topal bir çocuk olduğun için yeniliyorsun." Pug havada Nicholas’ın önünde yüzüyordu. "İki seçeneğin var Krallığın Prensi. Yaşlanana kadar burada asılı kalıp, ayağın sakat olmasaydı masumları kurtarmak, düşlerinin kadınını bulmak, halkını korumak gibi büyük şeyler yapabileceğini düşünürsün. Ya da kendini mazeretinden kesip kurtarırsın."</p>
	<p class="block_1"> </p>
	<p class="block_2">Nicholas kendini yukarı çekmeye çalıştı fakat hiçbir destek bulamadı.</p>
	<p class="block_1"> </p>
	<p class="block_2">Pug parmağını sallayarak "Kayalara daha önce çarptın. Nasıl bir şey olduğunu biliyorsun." "Acıtıyor!" diye inledi Nicholas.</p>
	<p class="block_3"> </p>
	<p class="block_2">"Tabi ki acıtır," diye azarladı Pug, "ama sen onun üstesinden gelebilirsin. Sadece acı. Ölmedin ve bir daha deneyebilirsin. Başarısızlığı göze almadığın sürece başarılı olamazsın." Bileğin kayaya kaynadığı yeri işaret ederek, "Bu bir mazeret," dedi Pug. "İstersek hepimizin bir mazereti olur. Bu aksaklığın engellediğinden çok daha önemli avantajlar sağlayan yeteneklerin var." Nicholas güçlü bir kararlılık hissetti. "Ne yapmalıyım?" Pug doğruldu. "Biliyorsun." Ardından gitti.</p>
	<p class="block_1"> </p>
	<p class="block_2">Nicholas uzanıp sol bacağını kavradı. Kafası zonkluyordu ve yukarı doğru çekerken sol bacağının kaslarının yırtıldığını duyuyordu. Öne doğru kıvrılmaya uğraşarak parmaklarıyla kayaya tutunmaya çalıştı, bu şekilde birkaç santim kazanırken acıdan ve sinirden ağlamaya başladı.</p>
	<p class="block_1"> </p>
	<p class="block_2">Birden kendini çıkıntının üzerinde otururken buldu, ayağı hâlâ kayanın içindeydi. Yanında bir bıçak, bir saniye önce hiçbir şeyin bulunmadığı bir yerde asılı duruyordu.</p>
	<p class="block_1"> </p>
	<p class="block_2">Anlamıştı. Bıçağı aldı, bir an tereddüt etti, sonra kendi bileğini kesmeye başladı. Bacağı acıyla kasılırken ayağının yandığını hissetti. Acıyla nefes alarak kendini kesmeye zorladı. Bileği kemik ve kas gibi değil kalın bir ekmek gibi kesiliyordu fakat acı bütün vücuduna şimşek çakışı gibi yayılıyordu.</p>
	<p class="block_1"> </p>
	<p class="block_2">Etinin son parçasını da kesince Nicholas kendini ayakta buldu. Bıçağı kendi annesinin gırtlağına dayamıştı. Gözlerini kırpıştırarak geri çekildi. "Nicholas! Neden beni incitiyorsun? Seni seviyorum," dedi Krondor Prensesi Anka'nın hayali.</p>
	<p class="block_1"> </p>
	<p class="block_2">Derken yarı saydam bir giysi içinde Abigail belirdi. Kapalı gözler ve güzel dudaklarla, "Nicholas!</p>
	<p class="block_1"> </p>
	<p class="block_2">Neden beni incitiyorsun? Seni seviyorum," dedi.</p>
	<p class="block_1"> </p>
	<p class="block_2">Genç adam dehşete kapıldı, bir an donakaldı, sonra bağırdı, "Sen Abigail değilsin! Annem de! Beni bağlayan şeytani bir şeysin!"</p>
	<p class="block_1"> </p>
	<p class="block_2">Hayalin yüzünden üzgün bir ifade geçti ve "Fakat seni seviyorum," dedi. Nicholas tutarsız bir şekilde bağırdı. Bıçak kadına saplandı ve onu gölgeyle buhara çevirdi.</p>
	<p class="block_1"> </p>
	<p class="block_2">Nicholas’ın gözlerinin ardında acı boşaldı, bir çığlık attı. Değerli bir şey göğsünden koparılıp alınmıştı ve korkunç bir kayıp hissine kapıldı. Sonra birden üzerindeki ağırlık kalktı ve baş döndürücü bir acıyla karanlığa geçti.</p>
	<p class="block_1"> </p>
	<p class="block_2">Nicholas gözlerini açınca Nakor'la Anthony oturmasına yardım ettiler. Sırtını kule duvarının soğuk, siyah taşlarına dayadı. Gündoğumu gibi karanlıktı. "Ne kadar zamandır buradayım?" diye sordu. Boğazı kurumuştu ve sesi çatlaktı.</p>
	<p class="block_1"> </p>
	<p class="block_2">"Bir buçuk gündür," dedi Anthony. Elinde bir matara vardı ve Nicholas susuzluktan kavrulduğunu fark etti.</p>
	<p class="block_1"> </p>
	<p class="block_2">Matarayı kafasına dikti ve "Boğazım acıyor," dedi.</p>
	<p class="block_1"> </p>
	<p class="block_2">"Uzun zamandır bağırıyor ve çığlıklar atıyordun, Nicholas," dedi Anthony. "Korkunç bir mücadele verdin."</p>
	<p class="block_1"> </p>
	<p class="block_2">Nicholas kıpırdanınca başı döndü. "Başım dönüyor!" dedi.</p>
	<p class="block_1"> </p>
	<p class="block_2">Nakor ona bir portakal uzattı ve "Açsın," dedi.</p>
	<p class="block_1"> </p>
	<p class="block_2">Nicholas kabuğun bir kısmını soydu ve meyveden derin bir ısırık alırken tatlı suların çenesinden aşağıya akmasına izin verdi ve yumuşak meyveyi çiğnedi.</p>
	<p class="block_1"> </p>
	<p class="block_2">Yutkunurken, "Bir şey kaybetmişim gibi hissediyorum," dedi.</p>
	<p class="block_1"> </p>
	<p class="block_2">Anthony başını salladı ve Nakor, "İnsanlar korkularını severler," dedi. "Bu yüzden onlara sıkıca bağlanırlar. Bazı şeyleri çok gençken öğrendin prens, daha yaşlı olanların bile nadiren anlayabildiği şeyleri. Korkunun çirkin görünen bir şey olmadığını, onun sevgi dolu ve baştan çıkarıcı olduğunu öğrendin."</p>
	<p class="block_1"> </p>
	<p class="block_2">Nicholas başını salladı, ardından portakalı bitirdi. Nakor ona bir tane daha uzattı. Bu yenisinin kabuğunu soyarken, Nicholas, "Annemi ya da Abigal'i öldürdüm -ya da onlara benzeyen bir şeyi."</p>
	<p class="block_1"> </p>
	<p class="block_2">"Hiçbiri değildi. Korkunu öldürdün," dedi Nakor.</p>
	<p class="block_1"> </p>
	<p class="block_2">Nicholas gözlerini kapadı. "Aynı anda hem ağlamak hem de gülmek istiyorum."</p>
	<p class="block_1"> </p>
	<p class="block_2">Nakor güldü. "Sadece yemeğe ve uykuya ihtiyacın var." Nicholas iç geçirerek, "Pug?" dedi.</p>
	<p class="block_1"> </p>
	<p class="block_2">"Onun gölge yapısı çöktü ve kırmızı şey yok oldu," dedi Nakor. "Pug çok yakında kötü şeylerin onu takip etmeye başlayacağını söyledi ve insanların arasında olmak istemedi. Senin muskanı alıp onu Anthony'ye verdi." Nicholas uzandı ve yunus tılsımının olmadığını gördü. Anthony cüppesinin içine uzanıp tılsımı kendisinin taktığını gösterdi.</p>
	<p class="block_1"> </p>
	<p class="block_2">"Neden bilmiyorum ama onun bir süre için bende kalması gerektiğini ve başka bir seçenek kalmayana dek onu kullanmamamı söyledi."</p>
	<p class="block_1"> </p>
	<p class="block_2">Nakor başını salladı. "Sonra hoşçakalın deyip gitti."</p>
	<p class="block_1"> </p>
	<p class="block_2">Karanlıkta Nicholas sol bacağını yokladı. Sol bileğinden yabancı bir şey yükseliyordu. Bir deneme yaptı ve ayak parmaklarını kıpırdatabildiğini gördü. "Tanrım!" derken gözlerinde yaşlar birikti. Diğerine denk olan sağlıklı, sağlam yapılı ayağa baktı.</p>
	<p class="block_1"> </p>
	<p class="block_2">"Dönüşüm zor oldu," dedi Anthony. "Pug'ın ne yaptığını bilmiyorum, fakat sen ve o saatlerce transta kaldınız. İyileştikçe kemiklerle kasların gerginleşip hareket etmesini izledim. Sinir bozucuydu. Sesin kısılana kadar bağırıp çığlık atmana bakılırsa çok büyük bir acı olmalı."</p>
	<p class="block_3"> </p>
	<p class="block_2">Nakor ayağa kalktı. Elini uzattı. Nicholas onu tuttu ve küçük adam Nicholas’ın doğrulmasına yardım ederken şaşılacak kadar güçlü olduğunu gösterdi. Yeni iyileşen ayağının üzerinde ağırlığını test eden Nicholas denge kuramadı. "Buna uyum sağlamam gerekecek."</p>
	<p class="block_1"> </p>
	<p class="block_2">Nakor aşağıya, Nicholas’ın sol bacağının ucundaki sağlam yapılı ayağa bakıp başını iki yana salladı. "Bunu zor yoldan yapman gerekiyordu, değil mi?"</p>
	<p class="block_1"> </p>
	<p class="block_2">Nicholas kollarını küçük adamın boynuna atarken güldü. O kadar şiddetle güldü ki midesi ağrıdı. Biraz sonra kendine hakim olmayı başardı. Yüzünde yaşlarla, "Evet, öyle gerekiyordu," dedi.</p>
	<p class="block_1"> </p>
	<p class="block_2">Anthony, Nakor ve Nicholas ona doğru yürürken Martin yukarıya bakıyordu. Nicholas kayaların üzerinde yolunu ihtiyatla seçiyordu ve acılı bir şeyin üzerinde yürüyormuş gibi yüzünü buruşturuyordu.</p>
	<p class="block_1"> </p>
	<p class="block_2">Martin arkasındaki askere bir şey söylemek üzereyken Nicholas’ın ayağının çıplak olduğunu fark etti. Daha da önemlisi, Nicholas’ın iki ayağı da normaldi!</p>
	<p class="block_1"> </p>
	<p class="block_2">Crydee Dükü askerden uzaklaşıp aceleyle yeğenine doğru ilerledi. Nicholas’ın gözlerinin içine baktı ve orada gördüğü şeyin ne olduğunu anlamaya çalıştı. Sonunda, "Ne yapabilirim?" dedi. Nicholas güldü ve "Yeni bir çift çizme iyi olurdu," dedi.</p>
	<p class="block_4" id="calibre_pb_7"> </p>
</body></html>
