<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>02 - Kralın Korsanı  - Gediksavaşları Dünyasından</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_">ŞEHİR</p>
	<p class="block_1"> </p>
	<p class="block_2">Nicholas gerildi.</p>
	<p class="block_1"> </p>
	<p class="block_2">Yılan Nehri bir saattir bataklık arazinin içinden geçiyordu ve şimdi de muazzam bir gölü geçiyorlardı. Akıntılar gölün büyük kütlesine dağıldıklarından, tekne mürettebatı göle girer girmez ciddi olarak kürek çekmeye başladı. Dümenci direğine sıkıca asıldı ve tekne göle doğu tarafından boşalmakta olan nehre doğru döndü. Nicholas uzaktaki şehri iyi görebilmek için daha dik oturdu. Praji'ye dönerek sordu, "Neredeyiz?"</p>
	<p class="block_1"> </p>
	<p class="block_2">"Kralların Gölü'nde," yanıtını verdi Praji. "Neden bu adı almış?" diye sordu Nicholas. Praji, Vaja'nın yakınında uyumakta olduğu bir yük balyasına yaslandı; Nicholas'a birbirlerinden nadiren ayrılıyorlar gibi geliyordu. "Bu şehir uzun zaman önce Doğuülkeleri'nin güney kabilelerinin buluşma yeri olarak kurulmaya başladı. Yıllar içinde şehir oluştu, şimdi ise şehirlilerin Jeshandiler ve diğer ovaların kabileleriyle akraba olduklarını güçbela söyleyebilirsin."</p>
	<p class="block_1"> </p>
	<p class="block_2">Praji hançerinin ucuyla tırnaklarını temizlemeye başladı. "Her kabilenin bir Kralı vardı, anlarsın ya ve yıllık buluşmaya her yıl bir başka kabile başkanlık ederdi. Bunun gerçekleştiği her yıl şehrin, diğer Kralların kabilesine on üç yıl önce yaptıklarının hakkından gelmeye kararlı farklı bir Kralı oldu, on dört büyük kabile, anlıyorsun ya?</p>
	<p class="block_1"> </p>
	<p class="block_2">"Her neyse, şehirde yaşayanlar birkaç yüz yıl sonra hayli yorulmaya başladılar ve büyük bir isyan oldu, isyan bittiğinde, on dört Kralın on dördü ve akraba halklarının büyük bir kısmı buradaki göle döküldüler. Bu yüzden Kralların Gölü deniyor."</p>
	<p class="block_1"> </p>
	<p class="block_2">"Sonra ne oldu?" diye sordu Nicholas, Marcus'la Harry gelip oturup dinlemeye başladıklarında. Artık gölü neredeyse yarılamışlardı ve gölden boşalan bir başka nehri daha görebiliyorlardı, şehrin doğu tarafına kıvrılıyormuş gibi görünen bir nehir.</p>
	<p class="block_1"> </p>
	<p class="block_2">"Şey, bir süre hükümdarlar olmaksızın yaşamayı denediler, ancak yüzlerce insanın öldüğü birkaç büyük yangın ve karışıklıktan sonra bunun aptalca bir fikir olduğuna karar verdiler ve klan şeflerinin bu konseyi kurabileceklerine karar verdiler. Birden fazla kabilede aynı klandan üyeler olduğundan bu adil göründü ve kimse fazla üzülmedi ve birkaç yüz yıl boyunca işler epey yolundaydı duyduğum kadarıyla."</p>
	<p class="block_1"> </p>
	<p class="block_2">"Sonra derebeyi mi ortaya çıktı?" dedi Harry.</p>
	<p class="block_1"> </p>
	<p class="block_2">"Şey, o bir süre buralardaydı sanırım," dedi Praji. Çenesini kaşıdı. "Orda burada kim olduğuna dair hikâyeler duydum, ancak kimse emin olamıyor. Çok fazla yerde soru sormaya gelmiyor." "Gizli polis mi?" diye sordu Nicholas.</p>
	<p class="block_1"> </p>
	<p class="block_2">"Kara Gül deniyor, inanabilirsen eğer. "Denetçi" diye bilinen biri tarafından idare ediliyor ve kimse onun kim olduğunu bilmiyor. Bazı insanlar Dahakon'u kontrol altında tutanın bu olduğunu sanıyorlar; diğerleri Denetçi'nin Dahakon olduğunu düşünüyorlar. Tanıdığım kimse bilmiyor, bu bir gerçek."</p>
	<p class="block_1"> </p>
	<p class="block_2">Praji hançerini kınına soktu. "Derebeyi hakkında bildiklerim şunlar. Adı Valgasha ki, bu bir Jeshandi adı değil, şimdiye dek gittiğim herhangi bir yerden de değil. Uzun boylu bir adam, çünkü Yaz Festivalinin Sonu'nda onu resmigeçidin yapıldığı bir gün gördüm. Dostunuz Ghuda kadar iri derim ben. Otuz yaşında görünüyor, ama kontrolü ele aldığı günkü gibi göründüğünü duydum ve büyücüsüyle ilgili hikâyeleri düşünürsek, kim bilir. Bir şahin gibi avlandığı evcil bir kartalı var. İnsanlar büyülü bir kuş olduğunu söylüyorlar."</p>
	<p class="block_1"> </p>
	<p class="block_2">Nicholas, "Şehre daha ne kadar var?" diye sordu.</p>
	<p class="block_1"> </p>
	<p class="block_2">Praji, "Çok fazla değil," dedi. Karşı sahildeki uzak ağaç kümesini işaret etti. "Göl, şehrin etrafında giden nehre oradan boşalıyor."</p>
	<p class="block_1"> </p>
	<p class="block_2">Praji bir süre sessiz kaldı, derken "Oraya vardığımızda, en iyisi size kalacağınız bir yer bulmak; bir grubun potansiyel işverenleri bulabileceği bir yeri olmalı," dedi. "Sade yaşama herhangi bir itirazınız var mı?" diye sordu.</p>
	<p class="block_1"> </p>
	<p class="block_2">Nicholas, "Hayır. Neden?" dedi.</p>
	<p class="block_1"> </p>
	<p class="block_2">"Şey," diye cevapladı Praji, "görebildiğim kadarıyla akıldan çok altınınız var ve fazla lüks yaşayan küçük bir grup bela çeker. Şehirdeki en pahalı hana gitmemiz ve ikinci ya da üçüncü gece birkaç yüz savaşçıyla karşılaşmamız iyi olmaz. Ama çok sade yaşarsanız, o zaman insanlar iflas ettiğinizi ya da adi olduğunuzu düşüneceklerdir." Bir dakika için bu konuda düşündü, sonra "Sanırım neresi olduğunu biliyorum. Tam pazarın dışı. Mütevazı, fazla pis değil ve han sahibi sizi soymaya kalkmaz," dedi.</p>
	<p class="block_1"> </p>
	<p class="block_2">Nicholas gülümsedi. "Sanırım birkaç şey duyabileceğimiz bir yerdir?"</p>
	<p class="block_1"> </p>
	<p class="block_2">"İstediğini sanabilirsin," dedi Praji kırık dişli sırıtışıyla, "Ama mesele bir şeyler duymakta değil, dedikodularla yalanlardan gerçekleri çıkarabilmek." Esnedi. "Yollarda yirmi yılını geçirmiş biri olarak, size Yılan Nehri Şehri gibi hiçbir yer görmediğimi söyleyeceğim. Şimdi, Maharta'yı ele alın, mesela. Temiz bir şehir, haraketli bir ticaret kasabası. Nehrin Kraliçe Şehri diyorlar ona ve yine de bir adam orada bir bakır para için herhangi bir yerde olduğu kadar kolayca öldürülebilir." Praji gördüğü farklı şehirlerin güçlü ve zayıf yanları üzerine spekülasyonlar yapmaya devam ederken, Nicholas yaklaşan şehrin uzakta belirmesini seyretti. Ufukta sadece belli belirsiz gölgeli bir grilik olduğu halde, artık kulelerle duvarlar görünüyordu.</p>
	<p class="block_1"> </p>
	<p class="block_2">Gölün her tarafında suyun nerede bitip karanın nerede başladığını görmeyi zorlaştıran bataklıklar ve alçak saz yatakları vardı. Gölün kenarının ötesinde bir yerde, bir dizi alçak topraktan yapılmış höyük yükseliyordu. Sert görünüşlü birkaç bitki dışında hepsi kıraçtı. Sağda, gölün batı tarafında, zemin bataklıklardan uzağa yükseliyordu. Birkaç bozulmuş ağaç işi birilerinin bir vakitler burada bir şeyler inşaa ettiklerini açık ediyordu, ama alan tamamen terk edilmişti. Yukarısında belki on beş metre yüksekliğinde ufak bir kayalık yüzey vardı ve ne olduğunu çıkarmak için fazla uzak olsa da, Nicholas onun üzerinde bir hareketlilik görebiliyordu.</p>
	<p class="block_1"> </p>
	<p class="block_2">"Çiftlikler," dedi Praji, Nicholas’ın zihnini okumuş gibi. "Şehre yakın, koruma amaçlı bir dolu küçük çiftlik göreceksiniz. Nehrin karşı yakasında yakılıp yıkılmış birkaç tane var. Savunması zor bir toprak ve Derebeyi'nin askerleri biri duvarlara saldırmadıkça ya da Derebeyi havasında olmadıkça harekete geçmez." Yan tarafa tükürdü.</p>
	<p class="block_1"> </p>
	<p class="block_2">Bir süre sonra doğu nehrine girdiler ve akıntılar arttığından hız kazandılar. Şehrin kenarından uzak durduklarından, doğu kıyısında yakılıp yıkılmış bir çiftlik evi gördüler. "Ne demek istediğini anlıyorum," dedi Nicholas.</p>
	<p class="block_3"> </p>
	<p class="block_2">"Onu yapan akıncılar değildi," dedi Praji. Yarım mil ötede, yüksek bir duvarla çevrili büyük bir malikânenin yükseldiği bir tepeyi işaret etti. "Bu Dahakon'un malikânesi. Derebeyi'nin sarayında değilse onu bulacağınız yer burası, tabi birinin bunu neden isteyeceği beni aşar." Bir iyi şans işareti yaptı. "Çiftliğin malikânelerine fazla yakın olduğuna karar verdi ve Kızıl Katiller tarafından yakılmasını emretti."</p>
	<p class="block_1"> </p>
	<p class="block_2">Büyücünün malikânesine giden bir köprüyü geçtikten sonra, nehrin iki yakasında da barakalar ve yüzen evlerin toplandığı bir bölgeye girdiler. Görünüşe göre bunlar fakir insanlardı, balıkçılar, şehirde yaşamaya gücü yetmeyen işçiler ve barakalarının arkasında toprak yamaçları olan çiftçiler. </p>
	<p class="block_1"> </p>
	<p class="block_2">Ordan burdan küçük tekneler çıkıyor, iş yürütüyor ve yiyecek malzemeleri taşıyorlardı. Nehir kervanı geçerken teknelerin birkaçından el sallayıp gülen çocuklara Nicolas da karşılık verdi. Nehirden aşağı ilerledikçe, etraflarında daha çok tekne belirmeye başladı. İskelenin yakınında Nicholas nehir kenarı binalarından bazılarının eski olduklarını, iki ve hatta üç katlı inşa edilmiş olduklarını gördü. Birçoğunun balkonunda çeşitli durumlarda elbise giymiş kadınlar oturmuş, kendilerini sergiliyor ve nehirde yaşayan adamlara sesleniyorlardı. "Orospular," dedi Praji kayıtsızca.</p>
	<p class="block_1"> </p>
	<p class="block_2">Nicholas biri ona seslenip de onun farkına varmamış olduğu bir şeyin mümkün olmasını önerince kızardı. Sağdaki kıyıya sıkıca tutunarak, bir dizi büyük rıhtım ve iskelenin ilkine gelene kadar onu takip ettiler. Küçük bir tekne, daha derin suda demirlemiş bir gemiye doğru giderken pruvalarından kestirme yaptı ve Nicholas'ın teknesinin dümencisi çarpışmaktan güçbela yırttıklarından, daha küçük teknenin dümencisine beddua etti.</p>
	<p class="block_3"> </p>
	<p class="block_2">Nicholas tekneyi izledi ve sonra gözleri limandaki bir şeye odaklandı. "Marcus," diye seslendi.</p>
	<p class="block_1"> </p>
	<p class="block_2">Marcus ileri çıktı. "Ne?"</p>
	<p class="block_1"> </p>
	<p class="block_2">"Amos'a şuraya bakmasını söyle." Bir yeri işaret etti.</p>
	<p class="block_1"> </p>
	<p class="block_2">Marcus baktı, sonra başını salladı ve teknenin kıçına gitti. Amos'un oturmakta olduğu ikinci tekneye bağırdı. "Nicholas şuraya bakmanı söylüyor."</p>
	<p class="block_1"> </p>
	<p class="block_2">Amos da bağırarak karşılık verdi. "Ona çoktan gördüğümü söyle. Aynısı." Marcus döndü ve "Amos aynısı olduğunu söylüyor," dedi.</p>
	<p class="block_1"> </p>
	<p class="block_2">Nicholas başını salladı. "Ben de öyle düşünmüştüm."</p>
	<p class="block_1"> </p>
	<p class="block_2">Demir atmış salınan, ambarı boş siyah gemi onlar için bir fener gibi duruyordu. Nicholas Marcus'a döndü. "Doğru seçimi yaptık.</p>
	<p class="block_1"> </p>
	<p class="block_2">Marcus elini Nicholas’ın omzuna koydu ve hiçbir şey demedi.</p>
	<p class="block_1"> </p>
	<p class="block_2">Tekneleri bıraktılar ve kalabalık rıhtımdan, devasa bir açık hava pazarına giden geniş bir caddeden aşağı ilerlediler. Praji ve Gaja, kaybolmak istemiyorlarsa uzaklaşmamalarını söyleyerek, grubu pazardaki kalabalığın arasından geçirdiler.</p>
	<p class="block_1"> </p>
	<p class="block_2">Nicholas’ın duyuları egzotik giysi ve mal sergisi yüzünden sersemlemişti. İnsanlar Krondor'dakiler ya da Kesh'in kuzeyindekiler kadar çeşit çeşitti. Pazar açık tenli ve sarışından gece kadar karanlık her renkten erkek ve kadınlarla dolup taşıyordu, mallarının değerini bağırıyor ve fiyatta pazarlık ediyorlardı. Yerel halkın giysileri Nicholas’ın mürettebatının yabancı giysilerinin dikkati çekmeyeceği kadar farklıydı. Cırtlak renkler revaçtaydı, yani Harry'nin renk seçimleri bile dikkati çekmiyordu.</p>
	<p class="block_1"> </p>
	<p class="block_2">Praji grubu güneye, iki açık kapalı çarşının büyük kavşağına ve pazarın bir başka kısmında aşağı döndürdü. Çok geçmeden pazardan çıktılar ve dar bir sokaktan bir diğerine geçip kendilerini hanın önünde buldular. Praji Nicholas'la birlikte içeri girdi ve bağırdı, "Keeler!"</p>
	<p class="block_1"> </p>
	<p class="block_2">Arkadaki bir odadan sol yanağında bir yara izi olan tombul bir adam belirdi. "Praji!" dedi bir et satırını alarak. Vurgulamak için satırı barın ahşabına saplayarak, "Senin o sefil yüzünü bir ay önce son kez gördüğümü düşünmüştüm," dedi.</p>
	<p class="block_1"> </p>
	<p class="block_2">Praji omuz silkti. "Daha iyi bir teklif aldım." Kafasını sallayarak Nicholas'ı gösterdi. "Bu benim yeni kaptanım."</p>
	<p class="block_1"> </p>
	<p class="block_2">Keeler boncuk gibi mavi gözlerini kısarak Nicholas'a baktı, ardından kirli sakallı çenesini kaşıdı. "Pekâlâ. Neye ihtiyacınız var... Kaptan?"</p>
	<p class="block_1"> </p>
	<p class="block_2">"Kırkımız için kalacak yere."</p>
	<p class="block_1"> </p>
	<p class="block_2">"Elli kişilik yerim var," dedi adam. "Dört kişiye kadar alan altı özel oda ve yirmi altı kişilik bir ortak yatakhane. Cana yakınsanız birkaç kişi daha sıkıştırabilirsiniz," diye ekledi gülümseyerek.</p>
	<p class="block_1"> </p>
	<p class="block_2">"Hepsini tutuyoruz," karşılığını verdi Nicholas. "Yeni askerler arıyorum." Bu hikâyenin birkaç gün oturmalarını ve görünüşte hiçbir şey yapmamalarını sağlayacağında anlaşmışlardı. Paralı asker grupları atamalar arasında fazla oyalanmazdılar ve şehirden birkaç günden fazla dolanmak şüphe uyandırırdı. Nicholas'la Keeler fiyatta anlaştılar ve Nicholas han sahibine faturayı ödeyeceğine garanti olsun diye küçük bir kese altın verdi.</p>
	<p class="block_1"> </p>
	<p class="block_2">Nicholas kapıda durmakta olan Harry'ye işaret etti; Harry haberi iletti ve grup içeri girdi: Ranjana hizmetçileriyle birlikte içeri girerken Nicholas'a kötü bakışlar fırlattı ve hanın ortak odasını inceledi. Nicholas, Derebeyi'nin askerlerinin Shingazi'nin İskelesine neden gelmediklerinin ayrıntılarını kadınla paylaşmamıştı. Kız doğaldan Derebeyi'nin sarayına götürülmeyi beklemişti ve Nicholas'ın grubuyla bir gün daha geçirmesi gerektiğini öğrenince çok öfkelenmişti. Onu Brisa'nın uyanık gözlerine emanet etmenin uygun bir çözüm olduğu belli olmuştu; Özgürlimanlı sokak kızı Ranjana'yı bir yaygara koparacak olursa dilini kesmekten mutlu olacağı konusunda bilgilendirmişti.</p>
	<p class="block_1"> </p>
	<p class="block_2">Odalarına girer girmez Nicholas hanı inceledi. Ortak oda, -Nicholas’ın adamların talim yapmaları için yeterli olduğuna hükmettiği- avlu, yabancıların yaklaşmasını ilgisizlikle seyreden kaba tüylü bir eşeği saymazsak şu an boş olan ahır onların kullanımına tahsis edilmişti. Bir handa kalan grubun ortak odanın yabancılara açılıp açılamayacağına karar vermeleri gelenekseldi. Personel gibi davranmalarına karar verdiği: Marcus, Ghuda, Amos ve Praji'yle ilk toplantısının ilk konuşma konusu buydu. Nicholas kıtanın diğer tarafında çok uzak bir şehirden olduklarıyla ilgili bir hikâye uydurmuştu. Praji bunu kabul etmiş gibi görünüyordu. Şehir eyaletleri arasındaki topraklar o kadar karmakarışıktı ki insanlar doğdukları yerden birkaç yüz milden fazla uzağa nadiren yolculuk ediyorlardı ve hatta kiralanmak için çokça yolculuk eden Praji gibi askerler bile sadece Lanada şehrine kadar yolculuk etmişlerdi. Maharta’nın Raj'ı ve Yılan Nehri Şehri'nin Derebeyi ile üç yönlü bir savaşa tutuştuğu için bölgesel huzursuzluğun güncel sorumlusu olan bir Rahip-Kralın yurdu.</p>
	<p class="block_1"> </p>
	<p class="block_2">Harry adamları odalarına götürme ve eşyalarını yerleştirme işiyle ilgilenirken, Nicholas teğmenleriyle birlikte ortak odada oturuyordu. Nicholas, "Praji, en iyi seçenek nedir? Ortak odaları açık tutmak mı kapatmak mı?" dedi.</p>
	<p class="block_1"> </p>
	<p class="block_2">Praji, "Kapatırsanız, fazla tanınmadığınızdan, bu insanları şüphelendirir. Açarsanız, günbatımından bir saat sonra bu mekânın orospular, hırsızlar, yankesiciler, dilenciler ve farklı klan, lonca, hizip ve diğer gruplardan casuslarla dolup taşacağını tahmin edebilirsiniz," dedi.</p>
	<p class="block_1"> </p>
	<p class="block_2">Nicholas, "Amos, sen ne düşünüyorsun?"</p>
	<p class="block_1"> </p>
	<p class="block_2">Amos omuz silkti. "Tecrübeme göre bu gibi yerlerde ya dışarı çıkıp bilgi edinmeye çalışırsın ya da beklersin ve bırakırsın sana gelsin."</p>
	<p class="block_1"> </p>
	<p class="block_2">Nicholas başını salladı. "Ortak odaları açalım, ancak fazla içen ve yanlış şeyler söyleyen her adamın bana cevap vereceğinin açık edilmesini istiyorum." Tehditkâr görünmeye çalışmıştı ama kendini aptal gibi hissetti. Buna rağmen, masadan kimse bu söze gülümsemedi.</p>
	<p class="block_1"> </p>
	<p class="block_2">Nicholas, Praji'ye bakarak, "Diğer gruplar neden casusluk etsinler?" diye sordu.</p>
	<p class="block_1"> </p>
	<p class="block_2">Praji şöyle cevap verdi, "Belki çalabilecekleri bir kontratın vardır. Büyük bir iş üzerindeysen, o zaman onlar belki senin kontrat sahibinle daha iyi bir anlaşma yapabilirler; belki daha büyük bir grup gerektiren bir işe gidiyorlardır ve güçlerini birleştirecek başka küçük bir grup arıyorlardır." Praji gözlerini Nicholas'a dikti. "Paramızı aldığımız ve ilgim olmayan bir mesele yüzünden bizi astırtmadığınız sürece, bana neden burada olduğunu söylemek zorunda değilsin, ama yine de bir paralı asker grubu için fazla acemi görünüyorsunuz." Başparmağıyla Ghuda'yı gösterdi. "O etrafta işini biliyormuş gibi dolaşıyor, ama diğerleri" -omzunun üzerinden Amos'un gemisinden bir çift denizcinin ortak odaya girmelerine baktı- "onlar başka bir şeyler. Emir aldıklarında nasıl atladıklarına bakılırsa ve kendi başlarına takıldıkları, hiç ciddi tartışma ya da kavgaya girmediklerine bakılırsa, tahminimce düzenli ordu."</p>
	<p class="block_3"> </p>
	<p class="block_2">Nicholas, "Aptal değilsin," dedi.</p>
	<p class="block_1"> </p>
	<p class="block_2">"Olduğumu söylemedim. Sadece insanların ne istediklerini tahmin etmelerine izin veriyorum ve genelde benim yararıma oluyor." Adamların çoğunun yatacak yerlerini hazırladıkları tarafa işaret ederek ekledi, "Şu çocuklar büyük ihtimalle iyi askerler, ama paralı asker olarak ikna edici görünmüyorlar. Ama bak, Ghuda ikna edici bir paralı asker."</p>
	<p class="block_1"> </p>
	<p class="block_2">Praji Nicholas’ın gözlerine baktı. "Üç tür kaptan vardır: İlki adamlarını yapmalarını söyledikleri şeyi yaptıracak kadar korkutan zalim piçlerdir; ikinciler adamlarını zengin eden türdendir; üçüncüsü adamların her yere peşinden gittikleri türdendir, çünkü adamlarını hayatta tutar. İlki olmak için yeterince inandırıcı görünmüyorsun-, üzgünüm, ama ihtiyar ninemi bile korkutamazsın. Etrafa para saçmıyor ve parmaklarına mücevher takmıyorsun, yani kimse adamlarını zengin ettiğini düşünmeyecektir -bu yüzden üçüncü türden olup olmadığını soranları ikna etmeye çalışsan iyi edersin."</p>
	<p class="block_1"> </p>
	<p class="block_2">Nicholas, "Bütün hayatım boyunca taktik ve strateji öğrendim Praji ve adamlara savaşta liderlik ettim." Bu tecrübenin Praji'yle karşılaşmadan sadece birkaç gün önce başladığını eklemedi.</p>
	<p class="block_1"> </p>
	<p class="block_2">Paraji ayağa kalkarak, "İyi bir savaştan bahsediyorsun. Ne olup bittiğini bana söylemeye karar verdiğinde, Vaja'yla benim karışmak isteyip istemeyeceğimizi söyleyeceğim sana. O vakte kadar biraz uyuyacağım," dedi.</p>
	<p class="block_1"> </p>
	<p class="block_2">O gittikten sonra Nicholas, "Ona güvenebilir miyiz?" dedi.</p>
	<p class="block_1"> </p>
	<p class="block_2">Ghuda, "Şey, tahta ölmez bir bağlılıkla bağlı olduğuna yemin edecek tipten biri değil, ama onunla ilişkisini koruyan kimse onunla savaşır ya da," diye ekledi sırıtarak, " 'liste'sinde biten kimse ona karşı savaşır. Bence göründüğü gibi biri."</p>
	<p class="block_3"> </p>
	<p class="block_2">Marcus, "Sırada ne var?" dedi.</p>
	<p class="block_1"> </p>
	<p class="block_2">"Mahkûmların nereye götürüldüklerini öğrenmek zorundayız. Bu kadar çok mahkûm burada karaya çıkarıldığına göre, birileri nereye gittiklerini görmüş olmalı. Ancak nasıl sorduğumuza dikkat etmeliyiz."</p>
	<p class="block_1"> </p>
	<p class="block_2">Amos, "Bence ben rıhtım civarında biraz etrafı koklamalıyım," dedi.</p>
	<p class="block_1"> </p>
	<p class="block_2">"Marcus'u da yanında götür ve çalacak bir gemi aramaya başla." Amos sırıttı. "Tekrar korsan mı olduk?"</p>
	<p class="block_1"> </p>
	<p class="block_2">Nicholas da gülümsemeyle karşılık verdi. "Margaret, Abigail ve diğerlerinin nerede olduklarını öğrenir öğrenmez korsanız."</p>
	<p class="block_1"> </p>
	<p class="block_2">Amos'la Marcus gidince Nicholas, "Ghuda, adamların paralı askerlere daha çok benzemelerini sağlayamaz mısın?" dedi.</p>
	<p class="block_1"> </p>
	<p class="block_2">Ghuda ayağa kalkarken Harry'yle Brisa ortak odaya girdiler. Masaya yaklaşırlarken Ghuda, "Hepsiyle ikili üçlü gruplar halinde konuşup onlara ne beklemeleri ve nasıl davranmaları gerektiği konusunda biraz fikir vereceğim," dedi.</p>
	<p class="block_1"> </p>
	<p class="block_2">"Sağol," dedi Nicholas adam giderken.</p>
	<p class="block_1"> </p>
	<p class="block_2">Harry'yle Brisa oturdular ve Harry, "Pekâlâ, şimdi ne yapıyoruz?" dedi.</p>
	<p class="block_1"> </p>
	<p class="block_2">Nicholas, "Şey, ilk olarak, Ranjana ile ne yapacağımı çözmem gerek," dedi.</p>
	<p class="block_1"> </p>
	<p class="block_2">Brisa, "Onu birine sat," dedi. Neşeli gülümsemesine bakarak Nicholas kızın şaka yaptığından az kaldı emin olacaktı.</p>
	<p class="block_1"> </p>
	<p class="block_2">Harry, "Neden bir süre daha onu elimizde tutmaya çalışıp saraya girmek için ihtiyacımız olup olmayacağına bakmıyoruz?" dedi.</p>
	<p class="block_1"> </p>
	<p class="block_2">"Anlamıyorum," dedi Nicholas.</p>
	<p class="block_1"> </p>
	<p class="block_2">"Bak," dedi Harry, "öyle bir geminin bu limana birkaç yüz tutsakla geldiğini ve herhangi bir resmi dikkat çekmediğini hayal etmek zor benim için. Belki de bu Derebeyi bizzat bu meselenin içindedir." Omuz silkti. "Eğer öyleyse, kendisini görmek için ona gelin adayını götürmekten daha iyi ne olabilir ki?"</p>
	<p class="block_1"> </p>
	<p class="block_2">"Ama onu öldürmeye çalıştı," diye belirtti Nicholas.</p>
	<p class="block_1"> </p>
	<p class="block_2">Brisa, "O orada kaldı," dedi. Genel olarak kuzeye doğru salladı elini. "Onu sarayda öldürüp suçu klanlara atamaz, değil mi?"</p>
	<p class="block_1"> </p>
	<p class="block_2">Harry başıyla onayladı. "Saray onun şehirdeki en güvenli yeri." Öne eğildi. "Bak, onu birkaç gün daha elinde tut, eğer saraya gitmek zorunda kalmazsak, onu kuzeye giden bir sonraki nehir kervanıyla babasına postalayabilirsin. İçeri girmen gerekirse, o senin giriş biletin." "Kız oldukça kayıtsız görünüyor," dedi Nicholas.</p>
	<p class="block_1"> </p>
	<p class="block_2">Brisa homurdandı. "Kız mı? O sürtüğün bir kaplumbağanın kabuğu kadar sert bir postu var. Büyük gözlerine ve somurtuk ağzına aldanma Nicky, kalbini deşip çıkarır ve bunu yaparken de gülümser. Birinin şımarık sevgilisi gibi görünüyor olabilir, ama onda muhakkak görebileceğin bir sertlik var, boynundan yukarısına nadiren baktığın düşünülürse."</p>
	<p class="block_1"> </p>
	<p class="block_2">Nicholas’ın gözleri kısıldı. "Dur bir dakika!"</p>
	<p class="block_1"> </p>
	<p class="block_2">Brisa itirazı elini sallayarak uzaklaştırdı. "Güzel bir kadın biliyorum, ama göründüğü gibi değil."</p>
	<p class="block_1"> </p>
	<p class="block_2">Harry başıyla onayladı. "Onunla konuştum ve onda... soğuk bir şey var."</p>
	<p class="block_1"> </p>
	<p class="block_2">Nicholas Brisa'nın suçlamasına boşvermeye karar verdi. "Pekâlâ, bugün hiçbir şeye karar vermeyeceğim. Siz neden etrafta casusluk etmeye başlamıyorsunuz. Brisa, bunun gibi sokaklarda yolunu bulursun ve Harry, sen de biraz otlakçılık yapabilirsin." Kesesinden biraz altın çıkardı ve masanın üzerinden ona doğru itti. "İhtiyacımız olabileceğini düşündüğün her şeyi al -ve malzeme edinmesi için Anthony'yi de yanına al." Etrafa bakındı. "Ondan bahsetmişken, Nakor'la ikisi neredeler?"</p>
	<p class="block_1"> </p>
	<p class="block_2">Harry, "Anthony'yi arka odalardan birinde Vaja'nın yarasına bakarken gördüm. Nakor'u buraya geldiğimizden beri görmedim," dedi.</p>
	<p class="block_1"> </p>
	<p class="block_2">Nicholas onlara eliyle gidebileceklerini işaret etti ve bir süre düşünceleriyle başbaşa tek başına oturdu, Calis göründü ve "Endişeli görünüyorsun," diyerek davet edilmeden oturdu.</p>
	<p class="block_1"> </p>
	<p class="block_2">Nicholas odada göz gezdirerek, "Gel biraz yürüyüşe çıkalım," dedi.</p>
	<p class="block_1"> </p>
	<p class="block_2">Ayaklanıp ortak odadan çıktılar, doğrudan pazara giden kısa sokağa girdiler.</p>
	<p class="block_1"> </p>
	<p class="block_2">Pazar kuzeye ve güneye giden açık bir yolla ve bir diğer batıya ve doğuya giden yolla ikiye bölünen muazzam bir kareydi. Kavşakta büyük bir çarşı yeri yapılmıştı ve o çarşı yerinin merdivenlerinde dilenciler, falcılar ve komedyenlerden oluşan bir grup vardı. Keeler'ın hanından çıkan yol pazara güneyden giriyordu. Derebeyi'nin sarayının dış sınırını çizen duvara bakan doğuyu saymazsak, pazara her yandan giren yarım düzine yol vardı.</p>
	<p class="block_1"> </p>
	<p class="block_2">Pazarda izdiham yaratan insan kalabalığına girip, günlük kurulmuş ahırları geçtiler ve pazarcıların çanak çömleği, mücevherleri, tatlıları, kumaşları ve hayal edilebilir diğer her malı incelemeleri için bağırmalarını dinlediler. Nicholas tek bacaklı bir adamın uzattığı silahlardan birini incelenmiş numarası yaparken Calis hiçbir şey demedi. Bir meyvecinin arabasını geçerlerken, "Kendimi... yabancı hissediyorum," dedi.</p>
	<p class="block_1"> </p>
	<p class="block_2">Calis başını salladı. "Anlıyorum."</p>
	<p class="block_1"> </p>
	<p class="block_2">"Öyle mi?" diye sordu Nicholas, yarı-elfe bakarak.</p>
	<p class="block_3"> </p>
	<p class="block_2">"Senin ağabeylerinden az daha büyüğüm, yine de senin yaşında görünüyorum," dedi Calis. "Buna rağmen, kendi halkım için bir çocuktan az büyüğüm." Pazarda göz gezdirdi. "Bütün bunlar bana yabancı. Hayatını boyunca Crydee'yi birçok defa gördüm ve Amcan Martin'le Garret'ı ya da ara sıra Natal'den Elvandar'a gelen bir korucuyu saymazsak, bir insanla bir defada hiçbir ya da iki geceden fazla konuşmuşluğum yok.</p>
	<p class="block_1"> </p>
	<p class="block_2">"Evet, kendini yabancı hissetmenin ne demek olduğunu biliyorum." Sonra Nicholas'a o nadir gülüşlerinden birini sundu ve "Ama senin bahsettiğin bu değildi, değil mi?" dedi.</p>
	<p class="block_1"> </p>
	<p class="block_2">Nicholas kafasını iki yana salladı. "Hayır. Bir grup paralı askere kaptanmış gibi davranan bir sahtekâr gibi hissediyorum kendimi."</p>
	<p class="block_1"> </p>
	<p class="block_2">Calis omuz silkti. "Öyle hissetmemelisin. En azından, ben hissetmemen gerektiğini düşünüyorum. Diğerleri senin liderliğini kabul ettiler ve şu ana kadar kararlarının yanlış olduğunu gösterecek bir şey yapmadın."</p>
	<p class="block_1"> </p>
	<p class="block_2">Köleyle dolu bir yük arabasının geçmesine izin vermek için yana çekilirlerken Calis duraksadı. Nicholas belki şans eseri birini tanıyabilir düşüncesiyle arabadakilerin yüzlerini taradı. Köleler başları öne eğik duruyorlardı ve uysal bir yüz ifadeleri vardı, sanki hayatlarının sonsuza dek başkalarının kontrolü altında olduğunu biliyormuş gibiydiler.</p>
	<p class="block_1"> </p>
	<p class="block_2">Nicholas bir an arabanın arkasından baktı, sonra "Teşekkür ederim. Rolümü yeterince iyi oynarsam hakkında nasıl hissettiğimin fazla önemi yok sanırım," dedi.</p>
	<p class="block_1"> </p>
	<p class="block_2">Calis hafifçe gülümsedi. "Amcan Martin'e oldukça fazla benziyorsun; olayları uzun uzun düşünür. İronik, ama sen ona birçok açıdan Marcus'tan daha fazla benziyorsun." Nicholas hafifçe gülümsedi. "Bu ironik olurdu."</p>
	<p class="block_6"> </p>
	<p class="block_2">Kendilerini ortadaki çarşı yerinde bulana kadar bir yarım saati pazarda gezinerek geçirdiler, sunulan malların şaşırtıcı çeşitliliğinden sersemlemişlerdi. Orada hayırduası karşılığında hediyeler isteyen dilencilerin hücumuna uğradılar ve duymazdan geldiklerinde beddualar geldi peşleri sıra. Falcılar onlara iskambil kâğıtlarında, kemiklerde ya da dumanda geleceklerini okumayı önerdiler, ama onlar da görmezden gelindi.</p>
	<p class="block_1"> </p>
	<p class="block_2">Çarşı yerini dönerlerken pazarın büyük bir kalabalık çeken bir başka kısmına geldiler. Kalabalık arasında kendilerine yol açınca çarşı yeriyle Derebeyi'nin sarayının yarı yolunda büyük bir platformun yükseltilmiş olduğunu gördüler. Kalabalık duvardan bir on metre kadar ileri yayılmış, sonra bir açıklık bırakmıştı. Yukarı bakınca Nicholas duvardan aşağı sallanan kafesler gördü. Kafeslerde cesetler, bir çift iskelet ve kuvvetsizce hareket eden bir adam vardı. Calis onun bakışlarını takip etti ve "Sergilenerek ölme yerel bir seçim, bakıyorum da," dedi.</p>
	<p class="block_1"> </p>
	<p class="block_2">"Ve şehirdeki herkes için açık bir mesaj: Sorun yaratmayın," dedi Nicholas. Sırtını döndü ve platformun üzerindekilere baktı.</p>
	<p class="block_1"> </p>
	<p class="block_2">Bir mezatçı incelenmesi için köleler sunuyordu. Nicholas hepsinin yüzlerine baktı, Crydee'den tanıdığı birini görme umudu ve korkusuyla, ancak birkaç dakika sonra bu zavallıların şehrin yerlileri olduğuna karar verdi. Birkaç genç kız heyecanlı teklifler getirdiler, tıpkı özellikle güçlü görünüşlü orta yaşlı bir adam gibi, ama kölelerin geri kalanı faydalı olmak için ya çok yaşlı ya çok gençti.</p>
	<p class="block_1"> </p>
	<p class="block_2">Olup biten her şeyden iğrenen Nicholas, "Hadi gel. Hana dönelim," dedi.</p>
	<p class="block_1"> </p>
	<p class="block_2">Pazarın kuzeyine doğru ilerlediler ve hanın yarı yolunda insanların yaklaşan bir erkek grubuna yol açtıklarını gördüler.</p>
	<p class="block_3"> </p>
	<p class="block_2">Bir oğlan bir karavanda davul çalıyor, arkasından bir kazık taşıyan bir adam geliyordu. Kazığın tepesinde iki sicim, uzun gri bir kumaş parçasına işlenmiş kızıl bir şahinin eğildiği bir flamanın asılı olduğu bir çubuğun uçlarına iniyordu. Nicholas'la Calis geçmelerine izin vermek için yana çekildiler ve iki yüz silahlı adamın geçmesini seyrettiler. Adamlar uzaklaşırken Nicholas onları izleyen bir adama döndü ve "O kimdi?" dedi.</p>
	<p class="block_1"> </p>
	<p class="block_2">"Kaptan Haji'nin Kızılşahinleri." Adam Nicholas'a sorması için delirmiş olması gerekirmiş gibi baktı ve aceleyle ilerledi.</p>
	<p class="block_1"> </p>
	<p class="block_2">Nicholas, "Sanırım Tuka kendimizi ilan etme ihtiyacımızı abartmıyormuş," dedi.</p>
	<p class="block_1"> </p>
	<p class="block_2">"Belki," dedi Calis, "bizimle ilgili bilinmesini istediğimiz şeyin ne olduğunu bildiğimizde." "Güzel bir nokta."</p>
	<p class="block_1"> </p>
	<p class="block_2">Hana döndüler ve Marcus'la Amos'un dönmüş olduklarını gördüler. Nicholas onlarla birlikte masaya otururken Calis odasına gitti. "Çabuk oldu," dedi Nicholas. "Bir gemi buldunuz mu?"</p>
	<p class="block_1"> </p>
	<p class="block_2">Amos, barla ilgilenen Keeler kulak misafiri olamasın diye sesini alçalttı. "İşe yarayacak gemiler var, artık yolculuğun ne kadar sürdüğünü biliyoruz, ama limanda iki tane Krallık gemisi var." "Ne?" dedi Nicholas.</p>
	<p class="block_1"> </p>
	<p class="block_2">Marcus, "Ve bunlardan biri Raptor," dedi.</p>
	<p class="block_1"> </p>
	<p class="block_2">Nicholas rıhtımın sonunda durdu ve şaşkınlıktan ağzı açık bakakaldı. Amos, "Kapa ağzını yoksa sinek kaçacak," dedi.</p>
	<p class="block_1"> </p>
	<p class="block_2">"Bu nasıl olabilir?"</p>
	<p class="block_1"> </p>
	<p class="block_2">Amos, "Yakından bak," dedi, "Onu yaptığımız gibi değil. Bazı küçük değişiklikler var. Ve ben onu asla o kadar gevşek donatmazdım, demir atmışken bile. Ani bir rüzgâr çıktı mı bir direk kaybedersin. Ve örtülerle brandaların bir kısmı doğru değil. Kraliyet Kartalı hin bir kopyası ve biri onu Raptor'a çevirmeye çalışmış." Sonra az daha küçük ama onun dışında ilkinin ikizi olan diğer gemiyi işaret etti. "Bu Kraliyet Martısı’nın ya tam bir kopyası ya da kendisi."</p>
	<p class="block_1"> </p>
	<p class="block_2">"Gerçeğinin iki yıl önce bir fırtınada Kesh sahilinde battığını sanıyordum," dedi Nicholas. "Ben de öyle düşündüm, ama olmayabilir de."</p>
	<p class="block_1"> </p>
	<p class="block_2">Nicholas başını salladı. "Bu hâlâ daha o büyük soruyu yanıtlamıyor." Amos, "Evet. Neden buradalar?" dedi.</p>
	<p class="block_1"> </p>
	<p class="block_2">Üçü birlikte yürüyerek hana geri dönerlerken hiçbiri konuşmadı.</p>
	<p class="block_1"> </p>
	<p class="block_2">Hana döndüklerinde, Nicholas adamların birkaçına Nakor'u görüp görmediklerini sordu. Hepsi hayır cevabını verdi; ufak tefek adam grup vardıktan kısa süre sonra ortadan kaybolmuştu.</p>
	<p class="block_1"> </p>
	<p class="block_2">Nicholas kendine ayırdığı odaya dönmeye, bir süre dinlenmeye ve limandaki o iki geminin gizemini düşünmeye karar verdi. Ranjana'nın odasının kapısının önünden geçerken bir çığlık durmasına neden oldu.</p>
	<p class="block_1"> </p>
	<p class="block_2">Kapıya uzanırken kapı açıldı ve korkmuş bir hizmetçi, "Efendim. Lütfen," dedi.</p>
	<p class="block_1"> </p>
	<p class="block_2">Nicholas odaya girdiğinde diğer üç hizmetçinin köşeye sinmiş, Ranjana'nınsa makyaj masası olarak kullandığı masadan bir fırça alınış onlara fırlattığını gördü. "Burada bir dakika daha kalmayacağım!" diye bağırdı.</p>
	<p class="block_1"> </p>
	<p class="block_2">Nicholas, "Leydi..."</p>
	<p class="block_3"> </p>
	<p class="block_2">Ağzından bir kelime daha çıkamadan, üç dişi altından, ancak zarar verecek kadar keskin meşum görünüşlü bir taraktan kurtulmak için eğilmek zorunda kaldı. İleri adım attı ve kızı bir bileğinden kavradı, ancak kızın diğer eli sert bir şekilde yüzüne inince, bunun taktik bir hata olduğu anlaşıldı.</p>
	<p class="block_1"> </p>
	<p class="block_2">Nicholas kızın boştaki elini kavrayarak, "Buna bir son verin hanımefendi!" diye bağırdı.</p>
	<p class="block_1"> </p>
	<p class="block_2">Kız onun incik kemiğini tekmelemeye başladı ve Nicholas onu yere oturmasına yetecek kadar şiddetle savurdu. Kıza parmağını sallayarak, "Bu kadarı yeter!" dedi.</p>
	<p class="block_1"> </p>
	<p class="block_2">Kız ayağa kalkmış ve tekrar üzerine saldırmış. Nicholas onu sert bir şekilde tekrar yere itti. Sert keresteye ikinci çarpışında kızın gözleri şaşkınlıkla kocaman açıldı. "Bana elini sürmeye cüret etme!"</p>
	<p class="block_1"> </p>
	<p class="block_2">"Bu çıngarın sebebinin ne olduğunu söylemezsen fazlasını yaparım," dedi Nicholas sert bir sesle. "Derhal saraya götürülmeyi talep ediyorum," dedi Ranjana. "Adamlarından biriyle konuştum ve bana sen dönene kadar beklemem gerektiğini söyleme cüretini gösterdi." Ayağa kalktı. "Asılmasını istiyorum. Şimdi, beni saraya götürün."</p>
	<p class="block_1"> </p>
	<p class="block_2">"Bu konuda bir sorunumuz var," dedi Nicholas. "Sorun!" diye çığlık attı kız. Tırnaklarını pençe gibi büktü ve Nicholas’ın üzerine geldi. Nicholas tekrar kızın bileklerini kavradı ve "Şuna bir son verecek misin!" dedi. Kız debelenmeye devam etti, gözlerini oymaya niyetli olduğu açıktı. Sonunda Nicholas kızı öncekinden de sert bir şekilde itti, öyle ki kız yere düştüğünde geri geri kayarak duvara çarptı.</p>
	<p class="block_1"> </p>
	<p class="block_2">Kız kıpırdayamadan, Nicholas ilerleyip tepesine dikildi. "Ayağa kalkma!" diye uyardı onu. "Sadece otur ve dinle, yoksa seni bağlatmak zorunda kalacağım!"</p>
	<p class="block_3"> </p>
	<p class="block_2">Kız oturdu ama yüzünde meydan okuyan bir ifade vardı. "Beni neden saraya götürmüyorsun?"</p>
	<p class="block_1"> </p>
	<p class="block_2">Nicholas iç geçirdi. "Bundan kurtulmayı umuyordum, ancak sanırım bilmen gerek. Seni saraya götürmüyorum çünkü öyle görünüyor ki sana yapılan saldırıdan bizzat Derebeyi'nin kendisi sorumluydu."</p>
	<p class="block_1"> </p>
	<p class="block_2">"Bu imkânsız. Derebeyi'yle bir sonraki Yaz Sonu Gecesi'nde evleneceğim."</p>
	<p class="block_1"> </p>
	<p class="block_2">Nicholas kızın kavgacı halinin geçtiğini gördü ve ona el vermek için eğildi. Kız elini vurarak uzaklaştırdı ve yardımsız ayağa kalktı. Nicholas onun bir dansçının zarafetiyle ayağa kalkışını seyrederken, Brisa'nın tamamıyla hatalı olmadığını kabullenmek zorunda kaldı. Giysi seçimi düşünülürse, dar ve kısa üstler, hafif gömlekler göbeğini açıkta bırakıyordu, vücudu avantaj için sergileniyordu ve istisnai şekilde güzel bir vücuttu. Ancak ruh hali geri kalan kısmının sevimli olduğu derecede çirkindi. "Yalan söylüyorsun," dedi. "Beni fidye için elinde tutmak istiyorsun."</p>
	<p class="block_1"> </p>
	<p class="block_2">Nicholas iç geçirdi. "Söylediğin doğru olsaydı, basit bir şekilde kapıyı kilitler ve pencerenin dışına bir muhafız dikerdim. Hayır, seni öldürmeye çalışan adamın Derebeyi olduğunu keşfettiysek, senin babana geri dönmeni ayarla..."</p>
	<p class="block_1"> </p>
	<p class="block_2">"Hayır," diye sözünü kesti Ranjana. Sesinde açık bir panik vardı.</p>
	<p class="block_1"> </p>
	<p class="block_2">"Hayır mı?"</p>
	<p class="block_1"> </p>
	<p class="block_2">"Hayır. Babam beni öldürür."</p>
	<p class="block_1"> </p>
	<p class="block_2">Nicholas, "Bunu neden yapsın?" dedi.</p>
	<p class="block_1"> </p>
	<p class="block_2">"Babam Raj'ın otuz dokuz karısı var. Ben onun on yedinci karısının en küçük kızıyım." Gözlerini aşağı çevirdi ve "Ona tek faydam bir müttefikle evlenmem. Dönersem, öfkelenecek ve kellemin uçurulmasını emredecektir. Beni Derebeyi'ne sunduktan sonra bir başka müttefiğe göndermek hakaret sayılacağından hiçbir kıymetim kalmayacaktır."</p>
	<p class="block_1"> </p>
	<p class="block_2">"Şey, belki de Derebeyi'nin saldırıyla bir ilgisi yoktur ve eğer yoksa, seni saraya götürürüz."</p>
	<p class="block_1"> </p>
	<p class="block_2">Nicholas’ın bütün bunlardan kafası karışmıştı, çünkü kız birdenbire tetikte ve korkmuş görünmeye başlamıştı ve Nicholas’ın duyguları beklenmedik bir şekilde gidip geliyordu. Bu ani endişe saldırısına öfkelenerek, "Elimden geleni yapacağım," dedi. Döndü ve odayı hızla terk etti. Kendini kızın odasına girmeden önce ne yapmakta olduğu hakkında bir fikri olmadan koridorda bulan Nicholas, Harry'yle Brisa'yı beklemek için ortak odaya döndü.</p>
	<p class="block_1"> </p>
	<p class="block_2">Günbatımından iki saat sonra ortak oda hem Nicholas’ın grubu hem de yabancılarla doluydu.</p>
	<p class="block_1"> </p>
	<p class="block_2">Kendisiyle arkadaşları için yatak odalarına giden koridora en yakın masayı seçmişti. Harry, Anthony ve Brisa hâlâ dönmemişlerdi ve kimse hana vardıklarından beri Nakor'u görmemişti.</p>
	<p class="block_1"> </p>
	<p class="block_2">Nicholas endişelenmeye başlıyordu.</p>
	<p class="block_1"> </p>
	<p class="block_2">Paralı askerler Nicholas’ın grubunda yeni askerlere yer olup olmadığını sormak için iki kez yaklaşmışlardı. Müphem yanıt vermiş ve olası bir anlaşmaya bağlı olduğunu ve birkaç gün içinde tekrar gelmeleri gerektiğini söylemişti.</p>
	<p class="block_1"> </p>
	<p class="block_2">Verilen yemekler, bilhassa lezzetli olmasa da, doyurucu ve sıcaktı ve şarap da ortalamanın üzerindeydi ki, bu gruptaki herkese uyuyordu; teknelerde her gece tuzlanmış soğuk domuz etiyle birlikte yedikleri fasulye ve ekmekten sonra büyük bir gelişmeydi. Yerlerken Harry, Anthony ve Brisa nihayet döndüler.</p>
	<p class="block_3"> </p>
	<p class="block_2">Oturdular ve Nicholas "Sizi bu kadar geciktiren ne?" diye sordu.</p>
	<p class="block_1"> </p>
	<p class="block_2">Harry gülümsedi. "Burası büyük bir şehir."</p>
	<p class="block_1"> </p>
	<p class="block_2">"Hepsini bir günde görmek zorunda mıydınız?" diye sordu Amos sırıtarak.</p>
	<p class="block_1"> </p>
	<p class="block_2">Harry , "Onda birini bile görmedik, ama ilginç bazı şeyler bulduk, ya da daha doğrusu, Brisa'yla Anthony buldular," dedi.</p>
	<p class="block_1"> </p>
	<p class="block_2">Anthony, "Rıhtımın orda sihirli muskalar satan bir adam buldum. Dolandırıcının teki elbette ve oyuncaklarının da bir faydası yok, ama Derebeyi'yle onun Baş Danışmanı hakkında bazı dedikoduları ağzından kaçırdı," dedi.</p>
	<p class="block_1"> </p>
	<p class="block_2">Anthony'nin sesi alçalınca Nicholas öne eğildi. "Praji büyünün yasaklanmış olması konusunda şaka etmiyormuş. Oyuncak satıcısının bana söylediği şeylerden biri de, biri şehrin duvarları içinde büyü kullanacak olursa, şehirde bu Dahakon'u uyaran bir tılsım olduğu. En azından söylenti böyle. Oyuncakların Danışmanı uyarmadan çalışmak gibi özel bir özellikleri olduğunu iddia etti." Anthony kafasını iki yana salladı. "Bunu isteyen var mı?" diye sordu, cebinden tuhaf görünüşlü bir fetiş çıkararak. Devasa bir penisi olan bir erkekti bu. "İnsanı kadınlar için dayanılmaz kıldığı iddia ediliyor." Brisa elini ağzına götürerek gülünce kızardı.</p>
	<p class="block_1"> </p>
	<p class="block_2">"Anthony, sana sahip olmalıyım," dedi şakayla.</p>
	<p class="block_1"> </p>
	<p class="block_2">Nicholas eğlenmiyordu. "Kaldır şunu. Bu, kızları bulmak için güçlerini kullanamayacağın anlamına geliyor."</p>
	<p class="block_1"> </p>
	<p class="block_2">"Kızlar mı?" dedi Harry.</p>
	<p class="block_1"> </p>
	<p class="block_2">"Mahkûmları," dedi Anthony. Hâlâ kıpkırmızıydı. "Margaret'la Abigail'in yerini saptayabilmiştim."</p>
	<p class="block_1"> </p>
	<p class="block_2">Nicholas, Harry'nin Margaret'la ilgilendiğini bildiğinden, Anthony'nin gerçeği bir parça çarpıttığını biliyordu, ancak şu an bunun oldukça abes bir nezaket olduğunu düşündü. "Başka ne buldun?" diye sordu. Brisa, "Bir tür hırsızlar organizasyonu gibi bir şey var. Sen Krondorlu'sun, o halde Şakacılar'ı duymuşsundur," dedi. Nicholas başıyla onayladı.</p>
	<p class="block_1"> </p>
	<p class="block_2">Brisa şöyle dedi, "Onun gibi bir şey, ama gördüklerimize dayanarak çok daha az etkin ve büyük ihtimalle daha az güçlü oldukları gibi hisse kapıldım." "Neden?" diye sordu Nicholas.</p>
	<p class="block_1"> </p>
	<p class="block_2">"Hayatım boyunca, Özgürliman'da bile bir meydanda bu kadar çok silahlı adam görmedim ve yarısı bir ya da diğer klana ya da Derebeyi'ne bağlıydı."</p>
	<p class="block_1"> </p>
	<p class="block_2">Harry, "Haklı Nicky," dedi, "Her yerde asker var ve herkesin evinde korumalar ya da muhafızlar ve paralı askerler var. Ghuda’nın dediği gibi, burası silahlı bir kamp."</p>
	<p class="block_1"> </p>
	<p class="block_2">Nicholas düşündü. Krondor'un tüccarlar ve soylular için çalışan belli sayıda kendi özel muhafız ve paralı askerleri vardı, ama vatandaşların çoğu geceleri Fakir Mahalleleri ya da rıhtımların dışında silahsız dolaşırlardı, çünkü şehir bekçileri ve Prens'in garnizonu huzuru sağlar ve Şakacıları bir şekilde kontrol altında tutardı. Ayrıca, babasından hırsızlar loncasının işlerin düzgün yapılmasından hoşlandıklarını, çünkü herhangi bir askeri kanunun işlerini çok kötü baltalayacağını bildiklerini öğrenmişti.</p>
	<p class="block_1"> </p>
	<p class="block_2">Nicholas, "Köle pazarında bir şeyler buldunuz mu?" diye sordu.</p>
	<p class="block_1"> </p>
	<p class="block_2">"Lafını etmeye değecek kadar değil," dedi Harry. "Zor oldu. Satın almıyorsan, sana şüpheyle bakıyorlar. Bir şey daha, köle pazarının arkasındaki duvar, on metre kadar ilerisinden beyaz bir çizgiyle işaretlenmiş. Onu gördün mü?"</p>
	<p class="block_3"> </p>
	<p class="block_2">Nicholas, "Calis'le ben o tarafa gezindik, ama farkına varmamışım." Harry, "Bir sınır," dedi.</p>
	<p class="block_1"> </p>
	<p class="block_2">Nicholas başını salladı. Bunun duvarlarda kemerler ve pazarda çizgiyi geçen herkesi öldürme emri almış askerler olduğu anlamına geldiğini biliyordu. "Derebeyi herhangi birinin suçlananları serbest bırakmasını istemiyor," dedi Nicholas.</p>
	<p class="block_1"> </p>
	<p class="block_2">"Ya da beklenmedik misafirler istemiyor," dedi Nicholas.</p>
	<p class="block_1"> </p>
	<p class="block_2">Amos, "Bu şehri canilerle yönetiyor olsaydın, sen ister miydin?" diye sordu.</p>
	<p class="block_1"> </p>
	<p class="block_2">Nicholas, "Ben yönetseydim, farklı yönetilirdi," dedi.</p>
	<p class="block_1"> </p>
	<p class="block_2">Amos güldü. "İşi almadan önce böyle düşünen ilk sen değilsin. Babana hükümdarlığının ilk dönemlerinde Şakacılarla yaptığı anlaşmaları sor bir ara."</p>
	<p class="block_1"> </p>
	<p class="block_2">Nicholas Brisa'ya "Yerel hırsızlarla anlaşma yapabileceğini düşünüyor musun?" diye sordu.</p>
	<p class="block_1"> </p>
	<p class="block_2">"Birkaç gün alabilir," cevabını verdi kız. "Burada insanların yarısında kovalanan köpek ifadesi var." Sesini daha da alçaktı. "Tahminimce bu odada çoktan yarım düzine muhbir ve casusun var. Bu şehirde fazla güven yok."</p>
	<p class="block_1"> </p>
	<p class="block_2">Nicholas, "Pekâlâ, yiyin, için, eğlenin..." Eski deyişin arkasını getirmedi.</p>
	<p class="block_1"> </p>
	<p class="block_2">* * *</p>
	<p class="block_1"> </p>
	<p class="block_2">Margaret irkilerek uyandı, kalbi hızla atıyordu. Bir şey yavaşça diğer yatağa doğru dönmesine neden oldu. Bir şekil odanın karanlığında üzerinde belirdi. Margaret gözlerini kırpıştırarak karanlıktaki şekli seçmeye çalıştı.</p>
	<p class="block_1"> </p>
	<p class="block_2">Yatakta oturduğunda, ani hareket etmesiyle irkilen şekil geri çekildi. Margaret gece boyunca kısık bir şekilde yanık kalan lambalardan birine uzanıp lambayı açtı. Yatağın yanında yerde kertenkele yaratıklardan biri oturuyordu. Koyu renk gözlerini ışığın karşısında kıstı ve yumuşak sesler çıkararak geri çekildi.</p>
	<p class="block_1"> </p>
	<p class="block_2">Margaret donakaldı, korkuyla nefes alırken ağzı açık kaldı. Yaratık yumuşak bir şekilde bir kelime söylemişti. "Hayır," demişti. Ama Margaret'ı korkutan sesti: Yabancı ya da hayvansal değildi. Ses dişi bir insana aitti. Ses kendi sesine benziyordu.</p>
	<p class="block_4" id="calibre_pb_17"> </p>
</body></html>
