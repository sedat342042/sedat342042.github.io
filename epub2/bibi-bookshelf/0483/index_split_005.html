<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>02 - Kralın Korsanı  - Gediksavaşları Dünyasından</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_">TALİMAT</p>
	<p class="block_1"> </p>
	<p class="block_2">Nicholas yüzünü buruşturdu.</p>
	<p class="block_1"> </p>
	<p class="block_2">Önceki gün yataktan hiç çıkmamıştı ve ayağı hâlâ acımasına rağmen, hareket edebiliyordu. Bu nedenle, güneş doğmadan önce, dükün kapısının önündeki nöbet yerinde neredeyse hareketsiz bir şekilde dikiliyordu.</p>
	<p class="block_1"> </p>
	<p class="block_2">Kapı açıldı ve Marcus, Harry'ye izlemesini işaret ederek koridora çıktı. Bir süre sonra Martin'in kapısı açıldı ve Briana'yla Martin dışarı çıktılar. Düşes, "Ayağın nasıl, Nicholas?" diye sordu.</p>
	<p class="block_1"> </p>
	<p class="block_2">Nicholas, "Yaşayacağım," derken, buruk bir şekilde gülümsemeyi başardı, "Biraz acıyor, leydim, ama bu acıyla başa çıkabilirim."</p>
	<p class="block_1"> </p>
	<p class="block_2">"Kazadır olur. Koşuşturmalı işlere vermeyeceğiz seni; fedaiye git de bugün sana vereceği uygun bir iş var mıymış bir bak," dedi Martin.</p>
	<p class="block_1"> </p>
	<p class="block_2">"Dük Hazretleri," dedi Nicholas ve topallayarak uzaklaştı.</p>
	<p class="block_1"> </p>
	<p class="block_2">Samuel'in çalışma odasının bulunduğu, uşaklar için ayrılmış kanada giden koridorlarda yürürken, kendinden iğrendiğini hissetti. Altıncı Gün oyunu bir yıkım olmuştu. Minderinin üzerinde yatıp bütün gün bunu uzun uzun düşündüğünde, bir aptal gibi görünmüş olduğunu fark etmişti. Yıllarca, Krondor Prensi'nin en küçük oğlu olmak Nicholas'ı daha ziyade geri durmayı tercih edeceği durumlarla karşı karşıya bırakmıştı; protokol, bir festivalde balkonda olmasını gerektirdiğinde ya da sarayda bir katılımda halkın onu incelemesinden kaçış yoktu. Ama birçok yerde, Nicholas diğerlerinin, örneğin Harry'nin liderliği ele almasına izin vermeyi yeğlemişti. Futbolda, top çalabilen ve diğer takım ne olduğunu anlamadan topu çıkarabilen belalı bir savunma oyuncusu olarak haklı bir ün kazanmıştı ama iş gol atmaya gelince, zaferi her zaman diğerlerinin kazanmasına izin vermişti. Hayatında ilk kez iki gün önce, ileride oynamış, her fırsatta topu almaya çalışmış ve topu sadece irade gücüyle idare etmeyi denemişti. Ve her adımında Marcus onu gölgelemişti.</p>
	<p class="block_1"> </p>
	<p class="block_2">Marcus'un çabalarını engellemede, Marcus'un onu engellediği kadar etkili olduğunu; ayağı yaralandığı için Marcus'un atabildiği son gol dışında, maçın öyle ya da böyle berabere bittiğini fark etmenin yetersiz tatminini hissetti.</p>
	<p class="block_1"> </p>
	<p class="block_2">Bir kat merdiveni tedbirle inerken, Nicholas doğuştan gelen sakatlığı konusunda her zamankinden daha hassastı. Bu tip bir sakatlıkla doğan diğerleri gibi buna uyum sağlamış ve üzerinde fazla düşünmeyerek başka şeylerle telafi etmişti. Arutha'nın oğlu olması, çocukluğunda onu aşağı sınıftan gelen çocukların tahammül etmek zorunda kalacakları alaydan çoğunlukla kurtarmıştı, ama üzerine dikilen bakışlar ve fısıldamalarla olduğu kadar, hâlâ bu tip durumlarla karşılaşıyordu. Ama bugün, ayağının geçekten bir özür olduğunu hissettiği ilk gündü. Eğer öyle olmasaydı Marcus'u yeneceğinden emindi. Herkese, en çok da kendine kızarak yavaşça küfretti.</p>
	<p class="block_1"> </p>
	<p class="block_2">Samuel'in odasının kapısına ulaştı ve "Fedai?" dedi.</p>
	<p class="block_1"> </p>
	<p class="block_2">Samuel girmesini işaret etti. Nicholas sadece yarım saat önce de buradaydı ve ona, sıradan işler dışında yapılacak bir şey olmadığı söylenmişti. Fedai etrafına ilham ararcasına bakındı, sonra da, "Yapılacak bir işim yok silahtar. Neden odana dönüp yaralı ayağını dinlendirmiyorsun?" dedi.</p>
	<p class="block_1"> </p>
	<p class="block_2">Nicholas başını salladı ve bir gün daha yatacak olmaktan peş hoşlanmayarak ayrıldı. Odasına dönünce kendini saman döşeğinin üzerine fırlattı. Önceki günün çoğunu uyuyarak geçirdiği için canı dinlenmek istemiyordu ve saman kaşındırıyordu. Üstelik karnı da açtı.</p>
	<p class="block_1"> </p>
	<p class="block_2">Birkaç dakika sonra minderinden kalkıp mutfağa yöneldi. Mutfağa ulaşıncaya kadar, koridordaki yemek kokusu ağzını sulandırdı. Magya, aşçıların önünde birliğini kontrol eden bir general gibi yürüyerek, mutfak personelini denetlemekle meşguldü. Nicholas'a gülümsedi ve içeri girmesi için elini salladı.</p>
	<p class="block_1"> </p>
	<p class="block_2">"Bugün daha iyisin ya silahtar?" diye sordu yaşlı kadın. Şişmanlamaya eğilimli yapısıyla, yaşına ve kilosuna rağmen mutfakta yine de hızlı ve verimli bir şekilde dolanıyordu. "Evet, ama düke hizmet edecek kadar değil." Magya kıkırdadı. "Ama acıkacak kadar iyileştin, değil mi?" Nicholas da ona gülümsedi. "Bunun gibi bir şey." Nicholas’ın omzuna hafifçe vurarak, "Sanırım, dük ve düşesin kahvaltısından önce, sana ayırabilecek bir şeylerimiz vardır," dedi.</p>
	<p class="block_1"> </p>
	<p class="block_2">Nicholas kadının işaret ettiği bir tepsiyi aldı. Bir tencerede fokurdamakta olan lapadan koca bir kaşık aldı, üzerine biraz tarçın serpti, ortasına bol miktarda bal koydu ve üzerine de süt döktü. Kâseyi tepsiye koydu, sıcak ekmekten ve jambondan kalın birer dilim kesti ve Nicholas'a tepsiyi köşedeki küçük masaya taşımasını işaret etti.</p>
	<p class="block_1"> </p>
	<p class="block_2">Megar, arkasında yumurta sepetleri taşıyan iki uşakla içeri girdi. Uşaklara işlerini yapmalarını işaret ederek, karısı ve Nicholas'la oturmak için masaya geldi. Nicholas, samimi bir şekilde gülümseyen, kibar tavırlı, iri bir adam olan yaşlı aşçıbaşını, ilk gördüğü an sevmişti. "Günaydın, silahtar," dedi Megar, kırışık, içten yüzündeki dostça gülümsemeyle.</p>
	<p class="block_1"> </p>
	<p class="block_2">"Ghuda ve Nakor'u gördünüz mü? Maçtan beri ikisini de bir kere bile görmedim," dedi Nicholas. Megar ve Magya bakıştılar. "Kim?" diye sordu Megar.</p>
	<p class="block_1"> </p>
	<p class="block_2">Nicholas onları tarif etti. "Şu ikisi," dedi Magya. "Geçen hafta kısa olanını bir iki kez Anthony'yle konuşurken görmüştüm. İri askerse bir devriyeyle dışarı çıktı, eğlence olsun diyeymiş. Dün sabah gittiler."</p>
	<p class="block_1"> </p>
	<p class="block_2">Nicholas içini çekti. Ghuda ve Nakor onun yakın arkadaşları değildi ama Harry dışında kalede en iyi tanıdığı insanlardı. Aşçıyla karısı iyi insanlar olsalar da, onları iyi tanımıyor ve ona nezaketen birkaç dakika ayırdıklarını ve yemeğini bitirir bitirmez, o günün yemeğini hazırlamaya devam edeceklerini biliyordu.</p>
	<p class="block_1"> </p>
	<p class="block_2">Nicholas yemeğini yerken, onlar konuştu. Ona, Crydee'deki hayata ne kadar uyum sağladığını ve sonra deniz yolculuğunu sordular. Pug’ın bahsi geçince özlem dolu bir şekilde, biraz üzgün biraz memnun gülümsediler. "O bizim oğlumuz gibiydi," dedi Megar. "Yıllar önce o bizim manevi oğlumuzdu, biliyor musun?"</p>
	<p class="block_1"> </p>
	<p class="block_2">Nicholas bilmediğini göstermek için başını iki yana salladı ve Megar, ona biraz Pug'dan ve o zamanlar Pug’ın en yakın arkadaşı olan öz oğulları Thomas'tan bahsetmeye başladı. Hayat hikâyeleri ortaya serildikçe -hatıraların ve kimin neyi doğru hatırladığı üzerine hararetli bir tartışmanın birleşimi- Nicholas’ın hayalinde bir resim belirdi.</p>
	<p class="block_1"> </p>
	<p class="block_2">Amos'tan Gediksavaşları hakkında hikâyeler işitmişti ve zaman zaman babası da kendi payına düşeni açıklamaya ikna olurdu; ama Megar'la Magya’nın aynı şeyleri basit bir şekilde anlatışları, duydukları arasında en ilgi çekici olandı. Olmuş her şeyi kendilerine göre birbirine bağlama tarzları, mutfak personelinin duvarlara kaç kova su taşıdığı, kaç kat fazla yemek pişirmeleri gerektiği, şu ya da bu olmadan neyi nasıl yaptıkları, aşçılar yaralılara da baktıkları için yemeklerin soğuduğu zamanları, -tüm bunlar, Nicholas'ın zihninde Amos'un en renkli böbürlenmelerinden bile çok daha canlı bir resim oluşturdu.</p>
	<p class="block_1"> </p>
	<p class="block_2">Nicholas bir iki soru sordu ve aniden kafasında Pug’ın çocukluk hali belirdi. Megar, kuledeki en küçük çocuk olmanın o zamanlar onun için ne kadar zor olduğunu ve Thomas'ın onu nasıl koruduğunu uzun uzun anlatırken Nicholas gülümsedi. Hikâyelerin bitmesine yakın, Nicholas önüne konan her şeyi yemişti. Thomas'ın erkek olduğu gün, yani tüm çocukların onları eğitecek bir efendiye tahsis edildikleri, eski zamanlardan kalma bir tören olan Seçim günü, nasıl göründüğünü anlatırken Magya’nın gözleri parlıyordu.</p>
	<p class="block_1"> </p>
	<p class="block_2">Thomas adında tanıdık gelen bir şeyler vardı ama tam olarak ne olduğunu bulamıyordu Nicholas. "Oğlunuz şimdi nerede?" dedi.</p>
	<p class="block_1"> </p>
	<p class="block_2">Her ikisinin de yüzünde acı bir ifade belirince, sorduğuna anında pişman oldu. Genç adamın savaşta ölmüş olduğunu düşündü.</p>
	<p class="block_1"> </p>
	<p class="block_2">Ama Megar, "Elflerle yaşıyor o," dedi.</p>
	<p class="block_1"> </p>
	<p class="block_2">Nicholas birden bağlantıyı kurdu. "Oğlunuz elf kraliçesiyle evli."</p>
	<p class="block_1"> </p>
	<p class="block_2">Magya başını salladı. Tevekkülle, "Onu pek görmüyoruz. Çocuğunun doğumundan beri bir kez ziyaret etti ve zaman zaman da haberini alıyoruz," dedi.</p>
	<p class="block_1"> </p>
	<p class="block_2">"Çocuk mu?"</p>
	<p class="block_3"> </p>
	<p class="block_2">"Torunumuz," diye cevap verdi Megar. "Calis."</p>
	<p class="block_1"> </p>
	<p class="block_2">Magya neşelendi. "İyi bir çocuk. Yılda bir iki kez ziyaretimize gelir. Birlikte yaşadığı elflerden ziyade babasına benziyor," dedi inançla. "Sık sık yaşamak için buraya, Crydee'ye gelmesini diliyorum."</p>
	<p class="block_1"> </p>
	<p class="block_2">Sohbet sonlanınca Nicholas affını rica ederek avluya açılan kapıdan çıktı. Amcası Laurie'nin Gediksavaşları'nın son günleri hakkında anlatmış olduklarını ve Amos'un anlattığı parçaları hatırladı. Thomas insan değildi. En azından, Nicholas’ın üzerinde bıraktığı etkiye göre; o başka bir şeydi, elflere bağlı ama onlardan farklı. Nicholas, eğer Thomas'ın anne babası insansa, hem de Megar ve Magya gibi sıcak ve samimi insanlarsa, onun da kaledeki diğer çocuklar gibi olması gerektiğini düşündü. Peki onu ne değiştirmiş olabilir, diye merak etti Nicholas.</p>
	<p class="block_1"> </p>
	<p class="block_2">Nicholas, az da olsa Abigail ve Margaret'ı orada bulma umuduyla Prenses Bahçesi'ne doğru yürüdü. Saate bakılırsa, şu an büyük bir olasılıkla salonda Dük Martinle yemekteydiler ama Nicholas yine de umut etti.</p>
	<p class="block_1"> </p>
	<p class="block_2">Genç kızların yerine, Nakor ve Anthony'yi karınlarının üzerine yere yatmış, taş bir bankın altındaki bir şeye bakarken görünce şaşırdı.</p>
	<p class="block_1"> </p>
	<p class="block_2">"Orada, gördün mü?" dedi Nakor.</p>
	<p class="block_1"> </p>
	<p class="block_2">"Şu mu?" diye sordu Anthony.</p>
	<p class="block_1"> </p>
	<p class="block_2">"Evet."</p>
	<p class="block_1"> </p>
	<p class="block_2">Yerden kalkarken üzerlerini silkelediler. "Bunun küçük turuncu beneklilerden biri olduğundan emin olmalısın. Kırmızılarsa ölümcüldürler. Başka bir renkse işe yaramaz," dedi Nakor.</p>
	<p class="block_1"> </p>
	<p class="block_2">Anthony, Nicholas'ı fark etti ve hafifçe selam verdi. "Majesteleri."</p>
	<p class="block_1"> </p>
	<p class="block_2">Nicholas, az önce altına baktıkları bankın üzerine oturup ayağının ağırlığından kurtuldu. "Silahtar," diye düzeltti.</p>
	<p class="block_1"> </p>
	<p class="block_2">Nakor o çarpık sırıtışıyla sırıttı. "Şimdilik silahtar, ama her zaman bir prens. Anthony bunun farkında."</p>
	<p class="block_1"> </p>
	<p class="block_2">Nicholas bu saptamayı görmezlikten geldi. "Siz ikiniz ne yapıyordunuz?"</p>
	<p class="block_1"> </p>
	<p class="block_2">Anthony utanmışa benziyordu. "Şey, mantar gibi küçük bir şey var, karanlık, nemli yerlerde..." "Bankın altında," diye ekledi Nakor.</p>
	<p class="block_1"> </p>
	<p class="block_2">"...ve Nakor bana onu nasıl doğru bir şekilde tanıyabileceğimi gösteriyordu." "Büyü iksirleri için mi?" diye sordu Nicholas.</p>
	<p class="block_1"> </p>
	<p class="block_2">"İlaç olarak," dedi Nakor ters bir şekilde. "Uyku için -doğru bir şekilde hazırlanırsa tabii. Bir askere saplanmış oku çıkarmak ya da çürük bir dişi çekmek zorunda kaldığında çok yararlıdır."</p>
	<p class="block_1"> </p>
	<p class="block_2">Nicholas kendi kendine eğlenerek, "Siz büyücülerin birini kendinden geçirmek için tek yapması gerekenin elini sallamak olduğunu sanırdım," dedi.</p>
	<p class="block_1"> </p>
	<p class="block_2">Anthony, kendisinin pek de büyücü olmadığım söylemek ister gibi omuzlarını silkti, ama Nakor, "Gördün mü, çocukların eğitimsiz büyümesine izin verirsen böyle olur," dedi. Çantasını açtı ve bir portakal çıkarıp, "İster misin?" diye sordu.</p>
	<p class="block_1"> </p>
	<p class="block_2">Nicholas başını salladı ve Nakor meyveyi ona attı. Bir diğerini de Anthony'ye verdi. Sonra çantayı Nicholas'a uzatıp, "İçine bak," dedi.</p>
	<p class="block_1"> </p>
	<p class="block_2">Nicholas büyük sırt çantasını inceledi. Basit bir çanta olduğunu düşündü: siyah malzemeden, bildik keçeden yapılmış gibiydi. Çantanın ağzına deriden bir büzgü ipi dikilmişti ve ahşap bir düğmeyle ilmek de toka işlevi görüyordu. Çanta boştu. Geri uzatırken Nicholas, "İçinde hiçbir şey yok," dedi.</p>
	<p class="block_3"> </p>
	<p class="block_2">Nakor elini çantanın içine soktu ve kıvranan bir yılan çıkardı. Anthony'nin gözleri kocaman açıldı ve Nicholas, bankın üzerinde, arkasındaki duvara çarpıncaya kadar geriye kaçtı. "Bu bir engerek!" Nakor elini sallayarak, "Bu mu? Bu sadece bir değnek," dedi.</p>
	<p class="block_1"> </p>
	<p class="block_2">Şimdi elinde basit bir tahta parçası vardı. Tahta parçasını çantaya geri koydu; sonra çantayı yeniden Nicholas'a attı. Nicholas çantayı yakından inceledi ve "Boş," dedi. Çantayı Nakor'a uzattı.</p>
	<p class="block_1"> </p>
	<p class="block_2">"Nasıl yaptın bunu?"</p>
	<p class="block_1"> </p>
	<p class="block_2">Nakor yeniden sırıttı. "Numarayı bilirsen kolaydır."</p>
	<p class="block_1"> </p>
	<p class="block_2">Anthony başını iki yana salladı. "Çok etkileyici şeyler yapıyor, sonra da büyü yoktur diye ısrar ediyor."</p>
	<p class="block_3"> </p>
	<p class="block_2">Nakor başıyla onayladı. "Belki bunu bir gün sana açıklarım büyücü. Pug biliyor."</p>
	<p class="block_1"> </p>
	<p class="block_2">Nicholas, omzunun üzerinden avlunun yukarısındaki duvarlara göz attı ve "Görünüşe göre, bugün Pug hakkında bir sürü şey duyuyorum," dedi.</p>
	<p class="block_1"> </p>
	<p class="block_2">"O burada bir efsanedir. Yıldızlimanı'nda da öyle. Ben oradaki topluluğa katılmadan önce ayrıldı oradan," dedi Anthony.</p>
	<p class="block_1"> </p>
	<p class="block_2">Nicholas, "Şey, orada o kadar uzun süre bulunmuş olamazsın; oradan yaklaşık sekiz yıl önce ayrılmış," dedi.</p>
	<p class="block_1"> </p>
	<p class="block_2">Anthony gülümsedi. "Korkarım ben çok genç bir büyücüyüm. Ustalar..."</p>
	<p class="block_1"> </p>
	<p class="block_2">"Ustalar!" diye homurdandı Nakor. "O şişirilmiş Korsh ve Watoom aptalları!" Kafasını iki yana sallayarak Anthony'nin yanına oturdu. "Yıldızlimanı'ndan ayrılmamın nedeni onlardı." Nicholas'a bakarken Anthony'ye işaret etti. "Bu çocuk oldukça yetenekli, ama bu aptalların 'alt' düzeyde dediklerinden. Orada kalmış olsaydım, onu Mavi Süvarilerimden biri yapardım." Anthony'ye sırıtarak, "Orada bazı sorunlar çıkardığım kesin, değil mi?" diye ekledi.</p>
	<p class="block_1"> </p>
	<p class="block_2">Anthony güldü ve Nicholas, onun Harry'yle kendisi kadar genç göründüğünü fark etti. "Gerçek bu. Mavi Süvariler Yıldızlimanı'ndaki en popüler hizip ve çok sert bazı kavgalar oldu."</p>
	<p class="block_1"> </p>
	<p class="block_2">"Kavgalar mı!" diye bir çığlık attı Nicholas. "Büyücüler kavga mı ediyor?"</p>
	<p class="block_1"> </p>
	<p class="block_2">Anthony, "Öğrenci kavgaları aslında," dedi. "Yıldızlimanı'ndaki meyhanelerde sık sık sorun çıkaran ve kendilerine -Korsh bundan hoşlanmasa da- Korsh'un Elleri diyen yaşça daha büyük bazı çıraklar var. Kimse ciddi bir hasara neden olmuyor -ustalar buna izin vermez- ama bu kavgalar bazen çatlamış bir kafatasıyla sonuçlanabiliyor." Hatırlayarak içini çekti. "Tüm bu tartışmaların içinde ciddi bir şekilde yer alacak kadar uzun süre kalmadım orada. Çalışmalarımda yeterince sorun yaşıyordum zaten. Dük Martinin isteği üzerine beni buraya yollamaları da bundan, çünkü ben pek iyi bir büyücü değilim."</p>
	<p class="block_1"> </p>
	<p class="block_2">Nakor başını iki yana salladı ve suratını astı. "Onlar gibi değilsen, bu iyi bir şeydir." Ayağa kalktı.</p>
	<p class="block_1"> </p>
	<p class="block_2">"Bazı şeylere bakmaya koruya gideceğim. Akşam yemeğinde görüşürüz." Anthony'ye işaret ederek, "Çocuğun ayağına biraz merhem sür de yarın daha iyi olsun," dedi.</p>
	<p class="block_1"> </p>
	<p class="block_2">"Yardımcı olabilecek birkaç şeyim var," dedi Anthony.</p>
	<p class="block_1"> </p>
	<p class="block_2">Nakor bahçeden başka bir şey söylemeden, genç büyücüyle silahtarı yalnız bırakarak aceleyle uzaklaştı.</p>
	<p class="block_1"> </p>
	<p class="block_2">İlk konuşan Nicholas oldu. "Ondan daha garip biriyle tanıştığımı hiç sanmıyorum."</p>
	<p class="block_1"> </p>
	<p class="block_2">"Yıldızlimanı'nda birkaç garip adamla tanışmıştım ama hiçbiri Nakor'la yarışamaz," dedi Anthony.</p>
	<p class="block_1"> </p>
	<p class="block_2">"Ayrılmadan önce Yıldızlimanı'ndaki öğretmenlerinizden biri miydi?"</p>
	<p class="block_6"> </p>
	<p class="block_2">Anthony başını iki yana salladı ve Nakor'un az önce boşalttığı yere oturdu. "Tanı olarak değil.</p>
	<p class="block_1"> </p>
	<p class="block_2">Watoom ve Korsh’ın başına bela olmak dışında, orada ne yaptığından emin değilim. Hikâye şöyle: Bir gün elinde Prens Borric'ten bir mektupla ve Pug'ın onu Yıldızlimanı'na çağırdığıyla ilgili bazı iddialarla ortaya çıkıverdi. Üç dört yıl orada kaldı ve birçok öğrenciyi herkesin büyü -ya da onun dediği gibi "numaralar"- yapmayı öğrenebileceğine ve büyücülerin bunu anlayamadıkları için pek de zeki olmadıklarına ikna etmek gibi bazı garip şeyler yaptı." Anthony içini çekti. "O zamanlar sorunlarım vardı ve bunlarla pek ilgilenmedim. Yeni bir öğrenciydim ve Nakor'u adanın çevresinde sadece iki üç kez gördüm."</p>
	<p class="block_1"> </p>
	<p class="block_2">"Seni çok iyi olmadığın için gönderdikleri doğru mu?" diye sordu Nicholas.</p>
	<p class="block_1"> </p>
	<p class="block_2">Anthony, "Öyle olduğunu düşünüyorum," dedi. "Benden çok daha yetenekli öğrenciler vardı ve Yıldızlimanı'nda yaşayan hünerli usta büyücülerin sayısı da az değil."</p>
	<p class="block_1"> </p>
	<p class="block_2">Nicholas’ın yüzü karardı. "Bu neredeyse bir hakaret, biliyorsun."</p>
	<p class="block_1"> </p>
	<p class="block_2">Anthony'nin yüzü kızardı. "Bilmiyordum."</p>
	<p class="block_1"> </p>
	<p class="block_2">"Seni küçümsemek istemedim, Anthony. Düşündüğünden daha yetenekli olabilirsin," dedi Nicholas ve sonra "En azından, Nakor öyle olduğunu söylüyor," diye ekledi hızla. Her ikisi de bunun durumu kurtarmak için zayıf bir deneme olduğunu farkındaydı. "Ama kralın kardeşi, bir zamanlar Pug'ın hocasının bulunduğu mevkiiyi doldurmak için bir büyücü gönderilmesini istedi. En iyilerden birini göndermeleri gerekirdi."</p>
	<p class="block_1"> </p>
	<p class="block_2">Anthony ayağa kalktı. "Belki." Tavrı katıydı; utançla aşağılanma arası bir şey hissediyor gibiydi. "Yıldızlimanı, Krallığa karşı fazla bir sadakat hissetmiyor korkarım. Pug hâlâ orada olsaydı, kralın kuzeni olması bir anlam ifade edebilirdi, ama bugün, Korsh ve Watoom'un ustalar arasındaki etkisi çok büyük ve onlar Keshli. Onlar Yıldızlimanı’nın sınırın her iki tarafında da politikadan uzak tutmak istiyorlar," derken yüzü biraz kızardı.</p>
	<p class="block_1"> </p>
	<p class="block_2">"Bu kötü bir fikir olmayabilir, sanırım, ama yine de kaba," dedi Nicholas.</p>
	<p class="block_1"> </p>
	<p class="block_2">Anthony, "Benimle gelirsen, iyileşmeni hızlandırabilecek merhemlerim var; işe yaramasalar bile bir sorun yaratmazlar en azından," dedi.</p>
	<p class="block_1"> </p>
	<p class="block_2">Nicholas genç büyücüyü takip etti. Bahçeye bakınarak, kızların görünürde olmamalarına yeniden üzüldü.</p>
	<p class="block_1"> </p>
	<p class="block_2">Haftalar şaşırtıcı bir hızla geçti. Her gün, şafaktan alacakaranlığa kadar bir sürü işle doluydu ve Nicholas bu aşırı koşuşturmadan hoşlandığını keşfetti. Meşguliyetler, onu oturup kara kara düşünmekten alıkoyuyordu ki bu, ona babasından geçen bir özellikti. Sürekli hareket halinde olmanın, bedensel güç isteyen işlere girişme zorunluluğunun yorucu tekdüzeliği, onun genç vücudunu da güçlendiriyordu. At binmek ve kılıç talimleri yüzünden hep zindeydi ve şimdi de hızına yakışır bir güç kazanıyordu. Silah ve zırhları temizlemek için dışarı çıkardığı ve sonra da yeniden silah deposuna geri taşımak zorunda kaldığı ilk günün sonunda öleceğini sanmıştı.</p>
	<p class="block_1"> </p>
	<p class="block_2">Şimdiyse bu yükün iki katını taşıyabiliyor ve fazla zorlanmıyordu.</p>
	<p class="block_1"> </p>
	<p class="block_2">Harry her fırsatta şikâyet ederek eğlense de çalışmak ona da yaramıştı. Crydee'ye geldikten sonraki üç hafta içinde, her ikisi de Margaret ve Abigail'le geçirecek çok az zaman bulmuşlardı. Gerçi Harry, Nicholas'a göre azcık daha fazla zaman bulabilmişti. Harry, Nicholas'ın genç nedimeyle ilgili kaygısıyla eğlenmekten zevk alıyor, bazen alayları onu sinirlendirme noktasına varıyordu. Ama zamanlarının çoğunu, kendilerini Crydee sarayının sonu gelmez rutinine iyice kaptırmış olarak geçiriyorlardı. Şimdiye kadar Nicholas’ın Abigail'e kur yapmak için bulduğu tek zaman Altıncı Gün öğleden sonralarıydı ve ne yazık ki Marcus hep yanlarında oluyordu.</p>
	<p class="block_1"> </p>
	<p class="block_2">Crydee Kalesi halkı, Krondorlu çocuklar için bireysel kimlikler ifade etmeye başlamıştı. Mutfak personeli samimi, diğer uşaklar saygılı ve mesafeliydi. Genç hizmetçi kızlar, Harry'yi eğlence ve ihtiyat karışımı bir duyguyla izlerken, birkaçı Nicholas'ı, onun rahatsız edici bulduğu bir dikkatle, açık bir hayranlıkla seyrediyordu. Kılıç ustası Charles ilginç biriydi ama konuşmasıyla tavırları hep resmiydi. Faxon dürüst ve samimiydi ve Nicholas onun iyi bir dinleyici olduğunu düşünüyordu. Nakor ve Ghuda, sürekli kasabada ya da yakındaki koruda vakitlerini geçirecek bir şeyler bulduklarından nadiren ortalıkta görünüyorlardı. Nicholas'ı ilk geldiğinde etkisi altına alan yabancılık hissi yavaşça etkisini kaybediyor ve Crydee'yi hiçbir zaman evi olarak görmeyecek olsa da buraya alışıyordu. Ve Abigail, Nicholas’ın kafasını, şimdiye kadar tanıdığı kızlardan daha çok meşgul ediyordu. Marcus'un etrafta dolanmadığı nadir anlarda onunla karşılaştığında Abigail sıcak ve sevecen oluyor ve Nicholas'ı, kendini gülünç duruma düşürdüğü ve Abigail'in onun arkadaşlığından gerçekten hoşlandığı gibi çelişkili duygularla başbaşa bırakıyordu.</p>
	<p class="block_1"> </p>
	<p class="block_2">Resepsiyon yemeğinden yaklaşık bir ay sonra, Nicholas ve Harry, dükün ailesiyle bir kez daha yemek yediler. Ev halkından sayıldıkları için bu şaşırtıcı bir şey değildi, ancak Crydee'ye geldiklerinden beri ilk kez, işten herkesle aynı vakitte yemek yiyecek kadar zamanları kalmıştı. Masanın ayakucuna, dük ve ailesinin yeterince uzağına oturdular; öyle ki sohbetlerinin sadece zayıf kırıntıları onlara ulaşıyordu. Sadece ev halkı değil, kasabalı zanaatkârlar ve loncanın önemli üyeleri de dükün masasındaydılar, salonun çevresinde de ziyarete gelmiş tüccarlar bulunuyordu.</p>
	<p class="block_1"> </p>
	<p class="block_2">Nicholas gözlerini, salonun karşısında, Marcus'un ona anlattıklarını biraz şaşkın bir şekilde dinliyor görünen Abigail'e dikerek oturdu. Abigail düzenli olarak Nicholas'a bakıyor, bazen onun bakışlarını yakaladığından kızarıyor ve gözlerini aşağı indiriyordu.</p>
	<p class="block_1"> </p>
	<p class="block_2">"Bu kız senden hoşlanıyor," dedi Harry.</p>
	<p class="block_1"> </p>
	<p class="block_2">Nicholas, "Nereden anladın?" diye sordu.</p>
	<p class="block_1"> </p>
	<p class="block_2">Harry şarap kadehinden bir yudum alarak sırıttı. "Buraya, sana bakıp duruyor."</p>
	<p class="block_1"> </p>
	<p class="block_2">"Belki komik göründüğümü düşünüyordur," dedi Nicholas sesinde korkuyla.</p>
	<p class="block_1"> </p>
	<p class="block_2">Harry güldü. "Senin ve Marcus'un birbirinize ne kadar benzediğiniz ve onun da kesinlikle sadece ikinize ilgi duyduğu düşünülürse, belli bir tipi tercih ettiğini söyleyebilirim." Arkadaşının omzuna yavaşça vurarak, "Senden hoşlanıyor aptal," dedi.</p>
	<p class="block_1"> </p>
	<p class="block_2">Yemek, çocukların Nicholas’ın yanında oturan iki genç adamla yaptığı saçma sohbetlerle geçti. Adamlardan biri mücevher satıcısıydı ve cüce ya da insan madenciler tarafından hâlâ kazılmamış mücevher yatakları olduğunu iddia ettiği Gri Kule Dağları bölgesinde bir keşfe imza atmak istiyordu. Nicholas, Krallığın tepelerin ötesindeki Gri Kuleler üzerinde bir hak iddia etmediğinden, iç bölgelere doğru bir ya da daha fazla bir yolculuğun ertesinde ulaşılan Caldara köyünde batı cücelerinin kralı Dolgan'la görüşmek zorunda olmasının düş kırıklığı yaratacağını biliyordu. Diğer adam iyi ipekten giysileri, nadir bulunan parfümleriyle Quegli gezgin bir tacirdi ve öğleden sonranın büyük bir kısmını kızlara mallarını göstererek geçirmişti. Nicholas onları bu nedenle bütün gün bir kez bile görmemişti. Margaret sarayda uygun tuvaletler ve mücevherlerle dolaşsa da, annesi gibi avcı derileri ve sade tunikler giymeye eğilimliydi; ama Abigail ve kasabanın zengin tüccarlarının kızlarının çoğu, tacir evine dönerken Carse ve Tulan'a uğramadan, kârlı bir geziyi garanti edecek kadar çok şey almışlardı.</p>
	<p class="block_1"> </p>
	<p class="block_2">Tacirin adı Vasarius'du ve onda Nicholas'ı sinirlendiren bir şey vardı. Belki de onu Margaret ve Abigail'e, tek kelimeyle açgözlü denecek bir şekilde bakarken yakaladığı için rahatsız oluyordu. Nicholas onu böyle bakarken yakaladığında, bakışlarını kızlardan ayırıyor ya da odaya göz atıyormuşçasına Nicholas'a gülümsüyordu.</p>
	<p class="block_1"> </p>
	<p class="block_2">Yemekten sonra tüccarlar dük ve düşesin önünde toplandılar ve bunu kısa süreli bir sohbet izledi, ardından onlara kalenin dışına kadar eşlik edildi. Nicholas, diğer tüccarlar Martin'in ilgisini çekmeye çalışırken, Vasarius'un Charles ve Faxon'la dostça konuştuğunu fark etti.</p>
	<p class="block_1"> </p>
	<p class="block_2">Nicholas, Harry'ye tam bu konuyla ilgili bir şey söyleyecekti ki Marcus yanlarına yaklaştı. "Yarın ava gideceğiz," dedi Marcus. "Siz ikiniz ihtiyaç duyacağımız her şeyi hazırlamaya başlayın. Size yardım edecek iki de uşak ayarlayın."</p>
	<p class="block_1"> </p>
	<p class="block_2">Harry, iniltisini güçbela bastırırken, Nicholas başını salladı. Aceleyle çıktılar ve iki uşağa kendilerini izlemelerini işaret ettiler. Nicholas omzunun üzerinden Abigail'e baktığında, onun, ayrılışını izlediğini fark etti. Abigail iyi geceler dilemek için elini salladı ve Nicholas döndüğünde, Marcus'un Abigail'e aksi bir ifadeyle baktığını gördü. Hafifçe gülümsedi, Crydee'ye geldiğinden beri ilk kez kendini bu kadar iyi hissediyordu.</p>
	<p class="block_3"> </p>
	<p class="block_2">Nicholas'la Harry av malzemelerini düzenlemeyi bitirdiklerinde vakit hayli geç olmuştu. Sadece iki üç günlüğüne gideceklerdi ama ava çıkanların sayısı yarım düzineyi bulacaktı -Martin, Marcus, Nicholas, Harry, Ghuda ve Nakor- bu nedenle hazırlanması gereken malzemeler ve yiyecek oldukça fazlaydı. Nereden başlayacaklarını bilmeden, kafaları karışmış bir halde bir dakika kadar etrafta dolandıktan sonra, çocuklar deneyimli uşakların işi ele almalarına izin vermiş ve silahların seçimi dışında çoğunlukla onları izlemişlerdi. İki silahtar da silah seçiminden sorumlu olduklarını biliyorlardı ve Martinle Marcus'un ne tip silahlar isteyeceklerini şimdiye kadar öğrenmişlerdi.</p>
	<p class="block_1"> </p>
	<p class="block_2">Marcus da babası gibi mükemmel bir okçuydu ve büyük yayları tercih ediyordu.</p>
	<p class="block_1"> </p>
	<p class="block_2">Her şey hazır olduğunda, Nicholas'la Harry ziyafet salonuna geri döndüler. Nicholas arkadaşından ayrılıp dükün yanına çıktı. Martin yerel tacirlerden biriyle yaptığı konuşmayı bitirip, "Evet, silahtar?" dedi.</p>
	<p class="block_1"> </p>
	<p class="block_2">"Yarın için her şey hazır, Dük Hazretleri," dedi Nicholas.</p>
	<p class="block_1"> </p>
	<p class="block_2">"Güzel. Bu akşam başka bir isteğim olmayacak, silahtar. Yarın sabahın ilk ışıklarıyla ayrılıyoruz."</p>
	<p class="block_1"> </p>
	<p class="block_2">Nicholas selam verdi ve Martin'i konuklarıyla başbaşa bırakarak ayrıldı. Harry, salonun karşısından aceleyle Nicholas'a doğru gelirken, aynen onun gibi görünüyordu. "Nereye gidiyorsun?" diye sordu.</p>
	<p class="block_1"> </p>
	<p class="block_2">"Sanırım yatacağım. Yarın erkenden yola çıkacağız."</p>
	<p class="block_1"> </p>
	<p class="block_2">"Leydi Margaret Prenses Bahçesi'nde yürüyüşe çıkacağından bahsetti."</p>
	<p class="block_1"> </p>
	<p class="block_2">"Pekâlâ, sen git öyleyse," dedi Nicholas. "Senin için bir fırsat."</p>
	<p class="block_1"> </p>
	<p class="block_2">Harry sırıttı. "Abigail de onunla gidiyor."</p>
	<p class="block_1"> </p>
	<p class="block_2">Nicholas da karşılık olarak ona sırıtarak, "O zaman ne bekliyoruz?" dedi.</p>
	<p class="block_1"> </p>
	<p class="block_2">Çocuklar terbiyeden uzak bir hareketle, dükün büyük salonundan aceleyle, neredeyse koşarak ayrıldılar.</p>
	<p class="block_1"> </p>
	<p class="block_2">Çocuklar Prenses Bahçesi'ne inen üç basamağı atladıklarında, Margaret'le Abigail birbirlerine bakıp gülümsediler. Margaret'ın kendinden emin ve eğleniyormuş gibi bir hali vardı; Abigail ise çekingen ve hoşnuttu.</p>
	<p class="block_1"> </p>
	<p class="block_2">Çocuklar aniden durdular ve saraylı bir saygınlıkla selam verdiler. Nicholas mahcup bir tavırla sırıtarak, "İyi akşamlar, bayanlar," dedi.</p>
	<p class="block_1"> </p>
	<p class="block_2">Margaret, "İyi akşamlar, silahtar," diye karşılık verdi.</p>
	<p class="block_1"> </p>
	<p class="block_2">Abigail yumuşak bir şekilde, "İyi akşamlar, majesteleri," dedi.</p>
	<p class="block_1"> </p>
	<p class="block_2">Nicholas, Abigail'in, Harry, Margaret'ın yanına geçti. Bir süre sessiz kaldıktan sonra ikisi de aynı anda konuşmaya başladı. Kızlar bu duruma güldüler, oğlanlar utanmış görünecek kadar iyi terbiye almışlardı. Sessiz bir an yaşandı, derken Harry'yle Nicholas tekrar konuşmaya başladılar.</p>
	<p class="block_1"> </p>
	<p class="block_2">"İkinizin bir dakika bile ayrı kalamayacak gibi göründüğünüzü biliyorum, ama siz neden şuraya kadar benimle gelmiyorsunuz, Silahtar Harry?" dedi Margaret.</p>
	<p class="block_1"> </p>
	<p class="block_2">Harry, Nicholas'a baktı ve Margaret sıkıca elini tutup, onu açmış güllerin yanındaki küçük banka sürüklerken yüzünde şaşkınlık, memnuniyet ve panik karışımı bir ifade vardı.</p>
	<p class="block_1"> </p>
	<p class="block_2">Nicholas'la Abigail, yavaşça küçük bahçenin sonundaki diğer banka doğru yürüyüp oturdular.</p>
	<p class="block_1"> </p>
	<p class="block_2">Abigail yumuşak bir ifadeyle, "Bizimle yaşamaya alışıyor gibisiniz, majesteleri," dedi.</p>
	<p class="block_1"> </p>
	<p class="block_2">Nicholas, "Burada 'silahtar', leydim," dedi. Biraz kızararak,</p>
	<p class="block_3"> </p>
	<p class="block_2">"Sanırım, ben... bundan hoşlanıyorum. Bir kısmından." Kızın yüz hatlarının narinliğine, neredeyse bebek gibi görünüşüne şaşarak ona baktı. Teni duru ve pürüzsüzdü ve yaşıtı kızların sıkıntısını çektiği lekelerden yoksundu. Nicholas hiç bu kadar iri ve mavi gözler görmediğine emindi. Gözleri, duvarın üzerindeki meşalelerin zayıf ışığında neredeyse ışıl ısıldı. Saçları arkada toplanmış, gümüş bir taçla çevrelenmişti ve altın sarısı ipekler gibi omuzlarına dökülüyordu. Nicholas bakışlarını aşağı indirdi ve "Burada bana diğer her şeyden daha çekici gelen bazı şeyler var," dedi.</p>
	<p class="block_1"> </p>
	<p class="block_2">Abigail birazcık kızardı ama gülümsedi, sonra, "Dük Hazretleri sizi çok mu çalıştırıyor? Sizi kalede çok az görüyorum. Haftalardır bir düzineden fazla laf edemedik," dedi.</p>
	<p class="block_1"> </p>
	<p class="block_2">Nicholas, "Yapacak çok iş oluyor," dedi, "ama işin doğrusu, bu işleri derslere girmekten ya da babamın sarayında bulunmaktan ve Krondor'da hep süren gösterilerin, takdimlerin ve resepsiyonların demirbaşı olmaktan daha ilgi çekici buluyorum."</p>
	<p class="block_1"> </p>
	<p class="block_2">"Bunun muhteşem bir hayat olduğunu düşünmüştüm," dedi Abigail. Sesinde düş kırıklığı vardı.</p>
	<p class="block_1"> </p>
	<p class="block_2">"Babanızın ya da kralın sarayında takdim edilmekten daha heyecan verici bir şey düşünemiyorum." Gözlerini kocaman açmıştı ve konuşurken yüzü ciddi bir ifadeye bürünmüştü. "Büyük lordlar ve güzel leydiler, uzak ülkelerden gelen elçiler -kulağa muhteşem geliyor." Bunu söylerken Nicholas’ın gözlerine baktı.</p>
	<p class="block_1"> </p>
	<p class="block_2">Nicholas söyleyeceklerinin bıkkın bir ifade taşımamasına çalışarak, "Çoğunlukla renklidir," dedi.</p>
	<p class="block_1"> </p>
	<p class="block_2">Gerçekte, saray ihtişamının tüm gerekliliklerinin merhametsizce sıkıcı olduğunu düşünüyordu. Ama Abigail'in bunu duymak istemeyeceğine emindi ve bu özel anda istediği en son şey onu hayal kırıklığına uğratmaktı. Abigail, Nicholas'a içine düşebileceğini hissettirecek kadar kocaman gözlerle baktı; Nicholas nefes almaya çalıştı, son dakikalarda bir yerde soluk alıp vermeyi unutmuştu.</p>
	<p class="block_1"> </p>
	<p class="block_2">"Belki bir gün Krondor ya da Rillanon'u ziyaret edebilirsin."</p>
	<p class="block_1"> </p>
	<p class="block_2">Meraklı yüz ifadesinin yerini teslimiyetçi bir ifade aldı. "Ben bir Uzak Sahil baronunun kızıyım. Babamın isteği yerine gelirse, kısa bir süre sonra Marcus'la sözlenmiş olacağım; Krondor'u ziyaret etme şansını bulamadan yaşlı ve çocuklu bir kadın olacağım ve Rillanon'u hiç göremeyeceğim."</p>
	<p class="block_1"> </p>
	<p class="block_2">Nicholas ne söyleyeceğini bilemedi; tek bildiği Abigail, Marcus'la evlenmekten bahsettiğinde, boğazındaki ve midesindeki sıkışmanın acı verecek düzeye geldiğiydi. Sonunda, "Zorunlu değilsin," dedi.</p>
	<p class="block_1"> </p>
	<p class="block_2">"Neye zorunlu değilim?" diye sordu Abigail, dudaklarında zayıf bir gülümsemeyle.</p>
	<p class="block_1"> </p>
	<p class="block_2">"İstemiyorsan Marcus'la evlenmek zorunda değilsin," dedi Nicholas beceriksizce. "Bu, babanın sana emredebileceği bir şey değil."</p>
	<p class="block_1"> </p>
	<p class="block_2">"Ona hayır demeyi benim için çok zorlaştırabilir," dedi Abigail bakışlarını aşağı indirerek, ona mümkün olmayacak derecede uzun kirpiklerinin arkasından baktı.</p>
	<p class="block_1"> </p>
	<p class="block_2">Nicholas, ellerini birer odun parçasıymış gibi hissederek ona uzandı ve ellerini tuttu. Abigail'in ellerini beceriksiz bir şekilde tek elinin içine alıp, diğer eliyle üzerlerine yavaşça vurdu ve "Ben..." dedi.</p>
	<p class="block_1"> </p>
	<p class="block_2">Abigail'in gözleri yumuşak bir şekilde Nicholas’ın gözlerine kilitlendi, "Ne Nicky?"</p>
	<p class="block_1"> </p>
	<p class="block_2">Kelimeler boğazına diziliyormuş gibi hissederek, "Babama sorabilirim..." dedi Nicholas.</p>
	<p class="block_3"> </p>
	<p class="block_2">"Nicky, sen muhteşemsin!" dedi Abigail. Uzandı ve elini Nicholas’ın boynunun arkasına koyup, yüzünü kendi yüzüne çekti.</p>
	<p class="block_1"> </p>
	<p class="block_2">Nicholas, kendini birdenbire öpülürken buldu. Bir öpücüğün bu kadar yumuşak, duygusal ve hoş olduğunu bilmezdi önceden. Abigail'in dudakları kendininkilerin üzerinde mükemmel bir şekilde duruyordu ve nefesi güller kadar tatlıydı. Abigail'in öpüşüne karşılık verirken başı döndü. Onu kendine çekip yumuşaklığını ellerinin altında hissettiğinde vücudunun ısındığını fark etti. Abigail, Nicholas’ın kollarının arasına mükemmel bir şekilde sığarken sanki onun kollarında eriyor gibiydi.</p>
	<p class="block_1"> </p>
	<p class="block_2">Abigail aniden geri çekildi. "Marcus" diye fısıldadı ve Nicholas kendini toparlayamadan Abigail gitmişti. Şaşkınlıkla, sanki biri başından aşağı buzlu su boşaltmış gibi hissederek gözlerini kırptı.</p>
	<p class="block_1"> </p>
	<p class="block_2">Kısa bir süre sonra, futbol sahasının yanındaki, en geride kalan merdivenlerde Marcus göründü.</p>
	<p class="block_1"> </p>
	<p class="block_2">Nicholas kendini öpücüğün etkisine öyle kaptırmıştı ki kuzeninin yaklaştığını duymamıştı.</p>
	<p class="block_1"> </p>
	<p class="block_2">Marcus, Nicholas’ın bankta oturduğunu görünce, yüzü karardı. "Silahtar," dedi soğuk bir tavırla.</p>
	<p class="block_1"> </p>
	<p class="block_2">"Marcus," diye karşılık verdi Nicholas kendini tamamen sinirlenmiş hissederek.</p>
	<p class="block_1"> </p>
	<p class="block_2">"Leydi Abigail'in burada olduğunu sanıyordum."</p>
	<p class="block_1"> </p>
	<p class="block_2">Nicholas, Marcus'un ona bakış tarzından hoşlanmadığını fark etti ve bilhassa, Abigail'in adını ağzına almasından nefret etti. "Burada değil."</p>
	<p class="block_1"> </p>
	<p class="block_2">Marcus etrafa bakındı. "Eğer onun parfümünü kullanmıyorsan, kısa süre önce buradaydı demektir." Marcus gözlerini kıstı ve "Nerede?" diye sordu.</p>
	<p class="block_3"> </p>
	<p class="block_2">Nicholas ayağa kalktı. "Şu tarafta, sanırım."</p>
	<p class="block_1"> </p>
	<p class="block_2">Marcus uzaklaşırken Nicholas ona yetişmek için neredeyse sıçradı. Prenses Bahçesi'nin diğer tarafına geçtiklerinde Harry'nin bir bankta oturmakta olduğunu gördüler. Ludlandlı silahtar öfkeyle kızarmıştı.</p>
	<p class="block_1"> </p>
	<p class="block_2">Ayağa kalkarak Marcus ve Nicholas'a başıyla selam verdi.</p>
	<p class="block_1"> </p>
	<p class="block_2">"Sanırım, sen de kız kardeşimi eğlendiriyordun," dedi Marcus.</p>
	<p class="block_1"> </p>
	<p class="block_2">Harry'nin yüzü korkusuzca kızardı. "Emin değilim," dedi Harry. Kaleye doğru -kızların açıkça gitmiş oldukları tarafa-bakarak ekledi, "O çok sıradışı bir kız."</p>
	<p class="block_1"> </p>
	<p class="block_2">Marcus birkaç adım attı ve yüzünü ikisine de döndü. "Siz ikinizin olayları anlayacağını umdum, ama kesinlikle öyle olmadı. Pekâlâ, size nasıl olacağını söyleyeyim." Harry'ye işaret ederek, "Kız kardeşim başının çaresine bakabilir, ancak onun için önemsiz bir kontun oğluyla anlamsız bir romantizm yaşamaktan fazlası planlanıyor," dedi.</p>
	<p class="block_1"> </p>
	<p class="block_2">Harry'nin yüzü kıpkırmızı oldu, gözleri öfkeyle parlıyordu, ama yine de sessizliğini korudu.</p>
	<p class="block_1"> </p>
	<p class="block_2">Marcus, Nicholas'a bakarak devam etti, "Ve sen kuzenim... Abigail'in, ayağını yerden kesip, ardından evine dönüp onu geride bırakacak süslü bir saray çocuğuna ihtiyacı yok. Anlaşıldı mı?"</p>
	<p class="block_1"> </p>
	<p class="block_2">Nicholas öne çıktı, "Babanın bana verecek işi olmadığında ne yaptığım beni ilgilendirir Marcus.</p>
	<p class="block_1"> </p>
	<p class="block_2">Ve Abigail'in zamanını kiminle geçirmeyi seçtiği de onu ilgilendirir."</p>
	<p class="block_1"> </p>
	<p class="block_2">Kavganın eşiğindeymiş gibi gözüken kuzenlerin arasına Harry girdi. "Kavga etmenizin kimseye bir yararı olmaz," dedi, sesi kızgınlıktan, sert ve azarlayıcı çıkıyordu. Onu kavgadan uzak tutan bir nedeni varmış gibi, meydan okuyan bakışlarını Marcus'a çevirdi. "Dük bundan hoşlanmayacaktır, değil mi?"</p>
	<p class="block_1"> </p>
	<p class="block_2">Marcus ve Nicholas, anlık bir şaşkınlıkla Harry'ye baktılar ve bakışları onun üzerinde kilitlendi. Marcus, "Sabahın ilk ışıklarıyla yola çıkıyoruz, silahtar. Her şey hazır mı bakın," dedi. Döndü ve bir asker gibi dimdik yürüyüp uzaklaştı.</p>
	<p class="block_1"> </p>
	<p class="block_2">"Başımıza bela olacak," dedi Nicholas.</p>
	<p class="block_1"> </p>
	<p class="block_2">"Başımıza bela açmış biri varsa o da sensin," diye karşılık verdi Harry.</p>
	<p class="block_1"> </p>
	<p class="block_2">"Abigail onu sevmiyor," dedi Nicholas.</p>
	<p class="block_1"> </p>
	<p class="block_2">"Ah, sana böyle mi söyledi?" diye sordu Harry.</p>
	<p class="block_1"> </p>
	<p class="block_2">"Kelimelere dökmedi ama..."</p>
	<p class="block_1"> </p>
	<p class="block_2">"Odalarımıza giderken anlatırsın. Yarın için hazır olmalıyız."</p>
	<p class="block_1"> </p>
	<p class="block_2">Yürürlerken Nicholas konuşmaya devam etti. "Burada Marcus'la kalmak istemediği kesin."</p>
	<p class="block_1"> </p>
	<p class="block_2">Harry başını salladı. "Sen de onu Krondor'a götüreceğini düşünüyorsun?" "Neden olmasın?" dedi Nicholas kızgın bir ifadeyle.</p>
	<p class="block_1"> </p>
	<p class="block_2">"Nedenini biliyorsun," diye cevap verdi Harry. "Çünkü sen Roldem sarayından bir prensesle ya da bir dükün kızıyla ya da bir Kesh prensesiyle evleneceksin."</p>
	<p class="block_1"> </p>
	<p class="block_2">Abigail'in öpücüğünün hatırası düşüncelerinde hâlâ tazeyken, "Peki ya istemezsem ne olur?" dedi Nicholas kızgın bir sesle.</p>
	<p class="block_1"> </p>
	<p class="block_2">Harry iç geçirerek, "Peki ya kralın emrederse?"</p>
	<p class="block_1"> </p>
	<p class="block_2">Nicholas dişlerini sıktı ama hiçbir şey söylemedi. İçi hayal kırıklığıyla doldu; yarıda kesilen bir kucaklaşmanın hayal kırıklığı ve Marcus'un yüzünün tam ortasına bir yumruk indirmek istemenin hayal kırıklığıyla. Sonunda, "Margaret seni bu kadar kızdıracak ne yaptı?" diye sordu.</p>
	<p class="block_3"> </p>
	<p class="block_2">Harry yeniden kızardı. "O... hayret verici." Derin bir nefes aldı ve teatral bir şekilde verdi. "Krondor'daki adamların nasıl öpüştüğünü sorarak başladı, sonra ona göstermemi istedi. Bir şey başka bir şeye yol açtı." Harry nefesi kesilmiş gibi durdu. Yanakları al al, "Çok cesurdu ve..." dedi.</p>
	<p class="block_1"> </p>
	<p class="block_2">Durdu, sonra aniden, "Nicholas, bana daha önce bir kadınla yatıp yatmadığımı sordu," dedi.</p>
	<p class="block_1"> </p>
	<p class="block_2">"Hayır, sormuş olamaz!" diye bir çığlık attı Nicholas, yarı gülüp yarı inleyerek. "Sordu! Sonra da..."</p>
	<p class="block_1"> </p>
	<p class="block_2">"Ne'"</p>
	<p class="block_1"> </p>
	<p class="block_2">"Sonra da bana nasıl olduğunu sordu." "Hayır, sormuş olamaz!"</p>
	<p class="block_1"> </p>
	<p class="block_2">"Şunu söylemeyi keser misin. Sordu."</p>
	<p class="block_1"> </p>
	<p class="block_2">"Sen ne dedin?"</p>
	<p class="block_1"> </p>
	<p class="block_2">"Ona nasıl olduğunu anlattım."</p>
	<p class="block_1"> </p>
	<p class="block_2">"Ve?"</p>
	<p class="block_1"> </p>
	<p class="block_2">"Bana güldü! Sonra da 'Bahsettiğin şeyden haberin olduğunda, silahtar, gel beni gör. Ben meraklı bir kızım,' dedi. Sonra beni öpmeye devam etti ve kollarımın arasında kımıldanıp durdu. Patlayacağımı zannettim! Sonra Abigail koşarak gelip Marcus'un geldiğini söyleyince, ikisi aceleyle uzaklaştılar."</p>
	<p class="block_1"> </p>
	<p class="block_2">"Şaşırtıcı," dedi Nicholas, kızgınlık ve hayal kırıklığı, sıradışı kuzeni Margaret'e şaşırmadan önce kaybolmuştu.</p>
	<p class="block_1"> </p>
	<p class="block_2">"Evet, böyle biri," dedi Harry.</p>
	<p class="block_1"> </p>
	<p class="block_2">"Hâlâ ona âşık olduğunu düşünüyor musun?" diye sordu Nicholas şaka yollu. "Midem her zamankinden daha fena ağrıyor, ama..."</p>
	<p class="block_1"> </p>
	<p class="block_2">"Ne?"</p>
	<p class="block_3"> </p>
	<p class="block_2">"Kuzenin Margaret gerçekten korkutucu biri." Nicholas güldü ve ona iyi geceler diledi. Odasına döndüğünde, yumuşak dudaklar, heyecan verici bir parfüm ve gördüğü en inanılmaz gözlerin hatırası onu içine çekti. Bu hatıralarla bedeni ısındı. Ve midesi deli gibi sıkıştı.</p>
	<p class="block_4" id="calibre_pb_5"> </p>
</body></html>
