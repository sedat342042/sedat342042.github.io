<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>02 - Kralın Korsanı  - Gediksavaşları Dünyasından</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_">DÜĞÜN</p>
	<p class="block_1"> </p>
	<p class="block_2">Misafirler tezahürat yaptılar.</p>
	<p class="block_1"> </p>
	<p class="block_2">Lyam, Adalar Kralı damatla geline kaldırdığı kadehi kafasına dikti. Amos durmuş sırıtıyor, resmi saray kıyafeti içinde neredeyse tanınmaz görünüyordu; önü dantel gömlekler ve ceket paltolar bu yıl Krallık'ta modaydı. Sadece sevgili Alicia'sına duyduğu arzu "o aptal görünüşlü giysiler" dediği şeyleri düğün gününde giymesine neden olmuştu. Diğer seçeneği küçümsediği Amiral üniformasıydı, bu yüzden onun ricasına boyun eğmiş ve günlük modaya göre giyinmişti.</p>
	<p class="block_1"> </p>
	<p class="block_2">Nicholas, Prens'in Krondor'daki sarayındaki ziyafet salonundaki baş masada diğer misafirlerle birlikte oturuyordu. Sağında kız kardeşi Elena ve kocası, ağabeylerinden biri olan Erland ve Erland'ın karısı Prenses Genevieve ile konuşuyorlardı. Erland'ın ikizi Borric karısı Yasmine'le konuşuyor, Alicia ise seyrediyordu.</p>
	<p class="block_1"> </p>
	<p class="block_2">Nicholas’ın annesi en küçük çocuğu saraya onu hayatı boyunca işaretlemiş olan topallaması olmadan yürüyüp girdiğinde az daha şaşkınlıktan küçük dilini yutuyordu. Nicholas son savaşta işler yolunda gitmezse her şeyin hazır olduğundan emin olmakla öylesine meşguldü ki ayağı canını yaktıysa bile farkına varmamıştı. Nakor iyileşmesinin artık tamamlandığını söylemişi.</p>
	<p class="block_1"> </p>
	<p class="block_2">Düğünü planlamak ve herkesi Krondor'a getirmek aylar sürmüştü. Kral'ın Rillanon'daki kraliyet sarayından kalkıp gelmesi gerekmişti ve Arutha'nın sarayına Arutha dönmeden ulaşmıştı. Carse Baronu Bellamy, Arutha'yla donanmasının beklemekte oldukları Özgürliman'a küçük bir tekne gönderince haber nihayet Krondor Prensi'ne ulaşmıştı. Amos hemen hemen haklıydı: Arutha kendi kendine yaptığı uzun ve acı bir tartışmadan sonra Nicholas'la arkadaşlarının peşinden gitmeye karar vermişti.</p>
	<p class="block_1"> </p>
	<p class="block_2">Arutha Krondor'a döndüğünde, Nicholas'la Amos onunla Kral'a, akından Karanın Sonu'nun kuzeyinde iki geminin yok edilmesine kadar hikâyenin tamamını anlatmışlardı. Lyam, Pug'ın yerinin saptanıp saptanamayacağını görmek için Efsuncunun Adası'na özel bir haberci göndermiş ve Nicholas'la Borric'i görev konusunda sadece kraliyet ailesinin bir üyesine güvenilebileceğinden Sethanon'a göndermişti.</p>
	<p class="block_1"> </p>
	<p class="block_2">Nicholas'la ağabeyi iki hafta sonra Sethanon'da her şeyin yolunda olduğu haberiyle geri gelmişler ve Nicholas Aal'ın Kâhini’yle tanışmaktan duyduğu korkuyla karışık saygıyı ifade etmişti. Yaşamtaşı, Pug'ın üzerine yerleştirdiği büyülü bir zaman çarpılmasıyla maskelendiğinden ortada yoktu. Yine de, orada olduğu ve korunmasına rağmen saldırıya açık olduğu bilgisinin, geçen yıl yaşadıklarından sonra Nicholas'ı etkilemesi zor değildi.</p>
	<p class="block_1"> </p>
	<p class="block_2">Efsuncunun Adası'na gönderilen haberci, temsilcisi Gathis aracılığıyla Pug'dan büyücünün onlara düğünde katılacağı haberiyle dönmüştü. Bütün misafirler nihayet zamanında bir araya gelmiş ve tören gerçekleştirilmişti.</p>
	<p class="block_1"> </p>
	<p class="block_2">Kutlama devam etti ve Nicholas hayatında ilk kez rahatlamış hissetti. Bugünkü refakatçisine baktı ve gülümsedi. Iasha’nın saraya kolayca adapte olduğunu gördü ve Kralın Dili'ni kullanışındaki hakimiyeti her geçen gün artıyordu. Saray hanımlarıyla iyi anlaşıyordu. Yaralanmış hizmetkârı iyileşmiş ve Anthony'nin büyüsünün yardımıyla şiddetli izlerden kurtulmuştu. Diğer üç kız çoktan saraydaki birçok genç adamın odak noktası olmuşlardı. Uzak bir ülkeden gelen beş kız kardeş, güçlü bir Prens'in kızları oldukları hikâyesi dolaşıp duruyordu ve kızlar bu düşünceyi değiştirme eğiliminde değillerdi.</p>
	<p class="block_1"> </p>
	<p class="block_2">Marcus babası ve Anthony'nin elinin sıkıca kavramış olan kız kardeşiyle birlikte otururken, Abigail'in salondaki daha atak saray erkânıyla göz göze gelme huyunu görmezden geliyordu. Nicholas Abigail'in Ran Dükü'nün ikinci oğluyla, Elena'nın kayınbiraderiyle neredeyse açıkça flört ettiğini fark etti.</p>
	<p class="block_1"> </p>
	<p class="block_2">Dük Martin yaşlanmıştı, saçları artık neredeyse tamamen aklaşmıştı ve dik postürü ve zinde adımları eksikti. Yaşın alamadığını acı almıştı. Hüzünlü bir şekilde, Nicholas hayattan aldığı hazzın karısının ölümüyle birlikte ölmüş olduğu hükmüne varmıştı. Düklüğü Marcus'a bırakarak emekli olmaktan bahsediyordu. Nicholas bu adımın atılmasına izin verilmeden önce Kral, Arutha ve Martin'in uzun uzun tartışacaklarını biliyordu. Yine de, Martin çocuğunun geri dönmesi sayesinde derinden rahatlamış görünüyordu. Nicholas'a minnettarlığını ifade etmeye çalışmış, aralarında garip bir an yaşanmasına neden olmuştu. Nicholas, çocuğundan haber beklerken, Martin için nekahatin ne büyük işkence olduğunun farkına varmıştı. Nicholas'ın bütün söyleyebildiği, "Benim yerimde olsaydın sen de aynını yapardın," olmuştu.</p>
	<p class="block_1"> </p>
	<p class="block_2">Martin gözlerinde yaşlarla, sadece başını sallayabilmişti; sonra yeğenine sarılmıştı. Nicholas bu açık ifadenin onun için ne kadar zor olduğunu biliyordu.</p>
	<p class="block_1"> </p>
	<p class="block_2">Abigail'in kahkahası Nicholas'ı düşüncelerinden uyandırdı. Arkasına yaslanıp Iasha'nın arkasından Harry'ye, "Sence Marcus buna ne kadar dayanır?" dedi.</p>
	<p class="block_1"> </p>
	<p class="block_2">Harry sırıttı. "Tam şimdi, sanırım birine ellerini Abby'den çekmesini söyleyecek."</p>
	<p class="block_1"> </p>
	<p class="block_2">Brisa Harry'ye masanın altından vurdu ve "Şunu keser misiniz!" dedi.</p>
	<p class="block_1"> </p>
	<p class="block_2">Iasha gülümsedi. "Abby sadece Marcus'un duygularından emin olmak istiyor. O Abby'nin ilk âşığıydı, ancak Marcus'un tek seçenek olduğunu düşünmesini istemiyor." Gülümsedi. "Büyük ihtimalle evlenecekler; Abby onu gerçekten seviyor." Bir an Marcus'u inceledi. "Yeterince yakışıklı, baban gibi." Nicholas'a baktı. "Ama ikisi de senin nazik doğandan yoksunlar." Sonra, şakacı bir şekilde, "Üstelik, kuzenin senin... yaratıcılığından da yoksun," dedi.</p>
	<p class="block_1"> </p>
	<p class="block_2">Nicholas kızaracak kadar terbiyeliydi. Derken yüzü bulutlandı. "Sen nereden..."</p>
	<p class="block_1"> </p>
	<p class="block_2">Brisa sırıttı. "Abby konuşuyor. İlk seferinden sonra biriyle konuşmak zorundaydı. Siz erkeklerin etrafta olmadığınızda kadınların neler konuştuğu hakkında garip fikirleriniz var."</p>
	<p class="block_1"> </p>
	<p class="block_2">Nicholas elini yüzüne götürerek gözlerini kapattı. "Zavallı Marcus." Derken Brisa'yla Iasha'ya bakarken gözleri neredeyse dehşetle kocaman açıldı ve "Ya siz ikiniz?" dedi.</p>
	<p class="block_1"> </p>
	<p class="block_2">Brisa sırıttı ve hiçbir şey söylemedi. Bir an sonra, Nicholas da sırıtmak zorunda kaldı. Sokak kızı enfes görünüyordu. Koyu kızıl saçları yolculuktan bu yana, Anita'yla hizmetçilerinin kafasının tepesinde toplamalarına, gümüş ve incilerle süslemelerine yetecek kadar uzamıştı. Koyu yeşil renkte özel olarak dikilmiş, tenini ve gözlerini vurgulayan bir elbise giymişti.</p>
	<p class="block_3"> </p>
	<p class="block_2">Iasha koyu mavi bir elbise seçmişti ve kolaylıkla saraydaki en çarpıcı kadınlardan biri olmuştu. Hâlâ kendine zengin bir koca bulmaktan bahsediyordu, ancak Nicholas bunu yapmakta çok acelesi olmadığını fark etti.</p>
	<p class="block_1"> </p>
	<p class="block_2">Akşam yemeği bitmek üzereyken Borric geldi ve elini kardeşinin omzuna koydu. Fısıldayarak, "Senin ve hanım arkadaşının varlığı küçük kardeşim, ailenin özel konutuna çağırılıyor," dedi.</p>
	<p class="block_1"> </p>
	<p class="block_2">Harry'ye baktı ve "Sen ve senin leydin de silahtar," dedi.</p>
	<p class="block_1"> </p>
	<p class="block_2">Misafirlerin bazıları at arabasıyla şehre dönmek, diğerleri Krondor ziyaretleri sırasında kendilerine ayrılan konutlara gitmek için ayrılıyorlardı, Kralın ailesi kraliyet ailesinin dairesinde toplanmıştı. Bütün kuzenler, teyzeler, amcalar ve kayınlarla birlikte aile neredeyse bütün düğün grubu kadar kalabalık bir topluluk halinde toplanmıştı.</p>
	<p class="block_1"> </p>
	<p class="block_2">Büyük odaya girdiğinde Nicholas, gümüş grisi saçlarıyla hâlâ sevimli bir kadın olan teyzesi Carline'e gülümsedi. Kocası Laurie, Salado Dükü, Nicholas'a gülümsedi ve göz kırptı. Nicholas gece bitmeden Laurie'nin, her yere yanında götürdüğü eski bir udu çalıp şarkı söyleyerek, ilgi odağı olacağını biliyordu. Gençliğinin ozanları artık yaşamadığından, Laurie hâlâ bir odayı saatlerce kendinden geçirebilecek kadar iyi bir şarkıcıydı. Kızları ve iki oğulları köşede oturmuş, kendilerini mazur göstermeleri kabul edilebilir olur olmaz saraydaki genç maiyetlerden bazılarıyla şehre kaçabilme planları yapıyorlardı. Nicholas bu gençlerle aşağı yukarı aynı yaşta olduğuna inanamıyordu; son bir yılda on yaş yaşlanmış gibi hissediyordu kendini.</p>
	<p class="block_1"> </p>
	<p class="block_2">Gunther, Ran Dükü'nün en büyük oğlu, annesinin yanında oturmakta olan Elena’nın elini tutuyordu. İlk bebeklerinin doğumuna az kala, Elena olumlu bir sevinç ışığı yayıyordu. Anita torunlarının huzurunda olmalarından zevk alıyordu ve büyük ihtimalle aileyi herkesin programlanmış planlarından günlerce fazla Krondor'da tutma planları kuruyordu.</p>
	<p class="block_1"> </p>
	<p class="block_2">Borric'le karısı Prenses Yasmine içeri girdiler ve kapılar arkalarından kapandı. Birkaç küçük çocuk eksikti ve Nicholas aile içindeki bu küçük kutlama sırasında telaş ve huzursuzluk yaratacaklarının düşünüldüğünü anladı. Vakit geç oluyordu ve Borric'le Yasmine'in yaşça büyük diğer iki çocukları çok geçmeden yatırılacaktı.</p>
	<p class="block_1"> </p>
	<p class="block_2">Ailenin dışında Harry'yle Brisa, Iasha ve Abigail'le babası, Baron Bellamy de konuklar arasındaydı. Bellamy'nin iki oğlu Carse'la Crydee'nin yeniden inşa edilmesi işinin basındaydılar.</p>
	<p class="block_1"> </p>
	<p class="block_2">İkinci bir kapı açıldı ve Nakor, harikulade kesimli, beyaz ve gümüş rengi ipliklerden karışık bir tasarımla süslenmiş görkemli bir pelerini olan mavi bir cüppe giymiş olarak içeri girdi. Peşinden, altın rengi saçlı sevimli bir kadına eşlik eden siyahlara bürünmüş bir adam geliyordu.</p>
	<p class="block_1"> </p>
	<p class="block_2">Nicholas'la Harry ağızları açık halde ayağa kalktılar. Nicholas, "Pug, Ryana!" dedi. Kendini toparladı. "Leydi Ryana, bu ne zevk."</p>
	<p class="block_1"> </p>
	<p class="block_2">Güzel ama yabancı görünüşlü kadın, kafasını Nicholas’ın olduğu yöne doğru salladı ve karşılıklı gülümsediler. Çok kendine güvenli görünen bir Prajichetas’la zarif giyimli bir Vajasiah içeri girdi sonra. En son giren Calis oldu ve kapı arkalarından tekrar kapandı.</p>
	<p class="block_1"> </p>
	<p class="block_2">Yaşına göre hâlâ güçlü görünen Kral, bu ılık yaz akşamında yanmayan devasa bir şöminenin önünde duruyordu. Sarı saçları bir yerdeki azıcık bir grilik dışında soluklaşmış, yıllar içinde neredeyse beyazlaşmıştı ve yüzü makamının baskısının çizgilerini yansıtıyordu.</p>
	<p class="block_1"> </p>
	<p class="block_2">Lyam makamının altın tacını rahatlama belirten bir iç çekişle çıkardı. Karısı Kraliçe Magda'ya baktı ve "Bu samimi anlar için yaşıyoruz" dedi -sırıttı ve yüzündeki yıllar kaybolur gibi oldu- "şimdi 'siz' bir süreliğine 'sen' olabilir." Martin ve Arutha gidip kardeşlerinin yanında durdular, Martin yarası yüzünden hâlâ aksıyordu.</p>
	<p class="block_1"> </p>
	<p class="block_2">Bir kapıcı içeri girdi ve bir sıra hizmetkâr şarap arabalarıyla içeri girerken kapıyı açık tuttu. Lyam şaraplar odadaki herkese servis edilene kadar bekledi ve sonra, "Uzak Sahil'de geçen yıl neler olduğunu çoğunuz biliyorsunuz. Ama hepinizin bilmesini istediğim bir şey var ve o da yeğenim Prens Nicholas’ın olağanüstü bir şey yapmış olduğu," dedi. Bütün gözler Nicholas'a dönerken durdu. "Bu ülkeden meşru olmayan yollarla götürülen kuzeni ve diğerleri için dünyanın yarısına yelken açtı ve mantıklı herhangi bir umut olmaksızın bütün kurtarabildikleriyle geri döndü.</p>
	<p class="block_1"> </p>
	<p class="block_2">"Bu kadehi düğün ziyafeti sırasında kaldırmış olmayı isterdim ki, böylece krallıktaki herkes bu şaşırtıcı başarıdan haberdar olsun, ama o Amos'la Alicia'nın zamanı olduğundan, aile ve Nicholas’ın arkadaşları, yalnız kalana kadar beklemenin en iyisi olacağını düşündüm. Şimdi conDoin adına gurur ve onur katan Nicholas için kadeh kaldırmayı öneriyorum."</p>
	<p class="block_1"> </p>
	<p class="block_2">"Nicholas'a," dediler ve içtiler.</p>
	<p class="block_1"> </p>
	<p class="block_2">Hizmetçiler odadan çıktıklarından, Nicholas bütün gözlerin kendi üzerinde olduğunu görebiliyordu. Kızardı, yutkunamadı ve gözleri yaşlarla dolacak oldu. Boğazını temizleyip "Hepinize teşekkür ederim," dedi. Iasha'nın elini sıktı ve "Ama yaptıklarımı iyi erkeklerle kadınların yardımlarıyla yaptım. Bugün aramızda olmayan çoklarının yardımıyla," dedi. Kendi küçük kadehini kaldırdı. "Aramızda olmayan dostlara." "Aramızda olmayan dostlara," diye tekrarladılar ve içtiler.</p>
	<p class="block_1"> </p>
	<p class="block_2">Küçük topluluk, aile ve dostlar hakkında gevezelik eden, daha yaşlı aile üyelerinin sağlığını ya da çocuklarını soran gruplara ayrıldı. Nicholas, topluluğun boyutu ve katılan insanların gücü dışında, bunun başka herhangi bir ailenin bir araya gelişinden farkı olmadığını görerek şaşırdı.</p>
	<p class="block_1"> </p>
	<p class="block_2">Pug yaklaştı ve Nicholas'ı sakin bir köşeye çekti. "Bu seninle ilk konuşma fırsatımız. Sen, herhangi birinin senden isteyebileceği her şeyi yaptın Nicholas, hatta fazlasını."</p>
	<p class="block_1"> </p>
	<p class="block_2">"Teşekkür ederim."</p>
	<p class="block_1"> </p>
	<p class="block_2">Pug, "Birkaç sorun vardır sanırım," dedi.</p>
	<p class="block_1"> </p>
	<p class="block_2">"Dahakon?" dedi Nicholas.</p>
	<p class="block_1"> </p>
	<p class="block_2">"Gerçekten öldü," dedi Pug. "Tehlikeliydi ve seyahat ettiğiniz aylar boyunca onu meşgul ederek güçlerini zayıflattım. O savaş gemisini arkanızdan getirmek için neredeyse kalan bütün gücünü kullandı. Calis o ahşap sapla dikkatini dağıtınca, Ryana'yla başa çıkamadı."</p>
	<p class="block_1"> </p>
	<p class="block_2">"Nakor Anthony'ye nasıl yapılacağını gösterdi." Nicholas gülümsedi. "Ryana'yı beraberinde getirmene şaşırdım."</p>
	<p class="block_1"> </p>
	<p class="block_2">Pug'a da karşılık olarak gülümsedi. Alçak sesle, "Eğitiminin bir parçası. Onun türünden biri için insan olarak kabul edilmek," dedi.</p>
	<p class="block_1"> </p>
	<p class="block_2">Nicholas, Vajasiah'ın Ryana'yla konuşmakta olduğu yere baktı, Vajasiah'ın bütün hareketleri ve yüz ifadesi büyülemek için tasarlanmıştı. "Tam şu an eğitim görüyormuş gibi görünüyor. "</p>
	<p class="block_1"> </p>
	<p class="block_2">Pug gülümsedi. "İnsan davranışlarının henüz anlamadığı ince farkları var. Onun yaşında ve gücünde biri için, çoğu yönden hâlâ çocuk." "Bir soru," dedi Nicholas.</p>
	<p class="block_1"> </p>
	<p class="block_2">"Nedir?"</p>
	<p class="block_1"> </p>
	<p class="block_2">"Adana ilk geldiğimde olacakların ne kadarını çoktan biliyordun?"</p>
	<p class="block_1"> </p>
	<p class="block_2">Pug, "Bir kısmını," dedi. Sesini daha da alçaltarak, "Aal Kâhini’nden beni kapanan bir düzen konusunda uyaran bir haber aldım. Ne yaptığımıza bağlı olarak olası birçok sonuç vardı.</p>
	<p class="block_1"> </p>
	<p class="block_2">"Geldiklerini bilmiş olsaydım, akıncıları yok edebilirdim, ama o zaman Pantathianlar’ın bütün bunlardaki rolü ve salgın tehlikesi hakkında hiçbir şey bilmiyor olacaktım. Mahkûmların peşinden gitmiş olsaydım, sizin kurtardığınız o az sayıda insan bile kaybedilirdi ve Pantathianlar salgın taşıyıcısı işlevi görmeleri için yenileri arayabilirlerdi."</p>
	<p class="block_1"> </p>
	<p class="block_2">Nicholas, "Anlamadığım bir şey var: Bütün bu zahmete neden girdiler? Neden Krondor'a sadece salgın taşıyıcısı göndermediler?" dedi.</p>
	<p class="block_1"> </p>
	<p class="block_2">Pug, "Salgın şehirde patlak verseydi, Yıldızlimanı'yla Tapınaklardaki bütün büyü becerileri, Prensle onun yüksek rütbeli bakanlarının güvende olmalarını sağlayacaktı. Onların liderlikleri çok önemli. Ama salgın sarayda patlak verseydi, babanla bütün danışmanlarının, yüksek rütbeli komutanların, en önemli tüccarlarla lonca sahiplerinin -hepsinin ilk ölenleri olmasının yaratacağı karmaşayı düşünsene," dedi.</p>
	<p class="block_1"> </p>
	<p class="block_2">Nicholas başını salladı. "Yani peşlerine düşmemize ve esas planı öğrenmemize izin vermenin nedeni bu."</p>
	<p class="block_1"> </p>
	<p class="block_2">"En güçlü büyücülerini kontrol altında tutarak, onların planlarını boşa çıkarmana izin vermenin yapılacak en iyi şey olduğunu düşündüm. Bu karanlık meydan okumanın merkezinde olacağını hissettim ve Nakor hükmümü doğruladı." Pug omzunun üzerinden baktı. "Ne büyüleyici bir zihni var. Bir süreliğine benimle Efsuncunun Adası'na dönmeye ikna etmeye çalışıyorum." Nicholas iç geçirdi. "Ya Leydi Clovis?"</p>
	<p class="block_3"> </p>
	<p class="block_2">Pug, "Nakor'un bana onunla ilgili anlattıklarına bakılırsa, büyük ihtimalle hâlâ oralarda bir yerde hayatta ve komplolar üretiyor. Büyük ihtimalle onun sonunu göremedik," dedi. Nicholas, "Ya da Pantathianlar'ın," dedi. Pug genç prense baktı ve "O yüz ifadesini biliyorum; babanın yüzünden yeterince çok gördüm. Beni dinle: biri günün birinde o tehdide son verecek, ama kimse bunun sen olman gerektiğini söylemedi," dedi. Gülümsedi. "Sen payına düşenden fazlasını yaptın." Birlikte konuşmakta olan genç kadınlara bakan Pug, "Senin şu hanımefendiyle evlenecek misin?" diye sordu.</p>
	<p class="block_1"> </p>
	<p class="block_2">Nicholas sırıttı. "Bazen düşünüyorum, bazen düşünmüyorum. Zengin bir koca bulmaktan bahsediyor, çünkü Babamın ya da Kralın böyle bir evliliğe müsaade edeceğine inanmıyor." Sesini tekrar alçaktı. "Ve doğruyu söylemek gerekirse, bazen istiyorum ve bazen onun için zengin bir koca arıyorum."</p>
	<p class="block_1"> </p>
	<p class="block_2">Pug güldü. "Hissettiklerini anlıyorum. Çok gençken, teyzen Carline sık sık aynı şekilde hissetmeme neden olurdu."</p>
	<p class="block_1"> </p>
	<p class="block_2">Nicholas’ın gözleri büyüdü. "Laurie amca biliyor mu?" Pug, "Onları kim tanıştırdı sanıyorsun?" dedi.</p>
	<p class="block_1"> </p>
	<p class="block_2">Kral, "Bir duyum yapacağım," dedi. Bütün gözler ona çevrildi ve "Ludlandlı Lordum Henry beni oğlu Harry'nin evleneceği konusunda bilgilendirdi."</p>
	<p class="block_1"> </p>
	<p class="block_2">Odada tezahürat ve alkışlar duyuldu ve kadınlar Brisa’nın etrafında toplanıp onu kucakladılar. Nicholas'la Pug, Harry'nin kıpkırmızı halde tebrikleri kabul ettiği yere doğru ilerlediler ve Nicholas onun elini sıktı. "Seni piç kurusu," dedi Nicholas bir kahkahayla. "Hiçbir şey söylemedin."</p>
	<p class="block_1"> </p>
	<p class="block_2">Yalnızca Nicholas’ın duyması için öne eğilerek, "Ben önemsiz bir kontun ortanca oğluyum; zengin bir dükün oğlu onu benden çalmadan sormak zorundaydım. İlk karşılaştığımızda, bu kadar güzel olduğuna inanabilir miydin?" dedi.</p>
	<p class="block_1"> </p>
	<p class="block_2">Nicholas onun mantığını haksız bulamazdı. Derken Harry fısıldadı, "Ayrıca, bir bebeğimiz olacak."</p>
	<p class="block_1"> </p>
	<p class="block_2">Nicholas güldü ve "Lyam Amca'ya bunu da duyurtayım mı?" dedi.</p>
	<p class="block_1"> </p>
	<p class="block_2">Harry yüzünü buruşturdu ve elini kaldırdı. "Bu babamı öldürür. Düğünden bir ya da iki hafta sonrasını bekleyeceğiz, sağol."</p>
	<p class="block_1"> </p>
	<p class="block_2">"Ne zaman?"</p>
	<p class="block_1"> </p>
	<p class="block_2">Harry, "Koşullar düşünülürse, bence mümkün olduğunca çabuk," dedi.</p>
	<p class="block_1"> </p>
	<p class="block_2">Nicholas bir kahkahayla bu fikre katıldı.</p>
	<p class="block_1"> </p>
	<p class="block_2">Derken Lyam, "Kardeşim Arutha'nın söyleyecekleri var," dedi.</p>
	<p class="block_1"> </p>
	<p class="block_2">Arutha, nadir gülümsemelerinden biri takınmış halde, "Oğlum ve Harry-" dedi, Amos boğazını belirgin bir şekilde temizledi. Arutha ekledi, "Amiral Trask'ın yardımlarıyla, büyükbabamın Uzak Sahil'i alışından bu yana ilk kez yeni ülkeler fethettiler. Hoş bir şekilde fazla kan dökmeden, diye eklemeliyim." Küçük şişesini şerefe kaldırdı. "Artık Özgürliman'da bir yönetime ihtiyacımız olduğundan, ağabeyimin izniyle, eskiden oğlumun silahtarı olan Harry'yi Özgürliman'la Günbatımı Adaları'nın yeni valisi ilan ediyorum."</p>
	<p class="block_1"> </p>
	<p class="block_2">Lyam, "Ve Prensin Sarayının Baroneti mertebesine terfi ettirildi," dedi.</p>
	<p class="block_1"> </p>
	<p class="block_2">Harry'yi tekrar tebrik ettiler ve Arutha elini sallayarak Nicholas'ı yanına çağırdı. "Ya sen?" diye sordu en küçük oğluna. "Ne yapmak isteyeceğin hakkında hiç düşündün mü? Seni Crydee'ye bir silahtar olarak geri gönderemem, değil mi?"</p>
	<p class="block_3"> </p>
	<p class="block_2">Nicholas, "Biraz düşündüm de, şöyle güzel bir gemi nasıl olurdu?”</p>
	<p class="block_1"> </p>
	<p class="block_2">Amos güldü, "Arutha'ya, artık beni emekli ederek, senin benim işimi alabileceğini söyledim</p>
	<p class="block_1"> </p>
	<p class="block_2">Nicholas da güldü. "Kendime Amiral denilmesine hazır değilim Amos."</p>
	<p class="block_1"> </p>
	<p class="block_2">Amos, "Özgürliman üzerinden başlayacak ticaretle birlikte, Carse da büyük bir ticaret merkezi haline gelecek; orası Uzak Sahil'deki en iyi liman. Korsanlığa bulaşmak İsteyen bir sürü insan olacak, yani orada büyük gemilerde güçlü adamlara ihtiyacımız olacak," dedi.</p>
	<p class="block_1"> </p>
	<p class="block_2">Arutha, "Özgürliman'da ufak bir gemi filosu bulunduracağız. Amos haklı, onayladığınız o aptalca özgür ticaret anlaşmasıyla, üç milletten bütün tüccar, korsan ve kaçakçıyı o adalara çekmiş olacağız. Senin Duncastleli Patrick'in iş kafa kırmaya geldiğinde yeterince becerikli bir adama benziyor, iyi bir Şerif, ama bizim yöneticilere ihtiyacımız olacak, Harry'yi gönderme nedenim de bu. Amos onun tüccarlar ve hırsızlarla uğraşabilecek türden biri olduğunu söyledi," dedi.</p>
	<p class="block_1"> </p>
	<p class="block_2">Amos, "Bu doğru. Tekrar serseriliğe çıkacak olursak, onu anında kendi gemime koyardım; birinci sınıf bir hırsız ve tartışmaları yatıştırmakta hüner sahibi. Ve Brisa o şehirde yolunu bulmayı kesinlikle biliyor," dedi.</p>
	<p class="block_1"> </p>
	<p class="block_2">"Peki o halde," dedi Arutha Nicholas'a. "Kartal'ı Özgürliman'da bıraktığım diğer iki gemiye katılması için gönderiyorum. Sana kaptanlık vereceğiz ve William Swallow'un orada organize ettiği korsanlar birliğinden sorumlu kılacağız. Duyduklarıma bakılırsa, o haydutlar için uygun bir eşleme olacaksın, son zamanlarda senin de korsanlığa bulaştığın düşünülürse." Nicholas sırıttı. "Öyle de denebilir."</p>
	<p class="block_3"> </p>
	<p class="block_2">"Lyam, Martin emekliye ayrıldığında Marcus'u Batının Görevlisi ilan edecek, bu yüzden ona hesap vereceksin." Şakadan ciddi bir ses tonu takındı. "Seni Prens'in Sarayının Kontu yapacaktım ki, bu sana Harry'nin yoldan fazla çıkmadığını gözlemleyecek rütbeyi verecekti, ama belki de Lyam'dan senin için özel bir unvan oluşturmasını istemeliyiz -Kralın Korsanı nasıl?"</p>
	<p class="block_1"> </p>
	<p class="block_2">Nicholas güldü ve "Kaptan yeter, Baba. Amiral olmayı denemek istediğimde sana haber veririm," dedi.</p>
	<p class="block_1"> </p>
	<p class="block_2">Arutha güldü ve kolunu oğlunun omzuna doladı. "Beni gururlandırıyorsun Nicky."</p>
	<p class="block_1"> </p>
	<p class="block_2">Anita da onlara katıldı ve "Leydinden hoşlandım Nicholas. Nadir bulunan bir havası var," diyerek oğluna sarıldı.</p>
	<p class="block_1"> </p>
	<p class="block_2">Nicholas, "O... farklı," dedi.</p>
	<p class="block_1"> </p>
	<p class="block_2">Güldüler ve partiye döndüler. Gece ilerledikçe anılar paylaşıldı, umutlar dile getirildi ve sevinçle üzüntüyü tanıyan bir aile sadece tekrar bir arada olmaktan keyif aldı.</p>
	<p class="block_1"> </p>
	<p class="block_2">- SON -</p>
	<p class="block_1"> </p>
	<p class="block_1"> </p>
	<p class="block_2">Taranmış Belgeyi Düzenleyen: ERASMUS</p>

</body></html>
