<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>02 - Kralın Korsanı  - Gediksavaşları Dünyasından</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_">KAÇIŞ</p>
	<p class="block_3"> </p>
	<p class="block_2">Harry koşarak odaya girdi. Nicholas, "Ne oldu'" diye sordu.</p>
	<p class="block_1"> </p>
	<p class="block_2">Harry soluk soluğa, "Derebeyi'nin müfreze birliklerinden biri bu yana geliyor," dedi.</p>
	<p class="block_1"> </p>
	<p class="block_2">"Buraya mı?" diye sordu Nicholas ayağa kalkıp sandalyesini geri iterek.</p>
	<p class="block_1"> </p>
	<p class="block_2">"Belki. Bilmiyorum. Pazarı geçiyor ve sokaktan aşağı geliyorlar. Ve mutlu görünmüyorlar."</p>
	<p class="block_1"> </p>
	<p class="block_2">Nicholas, "Brisa çatıya çık ve bu yöne geliyorlarsa bağır," dedi. Crydee’li adamlarına emirler yağdırdı ve adamlar emirleri yerine getirmek için koşturmaya başladılar. Gün ortasıydı ve ortak odada yarım düzine yabancı vardı. Nicholas, "Kendini bir kavganın ortasında bulmak istemeyenler buradan derhal uzaklaşsalar iyi olur!" diye bağırdı.</p>
	<p class="block_1"> </p>
	<p class="block_2">Diğerleri sakince dururken, birkaç adam kapıya doğru koşturdu. Birden Nakor bağırdı, "Nicholas!</p>
	<p class="block_1"> </p>
	<p class="block_2">O adam! Gitmesine izi verme!"</p>
	<p class="block_1"> </p>
	<p class="block_2">Zayıf, işçi kıyafeti içindeki bir adam kapıya doğru acele ederken Nicholas hızla döndü. Hançerini çekerek onu durdurmak için sıçradı. Adam kemerinden bir hançer çekti ve savurdu. Vaja adamın arkasında belirip, kılıcını yükseğe kaldırdı ve kendisinden daha küçük olan adamın kafasına indirdi. Hançer adamın gevşeyen parmaklarının arasından kaydı ve adam yere düştü. Ghuda'yla Praji kafa derisindeki bir yaradan hafifçe kan akmakta olan adamı hızla ayağa kaldırdılar.</p>
	<p class="block_1"> </p>
	<p class="block_2">"Onu buradan çıkarın," dedi Amos. "Biri şu pisliği temizlesin."</p>
	<p class="block_1"> </p>
	<p class="block_2">Ghuda ve Praji yarı baygın durumdaki saldırganı arka odaya sürüklediler. Harry diz çöktü ve kanı bir bar çaputuyla sildi, sonra bezi Keeler'a fırlattı, adam bezi alıp barın arkasına sakladı.</p>
	<p class="block_1"> </p>
	<p class="block_2">Nicholas Nakor'a, "Bu da neydi şimdi?" diye sordu. "Askerler gittikten sonra anlatırım," cevabını verdi Nakor arka odaya doğru koştururken.</p>
	<p class="block_1"> </p>
	<p class="block_2">Nicholas, "Marcus, sen, Calis ve Harry," dedi, "Ghuda ve Praji'yle arkada bekleyin. Vaja, burada kal. O askerler içeri girdiğinde hepiniz şaşırmış görünün, ama ben işareti verdiğim anda..." Marcus, "Hazır oluruz," dedi arkaya odaya doğru giderlerken.</p>
	<p class="block_1"> </p>
	<p class="block_2">Ortak odada oturdular, ama elleri kılıç kabzalarının yakınında duruyordu ve eğer sandalyelerinden hızla ayrılmak zorunda kalırlarsa diye masaların konumlarını ve en iyi saldırı hatlarını kestirmeye çalışıyorlardı. Dört adam, yarı boş bardaklarına bakarak, hançerleri saklanmış ama hazır, barda dikiliyordu. Keeler barın arkasına ağır bir arbalet soktu.</p>
	<p class="block_1"> </p>
	<p class="block_2">Nicholas kızgın bir kadın sesi duydu ve Ranjana’nın bir şeyden şikâyet etmekte olduğunu anladı. Kapı çarpılarak açılıp, bir subayla dört muhafız odaya girdiklerinde ne olduğuna bakmak için sandalyesinden yarı kalkmış durumdaydı. Subay, Nicholas’ın Shingazi'nin İskelesi'nde karşılaştıkları yirmi adamın giydiğine benzer bir üniforma giyiyordu.</p>
	<p class="block_3"> </p>
	<p class="block_2">"Burada patron kim?" diye sordu adam yüksek sesle.</p>
	<p class="block_1"> </p>
	<p class="block_2">Nicholas ayağa kalkmaya kaldığı yerden devam etti ve "Ben. Ben Kaptan Nicholas," dedi.</p>
	<p class="block_1"> </p>
	<p class="block_2">Adamın gözleri anında Nicholas’ın ayağına bakmak için kaydı. Prens ensesindeki tüylerin dikildiğini hissetti, ancak kendini sakin olmaya zorladı. Yüzbaşının bütün gördüğü iki normal çizmeydi.</p>
	<p class="block_1"> </p>
	<p class="block_2">"Anladığımız kadarıyla yanında bir kız var," dedi yüzbaşı yavaşça, sesi boğuktu, kelimeleri dikkatli seçerek konuşmuştu. "Eğer o olduğunu düşündüğümüz kişiyse, bir ödüle layık görülebilirsin."</p>
	<p class="block_1"> </p>
	<p class="block_2">Nicholas kendini sırıtmaya zorladı. "Kız mı? Yanımızda kız mız yok."</p>
	<p class="block_1"> </p>
	<p class="block_2">Muhafızların yüzbaşısı adamlarına etrafa dağılmalarını işaret etti. "Bütün odaları arayın."</p>
	<p class="block_1"> </p>
	<p class="block_2">Nicholas en yakındaki muhafızla arkaya açılan koridor arasına girmek için hareket etti. "Arkada birkaç hasta adamım var; rahatsız edilmelerini istemiyorum. Yanımızda kız mız yok dedim." Sesi yüksekti ve kelimeleri açıkça telaffuz etmişti. Elini kemer kılıcına koydu.</p>
	<p class="block_1"> </p>
	<p class="block_2">Muhafız talimat bekleyerek omzunun üzerinden baktı. Yüzbaşı kapıya en yakın adama döndü ve başını salladı. O asker kapıyı açtı ve bir düzine adam daha odaya girdi. "Kendimiz bakmayı tercih ederiz," dedi yüzbaşı adamları içeri girdikten sonra.</p>
	<p class="block_1"> </p>
	<p class="block_2">Nicholas, "Bakmamanızı tercih ederim," dedi. "Bütün bu gürültü de neyin nesi?" diye sordu bir kadın sesi arkadan.</p>
	<p class="block_1"> </p>
	<p class="block_2">Nicholas dönüp baktığında Brisa'nın arkadaki kapıda belirdiğini gördü. Amos'la Anthony'ye baktı, onlarda kıza baktılar.</p>
	<p class="block_3"> </p>
	<p class="block_2">Brisa’nın üzerinde her zamanki erkek gömleği ve altına giydiği bluzu yoktu -gömleğinin önü açık duruyor, Nicholas’ın şüphelendiğinden çok daha iri göğüsleri ve ince bir belle, düz bir karnı açıkta bırakıyordu. Kalçalarında, bir tarafında büyük bir düğümle toplanmış, diğerinden tehlikeli bir şekilde sarkan, hareket ettikçe baldırlarının ve bacaklarının her kıvrımını belli eden ince bir etek vardı. Saçı darmadağınıktı ve esnedi. Kalçalarını abartılı bir şekilde sallayarak yavaş yavaş odanın karşısına geçti. Nicholas’ın yanına gelince kolunu onunkine koyup, "Bütün bu bağırış çağırış da neyin nesi Nicky?" dedi.</p>
	<p class="block_1"> </p>
	<p class="block_2">Muhafız yüzbaşı. "Bana yalan söyledin!" dedi.</p>
	<p class="block_1"> </p>
	<p class="block_2">Nicholas, "Yanımızda kız olmadığını söyledim," karşılığını verdi. "Bu benim kadımın." Bir muhafız koridora doğru hareket ettiğinden, "Hâlâ sizi arkada istemiyorum," dedi.</p>
	<p class="block_1"> </p>
	<p class="block_2">Brisa, "Ah, umurumda değil," dedi, ardında yüzbaşıya, 'Odamız darmadağınık, o yüzden lütfen dikkatli olun," diye ekledi.</p>
	<p class="block_1"> </p>
	<p class="block_2">Nicholas kıza baktı ve kız başını hafifçe salladı. "Pekâlâ," dedi.</p>
	<p class="block_1"> </p>
	<p class="block_2">Yarım düzine asker hanın arka tarafına doğru hareket edip birkaç dakika sonra tekrar belirdiler. "Başka herhangi bir kadından iz yok Yüzbaşı. Sadece arkadaki ortak yatak odasında yatan birkaç hasta adam."</p>
	<p class="block_1"> </p>
	<p class="block_2">Yüzbaşı Nicholas'ı uzun uzun süzdü, sonra döndü ve yorum yapmadan çıktı. Nicholas adamlarından birine başını bir kez sallayınca, adam penceredeki kepenklerin arasından dışarı baktı. "Gidiyorlar Kaptan," diye rapor verdi.</p>
	<p class="block_1"> </p>
	<p class="block_2">Nicholas Brisa'ya döndü. "Neredeler?"</p>
	<p class="block_1"> </p>
	<p class="block_2">"Çatıda," dedi kız rahatlamış bir yüz ifadesiyle. "Nakor ve Calis de onlarla birlikteler."</p>
	<p class="block_3"> </p>
	<p class="block_2">Nicholas sırıttı. "Göz alıcısın."</p>
	<p class="block_1"> </p>
	<p class="block_2">"Bu benim fikrim değildi," dedi Brisa, odadaki bütün erkeklerin ona baktığını fark edince sesi öfkeli bir tını almıştı. Önden kapanan ufak yeleği çekti, sonra küçük giysi yeterli şekilde kapatamayınca kollarını göğsünde kavuşturdu. "Nakor yüzbaşıya bağırdığını duydu. O küçük piç bana söylediğin gibi çatıya tırmanmaya başladığımda, beni merdivenlerden aşağı çekti. Sonra beni Ranjana'nın odasına itti ve Calis, Marcus ve Harry'ye kızları çatıya çıkarmalarını ve merdiveni tavandaki kapaktan yukarı çekmelerini söyledi. Sonra gömleğimi kavradı ve çekip açtı -bütün düğmeleri kopardı ve göz açıp kapayıncaya kadar üzerime geçirdi. Ben daha hareket edemeden, pantolonumu ayak bileklerime çekti ve orada çıplak halde duruyordum! Sonra bana o cadının bu giysilerini giydirdi ve üzerime kısa bir şey giyip dışarı çıkmamı ve herkesi dikkatini birkaç dakikalığına başka yöne çekmemi söyledi."</p>
	<p class="block_1"> </p>
	<p class="block_2">Amos sırıttı. "Şey, benim güzel kızım, bunu kesinlikle basardın."</p>
	<p class="block_1"> </p>
	<p class="block_2">Kız kıpkırmızı olarak döndü ve Ranjana'nın odasına yöneldi. "Hayatımda hiç bu kadar utanmamıştım -etrafta Keshli bir dansöz gibi yarı çıplak gezinmek! O küçük maymunu öldüreceğim!"</p>
	<p class="block_1"> </p>
	<p class="block_2">Nicholas kızın koridorda kaybolmasını ve kısa eteğinin altında kalçalarının hareketini izledi. Amos elini onun omzuna koydu ve Trask'ın "Harry şanslı bir çocuk. O çok güzel bir genç kadın," dediğini duydu.</p>
	<p class="block_1"> </p>
	<p class="block_2">Nicholas bir an gülümsedi, sonra yüz ifadesi ciddileşti. "Bu gece gitmemiz gerek. Ona adımı söylediğimde o yüzbaşının ayağıma bakış şeklini gördün mü?" "Evet. Seni ve Crydee'den gelmiş olabilecek herhangi birilerini arıyorlar." Çenesini ovuşturdu. "Unutma, birini kontrol etmesi için geri göndermedilerse, Raptor'un batmış olduğunu bilmiyorlar. Crydee'de öldürmediklerinin her an peşlerinden gelmelerini bekliyorlar. Eğer Nakor haklıysa ve her şeyin arkasında şu Leydi Clovis varsa, onun siyah gemisini takip eden gemide olmandan şüphelenmiş olabilir. Akıncıları büyük ihtimalle Quegli tüccar Vasarius'tan Crydee'deki önemli herkesin bir tarifini almışlardır. Akında kimlerin öldürülmediğini biliyorlar. Burada Martin liderlik ediyor olsaydı..." Kafasını iki yana salladı. "Ne olacağını kim bilir."</p>
	<p class="block_1"> </p>
	<p class="block_2">Nicholas, "Marcus'la Harry'yi görmedikleri için mutluyum. Kardeş gibi görünen iki kuzen ve aynı yaşlarda kızıl saçlı genç bir adam fazla rastlantı olacaktı. Yine de geri gelebilirler," dedi. "Ve biri onlara Ranjana'nın burada olduğunu söylemiş," dedi Amos. "Belki o Anward Nogosh Pata efendisinin Derebeyi'yle ilişkilerine gelen zararın bir kısmını karşılamaya çalışıyordu."</p>
	<p class="block_1"> </p>
	<p class="block_5">Bir bağırış Nicholas'la Amos'un arkaya koşturmalarına neden oldu, oraya vardıklarında Brisa'nın bir eliyle Nakor'un kafasına ve omzuna vurmakta olduğunu ve diğer eliyle yeleğinin önünü kapalı tutmaya çalıştığını gördüler. Ufak adam, "Düğmeleri dikerim! Bunu hemen yaparım!" diye bağırırken yarı gülüyordu.</p>
	<p class="block_3"> </p>
	<p class="block_2">Ranjana'nın ruh hali de Brisa'nınkinden iyi değildi. "O adam bana ellerini sürdü!" derken</p>
	<p class="block_1"> </p>
	<p class="block_5">Nicholas'a karanlık bir bakış fırlattı. Nicholas’ın hatırlayabildiği kadarıyla ilk kez yüzünde kocaman bir gülümseme olan Calis'i işaret etti. "Beni merdivenden yukarı itti ve ellerini kıçıma koydu!" diye şikâyet etti kız kızgınlıkla. "Onu fillere çiğneteceğim!"</p>
	<p class="block_3"> </p>
	<p class="block_2">Calis omuz silkti. "Hizmetçiler kadar hızlı hareket etmiyordu ve yüzbaşının arama emri verdiğini duydum."</p>
	<p class="block_1"> </p>
	<p class="block_2">Nicholas, "Kızım, bu adamlar seni buradan alıp Derebeyi'nin sarayına götürebilirlerdi ve sanırım günbatımını görecek kadar yaşamazdın. Şimdi sessiz ol ve odana gidip eşyalarını topla," dedi.</p>
	<p class="block_1"> </p>
	<p class="block_2">"Gidiyor muyuz?"</p>
	<p class="block_1"> </p>
	<p class="block_2">Nicholas başıyla onayladı. "Yarın, ama erkenden. Bu yüzden hizmetçilerinin bu akşam yemeğine kadar her şeyi hazır etmelerini sağla. Şimdi, git!"</p>
	<p class="block_1"> </p>
	<p class="block_2">Brisa Nakor'u ittirdi ve "Düğmelerimi kendim dikeceğim, ancak yine de ödeşeceğiz," dedi.</p>
	<p class="block_1"> </p>
	<p class="block_2">Ranjana'nın arkasından onun odasına girdi ve kapıyı çarparak kapattı. Nakor sırıttı. "Bu eğlenceliydi."</p>
	<p class="block_1"> </p>
	<p class="block_2">Bir dakikalığına kapıyı seyredip, Brisa'nın şekilsiz erkek giysilerine bürünmemişken ne kadar çekici olduğunu düşünen Nicholas sadece, "Eminim öyledir," diyebildi.</p>
	<p class="block_1"> </p>
	<p class="block_2">"Sen garip bir adamsın," dedi Amos Nakor'a gülerek.</p>
	<p class="block_1"> </p>
	<p class="block_2">"O adamın gitmemesi gerektiğini nasıl anladın?" diye sordu Nicholas Nakor'a, Marcus'la Harry çatının merdivenlerinden aşağı inerlerken.</p>
	<p class="block_1"> </p>
	<p class="block_2">"Kokusunu aldım," dedi Nakor, kendisini izlemelerini işaret ederek. Onları Ghuda'yla Praji'nin bilinçsiz adamın her iki yanındaki yataklarda oturmakta oldukları ortak yatak odasına götürdü. Nakor adama doğru gitti ve gömleğini açtı. Adamın boynunda bir ipe bağlı duran küçük bir keseyi çekip çıkardı. "Gördünüz mü?"</p>
	<p class="block_1"> </p>
	<p class="block_2">Nicholas keseyi aldı ve tanıdık keskin bir koku aldı. "Karanfil mi?"</p>
	<p class="block_1"> </p>
	<p class="block_2">Nakor başıyla onayladı. "Kokusunu daha önce de almıştım, bir ya da iki gün önce onu ortak odada, ilk gördüğümde, Sonra gitmeye kalkıştığında kokuyu tekrar aldım."</p>
	<p class="block_1"> </p>
	<p class="block_2">Amos keseyi aldı ve bir yığın karanfili dışarı döktü. "Yani bütün bunlar ne demek oluyor?"</p>
	<p class="block_1"> </p>
	<p class="block_2">"Karanfil. Clovis*. Çok açık." </p>
	<p class="block_1"> </p>
	<p class="block_2">*) Burada yazar "clove" anlamına gelen karanfille Leydi Clovis'in adı arasında benzerlik kuruyor, (ç.n.)</p>
	<p class="block_1"> </p>
	<p class="block_2">"Yine de anlamıyorum," dedi Amos.</p>
	<p class="block_1"> </p>
	<p class="block_2">"Kesh'in Delk lehçesinde karanfile ne denir biliyor musun?" Amos, "Hayır," dedi.</p>
	<p class="block_1"> </p>
	<p class="block_2">"Karagül. Kesh kuşağının güneyindeki istediğin tüccara sor. Benim biraz zamanımı aldı," diye kabullendi Nakor. "Bu adamın neden karanfil gibi koktuğunu anlayamadım. Ama aklıma geldi." Keseyi Amos'tan aldı. "Bir başka casusa mesaj bırakacaklarsa, diyelim ki, önceden kararlaştırılmış bir yerde, bu karanfil keselerinden birini de mesajın yanına koyuyorlar ve diğer casus gerçek olduğunu anlıyor. Basit."</p>
	<p class="block_1"> </p>
	<p class="block_2">Nicholas, "Çook," dedi.</p>
	<p class="block_1"> </p>
	<p class="block_2">Amos, "Hem de çok", dedi.</p>
	<p class="block_1"> </p>
	<p class="block_2">Nicholas, "Hükmetmek ve yarışmak için. Ama kimlerle karşı karşıya olduğumuzu ve güdülerinin ne olduğunu hatırla, yeterince etkili olduklarını göreceksin," dedi.</p>
	<p class="block_1"> </p>
	<p class="block_2">Amos başıyla onayladı. Nicholas’ın ona söylemiş olduğu şeyi ve Sethanon Savaşı'nda görmüş olduklarını hatırladı. Pantathianlar üstün gelme ve hükmetmeyle ilgili değillerdi. Hayattaşı aracılığıyla tanrıçalarını hatırlamaya odaklanmış bir ölüm mezhebiydiler. Ölüm tek amaçsa, insanın o kadar da akıllı olmasına gerek yok, diye düşündü Amos.</p>
	<p class="block_1"> </p>
	<p class="block_2">"Bununla ne yapacağız?" diye sordu Ghuda, bilincini kaybetmiş casusu kastederek.</p>
	<p class="block_1"> </p>
	<p class="block_2">Nicholas, "Bağlayın ve güvenli bir yerde tutun. Biz gittikten bir gün sonra Keeler serbest bıraksın. Ya güvenle uzaklaşmış oluruz ya da... önemi olmaz," dedi.</p>
	<p class="block_1"> </p>
	<p class="block_2">Diğerleri başlarıyla onayladılar. Bununla ne kastettiğini tam olarak anlamışlardı.</p>
	<p class="block_1"> </p>
	<p class="block_2">Brisa pantolonunu üzerine geçirip bel ipini güzelce bağladı, sonra Ranjana'nın üzerine diktiği karanlık bakışlara aldırmadan yere oturdu. Yarı çıplak çıkmayı reddetmişti, bu yüzden soylu kadının odasından ayrılmadan düğmeleri gömleğine dikmekte ısrar etmişti. Hizmetçilerden birinden bir iğne ve iplik uydurmuştu.</p>
	<p class="block_1"> </p>
	<p class="block_2">"Sıradan adamların kaba ellerinin sana dokunmasına alışık olabilirsin," dedi Ranjana ısırır gibi bir sesle, "ama ben değilim!"</p>
	<p class="block_1"> </p>
	<p class="block_2">Brisa, "Sinirini başkasından çıkar kızım. Ben uğraşmaya niyetli değilim," dedi. İpi ısırdı ve ilk düğmenin sağlamlığını kontrol etti. ikinciyi dikmeye başlarken, "Ve fark etmeyecek kadar aptalsan, Calis benim sıradan diyeceğim bir adam değil," dedi.</p>
	<p class="block_1"> </p>
	<p class="block_2">Ranjana huysuz tavrını, "Sıradışı bir şekilde güçlü. Ben şişman değilim, ama herhangi bir adamın beni bu kadar süratle ve kolayca yukarı iteceğini tahmin etmezdim," diyecek kadar kaybetti. "Hem de, eğer merdivenin üzerindeyse, tek elle." Hizmetçiler, hepsi de çatıda olduklarından ve bunların hiçbirini görmediklerinden, şaşkınlıkla bakıştılar. Ranjana, "Çirkin de değil üstelik, hoş onda tuhaf bir şey var ama," dedi.</p>
	<p class="block_1"> </p>
	<p class="block_2">"Tahmin edebileceğinden de fazla," dedi Brisa alaysı bir ifadeyle.</p>
	<p class="block_1"> </p>
	<p class="block_2">Ranjana, "Bilmek isteyeceğimden fazla. Hizmetçilerim sıradan adamları tanıyabilirler ve onlara alışık oldukları da açık, ama ben mevkii sahibi, zengin ve güçlü bir adam için ayrıldım," dedi.</p>
	<p class="block_1"> </p>
	<p class="block_2">"Ve bu Derebeyi'nin on beşinci karısı olmanın özel bir şey olduğunu mu düşünüyorsun?"</p>
	<p class="block_1"> </p>
	<p class="block_2">Brisa kafasını iki yana salladı. "Herhangi biri."</p>
	<p class="block_1"> </p>
	<p class="block_2">Ranjana gülümsedi. "Kaptanınız sert bir şekilde yakışıklı ama gülümsemesinden hoşlanıyorum." Brisa’nın ona eğlenerek baktığını gördü ve "Ama benim gibi biri için çok sıradan bir adam," dedi.</p>
	<p class="block_1"> </p>
	<p class="block_2">Brisa kendine engel olamadı ve kahkahaya boğuldu. "O kadar komik olan ne?" diye sordu Ranjana ısrarla. "Ah, hiçbir şey," dedi Brisa ikinci düğmeyi de bitirerek. "Hayır, nedir?" diye sordu Ranjana, Brisa üçünü düğme üzerinde çalışmaya başlarken.</p>
	<p class="block_1"> </p>
	<p class="block_2">Brisa bir an için onu duymazdan geldi; üçüncü düğmeyi dikmeyi bitirdi ve sonuncuya başladı. "Kız," dedi Ranjana. "Bu kadar komik olan ne?"</p>
	<p class="block_1"> </p>
	<p class="block_2">Brisa iğneyi bıraktı ve erkek gömleğini üzerine geçirdi. Ayağa kalkarak, "Sadece bazılarının neyin soylu neyin sıradan olduğuna dair tuhaf fikirleri var o kadar. Haftalardır yanında duruyor olsan da bir prensi tanıyamadın," dedi. Başka söz etmeden odadan çıktı.</p>
	<p class="block_1"> </p>
	<p class="block_2">Ranjana elleri kalçalarında bir an durdu, sonra fırtına gibi kapıya gitti ve kapıyı ardına kadar açtı. Dışarıda bir muhafızı duruyordu ve kız etrafından dolaşmaya kalkıştığında, "Üzgünüm, hanımefendi, ama odanızda kalacak ve eşyalarınızın toplanmasına nezaret edeceksiniz," dedi. "O kızla konuşmama gere..."</p>
	<p class="block_1"> </p>
	<p class="block_2">Asker lafını kesti. "Üzgünüm, hanımefendi. Kaptan yemeğe kadar toparlanmak dışında bir şey yapmayacağınız konusunda kesin konuştu."</p>
	<p class="block_1"> </p>
	<p class="block_2">Ranjana odasına geri çekildi ve kapıyı kapattı. Yüzünde düşünceli bir ifadeyle döndü ve "Prens mi?" dedi. Bir anlık bir düşünmeden sonra ellerini çırptı ve "Çabuk! Ne bekliyorsunuz. Yemeğe kadar her şey paketlenip yolculuk için hazırlanacak!" dedi.</p>
	<p class="block_1"> </p>
	<p class="block_2">Hizmetçilerinin giysi ve mücevherlerini toplamak için acele ettiklerini gören Ranjana yatağına geçti ve düşünceli bir halde uzandı. "Bir prens ha?" derken yüzüne bir gülümseme yerleşti ve alçak sesle bir melodi mırıldanmaya başladı.</p>
	<p class="block_1"> </p>
	<p class="block_2">Güneş batıda batarken, Harry rıhtıma yönelmiş at ve yük arabaları sırasına bakarak sinirli bir şekilde ayakta duruyordu. Teknelerin hepsi gece ya da gündüz her an yola çıkmaya hazır olmaları için fazladan para ödenmiş kiralık kayıkçılarla dolu bekliyorlardı. Tuka hiçbirinin ortadan kaybolmadığından ya da beklerken sarhoş olmadığından emin olmak için rıhtımdaydı. Muhafız rolü yapan Praji, Vaja ve yirmi dört tüccar küçük araba sürücüsünün emirlerine itaat edildiğinden emin olmak için oradaydılar. Calis'le Marcus da onlara katılacaktı ve tekneler nehirden aşağı yola koyulduklarında, mahkûmları Dahakon'un malikânesinden dışarı çıkarmak onların işi olacaktı.</p>
	<p class="block_1"> </p>
	<p class="block_2">Harry dört muhafızı küçük kafilenin başına gitmeleri için yönlendirirken, Brisa da Ranjana'yla hizmetçilerini güdüyordu. Nicholas, kızları nehirden yukarı eşlikçiler almak için yeterli parayla serbest bırakmadan, bir süre daha kendi grubuyla birlikte tutmaya karar vermişti. Harry endişeliydi; Ranjana Brisa'ya karşı bile tatlılık derecesinde işbirlikçi davranıyordu.</p>
	<p class="block_1"> </p>
	<p class="block_2">Soylu kadın ne zaman bir soru sorsa Brisa şüpheyle bakıyor, ama tartışmalardan kurtulmaktan hoşnuttu. Brisa, beklenmedik hareketler ya da izlenmeyle ilgili işaretler arayarak gözlerini ikindi gölgelerinde dolaştırırken, bu arada gevezelik eden Ranjana'yı da yarım kulak dinliyordu. Soruların çoğu Nicholas'la ilgiliydi, Brisa bu sorulara belirsiz yanıtlar veriyordu.</p>
	<p class="block_1"> </p>
	<p class="block_2">Harry dev gibi meydanın kuzey tarafından bir bağırış ve bir karmaşa sesi duyduğunda son arabanın pazardan ayrılışını seyrediyordu. Bir asker birliği, herkesi kamçılarla yoldan dağıtarak görüş alanına girdi. Ardından her biri mahkûmlar taşıyan bir dizi araba geliyordu. Derken Harry'nin gözleri kocaman açıldı.</p>
	<p class="block_1"> </p>
	<p class="block_2">Kendi araba sürücüsüne döndü. "Önündeki herkesin rıhtıma düzenle girmesini sağlarsan sana ikramiye var. Efendime bir haber iletmeliyim!"</p>
	<p class="block_1"> </p>
	<p class="block_2">Araba sürücüsü, "Ne kadar?" diye bağırırken Harry dükkân sahipleri ve tüccarlar arasında kendine yol açarak pazarın arka tarafına koşturdu. Yüksek arabalardaki mahkûmlardan bazılarının kafaları gibi, töreni seyretmek için toplanmış kalabalığın önünde iki muhafız subayının miğferlerinin tüylerini görebiliyordu.</p>
	<p class="block_1"> </p>
	<p class="block_2">Harry iyice görebilmek için kendine önlere doğru yol açtı, sonra döndü ve yoluna çıkan herkesi yere devirerek kalabalığın içinden geri atıldı. O hana doğru koşarken onu bir beddua ve küfür dalgası izledi.</p>
	<p class="block_1"> </p>
	<p class="block_2">Birkaç dakika sonra ortak odaya daldı, bir düzine meraklı askeri geçti ve Nicholas’ın odasına yöneldi. Kapıyı çalmadan içeri girdiğinde Nicholas’ın Amos, Ghuda, Marcus ve Calis'le birlikte gecenin planını gözden geçirdiklerini gördü. Anthony ve Nakor, ufak adamın hayati olduğunda ısrar ettiği gizemli bir işi yapmak için gitmişlerdi.</p>
	<p class="block_1"> </p>
	<p class="block_2">"Ne var?" dedi Nicholas. "Arabaların yanında olman gerekiyordu."</p>
	<p class="block_3"> </p>
	<p class="block_2">"Mahkûmları naklediyorlar!" dedi Harry neredeyse nefesi kesilerek.</p>
	<p class="block_1"> </p>
	<p class="block_2">"Nereye?" dedi Amos.</p>
	<p class="block_1"> </p>
	<p class="block_2">Harry nefes aldı. "Güney batıya. Rıhtımlara gidiyorlarmış gibi görünüyor!"</p>
	<p class="block_1"> </p>
	<p class="block_2">"Kahretsin!" dedi Nicholas, diğerleri onu ve Harry'yi izlerken ite kaka kapıya yöneldi. Ortak odada Nicholas döndü ve "Calis, Marcus, nehir iskelelerine gidin. Bizden haber almazsanız, planladığımız gibi davranın. Değişen bir şey olursa, haberci göndeririz," dedi.</p>
	<p class="block_1"> </p>
	<p class="block_2">Hanın dışında ayrıldılar ve Harry, Amos, Ghuda ve Nicholas arabaların ardından aceleyle koşturdular. Son arabanın peşine takılarak atlı iki muhafız tarafından kuşatılmış alayın arkasından ilerlediler. Nicholas, "Bu yüzlerden birini tanıyorum -Edward bu, kaleden bir uşak," dedi.</p>
	<p class="block_1"> </p>
	<p class="block_2">Son arabanın arkasında, yüzünde boş bir ifadeyle boşluğa bakarak oturmakta olan bir adamı işaret etti.</p>
	<p class="block_1"> </p>
	<p class="block_2">Amos, "Bir sorunu varmış gibi görünüyor," dedi. Ghuda, "Hepsinin var," dedi.</p>
	<p class="block_1"> </p>
	<p class="block_2">Nicholas sokağın kenarına geçti ve mesafenin bir kısmını almak için koştu, elinde bir tepsi meyveyle arabaları seyretmekte olan bir kadını neredeyse yere düşürerek yola geri döndü. Kadın ona bağırdı ve muhafızlardan biri sorunun ne olduğunu görmek için döndü.</p>
	<p class="block_1"> </p>
	<p class="block_2">Nicholas kadına döndü ve "Üzgünüm," dedi. "Nereye gittiğine dikkat et, seni aptal!" diye bağırdı kadın. "Sen kime aptal diyorsun!" diye bağırarak karşılık verdi Nicholas. Derken Ghuda kolunu kavradı ve "Bakmayı bıraktı," dedi.</p>
	<p class="block_1"> </p>
	<p class="block_2">Yola koyuldular ve Nicholas arabaları görmek için boynunu uzattı. Rıhtıma gelene kadar arabaları takip ettiler. Pazar kalabalığı azaldığında, fark edilmemek için arabaların daha da gerisinde kalmak zorunda kaldılar. Sanki bir işleri varmış gibi bir dizi barakaya doğru sallana sallana yürüyerek nihayet yaklaşabildiklerinde, alayı güzelce inceleyebildiler. Mahkûmları limandaki bir gemiye götürmek için bekleyen kayıklar vardı.</p>
	<p class="block_1"> </p>
	<p class="block_2">Amos Nicholas'la Harry'yi iki barakanın arasından arkaya çekti ve Ghuda da peşlerinden geldi.</p>
	<p class="block_1"> </p>
	<p class="block_2">"Bu da ne?" dedi Amos.</p>
	<p class="block_1"> </p>
	<p class="block_2">Nicholas, "Bilmiyorum. İnsanlarımızda yolunda gitmeyen bir şey var," dedi.</p>
	<p class="block_1"> </p>
	<p class="block_2">"Belki de bunlar bizim insanlarımız değildir," dedi Harry. "Belki bunlar kopyalardır."</p>
	<p class="block_1"> </p>
	<p class="block_2">Nicholas küfretti. "Eğer bu doğruysa, bunu öğrenmek için yine de malikâneye girmek zorundayız." Bir dakika düşündü, sonra, "Harry, nehir iskelelerine geri dön ve Calis'le Marcus'a hemen karşıya geçmelerini söyle. Calis'in içeri girmesini ve insanlarımızın hâlâ içeride olup olmadığına bakmasını istiyorum. İçerdelerse, Praji ve Vaja'ya haber göndermelerini ve planı uygulamalarını sağla. İçerde değillerse... ya da insanlarımız ölmüşse, intikam için akın yapmak faydasız. Onlara ne yapacaklarını söyleyene kadar tekneleri nehir iskelelerinde tutmalarını sağla. İnsanlarımız oradaysa, nehir teknelerinden sen sorumlusun. Onları buluşma noktasına götür ve insanlarımızı güverteye çıkar, sonra limana ilerleyin." Harry, "Anladım," dedi ve gitmek için döndü.</p>
	<p class="block_1"> </p>
	<p class="block_2">"Harry!" diye bağırdı Nicholas arkasından.</p>
	<p class="block_1"> </p>
	<p class="block_2">Harry durdu. "Ne var?"</p>
	<p class="block_1"> </p>
	<p class="block_2">"Sağ kal."</p>
	<p class="block_1"> </p>
	<p class="block_2">Harry karşılık olarak sırıttı. "Sen de Nicky," yanıtını verdi ve koşturdu.</p>
	<p class="block_3"> </p>
	<p class="block_2">Geri kalan üçü ilk tekne grubu ilk gemiye ulaşana kadar seyrettiler, sonra Amos küfretti. "İki gemiyi de götürüyorlar!" "Ne zaman?" diye sordu Nicholas.</p>
	<p class="block_1"> </p>
	<p class="block_2">Amos etrafa yerel gelgitleri ve yelken koşullarını sormuş, ancak şüphe uyandırmadan fazla bilgi edinememişti. "En iyi tahminim gece yarısıyla şafak arasında bir vakitte," dedi. "Çalabileceğimiz başka bir şey yok mu?" Amos koya bakındı. "Bir suni gemi geldi gitti. Ama..." Eliyle işaret etti. "Şu begala" İki direkli, üçgen yelken teçhizatlı daha küçük bir gemiyi kastediyordu. "Sığ sular için, ama hızlı. Limandan bu savaş gemilerinden önce çıkarsak, birinin sahilin yukarısında yolunu kesebiliriz. Limandan çıkarken, buranın doğusundaki yarımadayı dönmek için güneydoğuya dönene kadar, rüzgârı arkalarına almaları gerekecek. Sıradaki ikinci gemiyi alabiliriz -diğeri yardım etmek için zamanında dönemez. Ama dönmeden yakınlarında olmamız gerek, yoksa iki gemiyi de elimizden kaçırırız."</p>
	<p class="block_1"> </p>
	<p class="block_2">Ghuda, "O küçük gemi herkesi alabilir mi?" dedi. "Hayır," dedi Amos. "Geri dönmek, insanları yüklemek, sonra ilk geminin ardından yola koyulmak zorunda kalacağız." Nicholas, "Diğeri hakkında endişelenmeden birini ele geçirmeliyiz. Hadi. İyisi mi hana geri dönelim ve nehre değişiklik hakkında haber gönderelim," dedi.</p>
	<p class="block_1"> </p>
	<p class="block_2">Yola koyuldular ve birdenbire Nicholas, "Ah, tanrım!" dedi. "Ne?" diye sordu Amos. "Nakor."</p>
	<p class="block_1"> </p>
	<p class="block_2">Ghuda, "Gerçekten de 'Ah, Tanrım!" dedi. "Onunla Anthony'nin ne yaptığını bilen var mı?" "Hayır," dedi Nicholas. "Sadece biz şehirden çıkmadan bir arı kovanını karıştırmamasını umabiliriz."</p>
	<p class="block_3"> </p>
	<p class="block_2">Aceleyle hana gittiler.</p>
	<p class="block_1"> </p>
	<p class="block_2">Gece çöktüğünde, Calis malikânenin duvarının üzerinden atladı. Fark edilmekten çekinmeyerek aceleyle hareket etti. Normal koşullarda sınırlı güvenliğe aşinaydı ve Nicholas’ın mahkûmların gemiye nakledildikleriyle ilgili haberi malikânede herhangi birinin olmasını daha da az olası hale getiriyordu.</p>
	<p class="block_1"> </p>
	<p class="block_2">Büyük bir çalı çitin köşesini döndüğünde neredeyse bir muhafıza çarpıyordu. Adam tepki veremeden Calis elinin tersiyle vurup, adamı boğazından yakalayıp nefes borusunu paramparça etti. Muhafız yere çarparak sırtüstü düştü. Calis adamın ölmesini seyretmeyi beklemeden aceleyle ilerledi.</p>
	<p class="block_1"> </p>
	<p class="block_2">Calis talihe ya da kadere boşuna lanet okumaya alışık değildi, ancak malikânede devriye olarak bırakılmış bir muhafızla ilgili uzun ihtimallere rağmen, zamanın gizlilikten daha önemli olduğunu biliyordu. Mahkûmların son gördüğündeki halleri, onları tutsak edenlerin mahkûmların yaşayan kopyalarını yapmak için hayatta kalmalarını sağlamaktan başka bir dertleri olmadığını gösteriyordu ve artık iş tamamlanmış gibi göründüğü için, onları hayatta tutmak için bir neden kalmayacaktı.</p>
	<p class="block_1"> </p>
	<p class="block_2">Çakıllardaki çizme sesleri bir başka muhafızın yaklaştığına işaret ediyordu ve Calis küçük bir bahçıvan barakasının arkasında yere yapıştı. Asker geçip gidince Calis ayağa kalktı ve hızla uzanarak adamı çenesinden ve ensesinden kavradı. Ürken asker ellerini kaldıramadan Calis onun boynunu kırdı.</p>
	<p class="block_1"> </p>
	<p class="block_2">Calis koştu. Mahkûmların tutulduğu duvarlı bahçeye ulaştı ve sıçrayarak duvarın üzerine indi. İyice çömelerek mahkûmların, kendilerini tutsak edenler ve kopyalara dönüşen yaratıklar tarafından terk edilmiş hâlâ şiltelerinin üzerlerinden uzanmakta olduklarını gördü.</p>
	<p class="block_3"> </p>
	<p class="block_2">Calis her birinin istisnasız bilincini kaybetmiş ama sağ olduklarını gördü. Aşağı atladı ve en yakın mahkûma yaklaştı. Artık sıska ve pis genç bir adamın yanında diz çökerek adamı ayağa kaldırmayı denedi. Adam yumuşak bir şekilde inledi, ama uyanmıyordu.</p>
	<p class="block_1"> </p>
	<p class="block_2">Calis başını kaldırınca buraya son gelişinden bu yana bir şeyin değişmiş olduğunu gördü. Elf ayağa kalktı ve hızla meydanın diğer ucuna yürüdü. Orada ilk bakışta bir elfe benzeyen ama yakından bakınca tamamen başka bir şeyin, gerçek boyutlarda bir heykeli vardı. Derken ensesindeki ve kollarındaki tüylerin diken diken olduğunu hisseden Calis'in üzerine bir korku hücum etti. Hayatında hiç böyle bir dehşet hissetmemişti, ama karşısında duran şeyle daha önce hiç karşılaşmamıştı. Put bir Valheru'ydu, Midkemia'nın çoktan unutulmuş efendilerinin ikonu. Ve Calis'in varlığında temel ve derin bir şey tepki gösterdi. Doğuştan sadece yarı elf olabilirdi, ama o yarısı yaşayan hiçbir mahluğun bu hayatta görmediği şeyin karşısında korkuyla çığlık attı. Sadece babası Thomas'ın Valheru'yla ilgili ilk elden bilgisi vardı ve o da o mirasın sefiri olduğundan. Bir süre için hem insan hem de Ejderha Lordu olmuştu ve binlerce yıl önce ölmüş bir yaratığın anılarını taşımıştı.</p>
	<p class="block_1"> </p>
	<p class="block_2">Calis heykeli inceleyerek etrafını dolaştı. Bir zırhla miğfer giymiş dişi bir Valheru'ydu. Miğferine ve taşıdığı kalkana kakılmış motif yılandı. Calis o an Nicholas’ın en kötü korkusunun gerçek olduğunu anladı: Bütün bunların arkasında hiç şüphesiz Pantathian yılan rahipleri vardı. Bu Alma-Lodak'aydı, yüzyıllar önce Pantathianları yaratan, yılanlara, eğlendirici ama sıradan yaratıklara, yurdunda hizmet etmeleri için bilinç ve zekâ veren Valheru. Ama Valheruların Midkemia'dan ayrılmalarından sonraki yüzyıllarda bu yaratıklar yavaş yavaş gelişmiş, onu bu dünyaya geri getirmek için komplolar kurmaları gerektiğine inanarak kayıp tanrıçaları Alma-Lodak'a tapınan bir ölüm mezhebi haline gelmişlerdi, hepsi ölecek ve onun hizmetine gireceklerdi ve Pantathianlar sadakatlerinin ödülü olarak yarı tanrı mertebesine yükseltileceklerdi.</p>
	<p class="block_1"> </p>
	<p class="block_2">Calis daldığı hayallerden silkindi ve oradan uzaklaştı. Çift kapılardan birini iterek açtı ve kare binanın içine ilk kez baktı. Biraz daha zincir ve terk edilmiş bazı aletler dışında boştu.</p>
	<p class="block_1"> </p>
	<p class="block_2">Calis Marcus'a ve nehrin karşı kıyısındaki Harry'ye haber ulaştırmak için aceleyle koşturdu.</p>
	<p class="block_1"> </p>
	<p class="block_2">Mahkûmlara çok yakında yardım ulaştırmazsa, büyük ihtimalle öleceklerini biliyordu.</p>
	<p class="block_1"> </p>
	<p class="block_2">* * *</p>
	<p class="block_1"> </p>
	<p class="block_2">Margaret el ve ayak bileklerini sararak onu yerinde tutan, rüzgârda uçuşan ipek sülüklere karşı debelendi. Bağırmak istedi, öfke ve korkuyla çığlık atmak, fakat ağzı yumuşak bir şeyle doluydu ve onu engelliyordu. Karanlıkta bir şekil yaklaştı.</p>
	<p class="block_1"> </p>
	<p class="block_2">"Ah!" dedi Margaret dik oturarak. Yatak terden sırılsıklamdı. Oda karanlıktı. Başı bu genç yaşında yaşadığı en kötü baş ağrısıyla zonkluyordu.</p>
	<p class="block_1"> </p>
	<p class="block_2">Abigail yatağında uykulu sorgulayan sesler çıkararak kıpırdandı.</p>
	<p class="block_1"> </p>
	<p class="block_2">Margaret derin bir nefes alıp kendine hakim oldu. Kalbi deli gibi çarpıyordu ve kendini sanki koşmuş gibi hissediyordu. Yataktan çıkınca dengesiz olduğunu hissetti, zihni fırıl fırıl dönüyordu, sadece bir dakika önce hissettiği korku ona berraklığa yakın bir şeyler veriyordu. Bir elini koydu ve duvara yaslanarak kendini durdurdu, bu arada kulakları çınlıyor ve hızla çarpan kalbi kafasında tuhaf bir zonklamayla yankılanıyordu.</p>
	<p class="block_1"> </p>
	<p class="block_2">Onunkiyle Abigail'in yatağı arasındaki masada tutulan su sürahisine uzandı ve boş olduğunu gördü. Bu ona garip geldi.</p>
	<p class="block_3"> </p>
	<p class="block_2">Abigail'in yatağına gitti ve "Abby?" dedi. Sesi kendi kulaklarında donuk bir gaklama gibi çınladı.</p>
	<p class="block_1"> </p>
	<p class="block_2">Yatağa oturdu ve Abigail'i sarstı, kız uykusunda konuşmaya çalışıyormuş gibi kıpırdandı. Margaret sesini yükseltmeye çalıştı ve "Abby!" dedi, arkadaşını elinden geldiğince seri bir şekilde sarsarak.</p>
	<p class="block_1"> </p>
	<p class="block_2">Abigail kalkıp oturdu ve "Ne?" diye sordu.</p>
	<p class="block_1"> </p>
	<p class="block_2">Margaret arkadaşına dikkatle baktı. Abigail bir haftadır uyumuyormuş gibi görünüyordu.</p>
	<p class="block_1"> </p>
	<p class="block_2">Gözlerinin altında siyah halkalar vardı ve yüzü her zamankinden soluktu. Saçları dağınık ve kirliydi ve sanki uyanmaya çabalıyormuş gibi gözlerini kırpıp duruyordu.</p>
	<p class="block_1"> </p>
	<p class="block_2">Margaret, "Korkunç görünüyorsun," dedi.</p>
	<p class="block_1"> </p>
	<p class="block_2">Abigail daha sıkı bir şekilde kırptı gözlerini, kafasını iki yana salladı ve "Sen de pek kendine benzemiyorsun," dedi. Sesi Margaret'ınki kadar kaba ve kuru çıkmıştı.</p>
	<p class="block_1"> </p>
	<p class="block_2">Margaret kendini ayağa kalkmaya zorladı ve bir aynaya gitti. Onu selamlayan görüntü son gördüğünden daha yaşlıydı. Yüzü, sanki o da haftalardır uyumamış gibi, Abigail'inki kadar süzülmüştü.</p>
	<p class="block_1"> </p>
	<p class="block_2">Geceliği nemliydi ve kötü kokuyordu. Yüzünü buruşturdu. "Günlerdir yıkanmamış gibi kokuyorum."</p>
	<p class="block_1"> </p>
	<p class="block_2">Abigail'in yüz ifadesi hâlâ muğlaktı. "Ne?" diye sordu.</p>
	<p class="block_1"> </p>
	<p class="block_2">"Dedim ki..." Margaret odada göz gezdirdi. "Onlar nerede?"</p>
	<p class="block_1"> </p>
	<p class="block_2">"Onlar mı?"</p>
	<p class="block_1"> </p>
	<p class="block_2">Margaret arkadaşına doğru giderek onu omuzlarından yakaladı ve gözlerinin içine baktı.</p>
	<p class="block_1"> </p>
	<p class="block_2">"Abigail?"</p>
	<p class="block_1"> </p>
	<p class="block_2">"Ne?" dedi Abigail sinirle, onu iterek.</p>
	<p class="block_1"> </p>
	<p class="block_2">"O şeyler; neredeler?"</p>
	<p class="block_1"> </p>
	<p class="block_2">"Hangi şeyler?"</p>
	<p class="block_3"> </p>
	<p class="block_2">"Hatırlamıyor musun?"</p>
	<p class="block_1"> </p>
	<p class="block_2">Margaret'ı itip geçen Abby, "Neyi hatırlamıyor muyum? Kahvaltı nerede? Açlıktan ölüyorum," dedi.</p>
	<p class="block_1"> </p>
	<p class="block_2">Margaret arkadaşından uzaklaştı. Onun geceliği de kötü kirlenmiş, belinin altı lekelenmişti ve yatağı kokuyordu. "Rezalet haldesin."</p>
	<p class="block_1"> </p>
	<p class="block_2">Abigail sanki hâlâ kendine gelememiş gibi etrafa bakındı. "Rezalet mi?"</p>
	<p class="block_1"> </p>
	<p class="block_2">Margaret o an dışarının karanlık olduğunu fark etti. Kendini nasıl hissettiğine ve ikisinin de yatağındaki pisliğe bakılırsa, önceden uyanamamış olduklarını anladı. En az bir gün, hatta iki ya da üç gün aralıksız uyumuşlardı. Daha bunu yapmalarına izin verilmemişti. Her gün şafaktan bir saat önce bir hizmetçi kahvaltılarını getirerek onları uyandırırdı. Margaret pencereye gitti ve bahçeye baktı. Issızdı. Bir an bekledi, hiçbir ses duyulmuyordu. Genellikle geceleri insanların bir yerlerde hareket ettiklerini duyabilir ve ara sıra uzaktan gelen bir ses ya da çığlığa benzeyen bir şey duyardı.</p>
	<p class="block_1"> </p>
	<p class="block_2">Aceleyle kapıya yönelerek kapı kolunu denedi. Kapı açıldı. Koridorun her iki yanını da süzünce hiçbir yaşam işareti göremedi. Abigail'e döndü ve "Etrafta kimsecikler yok," dedi.</p>
	<p class="block_1"> </p>
	<p class="block_2">Abigail gözleri havada bir noktaya dikili sessizce duruyordu. Margaret gidip karşısına dikildi ve "Abby!" dedi.</p>
	<p class="block_1"> </p>
	<p class="block_2">Diğer kız gözlerini kırpıştırdı, ama hiçbir şey söylemedi. Margaret izlerken, Abigail soluyora benziyordu, yatağa çökerken vücudu hamur gibiydi. Gözleri kapandı ve Margaret omuzlarını kavradığında neredeyse oturmak üzereydi. Kendi sersemliğiyle mücadele ederken diğer kızı destekleyen Margaret arkadaşını sarstı ve adını bağırdı. Sonuç alamayan Margaret boş su sürahisine lanet okudu.</p>
	<p class="block_3"> </p>
	<p class="block_2">Abigail'i tutmaya devam etti ve yarı itip yarı taşıyarak onu bahçeye açılan kapıya götürdü. O kapının sürgüsünü açtı ve arkadaşını kapıdan geçirerek ortadaki havuza doğru ittirdi.</p>
	<p class="block_1"> </p>
	<p class="block_2">Sonra Margaret Abigail'i suya itti. Kız bir an suya gömüldü, derken bir çırpınmayla sığ havuzda oturdu, öksürmeye başladı. "Ne!" dedi, ses tonu öfkeliydi. "Bunu neden yaptın?" diye sordu.</p>
	<p class="block_1"> </p>
	<p class="block_2">Margaret pis geceliğini çıkardı, havuzda arkadaşının yanına oturdu ve günlerin teriyle kirini yıkamaya başladı. "Çünkü benim kadar kötü kokuyorsun ve seni uyandıramıyordum."</p>
	<p class="block_1"> </p>
	<p class="block_2">Abigail burnunu buruşturdu. "Bu koku bizden mi geliyor?"</p>
	<p class="block_1"> </p>
	<p class="block_2">"Evet," yanıtını verdi Margaret, suyun içine kayıp saçını ıslatarak. Su yüzüne çıktı ve burnuyla ağzından su püskürttü. "Ne kadar temizlenebiliriz bilmiyorum, ama buradan çıkacaksak, kimsenin bizi kokumuzdan bulmasını istemiyorum."</p>
	<p class="block_1"> </p>
	<p class="block_2">"Çıkmak mı?" dedi Abigail, artık tamamen uyanmıştı.</p>
	<p class="block_1"> </p>
	<p class="block_2">Margaret saçını temiz suyla ovalamak için cesur bir girişimde bulundu. "Kapı korunmasız ve etrafta kimsenin olduğunu duymuyorum ve o iki yaratık gitmiş."</p>
	<p class="block_1"> </p>
	<p class="block_2">Abigail bir çeşmenin küçük heykelciğine doğru ilerledi, kafasını saçındaki kiri yıkamak için ağzından akan suyun altına tuttu. "Ne kadardır?" "Uyuyorduk mu demek istiyorsun?" Abigail başıyla onayladı.</p>
	<p class="block_1"> </p>
	<p class="block_2">"Bilmiyorum," dedi Margaret. "Yataklarımızdaki pisliğe bakılırsa, belki bir haftadır. Kendimi korkunç hissediyorum, ama açlıktan ölmek üzereyim ve çok susadım."</p>
	<p class="block_1"> </p>
	<p class="block_2">Abigail çeşmeden su içti ve "Ben de kendimi kokmuş hissediyorum," dedi. Kafasını bir an çeşmenin altına soktu sonra, "Sabunsuz olabileceği kadar temizim," dedi. Ayağa kalkmaya çalıştı, ama titrek bacakları ona ihanet etti ve gerisingeri suya düştü.</p>
	<p class="block_3"> </p>
	<p class="block_2">"Dikkat et," dedi Margaret, çeşmeden su içmek için hareket ederken. "Benden çok daha zayıfsın"</p>
	<p class="block_1"> </p>
	<p class="block_2">"Tüm bunların sebebini merak ediyorum?" dedi Abigail, diz hizasındaki suda dikkatle ayağa kalkarken, ıslak saçlarını her iki eliyle arkaya attı.</p>
	<p class="block_1"> </p>
	<p class="block_2">Margaret temizlenmeyi bitirdi ve havuzdan çıktı. Odalarına dönerlerken arkadaşına yardım etti. "Bilmiyorum. Her neydilerse büyük ihtimalle epey sert bir şekilde savaştım onlarla..." Durdu ve ağzı açıldı. "Kopyalarımızı yaptılar!"</p>
	<p class="block_1"> </p>
	<p class="block_2">Abigail gözlerini kırpıştırdı. "Sen neden bahsediyorsun?"</p>
	<p class="block_1"> </p>
	<p class="block_2">"Burada bizimle birlikte olan iki yaratık."</p>
	<p class="block_1"> </p>
	<p class="block_2">"Kertenkele yaratıklar mı?" diye sordu Abigail yüzünde tiksintiyle.</p>
	<p class="block_1"> </p>
	<p class="block_2">"Değiştiler, saçları çıktı ve vücutları değişti -ve sonunda bizim gibi görünüp konuşmaya başladılar!"</p>
	<p class="block_1"> </p>
	<p class="block_2">Abigail ürkmüş görünüyordu. "Margaret, kim bunu yapabilir?"</p>
	<p class="block_1"> </p>
	<p class="block_2">"Bilmiyorum, ama buradan çıkmak zorundayız. Anthony ve diğerleri dışarda bir yerde bizi arıyorlar ve dışarda bize benzeyen o şeylerin olduğu konusunda onları uyarmalıyız."</p>
	<p class="block_1"> </p>
	<p class="block_2">Temiz kıyafetlerini koymak için kullandıkları sazdan, kapaklı sepeti açtılar ve Margaret bir iç çamaşır çekip aldı. Çamaşırı Abigail'e fırlattı ve "Kumları," dedi. O da havlu olarak kullanmak üzere bir diğerini kavradı, işi bittiğinde yatağın üzerine fırlattı. En az sınırlayıcı iki elbiseyi seçti ve birini Abigail'e uzattı. "İç etekleri giyme; mümkün olduğunca kolay hareket edebilmemiz lazım. Duvarlara tırmanacağız."</p>
	<p class="block_1"> </p>
	<p class="block_2">Ayağına yumuşak terlikler geçirdi ve giyindiğinde, Abigail'in ne yaptığını görmek için baktı. Diğer kız ağır hareket ediyordu, ama neredeyse giyinmişti. Margaret ona terliklerini giymesinde yardım etti.</p>
	<p class="block_3"> </p>
	<p class="block_2">Margaret ayağa kalktı ve kapıya giderek, onlar yıkanırken kimsenin ortaya çıkmadığından emin olmak için dışarıyı gözetledi. Kimseyi göremeyince, koridora çıkarlarken Abigail'e rehberlik etti.</p>
	<p class="block_1"> </p>
	<p class="block_2">Koridorun sonunda dışarıya açılan kapıyı açtı ve etrafa göz attı. Görünürde kimsecikler yoktu. Sessiz olmasını işaret ederek Abigail'i geceye çıkardı.</p>
	<p class="block_1"> </p>
	<p class="block_2">* * *</p>
	<p class="block_1"> </p>
	<p class="block_2">"Buna gerçekten ihtiyacım var mı?" diye sordu Anthony taşıdığı keseyi işaret ederek.</p>
	<p class="block_1"> </p>
	<p class="block_2">"Evet," dedi Nakor. "Neyin gerekeceğini asla bilemezsin. Kendine Clovis diyen bu kadın tehlikeli ve bir sürü numarası var. Belki Pug kadar güçlü değil, ancak bizi bir bakışla öldürebilecek kadar güçlü. Her şeye hazırlıklı olmalıyız. Kesede taşıdığımız şey tamamen beklenmedik olabilir."</p>
	<p class="block_1"> </p>
	<p class="block_2">"Ama..." diye konuşmaya başladı Anthony, derken sustu. Zaman zaman gizemli olan küçük adamla tartışmasının işe yaramayacağını biliyordu. Kesenin içeriği onu şaşkına çevirmişti; ne işe yarayabileceğini bilmiyordu.</p>
	<p class="block_1"> </p>
	<p class="block_2">Saraydan Dahakon'un malikânesine giden tünelde ilerliyorlardı. Nakor, epey hacimli bir garnizon rıhtıma ilerlerken girmişti saraya. Dış avluya boş bir kutu taşıyarak girmiş, bu sırada Anthony bir çanta dolusu elma taşımıştı. Muhafız onlara meydan okuyamadan, Nakor, gecikmiş bir yiyecek siparişinin bir kısmını getirdiklerini söyleyerek, mutfağa giden yolu sormuştu.</p>
	<p class="block_1"> </p>
	<p class="block_2">Muhafız biraz şaşırmış görünmüştü, ancak ikisiyle ilgili hiçbir şey tehditkâr görünmüyordu, bu yüzden onlara tarif etmişti. Aceleyle ilerlemişlerdi. Nakor mutfak girişini geçmiş ve önünde muhafız olmayan bir kapı bulana kadar sarayın yanından dolanmıştı. Boş kutuyu bir yan koridora bırakmışlardı ve Nakor, Anthony'yi daha aşağı katlara, nehrin altından geçen tünele yönlendirmeden, elmaları hileli sırt çantasına koymuştu.</p>
	<p class="block_1"> </p>
	<p class="block_2">Dahakon'un malikânesine çıkan merdivenlere ulaştıklarında Nakor, "Ne yapacağımızı anlıyor musun?" dedi.</p>
	<p class="block_1"> </p>
	<p class="block_2">"Evet, yani hayır. Bana yapmamı söylediğin şeyi biliyorum, ama ne işe yarayacağı konusunda hiçbir fikrim yok."</p>
	<p class="block_1"> </p>
	<p class="block_2">"Önemli değil," dedi Nakor sırıtarak. "Sen sadece yap."</p>
	<p class="block_1"> </p>
	<p class="block_2">Yaşayan başka kimseyi görmeden malikânenin kalbine ulaştılar. Akşam karanlığı bastıralı saatler olmuştu ve Anthony her şey plana göre giderse, Calis'le kurtarıcıların önlerindeki iki saat içinde malikânede olacaklarını biliyordu. Onların işi büyücüyle onun ruh içen hanımının yollarına çıkmayacağını garanti etmekti.</p>
	<p class="block_1"> </p>
	<p class="block_2">Bir dizi, her kavşakta tek bir lambayla loş bir şekilde aydınlatılmış karanlık koridordan geçtiler ve sonunda Nakor, Anthony'yi Dahakon'un kullandığı odalara götürdü. Genç büyücü duvardaki çürüyen bedenler karşısında ürperdi, sonra bir sandalyede, gözleri görmez bir şekilde boşluğa bakarak kıpırtısız oturmakta olan büyücüyü görünce ağzı şaşkınlıktan açık bakakaldı.</p>
	<p class="block_1"> </p>
	<p class="block_2">Nakor Dahakon'a gitti ve "Hâlâ meşgul," dedi.</p>
	<p class="block_1"> </p>
	<p class="block_2">"Pug mı?" diye sordu Anthony.</p>
	<p class="block_1"> </p>
	<p class="block_2">Nakor başıyla onayladı. Getirmiş olduğu mercekleri çıkardı ve "Bunlardan bak," dedi. Anthony dediğini yaptı ve Nakor, "Savaşıyorlar. Bence Pug kolaylıkla kazanabilirdi, ama bu bize sorun yaratabilirdi. Bunu yoldan çekmek en iyisi," dedi.</p>
	<p class="block_1"> </p>
	<p class="block_2">"Demek olan biten buydu," dedi bir ses arkalarından.</p>
	<p class="block_1"> </p>
	<p class="block_2">Anthony'yle Nakor arkalarına dönüverdiklerinde Leydi Clovis'in, bu iki davetsiz misafiri gözlerini kısmış inceleyerek kapıda dikilmekte olduklarını gördüler.</p>
	<p class="block_1"> </p>
	<p class="block_2">Sonra yüzünde tanıma ifadesi belirdi. "Sen!" diye bağırdı kadın.</p>
	<p class="block_3"> </p>
	<p class="block_2">Nakor'un gözleri irileşti ve "Jorna?" dedi. Kadın başıyla onaylarken Nakor yutkundu ve "Sen olduğunu düşünmüştüm. Yeni bir beden edinmişsin," dedi.</p>
	<p class="block_1"> </p>
	<p class="block_2">Kadın ileri hareket etti ve Anthony yutkundu. Kadınla ilgili her şey ona o kadar temel bir seviyede çığlık atıyordu ki, sevdiklerinin başına gelen bütün korkunç olayların arkasındaki şeytani gücün o olduğunu hatırlatmak zorunda kaldı kendisine. Her ölüm, acıyla geçen her dakika, ölen her dostu ve sevdiğinin sorumlusu oydu. Yine de, kalçalarını sallaması, davetkâr aralık dudakları, göğüslerinin şişkinliği, derin siyah gözleri -hepsi onu çağırıyordu ve Anthony vücudunun karşılık verdiğini hissetti.</p>
	<p class="block_1"> </p>
	<p class="block_2">Derken Nakor, "Şu aptallığa bir son ver!" dedi. Anthony'ye uzanarak kolunu sert bir şekilde çimdikledi.</p>
	<p class="block_1"> </p>
	<p class="block_2">Anthony çığlık attı ve gözleri acıdan yaşardı. Anında kadına karşı duyduğu arzu kayboldu. Nakor, "Erkekleri tuzağa düşürmek için kullandığın şu kokular benim üzerimde işlemeyi yüz yıl önce bıraktı Jorna," dedi. Sonra Nakor çantasından bir soğan çıkardı ve başparmağını sapladı. Soğanı Anthony'nin burnuna tutup güldü. "Dostum gözleri yaşarır ve burnu akarken heyecanlanamaz."</p>
	<p class="block_1"> </p>
	<p class="block_2">"Ben artık Leydi Clovis'im," dedi kadın, Nakor'a tepeden bakarak. "Çok değişmişsin."</p>
	<p class="block_1"> </p>
	<p class="block_2">Nakor omuzlarını silkti. "Hep bir bela olmuştun, ama asla böyle değil. Yılanlara ne zaman katıldın?"</p>
	<p class="block_1"> </p>
	<p class="block_2">Kadın omuzlarını silkti. "Bana gençliğimi korumanın yolunu gösterdiklerinde." Yürüdü ve vücudunu güzelce teşhir etti, kendisini efendisine gösteren tecrübeli bir zengin fahişesi gibi. "Yaşlanıyordum... şimdi hangi adı kullanıyorsun?"</p>
	<p class="block_1"> </p>
	<p class="block_2">"Nakor."</p>
	<p class="block_3"> </p>
	<p class="block_2">"Nakor mu?"</p>
	<p class="block_1"> </p>
	<p class="block_2">"Mavi Süvari Nakor!" dedi adam gururla.</p>
	<p class="block_1"> </p>
	<p class="block_2">"Her neyse." Kadın omuzlarını silkti ve Anthony, kadının giydiği dar ve kısa yeleğin güçbela örttüğü göğüslerinin yukarı kalkışı karşısında aklını yitirmemek için soğanın kokusunu derin derin içine çekti. "Önemli değil. Beni buraya getiren iş tamamlanmak üzere; bir süre daha kalabilir ve Valgasha'yı, onu klanların çok da yumuşak olmayan merhametlerine bırakmadan, tahtta tutabilirim.</p>
	<p class="block_1"> </p>
	<p class="block_2">Ama arkadaşlarım işlerini bitirdiklerinde, gitmeliyim."</p>
	<p class="block_1"> </p>
	<p class="block_2">"Senin güçlerine sahip birine ne öneriyorlar?" diye sordu Nakor, hafifçe Anthony'ye doğru hareket ederek. "Zenginsin, ya da seni son gördüğümde öyleydin. Yeteneklisin. Bir dolu numara biliyorsun. Genç görünüyorsun."</p>
	<p class="block_1"> </p>
	<p class="block_2">"Genç görünüyorum, ama değilim," dedi kadın ve kelimeleri Nakor'a neredeyse tükürür gibi telaffuz etti. "Normal bir şekilde yaşlanmak için yılda iki ya da üç, görünüşümden bir yaş azaltmak için beş ya da altı tane daha öldürmeliyim. Bölgedeki en güçlü büyücüye sadık kalırken bunu yapmanın ne kadar zor olduğunu biliyor musun? Dahakon onu kızdırmak konusunda çok faydalıydı ve bazı açılardan aptal olabilirdi-"</p>
	<p class="block_1"> </p>
	<p class="block_2">"Kadın zevki konusunda mı?" diye lafa girdi Nakor.</p>
	<p class="block_1"> </p>
	<p class="block_2">Kadın gülümsedi. "Bu bir örnek, ama kurnazdı; çoğu zaman beni gözetim altında tutuyordu. Bu benim için çok zor bir on yıl oldu Nakor. Sadakat, erdem listemde hiç üst sıralarda olmadı."</p>
	<p class="block_1"> </p>
	<p class="block_2">Kıpırtısız büyücünün başına hafifçe, neredeyse sevgiyle vurdu. "Ölü şeylerle oynamakla çok fazla zaman harcayanların perspektiflerini kaybettiklerini fark ettin mi? Dahakon ölü insanlarla büyüleyici şeyler yapabiliyor, ama o kadar sıkıcı arkadaşlar ki, ne hayal güçleri ne başka bir şeyleri var, bilirsin."</p>
	<p class="block_3"> </p>
	<p class="block_2">"Sana ne önerdiler?"</p>
	<p class="block_1"> </p>
	<p class="block_2">Kadın kahkaha attı. Gür ve ton olarak neredeyse müzikal bir sesti. "Ölümsüzlük! Dahası: Sonsuz gençlik!" Kadının gözleri irileşmişti ve Anthony kadının aynı zamanda deli olabileceğini düşündü.</p>
	<p class="block_1"> </p>
	<p class="block_2">Nakor kafasını iki yana salladı. "Onlara inanıyor musun? Senin daha zeki olduğunu düşünürdüm. Onlara verebileceğinden fazlasını istiyorlar."</p>
	<p class="block_1"> </p>
	<p class="block_2">Kadın, "Nihai amaçlarının ne olduğunu bildiğini mi iddia ediyorsun yoksa bu benden bilgi almak için kalkıştığın zayıf bir çaba mı?" dedi.</p>
	<p class="block_1"> </p>
	<p class="block_2">"Ne yaptığını biliyorum. Sen bilmiyorsun, yoksa Pantathianlar'a asla katılmazdın. Ne yaptıklarını Pug da biliyor."</p>
	<p class="block_1"> </p>
	<p class="block_2">"Pug," dedi kadın hiddetle. "Macros'tan el almış mirasçı. Zamanımızın en büyük büyücüsü."</p>
	<p class="block_1"> </p>
	<p class="block_2">Nakor omuz silkti. "Bazıları öyle diyor. Bu komediye bir dakikada son verebileceğini biliyorum." Dahakon'u işaret etti. "O halde neden son vermedi?"</p>
	<p class="block_1"> </p>
	<p class="block_2">"Çünkü Pantathianlar'ın yine ne yaptıklarını öğrenmemiz gerek. Ki onları durdurabilelim. Dahakon'u öldürürse, sen kaçar ve mahkûmları başka bir yere götürürsün. Ya da belki buraya bizzat kendisi gelse, Dahakon'la birlikte onu uzak tutmak için mahkûmları öldürürsünüz. Planı hâlâ bilmiyoruz." Nakor göz kırptı. "Bunun yerine biz gelip mahkûmları alır, planı çözer sonra seni yenerken, Dahakon'u meşgul ediyor." Ses tonu neredeyse özür diler gibiydi. "Kişisel bir şey değil."</p>
	<p class="block_1"> </p>
	<p class="block_2">Kadın kafasını iki yana salladı. "Elimde olsaydı, eski zamanların hatrına seni hayatta bırakırdım, ama yapamam."</p>
	<p class="block_1"> </p>
	<p class="block_2">"Bizi sana zarar vermek zorunda bırakma," diyerek uyardı Nakor.</p>
	<p class="block_3"> </p>
	<p class="block_2">Kadın kahkaha attı. "Nasıl?"</p>
	<p class="block_1"> </p>
	<p class="block_2">Nakor, titremesine güçbela engel olabilen ve gözleri yaşararak, burnu akarak Nakor'a bakmakta olan Anthony'yi işaret etti.</p>
	<p class="block_1"> </p>
	<p class="block_2">"Macros'tan gerçekten el almış mirasçı o!" dedi Nakor dramatik bir şekilde. "O Macros'un oğlu!"</p>
	<p class="block_1"> </p>
	<p class="block_2">Kadın Anthony'ye baktı. "O mu?"</p>
	<p class="block_1"> </p>
	<p class="block_2">"Anthony, onu etkisiz hale getirmeliyiz. Güçlerinin gazabını serbest bırak," dedi.</p>
	<p class="block_1"> </p>
	<p class="block_2">Anthony başını salladı. Onun küçük keseyi kullanması gerektiğini belli edecek cümle buydu. Clovis bir büyü mırıldanmaya başladı ve Anthony kollarıyla boynundaki tüylerin büyü yoluyla çağrılan güçler karşısında diken diken olduğunu hissetti. Telaffuz edilen cümleleri tanıdı ve kadının mistik bir saldırı karşısında koruyucu bir bariyer oluşturmakta olduğunu anladı. Böyle koruyucu bir büyüde gedik açmaya yakın beceri ve güce yakın hiçbir şeye sahip olmadığını da biliyordu.</p>
	<p class="block_1"> </p>
	<p class="block_2">Birden kadın gümüş bir ışık halesi tarafından tamamen çevrelendi. Anthony elini çantaya soktu ve Nakor'un ona vermiş olduğu küçük kâğıt aleti çıkardı, sonra onu sert bir şekilde yere fırlattı. Bir siyah duman sütunu yükselerek odayı hızla doldurdu.</p>
	<p class="block_1"> </p>
	<p class="block_2">"Bu da ne?" diye bağırdı Clovis. Tekrar mırıldanmaya başladı ve Anthony gelip Nakor'la kendisini yok etmeleri için karanlık güçleri çağırdığını anladı. Nakor'un ne yaptığını bilmesi için hararetle dua ederek keseyi açtı ve sert bir şekilde Clovis'e fırlattı.</p>
	<p class="block_1"> </p>
	<p class="block_2">Kese kadının etrafındaki gümüş bariyeri geçerken, kadın ellerini yukarı kaldırdı, mırıldanması kesildi. Kese yüzüne çarptı ve siyah bir toza bulandı. Üçü bir an dondular, sonra kadın aksırdı. Konuşmak için ağzını açtı ve tekrar aksındı, üçüncü kez aksırırken gözleri yaşardı. Boğuluyormuş gibi öksürürken. Anthony de aksırmaya başladı.</p>
	<p class="block_1"> </p>
	<p class="block_2">Kadın konuşmaya, büyüsünü tekrarlamaya çalıştı, ancak aksırmasını durduramıyordu. Nakor sırt çantasına uzandı ve büyük kumaştan bir çanta çıkardı. Geri uzandı ve çantayı elinden geldiğince sert bir şekilde sallayarak, kadının kafasının arkasına çantayla vurdu.</p>
	<p class="block_1"> </p>
	<p class="block_2">Kadın sendeledi.</p>
	<p class="block_1"> </p>
	<p class="block_2">Anthony burnunu çekti ve sulanan gözlerle, "Biber mi?" dedi.</p>
	<p class="block_1"> </p>
	<p class="block_2">Nakor aksırdı. "Aksırıyorsan hokkabazlık yapamazsın. Bir büyü saldırısı bekleyecek olursa, kendini açık olandan korumayı ihmal edeceğini biliyordum. Hep büyük şeylerle meşguldür ve sıradan şeyleri ihmal eder." Nakor mesafeyi tarttı, sonra kadına çantayla tekrar sert bir şekilde vurdu. "Bir süre bilinçsiz kalacak."</p>
	<p class="block_1"> </p>
	<p class="block_2">"Ona neyle vurdun?"</p>
	<p class="block_1"> </p>
	<p class="block_2">"Elma çantasıyla. İddiaya girerim acıtmıştır."</p>
	<p class="block_1"> </p>
	<p class="block_2">"Onu bırakıyor muyuz?" diye sordu Anthony.</p>
	<p class="block_1"> </p>
	<p class="block_2">"Deneseydik onu öldüremezdik. Kafasını kesersek, bu onu sadece daha çok sinirlendirir.</p>
	<p class="block_1"> </p>
	<p class="block_2">Kaçtığımızı düşünürse de sinirlenir, ama kendi tarafının çoktan kazandığını hayal eder.</p>
	<p class="block_1"> </p>
	<p class="block_2">Gemilerinden birini çaldığımızı anlamadıkça bizi izlemek için nedeni olmaz."</p>
	<p class="block_1"> </p>
	<p class="block_2">Odada göz gezdirdi, elma çantasını Anthony'ye verdi ve "Kıpırdanırsa tekrar vur," dedi.</p>
	<p class="block_1"> </p>
	<p class="block_2">Diğer odaya, Dahakon'un çalışma odasına koştu, derken kahverengi lekeli bir bıçakla döndü.</p>
	<p class="block_1"> </p>
	<p class="block_2">"Onu öldürmeyeceğimizi söyledin sanmıştım," dedi Anthony.</p>
	<p class="block_3"> </p>
	<p class="block_2">"Öldüremeyiz. Ama ona zahmet verebiliriz." Dahakon'un oturmakta olduğu yere gitti ve büyücünün gırtlağını kesti. Teninde hafif kızıl bir çizgi belirdi, ama kan akmadı. Sonra bıçağı perdelerden sicim kesmek için kullandı, bu sicimleri Clovis'in elleriyle ayaklarını bağlamak için kullandı. Nakor bıçağı yere attı ve "Hadi gidelim. Calis'le diğerleri mahkûmlarla birlikte olmalılar," dedi.</p>
	<p class="block_1"> </p>
	<p class="block_2">Odadan aceleyle çıktılar ve Anthony, "Dahakon'a ne yaptın?"</p>
	<p class="block_1"> </p>
	<p class="block_2">"Pug'la savaşmayı durduracak olursa, onu meşgul edecek bir şey olacak. Kendini ölesiye kanamaktan kurtarmak zihnini bir süreliğine bizden uzak tutar. Bu konularda Torna kadar pragmatik olduğuna güvenemem -Clovis kadar yani. Zaten arkamızdan gelecek."</p>
	<p class="block_1"> </p>
	<p class="block_2">"Onu nereden tanıyorsun?"</p>
	<p class="block_1"> </p>
	<p class="block_2">"Kesh'ten, yıllar öncesinden."</p>
	<p class="block_1"> </p>
	<p class="block_2">"Arkadaş mıydınız?"</p>
	<p class="block_1"> </p>
	<p class="block_2">"Karımdı." Sırıttı. "Yani, bir tür. Birlikte yaşadık."</p>
	<p class="block_1"> </p>
	<p class="block_2">Anthony kızardı. "O katille birlikte mi yaşadın?"</p>
	<p class="block_1"> </p>
	<p class="block_2">Nakor sırıttı. "Gençtim. Çok güzeldi ve yatakta çok iyiydi. Genç bir adamken bir kadında bugün aradığım şeyleri aramıyordum."</p>
	<p class="block_1"> </p>
	<p class="block_2">Anthony, "Onu nasıl tanıdın?"</p>
	<p class="block_1"> </p>
	<p class="block_2">"İnsanlarla ilgili bazı şeyler hiç değişmez. Numara yapmakta daha iyi olduğunda, hangi şekle girerlerse girsinler, insanların gerçek yüzlerini görebildiğini göreceksin. Bilmesi çok faydalı bir şey."</p>
	<p class="block_1"> </p>
	<p class="block_2">"Bunu anlatacak kadar yaşarsak, Yıldızlimanı'na dönmeli ve o numaralardan bazılarını öğretmelisin."</p>
	<p class="block_1"> </p>
	<p class="block_2">"Sana birkaç tane öğretebilirim, böylece sen Yıldızlimanı'na dönebilirsin. Ben oradan hoşlanmıyorum."</p>
	<p class="block_1"> </p>
	<p class="block_2">Avluya giden koridora ulaştılar ve yerde ölü bir hizmetçinin yatmakta olduğunu gördüler. Nakor yanından geçerlerken adama baktı. "Bizi bulmadan önce meşguldü."</p>
	<p class="block_1"> </p>
	<p class="block_2">Anthony kafasını çevirdi. Adam çıplaktı ve vücudu çekmiş ti, sanki etindeki her sıvı damlası emilmiş gibi. Havayı bir kara büyü kokusu dolduruyordu ve Anthony kendini kadının karşısında hissettiği arzu yüzünden rahatsız hissetti. Nakor'un karşı koyma yeteneğine saygısı iki katına çıktı.</p>
	<p class="block_1"> </p>
	<p class="block_2">Mahkûmların tutulduğu duvarla çevrili avluya yaklaştıklarında Nakor durdu, "Bak," diye fısıldadı.</p>
	<p class="block_1"> </p>
	<p class="block_2">Anthony'nin durduğu yerden güçbela görünen iki şekil karanlıkta birbirine sokulmuştu. Nakor işaret verdi ve Anthony takip etti.</p>
	<p class="block_1"> </p>
	<p class="block_2">Sessizce hareket ettiler ve saklanan şekillerin arkasına süründüler, birden Anthony vücudunda bir ısı hücumu ve tatlı bir ürperti hissetti. "Margaret!" dedi soluk soluğa ve iki şekil ayağa fırladılar.</p>
	<p class="block_1"> </p>
	<p class="block_2">Margaret döndü ve gözleri irileşti. "Anthony?" diye sordu, sonra iki adımda Anthony'nin kollarına atıldı. Rahatlamayla ağlayarak, "Hayatımda hiç, birini gördüğüm için bu kadar mutlu olmamıştım," dedi.</p>
	<p class="block_1"> </p>
	<p class="block_2">Abigail de gelip genç büyücünün yanında durdu ve sanki gerçek olup olmadığını görmek istermiş gibi koluna dokundu. "Diğerleri nerede?"</p>
	<p class="block_1"> </p>
	<p class="block_2">Nakor, "Diğer mahkûmları serbest bırakıyor olmalılar. Gelin hadi," dedi.</p>
	<p class="block_1"> </p>
	<p class="block_2">Anthony Margaret'ı sıkı sıkı tuttu. Onu bırakmak konusunda isteksizdi. Kendini zorladı ve çekildi. "Güvende olduğunuzu gördüğüme memnunum."</p>
	<p class="block_3"> </p>
	<p class="block_2">Margaret ona gözlerinde yaşlarla baktı. "Bütün söyleyebileceğin bu mu?" Uzandı, elini Anthony'nin kafasının arkasına koydu ve onu öptü.</p>
	<p class="block_1"> </p>
	<p class="block_2">Anthony bir an hareketsiz kaldı, sonra tekrar kıza sarıldı. Ayrıldıklarında, Margaret, "Nasıl olur da aylarca her gün bana dokunup ne hissettiğini hissetmediğimi düşünürsün?" dedi. Yüzünden aşağı yaşlar aktı. "Seni tanıyorum Anthony. Kalbinin içindekileri biliyorum ve ben de seni seviyorum."</p>
	<p class="block_1"> </p>
	<p class="block_2">Nakor da kendi gözlerindeki bir damla yaşı silip "Gitmeliyiz," dedi.</p>
	<p class="block_1"> </p>
	<p class="block_2">Abigail'in koluna girdi ve kızı kapalı avluya yönlendirdi. Metale vuran çekiç sesleri duyuldu ve avluya girdiklerinde paralı askerlerin mahkûmların prangalarını kırmakla meşgul olduklarını gördüler.</p>
	<p class="block_1"> </p>
	<p class="block_2">Abigail tanıdık bir şekil gördü ve bağırdı, "Marcus!" iki paletin üzerinde sıçrayan Marcus kendini kıza savurdu. Kızı kollarında kaldırdı ve uzun uzun öptü. Sonra kızı yere bıraktı.</p>
	<p class="block_1"> </p>
	<p class="block_2">Normal de az konuşan Marcus, "Seni bir daha hiç göremeyeceğini sanmıştım," dedi. Kollarını Margaret'a doladı ve kızı yanaklarından öptü. "Ve de seni."</p>
	<p class="block_1"> </p>
	<p class="block_2">Nakor, "Muhabbeti sonraya saklayın. Hızlı hareket etmemiz gerek. Ne kadar kaldı?" dedi.</p>
	<p class="block_1"> </p>
	<p class="block_2">Marcus, "On dakika daha. Orada aletler vardı" -avluyu çevreleyen koridora açılan kapıyı işaret etti- "ama sadece iki keski vardı," dedi.</p>
	<p class="block_1"> </p>
	<p class="block_2">"Mahkûmlar nasıl?" diye sordu Nakor.</p>
	<p class="block_1"> </p>
	<p class="block_2">Bu sözler üzerine Anthony'nin şifacı karakteri kendini gösterdi; kendini gönülsüzce Margaret'tan koparıp mahkûmlara bakmaya gitti. İki tanesini inceledikten sonra, "Bulabildiğiniz kadar çok su içmelerini sağlayın, ama yavaş yavaş. Yudum yudum içsinler. Sonra onları tekneye götürmemiz gerek," dedi.</p>
	<p class="block_1"> </p>
	<p class="block_2">Heykelin yanına gelene kadar mahkûmların arasında ilerledi. Garip bir kaşıntı hissetti ve "Nakor?" diye seslendi.</p>
	<p class="block_1"> </p>
	<p class="block_2">Ufak adam aceleyle koşturdu ve heykele baktı. Heykelin etrafını döndü ve dokunmak için uzanıyordu ki, Anthony, "Dokunma!" dedi.</p>
	<p class="block_1"> </p>
	<p class="block_2">Nakor tereddüt etti, sonra başını salladı. Anthony dönerek mahkûmlara bağırdı, "İçinizden buna dokunan oldu mu?"</p>
	<p class="block_1"> </p>
	<p class="block_2">Yakındaki bir adam, "Hayır. Değişkenler dokundular," dedi,</p>
	<p class="block_1"> </p>
	<p class="block_2">"Değişkenler mi?"</p>
	<p class="block_1"> </p>
	<p class="block_2">"O yılan şeyler." Adam öksürdü. "Bizi burada o yürüyen yılanlarla tuttular. Bize... sağ kalanlarımıza, benzeyene kadar değişmeye devam ettiler," dedi acı acı. Genç bir adama benziyordu, ama gözleri siyah bir çukurdu ve yüzü artık yaşından fazla kırışıktı. Saçları grileşmeye başlamıştı. "Hepsi geldiler ve o şeyi kucaklayıp kendi korkunç dillerinde bir tür yemin ettiler. Sonra her biri kollarına bir iğne hatırdılar ve heykele sürttüler."</p>
	<p class="block_1"> </p>
	<p class="block_2">"Sizden ölenleri nereye götürdüler?" diye bağırdı Anthony yüzünde paniğe yakın bir ifadeyle.</p>
	<p class="block_1"> </p>
	<p class="block_2">Adam, Calis'in meydana girmek için kullandığının karşısında bir kapıyı işaret etti. "Orada. Onları oradan götürdüler."</p>
	<p class="block_1"> </p>
	<p class="block_2">Anthony bir paletin üzerinden atlayarak aceleyle kapıya yöneldi. Kapı kolunu çekti ve kapalı olduğunu gördü. Marcus'a "Bu kapıyı zorlayabilir misin?" dedi.</p>
	<p class="block_1"> </p>
	<p class="block_2">Marcus çekiç ve keskiyle gelip kilidi çentti. Birkaç dakika içinde kilit düştü ve Anthony cüsseli askeri iterek geçti. Marcus geri çekildi ve ağzını kapadı. "Tanrım!" diye bağırdı, sonra kafasını çevirip öğürmeye başladı.</p>
	<p class="block_1"> </p>
	<p class="block_2">Anthony bağırdı, "Nakor bir ışık getir. Geri kalan herkes uzak dursun."</p>
	<p class="block_3"> </p>
	<p class="block_2">Nakor paralı askerlerden birinden bir meşale alarak aceleyle koşturdu ve Anthony'ye katıldı.</p>
	<p class="block_1"> </p>
	<p class="block_2">Duvarın boşluğunda, hem insan hem de o insanların eşi kertenkele yaratıkların vücutları vardı.</p>
	<p class="block_1"> </p>
	<p class="block_2">İnsanlarınki tüyler ürpertici cesetlerdi, ama Anthony'nin dikkatini çeken kertenkele yaratıklar oldu.</p>
	<p class="block_1"> </p>
	<p class="block_2">Şişmiş, kararmış şeylerdi, çatlak tenlerinden irin ve kan sızıyordu. Dudakları yarık ve griydi, gözleriyse göz çukurlarında kararmış kurumuştu. Hatlarından anlaşıldığı kadarıyla acı içinde ölmüşlerdi ve elleri tırnaksız pençelerdi, taş duvarı kazımaya çalışmaktan kanlanmıştı. Bazılarının görünüşü tamamen yabancıyken, diğerlerinin çarpılmış hatları farklı aşamadaydı.</p>
	<p class="block_1"> </p>
	<p class="block_2">Anthony fısıldadı, "Hissediyor musun?"</p>
	<p class="block_1"> </p>
	<p class="block_2">Nakor, "Bir şey hissediyorum. Karanlık ve şeytani bir şey," dedi.</p>
	<p class="block_1"> </p>
	<p class="block_2">Anthony gözlerini kapadı ve büyülü sözler söylemeye başladı. Ellerini havada sallayarak büyüyü kendine çağırdı, sonra birden gözleri açıldı, gözleri o kadar irileşmişti ki Nakor gözlerinin mavi irislerinin etrafındaki aklarını görebildi. "Dışarı çık," diye fısıldadı boğuk sesle.</p>
	<p class="block_1"> </p>
	<p class="block_2">Nakor koridordan dışarı fırladı ve Anthony peşinden geldi. Marcus'la Calis'e, "Herkesi buradan çıkarın, sonra bu yeri yakın," dedi. Anthony, sesinde daha önce hiçbirinin duymadığı bir otoriterlikle, "Diğer binaları yakın; müştemilatları, ahırları, mutfakları; biz geçerken ana evi de yakın. Her şeyi yakın!" dedi.</p>
	<p class="block_1"> </p>
	<p class="block_2">Marcus bağırdı, "Herkesi çıkarın!"</p>
	<p class="block_1"> </p>
	<p class="block_2">Son mahkûmlar meydandan taşındı ve çürümekte olan vücutların üzerine bir meşale fırlatıldı. Boş meydanın bir başka yerinde, bir gaz lambası ve paçavralar bulunup ateşe verildi. Marcus paralı askerleri meşale yakmaları ve diğer binaları ateşe vermeye başlamaları konusunda yönetti. Birkaç dakika içinde, terk edilmiş ahırdaki kum saman yanmaya başladığından yüksek bir huşşş sesi duyuldu. Sonra mutfak ve işçilerin konutları ateşe verildi ve ana evin dış apartmanlarından yangın başlatmaları için adamlar gönderildi.</p>
	<p class="block_1"> </p>
	<p class="block_2">Margaret'la Abigail'in tutuldukları odada yangın çıkarmaktan dönen Calis, "Orada ne buldun Anthony?" diye sordu.</p>
	<p class="block_1"> </p>
	<p class="block_2">"Vücutlar," dedi Anthony.</p>
	<p class="block_1"> </p>
	<p class="block_2">Marcus, "Anthony neler oluyor?" dedi.</p>
	<p class="block_1"> </p>
	<p class="block_2">Anthony, paralı askerler, kendilerini tünele yönlendiren Nakor'u takip ederek mahkûmları büyük eve taşırlarken bir an durdu. Yanaklarından öfke gözyaşları süzülürken fısıldayarak, "Krallık'a bir salgın gönderiyorlar Marcus. Şimdiye dek duymadığın, hiçbir şeye benzemeyen en kötü hastalığı yaratmak için büyülü bir hastalık gönderiyorlar. Onları durdurmak zorundayız!" dedi.</p>
	<p class="block_1"> </p>
	<p class="block_2">Marcus'un gözleri büyüdü ve yutkundu, sonra Abigail'in elinden tutarak, arkalarında Anthony ve Margaret'la malikânenin ana evine doğru yürümeye başladı.</p>
	<p class="block_4" id="calibre_pb_21"> </p>
</body></html>
