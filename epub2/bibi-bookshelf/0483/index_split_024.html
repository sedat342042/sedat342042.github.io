<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>02 - Kralın Korsanı  - Gediksavaşları Dünyasından</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_">SAVAŞ</p>
	<p class="block_1"> </p>
	<p class="block_2">Nicholas izledi.</p>
	<p class="block_1"> </p>
	<p class="block_2">Sahte Kraliyet Martısı yelkenlerini ayarlamış, Kartal'a kendisine yetişmeye çalışması için kışkırtıcı bir davet sunarak yavaşlıyordu. Amos kıç güvertede duruyordu. Son iki haftadır orada demirbaş haline gelmişti, ama yine de Nicholas'dan kumandayı tekrar ele almayı istememişti.</p>
	<p class="block_1"> </p>
	<p class="block_2">Nicholas gemiyi yönetme konusunda yetersiz bilgisi olduğu konusunda açık davranmıştı, ama çabuk kavrayan bir öğrenciydi ve küçük tekne tecrübeleriyle Raptor'da çalıştığı zaman arasında ve önce Pickens'dan, şimdi de Amos'dan öğrenebildikleriyle, birinci sınıf bir derin su denizcisine dönüşüyordu. Amos ona bu öğrenme hızıyla bir ya da iki yıl içinde kamarot olacağını söylemişti. Nicholas neredeyse efsaneleşmiş kaptanın kendisiyle dalga geçtiğinin farkına varmıştı, ancak başarısı sürekli şansının tükenmek üzere olduğu şüphesiyle dengeleniyordu.</p>
	<p class="block_1"> </p>
	<p class="block_2">Amos, "Gerçekten onlara bulaşmamızı istemiyorlar," diye düşüncesini belirtti.</p>
	<p class="block_1"> </p>
	<p class="block_2">Nicholas ona katıldı, "Henüz... savaşmak istemediğimizi biliyorlar. Ama ne planladıklarını hayal edemiyorum."</p>
	<p class="block_1"> </p>
	<p class="block_2">Amos yukarı bağırdı, "Kıç tarafında bir şey var mı?"</p>
	<p class="block_3"> </p>
	<p class="block_2">Gözcü bağırarak karşılık verdi, "Hiçbir şey Amiral!"</p>
	<p class="block_1"> </p>
	<p class="block_2">Karanlıklar Boğazı'nı bir hafta önce arkalarında bırakmışlardı ve şimdi Durbin'in kuzeyine gidiyorlardı. Nicholas, "Arkada gerçekten bir şey görmeyi beklemiyorsun değil mi?" dedi.</p>
	<p class="block_1"> </p>
	<p class="block_2">"Asla bilemezsin," dedi Amos. Tırabzanın üzerinden tükürdü. "Yılanlar o salgın taşıyıcılarını yaratmak için gereken büyüyü yapmasını becerdiler ve bunu planlamak için yılları vardı; büyük ihtimalle bu planı yapmaya Murmandamus Sethanon'da öldüğü dakika başladılar. Ben olsam o kadırga piçinin okyanustan geçmesine izin vermezdim." Gülümsedi. "Meselenin özüne gelecek olursak, böyle olaylar olması olasılığı karşısından ben olsam Acı Deniz'de bir yerde gemileri olmasına bile izin vermezdim. Ve yavaşlamaları ancak yardım bekliyorlarsa mantıklı." Nicholas, "Bu benim takdir edebileceğim bir risk," dedi. Tam o sırada gözcü bağırdı, "Ufukta gemi var!" "Ne tarafta?" diye bağırdı Nicholas. "Sancak tarafında Kaptan!"</p>
	<p class="block_1"> </p>
	<p class="block_2">Nicholas da Amos da tırabzanı geçip baktılar ve bir dakika sonra bir yelken görebildiler. "Hızlı geliyor," dedi Nicholas.</p>
	<p class="block_1"> </p>
	<p class="block_2">Amos, "Ah-hah. Kesh kotrası. Durbin'in dışından bir korsan. Renkleri dışarı koşmanın vakti geldi," dedi.</p>
	<p class="block_1"> </p>
	<p class="block_2">Sahte Krallık gemisi tam takım bayrak ve sancak taşıyordu ve Nicholas seslendi, "Krallık sancağını ve kraliyet bayrağını çekin."</p>
	<p class="block_1"> </p>
	<p class="block_2">Amos, "İşinizi bitirdiğinizde benim flamamı da şuraya çekin," dedi.</p>
	<p class="block_1"> </p>
	<p class="block_2">Nicholas Donanma Amirali flamasının eklenmesini söyledi ve çok geçmeden büyük, renkli bayraklar gemi direğinin ve mizana direğinin tepesine çekilmişti.</p>
	<p class="block_1"> </p>
	<p class="block_2">Kesh kotrası üzerlerine geliyordu, sonra birdenbire limana döndü. Amos güldü. "Kaptan devriyeden dönen iki Krallık savaş gemisi görüyor, birinin güvertesinde Donanma Amirali ve kraliyet ailesinin bir üyesi var üstelik."</p>
	<p class="block_1"> </p>
	<p class="block_2">Gün ilerledi ve Nicholas Kraliyet Martısı ile arasındaki mesafeyi korudu. Takip bir yarıştaki tiramola düellosu şeklinde ilerliyordu, ama bu yarışta amaç geçmek ya da arkada kalmak değil, dikkat çekici bir mesafede kalmaktı.</p>
	<p class="block_1"> </p>
	<p class="block_2">Martı günbatımına doğru daha çok yelken açtı ve Amos, "Piç karanlıkta bizden kurtulmaya çalışacak. Bu suları çok iyi tanıdığımı anlamadı mı? Krondor'a gelmek için nereye geri dönmesi gerektiğini biliyorum," dedi.</p>
	<p class="block_1"> </p>
	<p class="block_2">"Ya Krondor'a gitmiyorsa?" diye sordu Nicholas.</p>
	<p class="block_1"> </p>
	<p class="block_2">"Öyle olmalı," yanıtını verdi Amos. "Sarth'a ya da Karanın Sonu'na gidebilir ama neden o sıkıntıya girsin? Babanın Uzak Sahil'de, Özgürlimanlar'da arkamızda bıraktığımız pislikten bir anlam çıkarmaya çalışmakta olduğu kesin gibi bir şey. Carse, Tulan ve Barran'a yapılmasının gereksiz olduğunu düşündüğümüz akınların sebebi bence buydu. O düzeyde bir yıkımla, baban donanmanın büyük kısmını Krondor'dan çekecek ve Boğazlar temizlenir temizlenmez dosdoğru Uzak Sahile gidecekti. Sonra Özgürliman'a geçecekti." Hesap yaptı. "Şu an büyük ihtimalle buraya dönmek ya da peşimizden gelmek arasında bir karar vermeye çalışıyor." Nicholas, "Gemi kuzeye dönüyor!" dedi.</p>
	<p class="block_1"> </p>
	<p class="block_2">Amos, "Bence bu bir aldatmaca. Bekle bir dakika, yelkenleri indir, izle ve karanlık bastırır bastırmaz bizi göremeyince, Krondor'a gitmek için bu hatta dön. Yarın sabah şafakta bizden bir mil bile ilerde olmayacaklarına varım yoğum üzerine bahse girerim," dedi. Nicholas, "Seni o bahse girmeyecek kadar tanıyorum," dedi. Elini Amos'un omzuna koyarak sordu, "Yiyecek bir şey ister misin?" "Neden olmasın?" diyerek cevapladı Amos.</p>
	<p class="block_1"> </p>
	<p class="block_2">Yaşlı Amiral günün sonunda ayakta durmakta hâlâ bir parça zorlanıyordu; yine de, Anthony kılıç yarasının tamamen iyileştiğine hükmetti. Gücü yavaş yavaş geri dönüyordu, ancak Krondor'a vardıklarında zinde ve iyi olacaktı. Ana güvertedeki merdivenden inerlerken Amos fısıldayarak, "Düz bir hat üzerinde ilerliyorsak, dört gün içinde evde olabilirdik. Ama limandaki bir tekne yarışındaki gibi, bu seyir değişikliği ciddi bir rüzgâr ziyanı," dedi.</p>
	<p class="block_1"> </p>
	<p class="block_2">Nicholas bu fikre katıldı. "Bu konuda çok endişeliyim, ama sanırım bu katil köpeklerin arzularımıza yardımcı olmaları şansı zayıf." Yukarıdan gözcü bağırdı, "Duman, Kaptan!"</p>
	<p class="block_1"> </p>
	<p class="block_2">"Ne tarafta?"</p>
	<p class="block_1"> </p>
	<p class="block_2">"Tam kıç tarafında."</p>
	<p class="block_1"> </p>
	<p class="block_2">Nicholas ve Amos güvertede aceleyle ilerlediler ve batmakta olan güneşe karşı gözlerini kıstılar. Bir duman bulutu parçalanmış bir bayrak gibi yukarı yükseliyordu ve Amos, "O Kesh kotrası birini buldu," dedi.</p>
	<p class="block_1"> </p>
	<p class="block_2">"Evet, ama kimi?" diye sordu Nicholas.</p>
	<p class="block_1"> </p>
	<p class="block_2">Amos'un öngörüsünün zekice olduğu belli olmuştu. Şafak söktüğünde, Kraliyet Martısı bir milden az ötede, hafif kuzeylerindeydi. Nicholas geminin yavaşça büyümesini izledi, sonra dümenin iskele tarafına kırılmasını emretti ki kendi hızları düşsün. Seyir değiştirmeli yarış gerçekten hızlarını azalttı ve Amos güverteye çıktı. Oradan kıç güvertesine çıktı ve "Yeni bir şey var mı?" dedi.</p>
	<p class="block_3"> </p>
	<p class="block_2">"Evet," dedi Nicholas. "Yavaşlamak dışında, mantık uyandıran hiçbir şey yapmıyorlar. Dönüp saldıracaklar mı merak ediyorum?"</p>
	<p class="block_1"> </p>
	<p class="block_2">Amos diğer gemiye baktı. "Eğer öyleyse, tam şu anda dönmeleri... dönüyorlar!" Diğer gemi döndü.</p>
	<p class="block_1"> </p>
	<p class="block_2">"Bütün tayfalar güverteye!" diye bağırdı Nicholas. "Bay Pickens, limana dönün ve onlar dönüp yelkenlerini rüzgâra ayarlayana kadar yol alabiliyor muyuz bakın."</p>
	<p class="block_1"> </p>
	<p class="block_2">Nakor koşarak ve bağırarak güverteye geldi, "Bir şey var! Bir şey var!" Nicholas, "Sen neden bahsediyorsun?" dedi.</p>
	<p class="block_1"> </p>
	<p class="block_2">"Bilmiyorum," dedi küçük adam ayaklarıyla bir o yana bir bu yana daire çizerek. "Burada bir numara var. Onu hissedebiliyorum!"</p>
	<p class="block_1"> </p>
	<p class="block_2">Bir dakika sonra Anthony geldi ve "Nicholas, bize garip bir şeyler oluyor. Hissedebiliyorum," dedi.</p>
	<p class="block_1"> </p>
	<p class="block_2">"Ne olduğu hakkında bir fikriniz var mı?" diye sordu Nicholas.</p>
	<p class="block_1"> </p>
	<p class="block_2">Aniden devasa bir örtü yırtılıyormuş ve bir çan çalıyormuş gibi, yüksek ve güçlü bir ses çıktı, havada asılı kaldı; kara tahtanın üzerinde kırılan bir tebeşirin feryadı gibi insanın sinirlerini zıplatıyordu.</p>
	<p class="block_1"> </p>
	<p class="block_2">Nicholas teninin titreşen yumrularla kaplandığını hissetti ve nefesi kesildi. Derken Anthony işaret etti. "Bakın!"</p>
	<p class="block_1"> </p>
	<p class="block_2">Ufukta titreşen bir sisin arasından droman göründü. "Bu bir numara!" diye bağırdı Nakor.</p>
	<p class="block_1"> </p>
	<p class="block_2">"Gemiyi gözlerimizden sakladılar ve diğer gemi bizi yavaşlattı!" Anthony, "Bir gizleme büyüsü!" dedi.</p>
	<p class="block_1"> </p>
	<p class="block_2">Amos, "Artık o Kesh kotrasının dün kime rastladığını biliyoruz," dedi.</p>
	<p class="block_3"> </p>
	<p class="block_2">"Ve kimin kazandığını." Nicholas iki geminin pozisyonlarını tarttı. "Savaş için hazırlanın!" diye seslendi. "Bay Pickens, onu sancak tarafına getirin. Martıyı alıyoruz."</p>
	<p class="block_1"> </p>
	<p class="block_2">Emirler iletildi ve Ghuda'yla Praji paralı asker gruplarını oluşturdular, biri donanımda diğeri güvertede. Crydeeli mahkûmlardan silah taşıyacak kadar zinde olanların çoğu sicimler ve kancalar taşıyorlardı. Yukarıdaki denizciler limana dönüş yapmak için yelken sıralarını çılgınca tiramola etmişler ve şimdi de az önce kısaltılan yelkenleri uzatıyor, diğerleri de açtıkları yelkenleri hızla indiriyorlardı.</p>
	<p class="block_1"> </p>
	<p class="block_2">Marcus'la Calis, yarım düzine diğer okçuyla beraber, donanımdaki okçu platformuna tırmanıyorlardı. Hedeflerini saptadılar ve ateş etmeye başladılar, uzun okları diğer iki gemideki herhangi bir okun ulaşamayacağı uzaklıktaki mesafelere erişiyordu. Martı'daki denizciler saklanmak için eğildiler ve Calis dümenciyi öldürdüğünde gemi dönüp yuvarlandı.</p>
	<p class="block_1"> </p>
	<p class="block_2">Kartal kardeş gemisine doğru gayretlendi ve Amos, kapanan mesafeyi ve açıyı deneyimli bir gözle tartarak, Nicholas'a menziller için seslendi. Güvertenin ortasında Margaret, Brisa ve Iasha birkaç kasabalı kadın ve kayıkçıyla beraber ateş kaplarını hızla yakıp ve kömürleri yelpazeleyerek alevlendirdiler.</p>
	<p class="block_1"> </p>
	<p class="block_2">"Liman tarafına!" diye bağırdı Amos ve Pickens dümeni elinden geldiğince hızla çevirdi. Kartal, Martı’nın üzerine eğildi ve her iki güvertedeki adamlar da gürültülü bir çarpışma için tutundular. Ama Kartal'ın pruvası Martı’nın tırabzanını parçalamaya hazır görünürken, Kartal ağır ağır sola döndü. Civadradaki direkler ve ön kanaldaki bağlar tuzla buz olarak, ahşap kıymıkların mermi gibi havada uçmasına neden oldu. Derken ana gövdeler çarpıştı, ufak bir darbeydi, ama bir askerin tüneğinden Kartal'ın donanımına düşmesine yetecek kadar güçlüydü ve bir başkası da, kılıcı aşağı, güverteye düşerken, iplerde asılı kaldı.</p>
	<p class="block_1"> </p>
	<p class="block_2">Saldırganları karşılamak için çok sayıda adam bekliyordu ve Nicholas bağırdı, "Nakor, yardımı olacak numaran varsa, tam zamanı!"</p>
	<p class="block_1"> </p>
	<p class="block_2">Nakor siyah sırt çantasına uzandı ve bir duman topu gibi görünen bir şey, siyah bir yayık çıkardı.</p>
	<p class="block_1"> </p>
	<p class="block_2">Derken Nicholas bunun bir tür böcek sürüsü olduğunu anladı.</p>
	<p class="block_1"> </p>
	<p class="block_2">Nakor, "Fazla idare etmez. Çabuk," dedi.</p>
	<p class="block_1"> </p>
	<p class="block_2">Nicholas işareti verdi. "Şimdi!" diye bağırdı Harry, Crydeeli adamların kancalarına nezaret ederken. Adamlar ağır üç çatal dişli kancayı fırlattılar. İkisi tırabzandan sekip gemilerin arasına düşerken diğeri onu savuran adam heyecandan ipi bıraktığından zararsız bir şekilde sekti. Ama diğerleri tutup çektiler. İki gemi bir çarpma sesiyle bir araya geldi.</p>
	<p class="block_1"> </p>
	<p class="block_2">Yakalama sicimlerini tutan adamlar hızla bağladılar, sonra güverteye çıkma eylemine katılmak için silahlarını çektiler. Her biri Nicholas’ın ısrarı üzerine siyah bir saç bandı takmıştı ki, herhangi biri kendini insan olmayan bir kopyayla karşı karşıya bulursa, bu bir erkek kardeşin ya da dostun yüzü bile olsa, onun sahte bir insan olduğunu anlayacaktı. Her adam o saç bandını kaybetmenin bir dost tarafından öldürülme şansını doğuracağı konusunda uyarılmıştı. Saç bandı kaybedilecek olursa güverteye atlayarak yoldan çekileceklerdi.</p>
	<p class="block_1"> </p>
	<p class="block_2">Ghuda'yla olanlar yukarıdaki donanımdan sallanarak karşıya geçerken, Praji'nin paralı askerleri güverteye doluştular. Nicholas ana güverteye baktı ve Tuka'yla kayıkçılarının ve Crydeeli kadınlardan bazılarının hazır beklediklerini gördü. Ya sonraki gemiye fırlatmak için sıcak zift taşıyacaklardı ya da Martı 'da çıkabilecek yangınları söndüreceklerdi.</p>
	<p class="block_3"> </p>
	<p class="block_2">Nicholas her şeyin olabildiğince emirlere uygun ilerlediğini gördü, kılıcını çekti ve koşarak tırabzana atladı. Bir ayağı Kartal'ın tırabzanındayken, birbirine sürtünen iki gövdenin epey yukarısında üç metrelik boşluktan kendini karşıya fırlatarak, Martı'nın baş kasarasına indi. Nakor'un sokucu böcekleri gitmişti, ama işlerini de yapmışlardı.</p>
	<p class="block_1"> </p>
	<p class="block_2">Gemiler baştan kıça kadar birbirine çarpmıştı ve yelkenleriyle donanımları birbirine kenetlenmiş gemilerin bir daire çizerek yavaş yavaş dönmelerine neden olmuştu. Nicholas kendisini Martı'yı pruvadan kıça almaya zorlayan şansına lanet etti. Ona aynı yönden yetişmiş olsalardı, ondan kurtulmak ve ilerlemek çok daha zor olacaktı. Bunun kendilerine yaklaşan dromana karşı saldırıya açık bir pozisyonda bırakmamasını umdu.</p>
	<p class="block_1"> </p>
	<p class="block_2">Siyah giyimli bir subay Nicholas'a saldırdı ve Prens ilk darbeyi bertaraf etti. Adamın üç darbeli bir şablonu izlemek gibi bir eğilimi vardı ve seriye başladığının üçüncü seferinde Nicholas kılıcının ucuyla adamın işini kolaylıkla bitirdi.</p>
	<p class="block_1"> </p>
	<p class="block_2">Nicholas etrafına bakındı ve kendi adamlarından birinin tırabzan tarafına itildiğini gördü. Nicholas sıkıştıran adamı öldürdü ve adamın tekrar güverteye çıkmasına yardım etti. Güvertenin ön tarafında yalnız olduklarını fark edince Nicholas bağırdı, "Amos, buraya!"</p>
	<p class="block_1"> </p>
	<p class="block_2">Amos brendi için kullanılan türden küçük bir fıçıyı kaldırdı ve Nicholas'a doğru fırlattı. Nicholas dizlerini kırdı ve fıçıyı yakalarken gösterdiği çabadan bir huhh sesi çıkardı, ama tutmayı başardı.</p>
	<p class="block_1"> </p>
	<p class="block_2">Kendisiyle beraber olan askere bağırdı, "O küçük lombar ağzını aç ve sürprizlere karşı dikkatli ol!"</p>
	<p class="block_1"> </p>
	<p class="block_2">Adam geri eğilerek, lombar ağzını ayağıyla kenara itti ve bir arbalet oku dışarı fırladı. Nicholas beklemedi; fıçıyı aşağıya, karanlığa attı. Tatmin edici bir ahşap çarpma sesi ve bir acı çığlığı duydu. "Elde var bir!" diye bağırdı Amos'a.</p>
	<p class="block_1"> </p>
	<p class="block_2">Amos ona bir fıçı da fırlattı ve Nicholas onu da hızla aşağı atarak paramparça etti; sonra kapağı iterek kapattılar.</p>
	<p class="block_1"> </p>
	<p class="block_2">Nicholas kılıcını yerden alarak ana güverteye bakınca, savaşın güvertenin tamamına yayılmış olduğunu, güvertenin, karşılaşan güçleri birbirinden ayıran kesin bir hattı olmayan tehlikeli bir bölge haline gelmiş olduğunu gördü.</p>
	<p class="block_1"> </p>
	<p class="block_2">Nicholas, çizmesini Praji'nin paralı askerlerinden biriyle karşı karşıya olan bir adamın sırtına koyarak merdivenden aşağı sallandı. Siyah giyimli denizci öne tökezledi ve paralı asker onu hızla öldürdü.</p>
	<p class="block_1"> </p>
	<p class="block_2">Nicholas kendi gemisine en yakın tırabzana doğru ilerleyene kadar savaştan uzak durdu. Ghuda, Praji ve Vaja güvertenin boş bir kısmını tutuyorlardı ve Nicholas onlara katılarak, küçük merkezi bir lombar ağzından kendilerine yol açmalarına yardım etti. Oraya varır varmaz Nicholas döndü ve bağırdı, "Bir fıçı daha!"</p>
	<p class="block_1"> </p>
	<p class="block_2">Amos'la Harry bir fıçıyı daha taşıdılar ve onlar gemilerin hareket eden tırabzanlarında dinlenmek zorunda kalırlarken Nicholas fıçıyı kavradı. Harry koşuşturup arkadaşının büyük fıçıyı kaldırmasına yardım etti. Otuz litre yağ vardı içinde ve güverte ayaklarının altında salladığından, fıçıyı lombar kapağının üzerine getirmekte güçlük çektiler. Nicholas üçe kadar saydı ve fıçıyı bıraktılar.</p>
	<p class="block_1"> </p>
	<p class="block_2">Yağ lamba yağıydı ve normal koşullar altında fitilsiz yanmazdı, ancak Nakor etrafındaki yangın yeterince kızışırsa, gövde döşemelerinin arasındaki zifti eriterek geminin yanmasına yardımcı olacağı ve gemiyi ya su seviyesine kadar yakacağı ya da onu batırmaya yetecek sızıntıya neden olacağı konusunda ısrar etmişti.</p>
	<p class="block_1"> </p>
	<p class="block_2">Nicholas lombar ağzından uzaklaşınca, Nicholas ana lombar ağzının bir an için boş olduğunu gördü. "Bir tane daha!" diye bağırdı Harry'ye, bir sonraki lombar ağzına doğru koşarken.</p>
	<p class="block_1"> </p>
	<p class="block_2">Martı'dan iki denizci sanki yokluktan belirdiler ve Nicholas ikisiyle de çarpıştı. İlk kılıcını eline alır almaz mareşallik avlusunda birçok rakiple savaşma konusunda talim yapmıştı, ama daha öncesinde bunun ödülü hiç kendi yaşamı olmamıştı. Babasıyla talim öğretmeninin ona tekrar tekrar söylemiş oldukları şeyi hatırladı: Karşı karşıya kaldığı iki adam birlikte talim yapmamış oldukları sürece, birbirlerine yardım edebilecekleri kadar birbirlerine köstek de olabilirlerdi. Bekle, savun ve bir açık kolla.</p>
	<p class="block_1"> </p>
	<p class="block_2">Sanki babası onun yararına bir örnek sahnelemiş gibi, soldaki adam sağdakinin önüne çıktı. İkinci adam ona çarparak dengesini kaybetmesine neden oldu ve adam dengesini sağlayamadan Nicholas’ın kılıcıyla öldü. Nicholas o zaman ikinci adamı geri püskürttü ve Ghuda büyük bir fıçı taşıyarak gelirken adamı boğazından yakaladı. Ghuda fıçıyı lombar ağzından aşağı saldı ve bağırdı, "Hepsi bu kadar!"</p>
	<p class="block_1"> </p>
	<p class="block_2">"Yangın çağrısı yapın ve bu gemiden ayrılın!" diye bağırdı Nicholas.</p>
	<p class="block_1"> </p>
	<p class="block_2">Akıncı gruptaki her adama yangın Martı ya sıçrar sıçramaz, yapılacak tek şeyin savaşarak Kartal'a çekilmek olacağı söylenmişti.</p>
	<p class="block_1"> </p>
	<p class="block_2">Tuka'nın kayıkçıları, açık bir mangalın üzerine yerleştirilmiş, zifti ısıtan, küçük bir yemek kabının etrafında duruyorlardı. Yukarıda, adamlar avlularda beklerken Nicholas’ın adamları geri çekilerek dövüşüyorlardı.</p>
	<p class="block_1"> </p>
	<p class="block_2">Martı’nın mürettebatı avantajı kullanacakları yerde, Kartal'dan kurtulmaya çalışıyorlardı ve Nicholas adamlarının tırabzanı boşalttıklarını gördü. "Şimdi!" diye bağırdı Nicholas.</p>
	<p class="block_1"> </p>
	<p class="block_2">Yukarıda, Calis'le Marcus Martı’nın yelkenlerine yanan oklar atmaya başladılar. Güvertelerdeki diğer adamlar ip sarkıttılar, fokurdayan zifti onlara bağlamışlardı. İpleri hızla yukarı çektiler, çünkü sıcak zift süratle kururdu ve zift ne kadar sıcak olursa tutuşturması da o kadar kolay olurdu.</p>
	<p class="block_1"> </p>
	<p class="block_2">Nicholas heyecanla seyretti: Herhangi bir gemiye ateş iletmek tehlikeliydi -savaş sırasında ise aşırı tehlikeliydi. Denizde yangından daha kötü bir felaket yoktu, çünkü bir gemi kibrit kutusu gibiydi. Yelkenin ya da donanımın herhangi bir yerindeki ateş geminin tamamını dakikalar içinde sarabilirdi. Suyu dışarıda tutmak için kullanılan malzemenin büyük kısmı -zift, katran, yağ- şiddetle yanardı ve savaş sırasında yelkenleri ıslatmak bile yangın oklarına ya da sıcak kömürlere karşı zayıf bir koruma sağlıyordu.</p>
	<p class="block_1"> </p>
	<p class="block_2">Nicholas geminin ortasındaki iri mangalın yanında, kömürleri kendi güvertesine boşaltmaya ve ateşe yağ dökmeye hazır, duruyordu. Eğer Martı’nın güvertesinde bir yangın çıkarılmazsa, mürettebatına ve yolculara gemiyi terk etmelerini emrederek, iki gemiyi de yakacaktı.</p>
	<p class="block_1"> </p>
	<p class="block_2">Donanımda Crydeeli adamlar çakmaktaşıyla demiri kava dikkatlice sürtüp ve alevi hayata getirdiler; titreşen korlara siper etmeleri gerekiyordu çünkü kendi yelkenleri de Martı’nınkiler kadar kuru ve ateş almaya açıktı. Diğerlerinin beklediği serenlerin ucuna ulaşınca zift kovalarına değdirilmiş yanan odun parçalarını ilettiler. Zift ateşe sıçradı ve adamlar kovaları hızla komşu geminin donanımıyla avlusuna fırlattılar.</p>
	<p class="block_3"> </p>
	<p class="block_2">Nicholas Martı’nın güvertesinde tek başına durmuş, akıncılarının güvenle geri döndüklerinden emin oluyordu, ancak geri tırmanmaya başladığında, bir çift denizci ona hamle etti ve kendini küpeştenin üzerine hızlı hareket etmekten aciz bir şekilde otururken buldu. Biri küpeştenin ilerisine fırlayarak iki adamın tepesine indi. Hepsi bir yığın halinde güverteye düştüler ve Nicholas Ghuda’nın ayağa kalktığını gördü, iri cüsseli paralı asker döndü ve yüzünde bir gülümsemeyle Nicholas'a doğru yürürken. "Hadi-" diye söze başladı, sonra şaşırmış göründü.</p>
	<p class="block_1"> </p>
	<p class="block_2">Sırtını kaşımak ister gibi, eliyle arkasına uzanarak Nicholas'a doğru bir adım attı ve "Kahretsin!" dedi.</p>
	<p class="block_1"> </p>
	<p class="block_2">Nicholas, Kartal'ın güvertesinde, Ghuda'nın birdenbire küpeştede boydan boya yüzüstü düştüğünü gördü, sırtından bir bıçak çıkmıştı. Uzandı ve paralı askeri tutarak insanüstü bir güçle Kartal'a çekti.</p>
	<p class="block_1"> </p>
	<p class="block_2">Tuka bir elinde sallanan, yanan bir zift kâsesiyle ileri koşturdu. Koluyla bir kavis çizerek kâseyi küpeştenin üzerinden Martıya, atarken göğsüne bir ok saplandı. Bir acı çığlığıyla ileri tökezleyerek, küpeştenin üzerinden iki gövdenin arasına düştü, gövdeler rahatsız, öğütücü bir sesle kaydılar. Çığlık anında kesildi.</p>
	<p class="block_1"> </p>
	<p class="block_2">Nicholas’ın midesi bulandı. Anthony aceleyle yanına geldi ve Nicholas, "Onunla ilgilen," dedi Ghuda'yı işaret ederek.</p>
	<p class="block_1"> </p>
	<p class="block_2">Nicholas’ın paralı askerleri, ani bir düzensiz ok ateşi başlayıp alevler Kartal'a tehlikeli bir yakınlıktan Martinin üzerine yağarken gemileri birbirine bağlayan ipleri kestiler. Margaret ve lasha güvertede herhangi bir alev işaretine karşılık ellerinde kum ve su kovalarıyla hazır bekliyorlardı. Donanımdaki adamların hepsi, alev alacak herhangi bir yelken ya da sicimi hızla kesmek için bıçak taşıyordu.</p>
	<p class="block_3"> </p>
	<p class="block_2">Nicholas, Martının mürettebatının donanım ve yelkenlerdeki yangınla çılgınca savaşmakta olduklarını görünce Pickens'a düşman gemisinden uzaklaşması emrini verdi.</p>
	<p class="block_1"> </p>
	<p class="block_2">Pickens bağırarak karşılık verdi, "Kilitlendik Kaptan! Rüzgâr karşıdan esiyor ve dönene kadar kurtulamayız!"</p>
	<p class="block_1"> </p>
	<p class="block_2">Nicholas kayıkçılara kurtarma sandallarından kürek getirmeleri ve Martıyı uzaklaştırmaları için seslendi. Küpeşteye bir düzine kürek taşındı ve adamlar diğer gemiyi itmeye çalıştılar, ama boşunaydı.</p>
	<p class="block_1"> </p>
	<p class="block_2">İki gemi rüzgârda birbirine kilitlenmiş vaziyette ağır ağır döndüler. Derken iki gövde, ahşapla metal birbirine titreyen bir kucaklaşmayla sürterken, gıcırtılı, çığlıklı bir sesle birbirinden uzaklaşmaya başladı.</p>
	<p class="block_1"> </p>
	<p class="block_2">Derken Kartal, Martı'nın kıç tarafının etrafında dönünce iki gemi gümbürtülü bir toslamayla son bir kez çarpıştı ve nihayet Kartal diğer gemiden kurtuldu.</p>
	<p class="block_1"> </p>
	<p class="block_2">Donanımda ve güvertede başlayan küçük yangınlar hızla söndürüldü. Birkaç dakika önce düşmanın üzerine yanan zift fırlatan adamlar şimdi, Martı'daki alev ve korların rüzgârda sürüklenip Kartal'ı tutuşturmasına engel olmak için, o aynı iplerde su taşımaktan ve yelkenlere boşaltmaktan bitkin düşmüşlerdi.</p>
	<p class="block_1"> </p>
	<p class="block_2">Nicholas koşturarak kıç güverteye tırmandı ve Martı'dan kayarak ayrılmalarını seyretti. Marcus donanımdan aşağı sarktı ve elini kuzeninin omzuna koydu. "Başardık!" Nicholas, "Umarım öyledir," dedi.</p>
	<p class="block_1"> </p>
	<p class="block_2">Derken Nicholas, Marcus'un omzundaki elinin sıkılaştığını hissetti ve Marcus'un gördüğü şeyi gördü. Alevler Martı'nın yelkenlerine doğru yayılırken güverteye koşan şekiller vardı. Aşağı güvertelerden yukarı koşanlar arasında, dumanlar ve kor yağmuruyla çevrelenmiş Margaret'la Abigail korkudan bağırarak duruyorlardı.</p>
	<p class="block_1"> </p>
	<p class="block_2">Onları duyabilecek kadar yakında olan Nicholas'la Marcus suskun bir dehşetle durdular. Nicholas ana güverteye baktı ve orada, kısa eteğini giymiş Margaret'ı gördü, bu arada Martı’daki Margaret bir Prenses elbisesi giymişti.</p>
	<p class="block_1"> </p>
	<p class="block_2">Derken Martı'daki Margaret seslendi, "Marcus! Bana yardım et!"</p>
	<p class="block_1"> </p>
	<p class="block_2">Yanında durmakta olan Abigail çığlık çığlığa, "Nicholas! Bizi kurtar!" dedi.</p>
	<p class="block_1"> </p>
	<p class="block_2">Martı'nın aşağı güvertelerindeki bir şey hafif bir sarsıntıyla yanmaya başladı ve lombar ağızlarından alevler fışkırmaya başladı. Martı'daki Margaret'ın giydiği elbise alev aldı ve elleriyle alevlere vururken kız çığlık atıyordu.</p>
	<p class="block_1"> </p>
	<p class="block_2">Donanımdan bir ok fırladı ve kızın göğsüne saplanarak sırtüstü düşüp görüş alanından çıkmasına neden oldu. İkinci bir ok da Abigail'i göğsünden yakaladı ve o da düştü.</p>
	<p class="block_1"> </p>
	<p class="block_2">Calis yukarıdaki donanımdan sarkarak yavaşça Nicholas'la Marcus'un yanına indi. "O sefaleti uzatmayı mantıklı bulmadım. Yanlış olabilir ama görüntü bundan daha az korkunç değildi."</p>
	<p class="block_1"> </p>
	<p class="block_2">Abigail'in kendi ölümüne tanık olduğundan gözleri kocaman açılmış halde sessiz bir dehşetle ve Margaret'ın kül gibi suratla elleri Anthony tarafından sıkıca tutulmuş halde durmakta oldukları orta güverteyi işaret etti.</p>
	<p class="block_1"> </p>
	<p class="block_2">Nicholas başını salladı, sonra kıç tarafına bakmak için döndü. Droman üzerlerine geliyordu ve Nicholas bağırdı, "Hazırlanın! İşimiz daha bitmedi! Sancak tarafına tam yol, Bay Pickens."</p>
	<p class="block_1"> </p>
	<p class="block_2">Amos bağırdı, "Bakın!"</p>
	<p class="block_1"> </p>
	<p class="block_2">Nakor ve Praji güverteye ve Nicholas’ın yanına geldiler. "Ne?" diye sordu Praji.</p>
	<p class="block_3"> </p>
	<p class="block_2">"Pruvadaki kim?"</p>
	<p class="block_1"> </p>
	<p class="block_2">Nakor, "Dahakon," derken yüreğinin sıkıştığını hissetti.</p>
	<p class="block_1"> </p>
	<p class="block_2">Kol ağızları katlanmış, kahverengi cüppe giymiş bir adam Kartal'ı ve yanmakta olan Martı'yı duygusuzca süzerek duruyordu.</p>
	<p class="block_1"> </p>
	<p class="block_2">"O gemiyi buraya getirmek için sanatlarını kullanmış olmalı," dedi Praji.</p>
	<p class="block_1"> </p>
	<p class="block_2">"Hayır," dedi Nakor. "Onu buraya getirecek bir numara yok. Bizi buraya kadar bütün yol boyunca izledi. Sadece gemiyi bir numarayla bizden gizledi."</p>
	<p class="block_1"> </p>
	<p class="block_2">"İmkânsız," dedi Amos. "O gemi kölelerle mürettebatı doyurmaya yetecek malzeme taşıyamaz."</p>
	<p class="block_1"> </p>
	<p class="block_2">"Bakın," dedi Nicholas işaret ederek.</p>
	<p class="block_1"> </p>
	<p class="block_2">Bir şekil gelip Dahakon'un yanında durdu, bu Valgasha, Derebeyi'ydi. Teni solgun, şişkin ve bozuk, hareketleri aptalca ve koordinasyonsuzdu. Bileğindeki kartal kanatlarını açtı, eski ihtişamının çürüyen bir taklidi.</p>
	<p class="block_1"> </p>
	<p class="block_2">"Ölü çağırıcılık," dedi Nakor. "Bu herif iblis piçin teki."</p>
	<p class="block_1"> </p>
	<p class="block_2">Dahakon elini kaldırdı ve Nicholas teninin yine ürperten yumrularla buruştuğunu hissetti. "Büyü yapıyor," dedi Anthony aşağıdan.</p>
	<p class="block_1"> </p>
	<p class="block_2">Calis yaya bir ok yerleştirip bıraktı, ancak okun sapı görünmez bir duvara çarpmış gibi oldu ve büyücüden birkaç santim uzakta durarak güverteye düştü.</p>
	<p class="block_1"> </p>
	<p class="block_2">Adamlar güvertede toplanmaya başladılar, çoğu ölü adamlarla dolu bir gemi yaklaşırken tanrılarının lütfunu çağırdılar. Suyun karşısında güvertede şekiller toplanmaya başladı, cesetlerden oluşan sessiz bir güç.</p>
	<p class="block_1"> </p>
	<p class="block_2">Nakor gözlerini kapadı ve bir yüz hareketi yaptı, sonra gözlerini tekrar açtı. "Bu çok kötü."</p>
	<p class="block_3"> </p>
	<p class="block_2">Nicholas, "Gerçekten mi?" dedi.</p>
	<p class="block_1"> </p>
	<p class="block_2">"O adamları hareket halinde tutmak için çok güçlü numaralar kullanıyor, ama daha da kötüsü, salgını taşıyorlar."</p>
	<p class="block_1"> </p>
	<p class="block_2">"O gemiye karşı ikinci bir saldırıyı kaldıramayız," dedi Amos. "Yeterince ziftimizle yağımız yok."</p>
	<p class="block_1"> </p>
	<p class="block_2">"Ona çarpacağız," dedi Nicholas.</p>
	<p class="block_1"> </p>
	<p class="block_2">"Hayatta olmaz," dedi Amos. İşaret etti. Dromandaki yelkenler indirildi, kürekler inip kalkmaya başladı. "Ölü ya da değil kürekçiler kürek çekiyor," "Güçlü sanatlar," dedi Praji yan tarafa tükürerek.</p>
	<p class="block_1"> </p>
	<p class="block_2">"Ölü adamlarla nasıl dövüşürsün?" diye sordu Marcus.</p>
	<p class="block_1"> </p>
	<p class="block_2">"En iyi bildiğin şekilde," yanıtını verdi Nicholas, kılıcını çekerek. Uzaktaki sahil şeridine baktı ve "Neredeyiz Amos?" dedi.</p>
	<p class="block_1"> </p>
	<p class="block_2">"Karanın Sonu'na yarım günden az, Krondor'a üç günlük mesafede."</p>
	<p class="block_1"> </p>
	<p class="block_2">"Bize yaklaşıp çarpmasına izin vereceğiz, Kartal'ı yakacağız, ardından yüzebilenler kıyıya yüzecek."</p>
	<p class="block_1"> </p>
	<p class="block_2">"Üç milden fazla," dedi Amos yumuşakça. "Çok azımız başarabilir." Nicholas daha da yumuşak bir şekilde, "Biliyorum," dedi. Harry ana güverteden koşturarak geldi. "Savaşacak mıyız?" Nicholas başıyla onayladı.</p>
	<p class="block_1"> </p>
	<p class="block_2">Nakor, "Anthony!" dedi.</p>
	<p class="block_1"> </p>
	<p class="block_2">Genç büyücü, "Ne?" diye sordu.</p>
	<p class="block_1"> </p>
	<p class="block_2">"Zamanıdır!" dedi Nakor sırıtarak. "Tılsımı kullan!"</p>
	<p class="block_1"> </p>
	<p class="block_2">Anthony gözlerini kıstı, sonra elini tuniğinin içine uzattı ve Pug'ın esasen Nicholas'a vermiş olduğu tılsımı çıkardı. Ellerini üzerine kapayıp "Pug!" diye bağırdı. Bir an hiçbir şey olmadı, sonra Anthony gözlerini kapadı ve tekrar Pug'a seslendi.</p>
	<p class="block_1"> </p>
	<p class="block_2">Adı bir üçüncü kez söylerken, rüzgâr, sanki hemen yanlarında gök gürlemiş gibi, hafif bir gürültüyle gemiye çarptı ve gemi hafifçe sallandı. Adamlar bağırdılar, çığlık attılar ve işaret ettiler. Tam dromanın önünde havada bir yaratık asılı duruyordu. Geminin kendisi kadar büyük, kanatları kadırgayı geri itecek kadar kuvvetli bir rüzgâr çıkarıyordu.</p>
	<p class="block_1"> </p>
	<p class="block_2">"Bir ejderha!" dedi Amos.</p>
	<p class="block_1"> </p>
	<p class="block_2">Ejderha altın renginde tepesi ise gümüş rengiydi. Kalkan büyüklüğündeki yakut rengi gözleri günbatımında parıldıyor, abanoz gibi siyah pençeleri bir kedininkiler gibi uzanıyordu. Dahakon'un ağzı hayretle açıldı ve bir an için hareketsiz kaldı. Ejderha kanat çırptı, dromanın karşısında pozisyon aldı ve devasa ağzını açtı.</p>
	<p class="block_1"> </p>
	<p class="block_2">Beyaz-sıcak ve kör edici bir ateş püskürdü ve gemiyi yaladı. Yelkenler ve güverteler alevlere boğulurken ölü mürettebat tutuştu. Derebeyi ve kartalı alevler onları yalarken bir heykel, bir kralın taklidi gibi duruyorlardı. Kuş karardı ve Yılan Nehri Şehri'nin hükümdarı gerçekten öldükten dakikalar sonra büzüşmüş sahibinin kolundan devrildi.</p>
	<p class="block_1"> </p>
	<p class="block_2">Korkunç bir an için, dromanın mürettebatının geri kalanı kıpırtısız durdu, saldırı için çömelirlerken tenleri üzerlerinde yanıyordu. Kendi yıkımlarına aldırış etmeyen cansız savaşçılar gemiye yandan akın etmek ve Kartal'ı almak için büyücünün emrini bekliyorlardı. Derken kılıçlar onları tutamayacak kadar büzüşmüş parmaklardan düştü ve devrilmeye başladılar.</p>
	<p class="block_1"> </p>
	<p class="block_2">Kraliyet Kartal'ı kayıtsızca hareket etti, güvertedeki yaşayan her ruh Midkemia'daki en görkemli yaratık karşısında yerine mıhlandığından gemiyi rotasında tutacak bir gayret gösterilmiyordu, yaratık ölüler gemisini yok etmeye gelmişti. Derken Anthony işaret etti, "Bakın!"</p>
	<p class="block_1"> </p>
	<p class="block_2">Büyük yangının ortasında Dahakon, kendisini ejderhanın gazabından koruyan yakut rengi bir haleyle çevrelenmiş halde kıpırdamadan duruyordu. Nicholas, "Yapabileceğimiz bir şey var mı?" dedi.</p>
	<p class="block_1"> </p>
	<p class="block_2">Calis bir ok daha taktı yayına ve yayı çekti, ama ilkinin görünmez olandan sektiği gibi bu da yakut rengi haleden geri sekti. Nakor konuştu, "Bence..." Calis'in sadağından bir ok çekti ve dizinde kırdı. Kırık oku yukarı kaldırarak, "Numarası çeliği durduruyor. Bunu atabilir misin?" dedi.</p>
	<p class="block_1"> </p>
	<p class="block_2">Calis okun üçte bir uzunluğundaki sapını aldı ve "Deneyebilirim," dedi. Oku yaya taktı ve kısaltılmış boyunca çekip bıraktı. Son ikisinden farklı olarak, bu büyücünün göğsüne çarptı ve büyücü çığlık attı; yakut rengi kalkan anında ortadan kayboldu ve ejderhanın alevleri büyücüyü yaktı.</p>
	<p class="block_1"> </p>
	<p class="block_2">Büyücü Kartal'dan duyulabilen bir feryatla alevlere boğuldu ve gerisin geri dönerek düşerken gözden kayboldu.</p>
	<p class="block_1"> </p>
	<p class="block_2">Ejderha yanan gemiyi seyretti, sonra kanatlarının bir çırpışıyla uzaklaştı. Dalgaların üzerinde süzülerek günbatımına doğru uçtu. Tembel yükselen daireler çizerek yükseldi ve geminin üzerinden geçerek kuzeybatıya doğru hızlandı,</p>
	<p class="block_1"> </p>
	<p class="block_2">Harry fısıldadı, "Ryana."</p>
	<p class="block_1"> </p>
	<p class="block_2">Nicholas başını salladı.</p>
	<p class="block_1"> </p>
	<p class="block_2">"Bakın!" dedi Harry.</p>
	<p class="block_1"> </p>
	<p class="block_2">Nicholas arkadaşının nereyi işaret ettiğini görmek için gözlerini kıstı ve orada, ejderhanın sırtında küçük bir şekil seçilebiliyordu.</p>
	<p class="block_1"> </p>
	<p class="block_2">"O Pug mı?" diye sordu Harry.</p>
	<p class="block_1"> </p>
	<p class="block_2">Nakor sırıttı ve "Sanırım," dedi. Güldü. "Şimdi işimiz bitti."</p>
	<p class="block_3"> </p>
	<p class="block_2">Vaja ana güverteden seslendi, "Nakor!"</p>
	<p class="block_1"> </p>
	<p class="block_2">Hepsi baktılar ve Ghuda'nın üzerine eğilmekte olduğunu gördüler. Nicholas'la diğerleri Nakor'la Anthony'yi izleyerek Ghuda'nın yanına gittiler. Yaralı paralı asker başı bir kum torbasıyla desteklenmiş halde yatıyordu ve burnundan kan akıyordu.</p>
	<p class="block_1"> </p>
	<p class="block_2">Anthony onu yan çevirdi, yarayı inceleyince Nicholas'a acıyla baktı. Kafasını hayır anlamında salladı.</p>
	<p class="block_1"> </p>
	<p class="block_2">Nakor Ghuda'nın elini tuttu. "Neyin var eski dostum?"</p>
	<p class="block_1"> </p>
	<p class="block_2">Ghuda öksürdü ve ağzının kenarından kan aktı. "Dostum?" dedi, sesi zayıf ve titrekti. "Burada kendi kanımda boğularak yatıyorum çünkü sen benden dünyanın yarısını senle dolaşmamı istedin ve bana dostum mu diyorsun?" Nakor'un elini sıkıca kavradı ve kayış gibi yanaklarından aşağı gözyaşları süzüldü. "Başka okyanusların üzerindeki günbatımları ve görülecek etkileyici manzaralar ve büyük harikalar, Nakor." Şiddetle öksürdü ve Nakor'la Anthony'nin üzerine kan tükürdü. Soluk soluğa kalıp nefes alamayarak, "Altından bir ejderha!" dedi. Son nefesiyle, "Dostum," dedi. Boğulur, tıkanır gibi bir sesle şiddetle sarsıldı ve bir an silkindikten sonra kıpırtısız kaldı.</p>
	<p class="block_1"> </p>
	<p class="block_2">Nicholas güverteye bakınarak, kendi acısıyla boğulur gibi oldu. Diğer yaralı adamlar yakınlarda yatıyorlardı ve "Anthony," dedi.</p>
	<p class="block_1"> </p>
	<p class="block_2">Genç büyücü Nicholas’ın işaret ettiği yere baktı ve rahatlatmasına ihtiyacı olanlara yardım eli uzatmak için acele etti.</p>
	<p class="block_1"> </p>
	<p class="block_2">Nicholas omzunda bir el hissedince Iasha’nın yanında olduğunu gördü. Ayağa kalktı ve Iasha, "Artık senin memleketine mi gidiyoruz?" dedi.</p>
	<p class="block_1"> </p>
	<p class="block_2">Nicholas kızı kollarına alırken, bıraktı gözyaşları yanaklarından aşağı süzülsün. Sesine güvenemiyordu, bu yüzden başını salladı, sonra, yarı rahatlama yarı acı hıçkırığını serbest bırakarak, "Eve gidiyoruz," dedi.</p>
	<p class="block_1"> </p>
	<p class="block_2">Nicholas toparlanıp Iasha'yı nazikçe kendinden uzaklaştırdı. Kıç güverteye dönerek, "Bay Pickens, tam yol Krondor'a!" dedi.</p>
	<p class="block_1"> </p>
	<p class="block_2">Amos bağırdı, "Yukarıya gelin sizi güverte sıçanları!"</p>
	<p class="block_1"> </p>
	<p class="block_2">Kraliyet Kartalı yavaşça döndü; sonra, yelkenleri şişerken, yanan iki gövdeden heybetli bir şekilde uzaklaştı. Güneş arkalarında batarken Nicholas önce sahte Kraliyet Martısı hin sonra da Derebeyi'nin kadırgasının suya batışlarını seyretti.</p>
	<p class="block_1"> </p>
	<p class="block_2">Amos gelip Nicholas’ın yanında durdu ve elini omzuna koydu. "Son zamanlarda bana babanı hatırlatmaya başladığını söylemiş miydim sana?"</p>
	<p class="block_1"> </p>
	<p class="block_2">Nicholas Amos'a doğru döndü, gözleri akıtılmamış gözyaşlarıyla parıl parıldı. "Hayır," dedi boğuk bir ses tonuyla.</p>
	<p class="block_1"> </p>
	<p class="block_2">Amos Nicholas’ın omzunu sıkarak fısıldadı, "Şey, hatırlatıyorsun. Ve seninle benim torunummuşsun gibi gurur duyuyorum."</p>
	<p class="block_1"> </p>
	<p class="block_2">Nicholas derin bir nefes aldı ve "Teşekkür ederim," dedi, zorlama bir sırıtışla, "Büyükbaba," diye de ekledi.</p>
	<p class="block_1"> </p>
	<p class="block_2">Amos Nicholas’ın ensesinin kavradı ve onu hafifçe sarsarak, "Büyübaba mı? Belamı bulayım, ona benziyorsun. Hayatın eğlenceli taraflarını bulup çıkarıyorsun," dedi.</p>
	<p class="block_1"> </p>
	<p class="block_2">Nicholas gülümsedi. Elini Amos'un omzuna koyarak, "Kimse senin hayatını eğlenceden koparmayı başaramadı Amos," dedi.</p>
	<p class="block_1"> </p>
	<p class="block_2">Amos ona hüzünlü bir gülümsemeyle bakıp "Gerçek bu, değil mi? Böyle günler eğlencenin neden önemli olduğunu hatırlatıyor insana," dedi.</p>
	<p class="block_1"> </p>
	<p class="block_2">Amos kollarını beklemedik bir şekilde Nicholas'a dolayıp üvey torununa sarıldı. "Hadi ölülerimizi gömelim, anılarına bir kadeh içelim ve eve gidelim Nicky."</p>
	<p class="block_3"> </p>
	<p class="block_2">Ana güvertede bastırılmış bir topluluk vardı. Mürettebat derin bir rahatlama, ejderhanın ortaya çıkışıyla sersemleten bir hayretle arkadaşlarının yaralanmaları ve ölümleri karşısında hissettikleri acının karışımı bir ruh hali içindeydi.</p>
	<p class="block_1"> </p>
	<p class="block_2">Tek ölen Ghuda'yla Tuka değildi, lasha'nın hizmetkârlarından biri, arkadaşı alev alıp gemiyi tehlikeye atmadan söndürdüğü sıcak ziftin üzerine sıçramasıyla kötü bir şekilde yanmıştı.</p>
	<p class="block_1"> </p>
	<p class="block_2">Üç kayıkçıya ilaveten beş paralı asker ölmüştü. Crydeeli bir düzine adam Krallığı korumak için canlarını vermişlerdi. Nicholas envanter çıkardı ve kendisiyle birlikte Crydee'den akıncıları takip etmek için yola çıkan altı adamın ölmüş olduklarını fark etti. Yolculuğun başında Amos ve Nicholas’ın yanında gemideki altmış beş adam ve kadından sadece yirmi yedisi kalmıştı.</p>
	<p class="block_1"> </p>
	<p class="block_2">Nicholas brendi getirilmesini emretti ve onlar karşısında dururlarken, "Bazılarınız başımızdan geçenlerin tamamını biliyor, oysa diğerleri grubumuza yeni katıldılar. Ama sizler olmadan bunu başarabilir miydik bilmiyorum. Hükümdarlık bize borçlu. Aşağıdaki o sandıkta her ne ganimet kaldıysa hepinize eşit bir şekilde paylaştırılmasına karar verdim," dedi. Paralı askerler sırıtırken, Krallık denizcileriyle askerleri irkilerek birbirlerine baktılar, ancak gülümsemeleri eşit derecede minnettardı. Krallığa verilen hizmette ikramiye alınması nadirdi. "İyi dostlarımızdan bazılarını kaybettik," dedi Nicholas. "Onları unutmayalım." Bir kadeh kaldırdı ve "Ghuda'ya ve diğerlerine," dedi.</p>
	<p class="block_1"> </p>
	<p class="block_2">Hepsi içtiler ve sonra Nicholas, "Kocaman bir okyanustan uzak bir ülkeye gelen sizlerin kendinizi evinizde hissetmeniz için elimizden geleni yapacağız," dedi. "Eve dönmenize nasıl yardım ederiz bilmiyorum, ama günün birinde döneceksiniz.</p>
	<p class="block_3"> </p>
	<p class="block_2">Size söz veriyorum. O zamana kadar hepiniz için namuslu işler ve yetecek kadar ücret var."</p>
	<p class="block_1"> </p>
	<p class="block_2">Yanan gemilerden çıkan dumanla kırmızı-turuncu ve altın rengine dönmüş günbatımına dönerek, "Krondor'a yelken açalım!" dedi.</p>
	<p class="block_1"> </p>
	<p class="block_2">Mürettebattan bir tezahürat koptu ve adamlar, nihayet eve yöneldikleri için heyecanla işlerinin başına koşturdular.</p>
	<p class="block_1"> </p>
	<p class="block_2">Üç gün sonra, öğleye doğru, Krondor limanına girdiler. Amos kraliyet bayrağının çekilmesini emretti ve telaşlı bir liman kaptanı hızla gelerek geminin yolunu kesti. İki yardımcısıyla güverteye tırmanarak Amos'la Nicholas'ı endişe ve şaşkınlık karışımı bir duyguyla selamladı.</p>
	<p class="block_1"> </p>
	<p class="block_2">Nicholas, "Amos gemiyi son bir kez yanaştırmak ister misin?" dedi.</p>
	<p class="block_1"> </p>
	<p class="block_2">Amos omuz silkti. "Aynı şey değil. Bu gerçek Kartal ya da benim Kraliyet Ejderha’m olsaydı belki." Bu söz liman kaptanının kafasının karışarak bir Prense bir Amiral'e bakmasına neden oldu. Sonra Amos şeytani bir sırıtışla, "Yelkenle girmeyi tecrübe etmen gerek. Daha iyi bir zaman düşünülemezdi," dedi.</p>
	<p class="block_1"> </p>
	<p class="block_2">Nicholas da ona sırıtarak karşılık verdi. "Yelkenleri ayarlamaya hazır olun!" diye bağırdı.</p>
	<p class="block_1"> </p>
	<p class="block_2">Liman kaptanı, "Ekselansları, sizden yelkenlerinizi indirmenizi ve sizi içeri sokmamıza izin vermenizi rica ediyorum," dedi.</p>
	<p class="block_1"> </p>
	<p class="block_2">Nicholas, "Harry!" dedi.</p>
	<p class="block_1"> </p>
	<p class="block_2">"Ne?" diye seslendi arkadaşı.</p>
	<p class="block_1"> </p>
	<p class="block_2">"Pruvaya git ve yardımcı kaptanın bayılmadığından emin ol." Nicholas neredeyse sevinçli bir meydan okumayla bağırdı, "Yelkenlerimiz açık giriyoruz!" Küçük tekneler yoldan çekilirken denizciler koşuşturdular.</p>
	<p class="block_3"> </p>
	<p class="block_2">Kraliyet bayrağı Kartal'a kraliyet renklerini taşıyan diğer bütün küçük tekneler üzerinde geçiş üstünlüğü veriyordu ve limandaki bütün tayfalar Prens'in Amirali'nin kraliyet iskelelerine yelken açma huyunu biliyorlardı. Trask'ın ana direkte dalgalanan flamasıyla aklı başında hiç kimse Kraliyet Kartalı'nın pruvasının önünden geçmeye kalkmazdı; bunun yapmayı deneyen o iki kişi de şimdi Kartal'ın güvertesindeydiler.</p>
	<p class="block_1"> </p>
	<p class="block_2">Harry bağırdı, "Doğru hattayız!"</p>
	<p class="block_1"> </p>
	<p class="block_2">Nicholas seslendi, "Bütün yelkenleri küçültün! Halatları hazırlayın!"</p>
	<p class="block_1"> </p>
	<p class="block_2">Yukarıdaki denizciler yelkenleri çılgınlar gibi çektiler. Gemi ileri hareket etti, eylemsizliği onu dosdoğru iskelelere doğru taşıyordu. Nicholas beklentiyle, halatların iskelede bekleyenlere fırlatılmasını söylemek için uygun anı kollayarak izledi.</p>
	<p class="block_1"> </p>
	<p class="block_2">Gemi yavaşlamaya devam etti ve Nicholas bekledi de bekledi, Harry nihayet dönüp, "Biz... biraz uzak kaldık Nicky," diyene kadar bekledi.</p>
	<p class="block_1"> </p>
	<p class="block_2">Nicholas başını kolunun kıvrımına koyarak küpeştede uzandı ve "Kılavuz Kaptan. İsterseniz teknenizi çağırın," dedi.</p>
	<p class="block_1"> </p>
	<p class="block_2">Amos güldü, yelkenleri çınlatan bir kükremeyle. Nicholas’ın sırtına vurarak, "Bugünlerde bu işi kapacaksınız," dedi.</p>
	<p class="block_1"> </p>
	<p class="block_2">Nicholas başını koyduğu yerden gizlice baktı ve "Bakalım şimdi kim hayatın tadını çıkarıyor?" dedi.</p>
	<p class="block_4" id="calibre_pb_24"> </p>
</body></html>
