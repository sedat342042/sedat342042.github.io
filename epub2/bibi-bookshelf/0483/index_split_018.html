<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>02 - Kralın Korsanı  - Gediksavaşları Dünyasından</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_">SIRLAR</p>
	<p class="block_1"> </p>
	<p class="block_2">Nicholas yukarı baktı.</p>
	<p class="block_1"> </p>
	<p class="block_2">Odanın karşısından araba sürücüsü Tuka ve karman çorman renklerde: Sarı bir üst tuniği, ekose bir gömlek, kırmızı pantolon, yeşil bir kuşak ve bölgenin modasına uygun mor bir şapka giyinmiş kırmızı suratlı, heybetli göbeği olan bir adam puflayarak geliyordu.</p>
	<p class="block_1"> </p>
	<p class="block_2">Ghuda, "Harry biri dün gece giysilerini mi çaldı?" diye sordu.</p>
	<p class="block_1"> </p>
	<p class="block_2">Kendisi için sıradışı miktarda bira içtiği için pek uyanık olmayan Harry esnedi. "Öyle görünüyor," dedi Ludlandlı silahtar. "Hoş, benimkiler daha zevkliydi ya."</p>
	<p class="block_1"> </p>
	<p class="block_2">Ghuda'yla Amos, tuhaf ikilinin yaklaşmasını seyrederken yorum yapmaktan kaçındılar.</p>
	<p class="block_1"> </p>
	<p class="block_2">"Encosi," dedi Tuka, "Anward Nogosh Pata'yı, efendimin şehirdeki temsilcisini takdim ederim."</p>
	<p class="block_1"> </p>
	<p class="block_2">Adam Nicholas’ın masasındaki tek boş sandalyeye izin almadan oturdu ve fısıldadı, "Doğru mu?" "Ne doğru mu?" diye karşılık verdi Harry.</p>
	<p class="block_1"> </p>
	<p class="block_2">Nicholas Harry'nin sorusunu elini sallayarak savuşturdu ve "Evet," dedi, "Kız bizde."</p>
	<p class="block_1"> </p>
	<p class="block_2">Adam nefes verirken yanaklarını söndürdü ve parmaklarını masaya vurdu. "Tuka'yı yıllardır tanırım ve diğer hiçbir sürücüden daha güvenilir olmadığı gibi, böyle uğursuz bir ihanet ve cinayet masalını uyduracak kadar zeki de değildir." Masanın üzerine eğilerek sesini daha da alçalttı. "Ne yapmayı planlıyorsunuz? Fidye mi isteyeceksiniz? Ödül mü?"</p>
	<p class="block_1"> </p>
	<p class="block_2">Nicholas kaşlarını çattı. "Ne yapmamı önerirsin?" diye sordu.</p>
	<p class="block_1"> </p>
	<p class="block_2">Adam parmaklarını masaya vurmaya devam etti. "Emin değilim. -Çoğunun, burada ve diğer şehirlerdeki ticaret evleriyle güçlü bağları olan- Klanlar arasında ihtilaf yaratma komplosu efendimin içini kemiriyor. Klandakilerin çok azı, efendimin daha safdil bir komployla aldatılmış olduğunu hatırlamaya meyilli olacaktır." Omuz silkerken eliyle kocaman bir işaret yaptı. "Ve doğruyu söylemek gerekirse, efendim safdil olarak -üstün nitelikleri düşünülürse, kibirli olmadığı söylenemez-nitelenmekten de pek hoşlanmayacaktır ve böyle bir adlandırmanın kabilesinin üzerindeki etkisinin sağlığa yararlı olacağı düşünülemez."</p>
	<p class="block_1"> </p>
	<p class="block_2">Nicholas, "Adamlarımla benim bu konuda etkili olabileceğimiz bizi ilgilendiren bazı meseleler var," dedi.</p>
	<p class="block_1"> </p>
	<p class="block_2">"Öneriniz?" diye sordu Anward.</p>
	<p class="block_1"> </p>
	<p class="block_2">"Birkaç gün hiçbir şey yapmamak," yanıtını verdi Nicholas. "Derebeyi'nin bu saldırı ve cinayet dizisinde parmağı varsa, kızın hayatının sarayda değersiz olduğunu, ancak kız bizim anlamadığımız bir oyunun ödülüyse, sarayın onun için dünyadaki en güvenli yer olabileceğini sanıyoruz. İzin verin de size bir şey sorayım: Efendiniz kızın geri gönderilmesine ne tepki verirdi?"</p>
	<p class="block_1"> </p>
	<p class="block_2">"Hoşnut kalmazdı, ama bu hoşnutsuzluk girişimin başarısızlığından kaynaklanırdı ve eğer girişim yolun başında ikiyüzlülük yüzünden berbat olduysa, gereksiz yere suçlandığı için cayacaktır."</p>
	<p class="block_1"> </p>
	<p class="block_2">"Kızın babası kızı cezalandırır mı?"</p>
	<p class="block_1"> </p>
	<p class="block_2">"Babasının birçok kızı var, doğru, ancak hepsine değer veriyor. Hayır, ona zarar vermeyecektir.</p>
	<p class="block_1"> </p>
	<p class="block_2">Neden sordunuz?"</p>
	<p class="block_1"> </p>
	<p class="block_2">Nicholas hızla düşünerek, "Oyunun bütün yanlarını anladığımdan emin olmaya çalışıyorum sadece," dedi.</p>
	<p class="block_1"> </p>
	<p class="block_2">"Ya Ranjana'nın yanında götürdüğü değerli hediyeler?" "Hepsi güvende," dedi Nicholas.</p>
	<p class="block_1"> </p>
	<p class="block_2">"Efendimin mallarını geri almak için bir araba ve muhafız göndereceğim."</p>
	<p class="block_1"> </p>
	<p class="block_2">Nicholas elini kaldırdı. "Biraz daha beklemenizi tercih ederim. Geldiğimizi gören hiç kimsenin nehrin yukarısındaki cinayetlerle ilgimiz olduğunu düşüneceğini sanmıyorum, ama asla emin olamazsınız. İzleniyorsak, herhangi bir hazine ya da Ranjana'yı bulduğumuzu ilan etmek istemem. Bırakalım da yanımızdaki kızların kamp yandaşlarımız olduğunu düşünsünler." Anward ona şüpheyle bakınca Nicholas, "Size söz veriyorum lordum; Ranjana buradan ayrıldığında bütün akınlarıyla mücevherlerini de yanında götürecek," dedi.</p>
	<p class="block_1"> </p>
	<p class="block_2">Vekil, "Tedbirli davranacağım, ancak bu durumdan gerçekten kimin sorumlu olduğu konusunda bilgi edinmeye çalışacağım. Bir süre daha burada olacak mısınız?" diyerek ayağa kalktı.</p>
	<p class="block_1"> </p>
	<p class="block_2">"Birkaç gün."</p>
	<p class="block_1"> </p>
	<p class="block_2">Adam saygıyla selam vererek: "Size iyi günler dilerim Kaptan," dedi.</p>
	<p class="block_1"> </p>
	<p class="block_2">Tuka adamı izlemeyince Ghuda, "Sen vira etmiyor musun?" dedi.</p>
	<p class="block_1"> </p>
	<p class="block_2">Ufak araba sürücüsü omuz silkti. "Öyleydi Sahip. Efendimin yükünü korumakta başarısız olduğum için görevden alındım, ancak Ranjana'nın burada şehirde olduğu haberleriyle döndüğümden ne dayak yedim ne de öldürüldüm."</p>
	<p class="block_1"> </p>
	<p class="block_2">Marcus, "Sanırım işin buraya gelmeni zorlaştırıyor," dedi.</p>
	<p class="block_1"> </p>
	<p class="block_2">Amos, "İşçilerin böyle muameleye katlanması öyle olmalı," dedi.</p>
	<p class="block_1"> </p>
	<p class="block_2">"Çok zor Sahip," yanıtını verdi Tuka. "Yemek bulmak için hırsızlığa dönmek zorunda kalabilirim," diye eklerken samimi bir şekilde morali bozuk görünüyordu.</p>
	<p class="block_1"> </p>
	<p class="block_2">Nicholas ufak adamın komik, yapmacık tavrına gülümsemekten kendini alamadı. "Sende o hüner olduğunu sanmıyorum." Tuka onaylayarak başını salladı. Nicholas devam etti, "Bak sana ne diyeceğim. Bize iyi hizmet ettin, o yüzden neden biz şehirdeyken bize hizmet etmiyorsun. Aç kalmayacağını garanti ederiz."</p>
	<p class="block_1"> </p>
	<p class="block_2">Tuka’nın yüzü aydınlandı. "Encosi'nin araba sürücüsüne mi ihtiyacı var?"</p>
	<p class="block_1"> </p>
	<p class="block_2">"Senin de fark edeceğin gibi hayır," dedi Nicholas. "Ama bu ülkenin usullerini bilen birine ihtiyacım var ve burada tanıdığım fazla insan da yok. Sana ne ödüyorlardı?"</p>
	<p class="block_1"> </p>
	<p class="block_2">"Haftada bir Yılan Nehri bakırı ve yemek ve arabanın altında uyuma izni."</p>
	<p class="block_1"> </p>
	<p class="block_2">Nicholas kaşlarını çattı. "Yerel paraya aşina değilim." Kesesinden birkaç madeni para çıkardı, içlerinden biri Shingazi'nin İskelesi'nden alınmaydı. "Pastoli hangisi?"</p>
	<p class="block_1"> </p>
	<p class="block_2">Tuka’nın gözleri paraları görünce kocaman açıldı. "Bu, Encosi." Yığındaki en küçük bakır parayı işaret etti.</p>
	<p class="block_1"> </p>
	<p class="block_2">"Ya diğerleri?" diye sordu Ghuda.</p>
	<p class="block_1"> </p>
	<p class="block_2">Tuka paralı askerlerin yerel paraların değerini anlamamalarını garip bulduysa bile, bir şey söylemedi. "O stolesti," dedi, daha büyük bir bakır parayı işaret ederek. "On pastoli eder."</p>
	<p class="block_3"> </p>
	<p class="block_2">Diğerlerinin de üzerinden geçti, yirmi solesti gümüş kathanri ve altın drakmasti ya da basitçe bir drak. Geri kalanlar diğer şehirlerin madeni paralarıydı ve Tuka bu kadar çok yabancı paranın dolaşımda olması nedeniyle resmi değeri ölçüsünde para tipinde ve ağırlığında ödeme yapmanın yaygın olduğunu açıkladı; tüccarların çoğunun kendi mihenk taşları vardı ve o türden para değişimcileri yoktu. Nicholas ona bir solesti fırlattı ve "Git de kendine yiyecek bir şeylerle temiz bir tunik al," dedi.</p>
	<p class="block_1"> </p>
	<p class="block_2">Ufak adam hararetle selam verdi ve "Encosi çok cömert," dedi. Ortak odadan aceleyle çıkıp gitti.</p>
	<p class="block_1"> </p>
	<p class="block_2">Marcus, "Krallıktaki fakirlerin fazla şeyleri olmadığını düşünürdüm, ama fakir dediğin bu," dedi.</p>
	<p class="block_1"> </p>
	<p class="block_2">Ghuda, "Araba sürücülerine Kesifte kazandıklarının onda birini veriyorlar," dedi.</p>
	<p class="block_1"> </p>
	<p class="block_2">Nicholas kaşlarını çattı. "Ticaret hiç benim kuvvetli olduğum bir alan olmadı, ama tahminim bütün ticaret kavgaları ve aksamaları az iş ve kâr sağlamak için büyük baskı anlamına geliyor." Omuz silkti. "Ucuz iş gücü." Ghuda başıyla onayladı.</p>
	<p class="block_1"> </p>
	<p class="block_2">Amos, "Ki bu da iyi bir anlama geliyor," dedi. "Ne?" diye sordu Nicholas.</p>
	<p class="block_1"> </p>
	<p class="block_2">"Rüşvet burada almış yürümüş," dedi sırıtarak. "Ve bu da sadece Shingazi'nin hazinesine kalmadığımız, zengin, çok zengin olduğumuz anlamına gelir."</p>
	<p class="block_1"> </p>
	<p class="block_2">Nicholas, "Bu güzel, ama mahkûmları bulmamıza yardımı olmuyor," dedi.</p>
	<p class="block_1"> </p>
	<p class="block_2">"Bu doğru," dedi Amos.</p>
	<p class="block_1"> </p>
	<p class="block_2">Nicholas, "Harry'yle Brisa neredeler? Şimdiye dönmüş olmaları gerekirdi," dedi. Brisa yerel hırsız ve dilencilerle anlaşma yapabilir mi diye onları tekrar pazara göndermişti. "Ve Nakor hangi cehennemde?"</p>
	<p class="block_1"> </p>
	<p class="block_2">Ghuda omuzlarını silkti. "Nakor mu? Ortaya çıkar. Hep çıkar."</p>
	<p class="block_1"> </p>
	<p class="block_2">* * *</p>
	<p class="block_1"> </p>
	<p class="block_2">Nakor saraya girdi. Birkaç dakika önce, o içeri nasıl girebileceğini merak ederken oraya ilerleyen bir grup keşiş görmüştü. Giysilerine, dizlerde ve dirseklerde kesilmiş, omzunda siyah kuşak olan sarı ve turuncu cüppelere dikkat edince, hemencecik uyduruvermişti. Omzunda siyah bir kuşak, sırt çantasını bir çıkın taşıyormuş gibi görünsün diye tersine çevirerek son keşişin peşine düşmüş ve anında Agni tarikatının bir başka keşişi haline gelivermişti ve kapıdaki bir çift Kızıl Katilin arasından cesaretle yürüyerek saraya girmişti.</p>
	<p class="block_1"> </p>
	<p class="block_2">Yanından geçerken göz ucuyla birine baktı ve onu Amos'un Gediksavaşları sırasındaki Murmandamus'un Kara Katilleri'ni betimlemesiyle karşılaştırdı. Grubun onlardan birini görmüş olan tek üyesi Amos, Shingazi'nin İskelesi'nde miğferi bulmalarından sonra Nicholas ve diğerlerine onlardan bahsetmişti. Bu Kızıl Katiller kıpırtısızdı, boyunlarından çizmelerine dek kırmızı zincir zırha bürünmüşlerdi. Miğferleri iki dar göz yarığı dışında, kafalarını tamamen örtüyordu. Sorgucun tepesinde kanatları miğferin yanlarından aşağı inen çömelmiş bir ejderha vardı. Ejderhanın gözleri akik ya da safirdi, Nakor emin olamıyordu ve yakından bakacak durumda değildi. Her muhafız ortasında siyah bir daire olan kızıl bir cüppe giymişti zırhının üzerine, cüppede S şeklinde kırmızı gözlü altın rengi bir yılan vardı.</p>
	<p class="block_1"> </p>
	<p class="block_2">Sarayın girişi Nakor'un heybetli olduğunu tahmin ettiği bir dış duvardan geçen uzun bir geçitti. Derken açık havaya çıktılar ve eski bir dış avludan merkezi saraya geçtiler. Üç katlı bir çıkıntıyı taşıyan yüksek kolonların arasından geniş bir giriş holüne çıkan basamakları tırmandılar. Çıkıntının tepesinde savunma amaçlı ok delikleri olan alçak bir mazgallı siper vardı. Nakor bir tür klasik tarz denemesinin savunma endişelerini tamamıyla gidermemiş olduğunu fark etti. Tamamını düşününce, Nakor Derebeyi'nin ikametgâhının özellikle çirkin bir yer olduğuna hükmetti.</p>
	<p class="block_1"> </p>
	<p class="block_2">Diğerlerinin çoktan toplanmış olduğu büyük salona ilerlediler. Salonda, üzeri aynı siyah yılanla süslü kısa kollu cüppeler giymiş olan geleneksel askerler sıraya girmiş, bir düzine tarikata mensup din adamları Ateş Keşişleri'nin önünde toplanmışlardı. Yüz kadar giyimlerine bakılırsa tüccar olan zengin görünümlü adam ve ticaret şirketlerinin önemli yöneticileri, keşişlerle papazların resmi topluluğunun etrafına dizilmişlerdi.</p>
	<p class="block_1"> </p>
	<p class="block_2">Devasa avlunun bir yanında konumlanırlarken, Nakor en arkadaki Agni keşişinin bir adım gerisinde kaldı. Öyle sıralandılar ki Nakor oyma mermerden devasa kolonların karşısındaki iki muhafızla yan yana geldi. Sağa ve sola baktı, sonra bir adım geri çekilerek iki muhafızın arkasında kaldı. Döndü ve onu seyretmekte olan bir tüccara sıcakkanlı bir şekilde gülümsedi, sonra adama sanki oradan daha iyi görecekmiş gibi yerini almasını işaret etti. Adam teşekkür maiyetinde gülümsedi ve Nakor'un eski yerine geçmek için ileri çıktı. Nakor töreni gözlemlemek için bir kolonun gölgesine gizlendi.</p>
	<p class="block_1"> </p>
	<p class="block_2">Odanın karşısından, birkaç erkekle kadın büyük perdelerin arasından girerek yüksek bir kürsüye doğru ilerlediler; sondaki adam bir doksana yakın boyuyla etkileyici bir figürdü. Epey kaslıydı ama şişman değildi, daha ziyade zayıf görünüyordu. Yüzü uzundu, gözlerinde ve ağzının duruşunda, Nakor'un durduğu uzak noktadan bile belli, zalimce bir şeyler olmasaydı yakışıklı olabilirdi.</p>
	<p class="block_1"> </p>
	<p class="block_2">Bunun Derebeyi olduğuna şüphe yoktu. Dizlerine kadar inen, güçlü fiziğinin iyi bir etki bırakmasına neden olan sade mor bir toga giymişti. Eldivenli elini kaldırdı ve ıslık çaldı. Islığa karşılık olarak salonun aşağılarından bir çığlık yükseldi ve kanat çırpma sesleri bir kartalın aşağı süzülüşüne eşlik etti. Nakor siyah kuşa, genç altın kartala baktı. Genç olduğu halde kuş kendisini sadece çok güçlü bir adamın bileğinde taşıyabileceği kadar iriydi. Buna rağmen Derebeyi yaratığı kolaylıkla kaldırdı.</p>
	<p class="block_1"> </p>
	<p class="block_2">Ardından kışkırtıcı tarzda giyinmiş iki kadın içeri girdi. Biri sarışındı, altın iplik ve yakutlarla süslü ipekten bir üst giymişti. Diğer tek giysisi kalça kemiğinden sarkan, yürürken bir bacağı görünsün diye yukarıda toplanmış, devasa bir yakut ve altın bir iğneyle tutturulmuş şeffaf, beyaz bir etekti. Saçları altın bir tokayla arkaya taranmış, omuzlarına düşüyordu. Solgun bir teni vardı ve Nakor'un tahminine göre gözleri maviydi. Ancak Nakor bu mesafeden emin olamıyordu. Nakor'un beğenisi için çok genç olsa da, her açıdan çarpıcı derecede güzel bir kadındı. Uzun boylu adamın yanına doğru ilerledi ama bir adım geride durdu.</p>
	<p class="block_1"> </p>
	<p class="block_2">Diğer kadın da aynı derecede güzeldi, ancak daha yaşlıydı. Saçları siyahtı, ama teni neredeyse ilkininki kadar açık renkliydi. Önden açık, dik göğüslerini bol bol gösteren kısa kırmızı bir yelek giymişti. Gömleği diğer kadınınkiyle aynı kesimde, ama siyahtı. Gömlek kopçası tek bir zümrüt olsa da, mücevherleri daha az gösterişli değildi, safirler ve altın takmıştı. Yüzünü açığa çıkarmak için cüppesinin başlığını arkaya iten siyah cüppeli bir adama katıldı. Adam keldi ve burnuna altın bir halka takmıştı. Kadın adamın koluna girdi.</p>
	<p class="block_3"> </p>
	<p class="block_2">Bir teşrifatçı bağırdı, "Leydi Clovis."</p>
	<p class="block_1"> </p>
	<p class="block_2">Bütün gözler konuşmaya başlayan siyah saçlı kadına çevrildi. "Lordum Dahakon hepinizin bu birleşmeyi kutsamanızı ve böyle resmi bir olay için uygun gördüğünüz törenlere hazırlık yapmanızı istiyor." Nakor'un Dahakon olduğunu düşündüğü adam kıpırtısız ve sessiz kaldı.</p>
	<p class="block_1"> </p>
	<p class="block_2">Çok ilginç, diye düşündü Nakor.</p>
	<p class="block_1"> </p>
	<p class="block_2">Komutan konuşmaya başladı ve Nakor dikkatle dinledi. Salonun yukarısındaki bir balkonu taşıyan kolon sıraları arasında yavaşça hareket etti ve kolonları köşeye doğru takip etti. Orada iyice karanlığa gizlendi ve daha iyi göz atabilmek için, yavaşça kürsüye doğru ilerledi.</p>
	<p class="block_1"> </p>
	<p class="block_2">Harry'yle Brisa hana girdiler. Kalabalık odada kendilerine yol açarak ilerlediler ve Harry, Nicholas'a kendilerine arka odalardan birinde katılmasını işaret etti. Nicholas masasında oturmakta olanlara kalmalarını işaret etti ve Harry'yle Brisa'nın ardından koridora çıktı.</p>
	<p class="block_1"> </p>
	<p class="block_2">Nicholas’ın odasına girince Brisa fısıldadı. "Mahkûmların nereye götürüldüklerini öğrendik." "Nereye?" diye sordu Nicholas yavaşça.</p>
	<p class="block_1"> </p>
	<p class="block_2">Harry, "Nehrin karşısında gördüğümüz o malikâneye," dedi.</p>
	<p class="block_1"> </p>
	<p class="block_2">"Emin misiniz?"</p>
	<p class="block_1"> </p>
	<p class="block_2">Harry sırıttı. "Brisa günün tamamı ve gecenin yarısını harcadı, ama nihayet Hırpani Kardeşlik'ten birilerini..."</p>
	<p class="block_1"> </p>
	<p class="block_2">"Kimi?"</p>
	<p class="block_1"> </p>
	<p class="block_5">"Hırsızları bulduk," dedi Brisa. "Öyle biliniyorlar. Fazla bir şey değil, çoklukla dilenciler ve birkaç yankesici. İyi hırsızların tamamı tek başlarına çalışıyor ya da Derebeyi'nin adamları tarafından yakalanıp öldürülmüş."</p>
	<p class="block_3"> </p>
	<p class="block_2">Nicholas, "Harry, git de Calis'le Marcus’u getir," dedi. Harry odadan çıktı ve o gidince Nicholas, "İlgi çekici başka bir şey var mı?" diye sordu.</p>
	<p class="block_1"> </p>
	<p class="block_2">Brisa omuz silkti. "Şehirler hakkında fazla şey bilmem. Bütün ömrüm Özgürliman'da geçti ve buna dayanarak bir hüküm veremem, ancak gezegende Durbin de dahil, bu yerden daha sefil bir yer varsa, kulağıma çalınmadı." Kız kaşlarını çattı ve Nicholas, "Ne?" dedi. "Sadece... dilencilerden birinin söylediği bir şey. Onun huyuna gitmeye, onu Derebeyi'nin özel muhafızlarından biri olmadığıma ikna etmeye çalışırken, sadece izin verilen yerde hırsızlık yaptığını söyledi."</p>
	<p class="block_1"> </p>
	<p class="block_2">"İzin verilen mi?"</p>
	<p class="block_1"> </p>
	<p class="block_2">"Daha sonra bir başka hırsıza bunun ne demek olduğunu sordum ve bana hırsızlıktan paçayı kurtarabileceğin ve kendini kafeste bulabileceğin yerlerle ilgili bir tür gayri resmi kurallar dizisi olduğu söylendi." Ürperdi. "Pis bir iş. İnsanların meydanda işlerini hallettiklerini görmek ve sürekli bir şekilde gerçek değilmiş gibi hissederek geceleri orada donarak dikiliyor, gündüzleri kavruluyorsun, ne oturabiliyor ne de ayakta durabiliyorsun." "Bu konuda epey düşünmüşsün gibi konuşuyorsun," dedi Nicholas.</p>
	<p class="block_1"> </p>
	<p class="block_2">"Bana yakalanmayı düşünmemiş bir hırsız göster ben de sana aptal bir hırsız göstereyim." Suratını buruşturdu. "Doğruyu söylemek gerekirse hepimiz aptalız. Yakalanmayı düşünüyoruz ama hiçbirimiz asla yakalanmayacağımızı sanıyoruz." Nicholas hafifçe gülümsedi. "Bu hoş bir özeleştiri."</p>
	<p class="block_1"> </p>
	<p class="block_2">Brisa omuz silkti. "Son zamanlarda Harry'yle fazla takılıyorum." Sırıttı "Beni ıslah etmeye çalışıyor,"</p>
	<p class="block_1"> </p>
	<p class="block_2">Tam o anda kapı açıldı ve Harry, Calis ve Marcus içeri girdiler. Nicholas, Calis’le Marcus’a kendisine anlatılanları aktardı, sonra “Bu gece geç vakte kadar bekleyin ve bakın bakalım nehrin karşısına fark edilmeden geçebiliyor musunuz… O saraya fark edilmeden ne kadar yaklaşabilirsiniz bilmiyorum-" Calis, "Ben epey yaklaşabilirim," dedi.</p>
	<p class="block_1"> </p>
	<p class="block_2">"-ama insanlarımız nerede tutuluyor bir fikir edinebilecek misin bak bakalım."</p>
	<p class="block_1"> </p>
	<p class="block_2">Calis, "Tek başıma gidersem, çok daha iyi iş çıkarabilirim," dedi.</p>
	<p class="block_1"> </p>
	<p class="block_2">Nicholas bir kaşını kaldırdı. Derken ormandaki oyunu hatırlayıp Marcus'a baktı.</p>
	<p class="block_1"> </p>
	<p class="block_2">"Büyük ihtimalle yapabilir," dedi Marcus. Kendisini alaycı bir gülümsemeyle süzmekte olan Calis'e baktı. "Ah, pekâlâ. Yapabilir."</p>
	<p class="block_1"> </p>
	<p class="block_2">Nicholas duraksadı, sonra "Yarı yola kadar onunla git. Oradan aceleyle gelecek olursa ona yardım elini uzatacak kadar yakında birinin olmasını istiyorum," dedi.</p>
	<p class="block_1"> </p>
	<p class="block_2">Calis gülümsedi. "Endişen için sağol. Umarım haklı çıkmaz." Marcus'a, "Şimdi yola koyulmalı ve vaktimizi o yanmış çiftlik evine ulaşmakla harcamalıyız. Oradan keşfe çıkabilirim," dedi.</p>
	<p class="block_1"> </p>
	<p class="block_2">Gittiler. Nicholas döndüğünde Harry'nin kolunu teklifsiz bir şekilde Brisa'nın beline dolamış durmakta olduğunu gördü. "Ah?" dedi kaşlarını kaldırarak.</p>
	<p class="block_1"> </p>
	<p class="block_2">Harry, "Ah, ne?" dedi. Kolunun kıza dolamış olduğunu fark etti ve "Ah!" dedi kızı serbest bırakırken.</p>
	<p class="block_1"> </p>
	<p class="block_2">Brisa çarpık bir gülümsemeyle, "Heyecanlanacak bir şey değil Nicholas. Sadece Harry'nin eğitimine katkıda bulunuyorum," dedi.</p>
	<p class="block_1"> </p>
	<p class="block_2">Kapıyı arkasından kapatarak odadan dışarı çıkarken Harry kızarmıştı ve Nicholas da arkadaşına bakıyordu. "Senin hakkında endişeleniyorum," dedi Nicholas.</p>
	<p class="block_1"> </p>
	<p class="block_2">Harry daha da kızardı. "Şey, birlikte çok fazla vakit geçiriyoruz ve üzerindeki o korkunç giysilerle kirin ötesine bakarsan gerçekten çok hoş."</p>
	<p class="block_1"> </p>
	<p class="block_2">Nicholas ellerini yukarı kaldırdı. "Açıklamak zorunda değilsin." Kapıya, ötesini görebilirmiş gibi baktı. "Son zamanlarda Abigail'i hatırlamakta güçlük çekiyorum." Kafasını iki yana salladı. "Gülünç, değil mi?"</p>
	<p class="block_1"> </p>
	<p class="block_2">Harry omuz silkti. "Sanmam. Abigail ya da Margaret'ı aylardır görmedik ve... " Tekrar omuz silkti.</p>
	<p class="block_1"> </p>
	<p class="block_2">"Ve yataktaki bir Brisa, rüyalarındaki bir Margaret'tan daha gerçek ha?" dedi Nicholas.</p>
	<p class="block_1"> </p>
	<p class="block_2">"Öyle bir şey." Sonra kızmaya başlıyormuş gibi baktı. "Ama bundan fazlası. O terbiyeli bir kız, Nicky. Sen ya da ben çocukken onun kadar sıkıntılı olmuş olsaydık, onun değerinin yarısı etmezdik. Ve hırsızlık yapmasına son verebileceğimi biliyorum." Nicholas tekrar ellerini yukarı kaldırdı. Harry, "Üstelik, Anthony ona âşık, gerçekten âşık," dedi. "Anladın ha?"</p>
	<p class="block_1"> </p>
	<p class="block_2">Harry sırıttı. "Biraz vaktimi aldı, ama sonunda o büyüyü yaparken kızlardan birine odaklandığını çözdüm. Sonra Abigail'in yanındayken epey rahat olduğunu, ama Margaret'ın yerinde duramamasına neden olduğunu hatırladım." "Anthony nerede?" "Nakor'u aramaya gitti," dedi Harry.</p>
	<p class="block_1"> </p>
	<p class="block_2">Nicholas kızgın bir ses çıkardı. "Ya Nakor nerede? İki gün oldu." Harry'nin bir cevabı yoktu.</p>
	<p class="block_1"> </p>
	<p class="block_2">* * *</p>
	<p class="block_6"> </p>
	<p class="block_2">"Buna bir son vermelerini isterdim," dedi Abigail. Margaret başını salladı. "Biliyorum. Sinir bozucu." İki yaratık oturmuş, akşam yemeklerini yerken kızların hareketlerini taklit ediyorlardı. Margaret etini bıçakla kesiyorsa, yaratıklardan biri hareketi hayali bir tabak ve masayla taklit ediyordu iki yaratık gün boyunca kızlardan rahatlatıcı bir mesafede durmuşlar, bir kol boyundan yakına gelmemişlerdi. Ama sürekli iki kızı incelemişlerdi ve şimdi de bu sinir bozucu taklitleri yapıyorlardı.</p>
	<p class="block_1"> </p>
	<p class="block_2">Margaret boş tabağı bir kenara itti ve "Neden bu kadar çok yiyorum bilmiyorum; hiçbir şey yapmıyoruz. Yine de kilo alıyora benzemiyorum," dedi.</p>
	<p class="block_1"> </p>
	<p class="block_2">Abigail, "Bilmiyorum. İstemiyorum, ama tekrar yere yatırılıp zorla yedirilmek istemiyorum," dedi. İtaatkâr bir şekilde bir lokma yemeği çiğneyip yuttu, sonra, "Ya sen onları hiç yemek yerken gördün mü?" dedi.</p>
	<p class="block_1"> </p>
	<p class="block_2">"Hayır," dedi Margaret. "Biz uyuduktan sonra besleniyor olabileceklerini düşündüm." Abigail, "Ve onların şey yaptıklarını da... bilirsin," dedi.</p>
	<p class="block_1"> </p>
	<p class="block_2">Margaret çarpık bir şekilde gülümsedi. "Lazımlık kullandıklarını," dedi.</p>
	<p class="block_1"> </p>
	<p class="block_2">Abigail başıyla onayladı. "Uyuduklarını da sanmıyorum."</p>
	<p class="block_1"> </p>
	<p class="block_2">Margaret yaratığın yatağının üzerine eğilmiş olduğu geceyi hatırladı ve "Sanının haklısın," dedi.</p>
	<p class="block_1"> </p>
	<p class="block_2">Margaret ayağa kalktı ve döndü ve artık kendisinin olarak düşündüğü yaratığın da aynını yaptığını gördü. Abigail'in soluğunun kesildiğini duydu.</p>
	<p class="block_1"> </p>
	<p class="block_2">Dönünce, Margaret yaratığın vücudunun biraz değişmiş olduğunu gördü. Daha uzundu, Margaret'ın boyunda ve kalçalarıyla göğsü genişlemiş, beliyse incelmişti. Margaret, "Neler oluyor?" diye fısıldadı.</p>
	<p class="block_1"> </p>
	<p class="block_2">* * *</p>
	<p class="block_1"> </p>
	<p class="block_2">Hanın kapısı kırılarak açılınca Nicholas başını kaldırıp baktı. Silahlı üç adam içeri daldı ve ortak odadaki askerlerden herhangi biri tepki verene kadar, yarım düzine okçu onları izledi.</p>
	<p class="block_1"> </p>
	<p class="block_2">Okçuların arkasından iri, gri saçlı bir adam içeri girerek herkese göz gezdirdi. "Burada patron kim?' diye sordu</p>
	<p class="block_1"> </p>
	<p class="block_2">Nicholas ayağa kalktı ve "Benim," dedi</p>
	<p class="block_1"> </p>
	<p class="block_2">Yaşlı adam Nicholas'a doğru yürüdü ve onu baştan ayağa süzdü. Kafasını iki yana salladı.</p>
	<p class="block_1"> </p>
	<p class="block_2">"Cesaretini kaptanına överim evlat, ama benden saklayarak onu şereflendirmiyorsun."</p>
	<p class="block_1"> </p>
	<p class="block_2">Nicholas, "Dışarı çık dede ki, sana bu grubun gerçekten kaptanı olduğumu seve seve göstereyim," dedi</p>
	<p class="block_1"> </p>
	<p class="block_2">Cüsseli yaşlı adam, "Dede mi? Seni encik.</p>
	<p class="block_1"> </p>
	<p class="block_2">Nicholas kılıcını çekmiş ve ucunu yaşlı adamın boğazına o kadar hızlı dayamıştı ki okçuların geri çekilip hazırlanmaya fırsatları olmamıştı. "Adamlarının beni, ben hedefe varmadan öldürebileceklerini düşünüyorsan, onlara nişan almalarını söyleyebilirsin."</p>
	<p class="block_1"> </p>
	<p class="block_2">Yaşlı adam elini kaldırarak, okçuları ateş etmemeleri için uyardı. "Bu topluluğun kaptanı sensen, halletmemiz gereken bir mesele var. İkimiz de saniyeler içinde ölebiliriz, bu yüzden bana yalan söyleme. İnsanın Leydi Kal’ın Evine dudaklarında yalanla gitmesi şeref veren bir şey değildir."</p>
	<p class="block_1"> </p>
	<p class="block_2">Nicholas’ın adamları odanın etrafında yavaşça hareket ederek kavgaya hazırlanıyorlardı. Amos kükredi, "Herhangi biri aptalca bir şey yaparsa, hiçbirimiz ne olup bittiğini anlayamadan, çoğumuz ölmüş oluruz!"</p>
	<p class="block_3"> </p>
	<p class="block_2">Yaşlı adam Nicholas'a çevirdi gözlerini. "Kaptanın o olmadığından emin misin?" Nicholas, "O benim gemimim kaptanı," dedi.</p>
	<p class="block_1"> </p>
	<p class="block_2">Yaşlı adam, "Gemi mi? Senin gemin mi var?" diye sordu.</p>
	<p class="block_1"> </p>
	<p class="block_2">Nicholas soruyu duymazlıktan geldi. "Şimdi, bana buraya neden adamlarımı tehdit ederek daldığını ve beni görmekte ısrar ettiğini söyleyecek misin?"</p>
	<p class="block_1"> </p>
	<p class="block_2">Yaşlı adam eldivenli elinin ayasını yavaşça Nicholas’ın kılıcının ucuna koydu ve kılıcı nazikçe itti. "Oğullarımı öldüren adam sen misin diye görmeye geldim."</p>
	<p class="block_1"> </p>
	<p class="block_2">Nicholas adamı inceledi; uzun boyluydu, en azından amcası Martin kadar ve omuzları da genişti. Saçlarını arkaya taramış ve omuzlarına düşecek şekilde bir savaşçı atkuyruğuyla toplamıştı. Yüzüyle kollarındaki yara izlerine bakarak Nicholas adamın saç şeklinin beyhude olmadığına hükmetti. Belindeki kılıç eski ama bakımlıydı. "Dede, birini hatırlamayacak kadar çok adam öldürmedim. Senin oğulların kimdi ve neden ölümlerine sebep olan adamın ben olduğumu düşünüyorsun?"</p>
	<p class="block_1"> </p>
	<p class="block_2">Yaşlı adam, "Ben Vaslaw Nacoyen'im, Aslan Klanı'nın reisi. Oğullarımın adları Pytur ve Anatol'dü. Öldüklerini bildiğinizi düşünüyorum çünkü adamlarımdan biri şehre girdiğinizi gördü.</p>
	<p class="block_1"> </p>
	<p class="block_2">Yanınızda sanırım Kilbar şehrinden gelen bir kız var," dedi.</p>
	<p class="block_1"> </p>
	<p class="block_2">Nicholas, Ghuda'yla Amos'a baktı, sonra kılıcını kınına soktu. "Burası konuşmak için iyi bir yer değil." dedi, ne onun grubuyla ne de Vaslaw'la gelen adamlarla dolu olan odayı kastederek.</p>
	<p class="block_1"> </p>
	<p class="block_2">"Dışarıda konuşabiliriz," dedi yaşlı adam.</p>
	<p class="block_1"> </p>
	<p class="block_2">Nicholas, Amos'la Ghuda'ya kendisine eşlik etmelerini işaret etti. İki adam ayaklandılar ve kapıya ulaştıklarında Nicholas, "Biz dönene kadar kimsenin çıkmayacağını garanti edebilir miydiniz?" dedi.</p>
	<p class="block_1"> </p>
	<p class="block_2">Vaslaw okçularına herkesi kapıdan uzak tutmaları emrini verdi ve dışarı çıktı. Dışarıda bir düzine atlı bekliyordu ve arkalarında yayan bir düzine savaşçı daha. Nicholas, "İçeri cevaba hazırlıklı gelmişe benziyorsunuz," dedi.</p>
	<p class="block_1"> </p>
	<p class="block_2">Yaşlı adam homurdandı, nefesi soğuk gece havasında buharlaştı. Nicholas'la diğerlerine takip etmelerini işaret etti ve silahlı grubun ortasına ilerlediler. "Benim kanımdan olmayan kimse bize kulak misafiri olamaz. Oğullarımla ilgili bir şey biliyor musunuz?"</p>
	<p class="block_1"> </p>
	<p class="block_2">Nicholas, "Shingazi'nin İskelesi'nde çok aptalca bir akına karıştılarsa, evet, biliyorum," dedi.</p>
	<p class="block_1"> </p>
	<p class="block_2">"Öldüler mi?"</p>
	<p class="block_1"> </p>
	<p class="block_2">"O akıncı grubuyla birlikteydilerse kesinlikle öldüler."</p>
	<p class="block_1"> </p>
	<p class="block_2">"Onları sen mi öldürdün?"</p>
	<p class="block_1"> </p>
	<p class="block_2">Nicholas cevabını çok dikkatli verdi. "Sanmam. Biz üstü kapalı bir araba almış olan adamları öldürdük, ama sadece ayı ve kurt tılsımları bulduk." Yılana değinmekten mahsus kaçınmıştı. "Diğerleri bir muhafız dikmeyi bile düşünememiş yeşil tüccarlardı." Nicholas, Tuka'yı ve yakılmış arabaları bulmalarından ölü klan üyeleriyle tüccarları keşfetmelerine kadar bütün karşılaşmayı anlattı.</p>
	<p class="block_1"> </p>
	<p class="block_2">Yaşlı adam, "Sadece yoldan mı geçiyordunuz?" dedi.</p>
	<p class="block_1"> </p>
	<p class="block_2">Nicholas kökenini ifşa etmeyi istemediğinden, "Sadece yoldan geçiyorduk," dedi.</p>
	<p class="block_1"> </p>
	<p class="block_2">Vaslaw tatmin olmuşa benzemiyordu. "Sana neden inanayım?"</p>
	<p class="block_1"> </p>
	<p class="block_2">"Çünkü inanmamak için nedenin yok," dedi Nicholas. "O araba kafilesine saldırmak için nasıl bir nedenim olabilir?"</p>
	<p class="block_1"> </p>
	<p class="block_2">"Altın," dedi adam hızla.</p>
	<p class="block_3"> </p>
	<p class="block_2">Nicholas iç geçirdi. Krondor Prensinin oğlu olmanın insanı uygun bir hırs duygusuna sahip olarak tanıtmadığının farkına vardı. 'İyisi mi altının benim gıpta ettiğim şeyler listesinde epey aşağıda olduğunu söyleyelim. Başka endişelerim var."</p>
	<p class="block_1"> </p>
	<p class="block_2">Amos, "Bak, onun gemisinin kaptanı olduğumu söylediğini duydun. Babasının bir donanması var," dedi.</p>
	<p class="block_1"> </p>
	<p class="block_2">"Baban kim?" diye sordu Vaslaw.</p>
	<p class="block_1"> </p>
	<p class="block_2">Ghuda, "Çok uzaktaki bir şehri yönetiyor. Bu üçüncü oğlu," dedi.</p>
	<p class="block_1"> </p>
	<p class="block_2">Yaşlı adam başını salladı. "Ah, savaşta erkekliğini kanıtlıyorsun. Bunu anlarım."</p>
	<p class="block_1"> </p>
	<p class="block_2">"Onun gibi bir şey," dedi Nicholas. "Üstelik, kendine sorman gereken daha önemli bir soru var, o da oğullarının ölümünden kimin fayda sağladığı."</p>
	<p class="block_1"> </p>
	<p class="block_2">Yaşlı adam, "Kimse," dedi, "En lanet tarafı da bu ya. Akın, oğullarımla diğer klanlardan öfkeli bazı kişilerin hayallerinde yarattıkları Derebeyi'ni sinirlendirmek için kurulan kötü niyetli bir komploydu. Bütün o genç adamları öldürmekten kimsenin çıkarı yok, Derebeyi'nin bile. Bütün yaptığı bütün klanlarla Derebeyi arasında bir güvensizlik yaratmak ve zaten kıymetini az bilen bir şehirde güveni iyice azaltmak."</p>
	<p class="block_1"> </p>
	<p class="block_2">Nicholas, "Şey, bu olayda mantıklı olmayan çok şey var. Ya sana akıncıların arkalarında bir şehri kurtarmalık altının iki katını bıraktıklarını söyleseydim? Ya sana bulduğumuz ölülerden birinin elinde Kızıl Katiller miğferi olduğunu söyleseydim?" dedi. "İmkânsız," dedi yaşlı adam. "Neden?" diye sordu Nicholas.</p>
	<p class="block_1"> </p>
	<p class="block_2">"Çünkü hiçbir Kızıl Katil şehri Derebeyi olmadan asla terk etmiş değil. Onlar Derebeyi'nin en şahsi muhafızları."</p>
	<p class="block_1"> </p>
	<p class="block_2">Nicholas şimdi ne söylemesi gerektiğini tarttı. Bu yaşlı adamla ilgili çok temel bir şey vardı, bu insanların Jeshandiler gibi ovalarda gezinerek, yurtlarda yaşayarak, otlayan sürülerin peşinden giderek yaşadıkları daha basit zamanlardan bahseden bir şey.</p>
	<p class="block_1"> </p>
	<p class="block_2">Klan üyeleri nesillerdir şehir insanları olmuş olabilirlerdi, ancak miraslarını şereflendirirlerdi. Hükümdar ve savaşçıydılar, hâlâ sözlerin eri sayılan bir halk. "Ya sana bir başka askeri birliğin, kaçmayı başaranların işini bitirmek ve Ranjana'yı öldürmek için geldiğini ve bunların Derebeyi'nin kişisel muhafızlarından olduklarını söyleseydim?"</p>
	<p class="block_1"> </p>
	<p class="block_2">"Ne kanıtın var?"</p>
	<p class="block_1"> </p>
	<p class="block_2">"Dubas Nebu adında bir adamı öldürdüm."</p>
	<p class="block_1"> </p>
	<p class="block_2">"O domuzu bilirim. İkinci Bölüğün Komutanı. Onu neden öldürdün?"</p>
	<p class="block_1"> </p>
	<p class="block_2">Nicholas Shingazi'nin orada neler bulduklarını, yılan tılsımı hikâyenin dışında bırakarak, ayrıntılarıyla anlattı. Sözünü bitirdiğinde, yaşlı adam, "Bana ve diğer klan liderlerini düşünüp taşınacak bir şey verdin. Biri bizi birbirimize düşürmeye çalışıyor ve Derebeyi'ne düşman etmeye," dedi.</p>
	<p class="block_1"> </p>
	<p class="block_2">"Böyle bir karmaşadan kimin çıkarı var?" diye sordu Amos.</p>
	<p class="block_1"> </p>
	<p class="block_2">Vaslaw, "Diğer klan liderleriyle konseyde tartışmam gereken şeylerden biri de bu. İsyanlar ve çeşitli klanların aileleri arasında kan davaları -gelenek bu- oldu ama bu türden bir felaket bizi Derebeyi'yle ittifakımızda en az on yıl geri döndürebilir." "Derebeyi'yle ittifakınız mı var?" diye sordu Nicholas.</p>
	<p class="block_1"> </p>
	<p class="block_2">"Var," dedi yaşlı adam. "Burada soğukta dikilmiş dururken sana tarihimizi açıklayamam. Yarın gece şehrin Batı Mahallesi'ndeki evime gel ve benimle akşam yemeği ye -güvenliğinden endişe ediyorsan arkadaşlarını da getir. O zaman sana daha fazlasını anlatabilirim."</p>
	<p class="block_3"> </p>
	<p class="block_2">Adam işaret verdi ve bir at ileri sürüldü. Yaşına rağmen eyere kolaylıkla sıçradı, bu arada bir başka savaşçı kapıyı açtı ve okçulara handan çıkmalarını işaret etti. Vaslaw, "Yarın size bir rehber göndereceğim. Şimdilik hoşçakalın," dedi. Döndü ve grubuna öncülük etti. Amos, Ghuda ve Nicholas Aslan klanı üyelerinin gidişlerini seyrettiler ve sonra tekrar ortak odaya girdiler.</p>
	<p class="block_1"> </p>
	<p class="block_2">Masaya dönüp oturdular ve Harry, "Bütün bunlar da neydi?" dedi.</p>
	<p class="block_1"> </p>
	<p class="block_2">"Bir yemek daveti," dedi Nicholas. Amos'la Ghuda kahkahayı patlattılar.</p>
	<p class="block_1"> </p>
	<p class="block_2">Calis, Marcus'a beklemesini işaret etti. Neredeyse bir saattir yanmış çiftlik evindeydiler ve herhangi bir nöbetçi ya da devriye olasılığına karşı ikisi de sessiz kalmışlardı. Bir muhafız mangası köprünün üzerinde nöbet tuttuğundan, nehri geçmek beklediklerinden daha güç olmuştu. Sinsice rıhtıma ilerlemiş, orada küçük bir sandal bulmuşlardı. Nehrin karşısına kürek çekmişler ve sandalı çalılara gizlemişlerdi.</p>
	<p class="block_1"> </p>
	<p class="block_2">Calis iki işareti verdi ve Marcus başını salladı. İki saat içinde dönmeyecek olursa, Marcus tutsak edildiğini ya da bir şekilde dönmesine engel olunduğunu varsayacaktı. Marcus bu bilgiyle Nicholas'a dönecekti.</p>
	<p class="block_1"> </p>
	<p class="block_2">Calis hızlı adımlarla uzaklaştı, çiftlik evini geçip bir ağaç topluluğuna giren açık bir yola süzüldü. Ağaç gövdeleri arasında, gerekirse saklanabileceğinden emin, hızla koştu. Bu ağaç gövdeleri arasında daha önce hiç yürümediği halde orman tanıdıktı. Gözleri karanlıkta hiçbir insanoğlunun göremeyeceği yerlere dikkatle baktı ve çalılarla dalların aralarını açıkça gördü -doğası gereği görmek için ışığa ihtiyacı yoktu.</p>
	<p class="block_3"> </p>
	<p class="block_2">Sadece tam bir karanlık onu kör kılardı.</p>
	<p class="block_1"> </p>
	<p class="block_2">Ormanın kenarına ulaşan Calis duraksadı. Duyularını mümkün olduğunca uzatarak dinledi. Yakınlarda hayvanlar kaçıştı, tavşanlar ya da yer sincapları. Calis rahatlatıcı bir düşünce gönderdi ve hışırdama sesi kesildi.</p>
	<p class="block_1"> </p>
	<p class="block_2">Calis Midkemia'daki faniler arasında tekti. Annesi bir elfti, ama babası insanların Ejderha Lordu dedikleri, efsanevi Valheru'nun güçlerinden birçoğuyla donatılmış bir insanoğluydu. Onun doğumunu mümkün kılan babasının büyüsüydü ve oğluna ancak büyülü denebilecek becerileri veren de babasının büyüsüydü. Calis, Nakor'un buna ne diyeceğini düşünerek hafifçe gülümsedi. Nakor'un gemide Anthony'yle yaptığı tartışmaların çoğuna kulak misafiri olmuştu -Nakor büyü diye bir şeyin olmadığını ve evrenin tamamen maddeden oluştuğunu söylerdi. Calis, Nakor'un gerçeğe anladığından daha yakın olduğunu biliyordu ve hepsi geri dönmeyi başarırlarsa Nakor'u Büyüdokumacılarıyla birlikte Elvandar'ı görmeye götürse ne olacağını merak etti.</p>
	<p class="block_1"> </p>
	<p class="block_2">Calis malikânenin sınırı boyunca ilerleyen yolun karşısındaki ormana sıçradı, biri ona doğrudan bakıyor olmadıkça ay ışığında belirsiz bir şekilden öte bir şey değildi. Doğuştan elf ve eğitimli biri için bile, doğaya aykırı bir sessizlikle hareket ediyordu. Duvarın yanındaki yalnız bir meşenin yanında durduğunda, nefes alıp verişi hâlâ yavaş ve normaldi ve alnındaki hafif bir nemliliği saymazsak hızlı ilerlemiş olmasından kaynaklanan çabadan eser yoktu.</p>
	<p class="block_1"> </p>
	<p class="block_2">Calis duvarı inceledi ve bekledi. İnsanlık dışı bir sabrı vardı ve bir yerde, kıpırdamadan, yarım saatten fazla bekledi. Mazgallı duvarların tepesinde bir hareket işareti yoktu. Aşağı eğilmiş dallardan birinin altına gizlenerek duvar dibine doğru acele etti. Beş metre yüksekliğinde görünüyordu ve tırmanmak için kavranacak çok az yeri vardı. Calis yayını şu ana dek elinde taşımıştı; şimdi sırtına attı ve dizlerini iyice kırdı. Bütün gücüyle yukarı fırladı ve duvarın tepesine iki eliyle birden tutundu.</p>
	<p class="block_1"> </p>
	<p class="block_2">Kendini sessizce duvarın üzerinde etrafa bakabilecek kadar yukarı çekti. Siper boştu. Kendini yukarı çekti ve gece göğü karşısında siluetinin görülmemesi için çömelerek siperden aşağı göğüs hizasındaki mazgal dişine indi -örtük birkaç yıldız bile tetikte bir muhafızın dikkatini çekebilirdi ve şehrin uzak ışıkları dosdoğru arkasından geliyordu.</p>
	<p class="block_1"> </p>
	<p class="block_2">Aşağıdaki zemini inceleyince duvarın tepesinde neden muhafız olmadığım gördü. Malikâne, bahçeleriyle ek binalar arasındaki patikalarla uçsuz bucaksızdı. Menfezdeki ev çeyrek milden fazla ötedeydi ve kendi koruyucu duvarı vardı.</p>
	<p class="block_1"> </p>
	<p class="block_2">Kadere lanet okumak ya da tanrılardan bir şey istemek Calis’in doğasında yoklu. Şanslı değilse bu araziyi araştırması gecelerini alırdı. Marcus'a dönmesi gerekmeden önce keşif için bir saatten az vakti olduğunu da biliyordu. Nehrin karşısına sandal olmadan geçmekten endişelendiğinden değil nehrin güçlü akıntılarına karşı duvarın tepesine sıçradığı kolaylıkla yüzebilirdi- Marcus'un güvenliğinden kaygılandığından.</p>
	<p class="block_1"> </p>
	<p class="block_2">Elvandar'daki en yakın arkadaşları aralarına biraz mesafe koydukları halde, Martin gibi, Marcus da Calis'i tereddütsüz kabullenmişti. Calis kin ya da hüzün hissetmiyordu -bu sadece elf âdetiydi. Babasının da gerçek anlamda az arkadaşı vardı, ancak babası bir eşin sevgisine ve bir Savaş lideri olduğunu ispatlamış olmasının saygısına sahipti. Calis kaderinde er ya da geç Elvandar'dan ayrılmak olduğunu biliyordu, bu yolculukta Marcus'a eşlik etmesine yol açan şeylerden biri buydu.</p>
	<p class="block_3"> </p>
	<p class="block_2">Calis aşağısındaki bahçenin içindeki patikaya dikkat etti ve ana binaya ulaşmadan önce birkaç taraça arasından nasıl dolandığını gördü. Siperden aşağı kolayca atladı ve o incelerken herhangi bir şeyin yaklaştığına dair bir ses duymak için kulak kesilerek patikayı izledi.</p>
	<p class="block_1"> </p>
	<p class="block_2">* * *</p>
	<p class="block_1"> </p>
	<p class="block_2">Margaret kendini karanlık bir kafa karışıklığı bulutunun arasından yukarı çekerek uyandı. Kafası garip bir zonklamayla ağrıyordu ve ağzı kurumuştu. Bir defasında, babasının sofrasında şarap içmesine ilk izin verildiğinde de bu şekilde hissetmişti, ama yemekler konusunda iştahlı değildi.</p>
	<p class="block_1"> </p>
	<p class="block_2">Işık, şafak sanki sökmemiş gibi griydi. Kendini oturmaya zorlayarak ciğerlerine derin bir nefes çekti ve tatsız olmasa da yabancı, tuhaf baharatlı bir koku aldı.</p>
	<p class="block_1"> </p>
	<p class="block_2">Odanın loşluğunda Abigail'in diğer yataktaki kıpırtısız şeklini gördü, nefes alıp verişi ince battaniyenin altında göğsünün inip kalkışıyla belli oluyordu. Abigail'in yüzü kötü bir rüya görüyormuş gibi çarpılmıştı.</p>
	<p class="block_1"> </p>
	<p class="block_2">Derken Margaret hatırladı: Onu uyandıran bir rüya olmuştu. Yaratıklar tarafından hareketsizleştirildiğini görmüştü. Onları hatırlayamıyordu.</p>
	<p class="block_1"> </p>
	<p class="block_2">Sonra iki tuhaf yaratıktan biri kımıldadığından hareket gördü. Bir eliyle hafifçe dokunma hareketi yaptı ve Margaret donuk bir şaşkınlık hissetti, sanki başının ağrımasına neden olan güçlü duygular her neydiyseler söndürülmüşler gibi.</p>
	<p class="block_1"> </p>
	<p class="block_2">Margaret zayıf ve gönülsüz bacaklarını hareket etmeye zorlayarak yataktan çıktı. Ayaklarım sürüye sürüye odanın karşı tarafında, fısıldaşıyorlarmış gibi kafa kalaya vermiş iki yaratığın oturmakta oldukları yere ilerledi. Margaret uzak bir uyarı batması hissetti. Yaratıklar değişmişlerdi. Gri ışık pencereden içeri girmeye başlayıp odayı gri ve siyah tonlarında aydınlattığında, Margaret yaratıkların derilerinin bir şekilde daha pürüzsüz ve aydınlık olduğunu ve başlarının tepesinde artık saç bitmeye başladığını gördü. Margaret elini ağzına götürerek, bir adım geri çekildi. Yaratıklardan birinde Abigail'in sarı hareleriyle eşleşen, diğerinde kendininkiyle tamamen aynı tonları taşıyan saçlar vardı.</p>
	<p class="block_1"> </p>
	<p class="block_2">Marcus, yaklaşanın Calis olduğundan emin olduğu halde yayını gerdi. Başka çok az insan, belki sadece Marcus'un babası ve Doğuştan Komşulardan bazıları, sabahın loşluğunda onun yaklaşmasını sezebilirdi.</p>
	<p class="block_1"> </p>
	<p class="block_2">"Yayını kaldır," diye fısıldadı Calis.</p>
	<p class="block_1"> </p>
	<p class="block_2">Marcus ayağa kalkmış söylenmeden hareket ediyordu. Nehirden geri fark edilmeden karşıya geçmek İstiyorlarsa yapacakları en iyi şey buydu. Nehir trafiğinin akışına güvenle girdikten sonra sadece bir başka sandal olacaklardı, ancak nehrin bu tarafında Baş Danışman'ın malikânesine bu kadar yakın olduğu görülen herhangi biri şüpheli sayılırdı.</p>
	<p class="block_1"> </p>
	<p class="block_2">Sandala bindiklerinde Marcus kürek çekmeye başladı. "Bir şey buldun mu?" dedi.</p>
	<p class="block_1"> </p>
	<p class="block_2">"Faydası dokunacak çok az şey. Bir gariplik var: Hiç muhafız yok gibiydi ve çok az hizmetkâr vardı."</p>
	<p class="block_1"> </p>
	<p class="block_2">"O büyüklükte bir malikânede mi?" dedi Marcus.</p>
	<p class="block_1"> </p>
	<p class="block_2">Calis omuz silkti. "İnsan malikâneleriyle tecrübem sınırlı." Şafak öncesi ışığında çarpık bir sırıtışla ekledi, "Bu gördüğüm ilkti."</p>
	<p class="block_1"> </p>
	<p class="block_2">Marcus, "O duvarların boyutları ve uzun ilerlemelerinden, içinde bir kasaba olacağını düşünmüştüm," dedi.</p>
	<p class="block_1"> </p>
	<p class="block_2">"Öyle değil. Bir sürü bahçe, boş binalar ve tuhaf izler."</p>
	<p class="block_1"> </p>
	<p class="block_2">"İzler mi?"</p>
	<p class="block_3"> </p>
	<p class="block_2">"Daha önce görmediğim ayak izleri; bir insanınkinden küçük ama bir şekilde insanımsı. Parmak uçlarında tırmıklar var."</p>
	<p class="block_1"> </p>
	<p class="block_2">Marcus'un bunların pençe olduğunu anlaması için söylenmesine gerek yoktu. "Yılan adamlar mı?"</p>
	<p class="block_1"> </p>
	<p class="block_2">"Birini görene kadar bilemem," dedi Calis.</p>
	<p class="block_1"> </p>
	<p class="block_2">"Geri mi döneceksin?"</p>
	<p class="block_1"> </p>
	<p class="block_2">"Dönmeliyim. Mahkûmları bulacak ve orada neler olup bittiğini keşfedeceksek araştırmam gereken birçok yer var." Arkadaşının endişelerini gidermek için gülümsedi. "Dikkatli ve sistemli olacağım. İç kısmı araştırmadan malikânenin dışının tamamını araştıracağım. Ve bunu o büyük eve girmeden önce yapacağım."</p>
	<p class="block_1"> </p>
	<p class="block_2">Marcus'un içi rahatlamamıştı, ama Calis'in hızlı ve güçlü, sakin ve zeki olduğunu biliyordu. "Ne kadar?" diye sordu araştırmanın bitmesini kastederek.</p>
	<p class="block_1"> </p>
	<p class="block_2">"Üç, belki dört gece daha. Onları büyük eve girmeden bulmazsam tabi."</p>
	<p class="block_1"> </p>
	<p class="block_2">Marcus iç geçirdi ve nehrin diğer tarafındaki rıhtıma doğru kürek çekerken hiçbir şey söylemedi.</p>
	<p class="block_4" id="calibre_pb_18"> </p>
</body></html>
