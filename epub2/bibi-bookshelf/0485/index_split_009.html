<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>02 - Tüccar Prensin Yükselişi - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_12">-7-</p>
	<p class="block_12">FIRSAT</p>
	<p class="block_13"> </p>
	<p class="block_14">Roo gülümsedi.</p>
	<p class="block_13"> </p>
	<p class="block_14">Adam onu aramaya öğleye doğru gelmiş, McKeller da onu, Bay Hoen'in sevdiği kahveyi yapmayı öğrendiği mutfaktan çağırtmıştı. Adam kendini tanıtmadan, "Arabamı çalan çocuk sen misin?" diye sordu.</p>
	<p class="block_13"> </p>
	<p class="block_14">Roo durup adamı inceledi. Roo'dan yalnızca bir baş uzun, orta boylu bir adamdı, tıknazdı ve yuvarlak bir yüzü vardı. Alnına düşen perçemli kısa saçlarını bir miktar hoş kokulu yağ ile Queg tarzında yatırmıştı. Kalın boynu göz önüne alındığında, çok yüksek yakalı bir gömlek giyiyordu ve gömleğin önünde aşağı kadar inen son derece abartılı bir fırfır vardı. Adam garip kesimli ceketi ve dar pantolonu yüzünden Roo'ya komik görünmüştü. Arkasında daha az komik olan iki fedai duruyordu. Her ikisinin de bellerindeki uzun bıçaklardan başka silahı yoktu, ama Roo bunların katil olduğunu anında anlamıştı; tıpatıp Roo'nun da görev yaptığı Calis'in birliğindeki adamlara benziyorlardı.</p>
	<p class="block_13"> </p>
	<p class="block_14">Konuşan adam genç şehir züppeleri gibi giyinmiş olabilirdi, ama öfkesi ve kısık gözleri Roo'nun, onun da hizmetindeki iki adam kadar tehlikeli olabileceğini hissetmesine yol açmıştı. Roo, "Siz de?" dedi.</p>
	<p class="block_13"> </p>
	<p class="block_14">"Timothy Jacoby."</p>
	<p class="block_13"> </p>
	<p class="block_14">"Ah," dedi Roo, elini uzatmadan önce önlüğüne silerek. "Sarhoş arkadaşınız sizden bahsetmişti. Dün akşam dükkânınıza uğradı mı?"</p>
	<p class="block_13"> </p>
	<p class="block_14">Öfke, yerini anında şaşkınlığa bıraktı. Roo adamın inkâr beklediğini anlamıştı. Adam isteksizce Roo'nun elini tuttu ve üstünkörü sıktıktan sonra bıraktı. "Arkadaş mı? O arkadaşım değildi, biraz içki ısmarladığım ve bana... bana bir iyilik yapan bir denizciydi yalnızca."</p>
	<p class="block_13"> </p>
	<p class="block_14">"Eh, denizlere dönmenin, size arabanızı neredeyse Barret'in Kahve Evi'ne soktuğunu söylemekten daha iyi bir seçenek olduğuna karar verdiği belliydi."</p>
	<p class="block_13"> </p>
	<p class="block_14">"Ben de öyle duydum," dedi Jacoby. "Eğer kaçtıysa, bu neden bir dedikoducudan bilgi satın almak zorunda kaldığımı açıklıyor. Kadın birilerinin Barret'in önünde arabamı boşaltıp bütün kargoyu taşıdığını söyledi. Denizcinin soyguncular tarafından alt edildiğini sanmıştım."</p>
	<p class="block_13"> </p>
	<p class="block_14">Roo, "Hayır," dedi. "Mallarınız güvende." Elini tuniğine sokarak büyük deri cüzdanı çıkartıp Jacoby'ye verdi. "Gümrük belgeleri burada... Bütün kargo güvenli ve kuru bir şekilde yolun karşısındaki şu evde."</p>
	<p class="block_13"> </p>
	<p class="block_14">"At ve araba nerede?" diye sordu Jacoby.</p>
	<p class="block_13"> </p>
	<p class="block_14">"At öldü. Koşum takımlarını kesmek zorunda kaldık ve at kasapları onu parçalayıp götürdü." "At kasaplarına bir bakır bile vermem!" dedi Jacoby. "Buna asla izin vermem. Başka bir takım gönderip arabayı kendim çektiririm!"</p>
	<p class="block_13"> </p>
	<p class="block_14">"Zahmet etmeyin," dedi Roo "Araba mahvoldu." ki, bu yalandı, "o yüzden onu çektirmek zorunda kaldım. Hamalların ve at kasaplarının ücretini karşılaması için arabayı bana bırakırsanız ödeşmiş oluruz."</p>
	<p class="block_13"> </p>
	<p class="block_14">Jacoby'nin gözleri kısıldı. "Mahvoldu öyle mi? Nereden biliyorsun?"</p>
	<p class="block_13"> </p>
	<p class="block_14">"Babam arabacıydı," dedi Roo, "ve sizinkinin doğru düzgün iş göremeyeceğini bilecek kadar araba kullandım," ki bu doğruydu, "ve bütün koşum takımları kesildiği için, artık dört teker ve kasadan başka bir şey değil," ki bu da doğruydu.</p>
	<p class="block_13"> </p>
	<p class="block_14">Jacoby bir süre hiçbir şey söylemedi. Düşünürken siyah gözleriyle Roo'yu inceliyordu. "Kaç hamal vardı?"</p>
	<p class="block_13"> </p>
	<p class="block_14">"Sekiz," dedi Roo, Jacoby'nin kolaylıkla Hamallar Loncası'nı kontrol edebileceğini bilerek.</p>
	<p class="block_13"> </p>
	<p class="block_14">Jacoby, "Mallarımı göreyim," dedi.</p>
	<p class="block_13"> </p>
	<p class="block_14">Roo, McKeller'a baktı. Yaşlı adam başıyla onaylayınca Roo sokağın karşısına geçti. Fırtına sabaha karşı durmuştu, ama sokaklar hâlâ çamur içindeydi. Jacoby buraya arabayla gelmişti ve adamın pantolonunun paçaları ve son moda çizmeleri kalın çamur tabakasıyla pislenirken Roo içten içe seviniyordu.</p>
	<p class="block_13"> </p>
	<p class="block_14">Kapıya ulaştıklarında Jacoby kilide baktı. "Anahtarı nereden buldun?"</p>
	<p class="block_13"> </p>
	<p class="block_14">"Bulmadım," dedi Roo, asma kilit köprüsünü kolayca kenara çekerek. Vidalar yerlerinden çıktı ve bir tanesi kapının önüne düştü. Roo vidayı alıp yerine soktu. "Sahibinin, evini hiç kimsenin çalacağını düşünmediği belli."</p>
	<p class="block_13"> </p>
	<p class="block_14">İtip kapıyı açtı ve Jacoby'yi kargosunun durduğu yere götürdü. Jacoby çabucak sayım yaptı, ardından, "Geri kalanı nerede?" diye sordu.</p>
	<p class="block_13"> </p>
	<p class="block_14">"Geri kalanı mı?" dedi Roo masum bir şekilde. "Hepsi bu kadar değildi," dedi Jacoby öfkesine güçlükle hakim olarak.</p>
	<p class="block_13"> </p>
	<p class="block_14">Roo artık adamın ne planlamış olduğunu kesin olarak anlamıştı. İpek, Krondor limanına Kesh'ten kaçak olarak getirilmişti. İpeğin oradan Jacoby'nin ofisine götürülmesi gerekiyordu ve denizciyi, bu işi yaparsa kolayca bir miktar altın kazanacağını söyleyerek kandırmıştı. Kraliyet Gümrüğü denizciyi tutuklasaydı bile, Jacoby ipekten haberi olmadığını ve denizcinin, arabasını bilgisi dışında kullanarak kaçak ipek taşıdığını iddia edecekti. Herhangi bir lonca arabacısı ya da babası gibi bağımsız çalışan bir arabacı, asla yüklemediği bir şeyi çalmakla suçlanmadığından emin olmak için gümrük beyannamesine ters bir durum olup olmadığını anlamak üzere kargoyu kontrol ederdi. Ama tek atla çekilen bir arabayı sürebildiği yalanını söyleyen sarhoş bir denizci, arkada ne olduğuyla ilgilenecek birisi değildi.</p>
	<p class="block_13"> </p>
	<p class="block_14">Roo adama bakıp sakin bir şekilde, "Pekâlâ, eğer Şehir Muhafızları Komutanı'nın ofisine gidip yeminli ifade vermek istiyorsanız, size eşlik etmekten son derece mutluluk duyarım," dedi. "Eminim bu konşimentoda olmayan bir şeyle neden bu kadar ilgilendiğinizi bilmek Kraliyet Gümrüğü kadar en az onun da ilgisini çekecektir."</p>
	<p class="block_13"> </p>
	<p class="block_14">Jacoby uğursuz bakışlarını Roo'ya kilitledi, ama bir süre sonra hiçbir şey yapamayacağı anlaşıldı. Her ikisi de neler olduğunu biliyordu, ama bu noktada Jacoby'nin yalnızca iki seçeneği vardı ve adam gün gibi ortada olanı seçti.</p>
	<p class="block_13"> </p>
	<p class="block_14">Jacoby başıyla sağındaki adama işaret verdi. Adam ceketinin içinden bir hançer çıkardı ve Jacoby, "İpeği ne yaptığını söylemezsen, kalbini sökerim," dedi.</p>
	<p class="block_13"> </p>
	<p class="block_14">Roo kendini savunabileceği bir alan yaratmak için odanın ortasına ilerledi. Çizmesinde gizlediği bir hançeri vardı, ama onu çekmek yerine bekledi. Jacoby'nin iki haydudu, habersiz silah çekmişlerse ya da bir meyhane kavgasında eğitim görmemiş bir adam için tehlikeli olabilirdi, ama Roo kendi becerilerinin farkındaydı ve bu adamlar birlikte eğitim almış olduğu adamlar kadar yetenekli değilse, kendini savunabileceğini biliyordu.</p>
	<p class="block_13"> </p>
	<p class="block_14">"Kendine zarar vermeden kaldır şunu," dedi Roo.</p>
	<p class="block_13"> </p>
	<p class="block_14">Jacoby herhangi bir tepki bekliyorduysa bile, bunu beklemiyordu. "Öldürün!" dedi.</p>
	<p class="block_13"> </p>
	<p class="block_14">Haydutlardan biri hızla hamle yaparken, diğeri kemerindeki bıçağı çekti. İlk saldırgan Roo'nun elini bileğinde buldu ve Roo diğer başparmağını adamın dirseğindeki son derece duyarlı sinir düğümüne bastırınca aniden kolundan yukarı bir acı dalgasının tırmandığını hissetti. Roo adamın elindeki bıçağın yere düşmesini sağlayıp ayağıyla çabucak kenara itti. Ardından adamın kasığına, yere yığılırken inlemesine yol açan bir tekme atıp ilk saldırganı etkisiz hale getirdi.</p>
	<p class="block_13"> </p>
	<p class="block_14">Diğer haydudu da çabucak etkisiz hale getirince Jacoby hançerini çekti. Roo, "Bunu gerçekten yapmamalıydın," derken kafasını iki yana salladı.</p>
	<p class="block_13"> </p>
	<p class="block_14">Öfkesine yenik düşen Jacoby homurdanarak Roo'ya doğru hamle yaptı. Roo rahatça adamın önünden çekildi, ilk saldırgana yaptığı gibi Jacoby'nin bileğini yakaladı ve aynı sinir düğümünü buldu. Ama bu sefer parmakları güçten düşürecek kısa bir itme yerine, başparmağını dirseğine iyice bastırarak adamın mümkün olduğunca çok acı çekmesini sağladı. Jacoby dizleri bükülüp gözleri yaşla dolarken hafifçe bağırdı. Ardından Roo başparmağını çekti ve adamın elindeki hançer güçten kesilmiş parmaklarının arasından kayıp yere düştü. Roo sakince bıçağı aldı.</p>
	<p class="block_13"> </p>
	<p class="block_14">Jacoby dirseğini tutarak diz çöktü. Roo bıçağı çevirip Jacoby'ye uzattı. "Bunu düşürdün." İlk saldıran haydut yavaşça ayağa kalkmaya çalışıyordu. Roo adamın kasıklarındaki şişliğin inmesi için bir süre soğuk suda yatması gerekeceğini biliyordu. Diğer haydut yüzünde kararsız bir ifadeyle Jacoby'ye baktı. Jacoby, "Kimsin sen?" diye sordu.</p>
	<p class="block_13"> </p>
	<p class="block_14">"Adım Avery. Rupert Avery. Arkadaşlarım bana Roo der. Sen bana Bay Avery diyebilirsin." Bıçağı salladı. Jacoby hançeri alıp bir an baktı.</p>
	<p class="block_13"> </p>
	<p class="block_14">Roo, "Endişelenme, istediğim zaman geri alabilirim," dedi.</p>
	<p class="block_13"> </p>
	<p class="block_14">Jacoby ayağa kalktı. "Ne çeşit bir garsonsun sen?"</p>
	<p class="block_13"> </p>
	<p class="block_14">"Eski asker çeşidi. Bu iki soytarıyı birkaç arkadaşıyla beraber bu gece 'bana bir ders vermek' için göndermeyi aklından bile geçirme diye söylüyorum. Sonra onları öldürmek zorunda kalırım. Sonra da Şehir Muhafızları'na neden bana bir ders vermeye çalıştığını açıklamak zorunda kalırım. "Şimdi, ofisine dönmeni, başka bir araba ve at takımı getirmeni ve bu kargoyu buradan çıkarmanı tavsiye ederim. Mallarını burada depoladığını öğrenirse, binanın sahibi senden kira isteyebilir." Jacoby fedailerine dışarı çıkmalarını işaret etti ve adamlar çıktıktan sonra peşlerinden gitti. Kapıdan çıktıktan sonra durdu ve omzunun üstünden Roo'ya baktı. "Araba?" diye sordu.</p>
	<p class="block_13"> </p>
	<p class="block_14">Roo, "Buralarda bir araba görüyor musun?" dedi.</p>
	<p class="block_13"> </p>
	<p class="block_14">Jacoby uzun süre hiçbir şey söylemedi. Ardından, "Bir düşman edindiniz, Bay Avery," dedi. Roo, "İlk düşmanım sen olmayacaksın Jacoby," dedi. "Şimdi sinirlerimi bozmadan defol buradan ve birisi bütün kargonu alıp ortadan kaybolmadığı için Ruthia'ya teşekkür et."</p>
	<p class="block_13"> </p>
	<p class="block_14">Jacoby gittikten sonra Roo kafasını iki yana salladı. "Ne insanlar var. Bir teşekkür bile etmedi." Dışarı çıkıp kapıyı kapadı ve sokağın karşısına geçti. McKeller onu bekliyordu, "Gideli uzun zaman oldu," dedi. Bu bir sanı değildi.</p>
	<p class="block_13"> </p>
	<p class="block_14">Roo, "Bay Jacoby kargosunun bir kısmının eksik olduğunu düşünüyor ve kaybından Barret'in yerinin sorumlu olduğunu iddia etmeye hazır gibi görünüyordu," dedi. "Gümrük beyannamesindeki her kalemi dikkatlice sayınca, tatmin olmuş bir şekilde ayrıldı." McKeller tamamen ikna olmamışsa bile, yalanı olduğu gibi kabul etmeye hazır görünüyordu. Başıyla Roo'ya işinin başına dönmesi gerektiğini işaret etti. Roo mutfağa doğru ilerlemeye başladığında, Jason'ın kapının yanında dikildiğini fark etti. "Bu saatte ara mı verdin?"</p>
	<p class="block_13"> </p>
	<p class="block_14">Jason başını salladı. "Sakıncası yoksa bana bir iyilik yapar mısın: iş beklediği salona gidip kuzenim Duncan'ın hâlâ şehirde olup olmadığına bakar mısın?" Şarap arabalarının parçalanmasından sonra Duncan, Roo'nun çabucak zengin olma hayallerinin sona erdiğine karar vermişti ve doğuya giden bir kervanda muhafızlık görevi arıyordu. "Peki şehirdeyse?" diye sordu Jason. "Ona işe geri döneceğimizi söyle."</p>
	<p class="block_13"> </p>
	<p class="block_14">Eğer Jacoby'nin aklında Roo'dan intikam almak vardıysa bile, bunu çabucak yapmaya kalkışmadı.</p>
	<p class="block_13"> </p>
	<p class="block_14">O gece Roo, Barret'in mutfağının üstünde kiralamış olduğu tavan arasında çok az uyudu. Duncan, Jason ile birlikte geri dönmüştü ve Kesh'e giden büyük bir kervanla ayrılmak üzere olduğundan yakınmıştı ve kuzeninin yanında uyuyordu.</p>
	<p class="block_13"> </p>
	<p class="block_14">Duncan kendi rahatsızlığını abartıp diğer insanlarınkini yok saymaya meyilli olduğu için, Roo bunun yalan olduğunu düşünüyordu, ama önemsemedi. Yolun karşısındaki eve sakladığı ipeğin sandığından çok daha fazla edeceğini biliyordu. Yoksa Jacoby onu geri almak için bu kadar gözü dönmüş davranmazdı. Bu yüzden Duncan'ın yanında olması önemliydi; Roo ticaret dünyasına girdiğinde arkasını kollayacak güvenilir birisine ihtiyacı olduğunu biliyordu.</p>
	<p class="block_13"> </p>
	<p class="block_14">Plan üstüne plan yapıp bozarak yatarken gece ağır ağır geçti. İpeğin, felaketle sonuçlanan şarap yatırımını telafi edeceğini ve teoride sağlam görünse de, kendi şarap ticaretini kurmak için takındığı tavra dikkat eden herkesin, Roo'nun ticarette ne kadar acemi olduğunu anlayacağını biliyordu. Şafak vakti yaklaşırken kalkıp giyindi. Şehrin seslerini dinlemek için şafak öncesi loşluğuna çıktı.</p>
	<p class="block_13"> </p>
	<p class="block_14">Dağların ortasındaki küçük bir toplumdan gelen bir kasaba çocuğu olduğu için, Krondor'un garip seslerinin keyif verici olduğunu düşündü: limandan gelen martıların çığlıkları, mallarını şehre getiren fırıncıların, sütçülerin ve meyve satıcılarının, parke taşı kaplı sokaklarda ilerleyen arabalarının tekerlek gıcırtıları. Roo karşıdaki eski binaya giderken ara sıra, loş sokaklarda dikkatle ilerleyerek işine giden bir zanaatkâr geçiyordu, ama bunun dışında sokaklar boştu.</p>
	<p class="block_13"> </p>
	<p class="block_14">Bu binayı gördüğü ilk andan itibaren, bir zamanlar güzel olan bu eve karşı garip bir cazibe duymuştu. Kendini ikinci kattaki büyük pencerelerde durup, evle Barret'in arasındaki işlek kavşağa bakarken hayal etmişti. Nasıl olduysa bu ev Roo için bir sembol, dünyaya önemli ve varlıklı bir adam olduğunu gösterecek somut bir hedef olmuştu.</p>
	<p class="block_13"> </p>
	<p class="block_14">Karanlık eve girip etrafa göz gezdirdi. Kapıdan gelen loş ışık, ipeği sakladığı merdiven altının dış hatlarını ancak aydınlatıyordu. Birden merak içinde üst kata çıktı.</p>
	<p class="block_13"> </p>
	<p class="block_14">Girişe tepeden bakan bir balkon oluşturacak şekilde sağa kıvrılan merdivenlerin bitimine gelince durdu. Avizenin belli belirsiz şeklini görebiliyordu ve mumları yakıldığında nasıl görüneceğini merak etti.</p>
	<p class="block_13"> </p>
	<p class="block_14">Sağa dönünce, koridorun zifiri karanlığa doğru devam ettiğini gördü. Ardında, sokağa bakan bir pencerenin olduğu sağdaki ilk kapının kolunu güçlükle görebiliyordu. Kapıyı açtı ve gri sabahın loş ışığındaki odaya baktı.</p>
	<p class="block_13"> </p>
	<p class="block_14">Odada paçavralardan ve kırık çanak çömlek parçalarından başka bir şey yoktu. Pencereye gidip dışarı baktı. Sabah loşluğunda Barret'in kapısını gördü. Bütün vücudunu bir heyecan dalgası sardı ve elini uzatıp duvara dokundu.</p>
	<p class="block_13"> </p>
	<p class="block_14">Güneş doğana kadar kımıldamadan durdu. Aşağıdaki sokak şehrin sakinleriyle dolmuştu. Kendine ayırdığı bu gizli sessizliğin, aşağıda sayılan hızla artan kalabalık tarafından bozulmasına sinirlendi. Çabucak diğer odaları dolaştı. Bu evin her santimini öğrenmek istiyordu. Arka tarafta ana süit, birkaç oda daha, bir gardırop ve hizmetkârların arka merdiveni buldu. Üçüncü katın yarısı depo ve yarısı da hizmetçiler için çalışma alanı sayılabilecek bir yer olarak ikiye ayrılmıştı. En azından, Roo'nun orada bulduğu kaliteli kumaş parçaları ve bir yüksük, bir zamanlar evin hanımının terzisiyle burada buluştuğunu düşünmesine yol açmıştı.</p>
	<p class="block_13"> </p>
	<p class="block_14">Roo evi dolaşmayı bitirdiğinde, içinde bir üzüntü duyarak dışarı çıktı. Kapıyı kapadı ve kendine, bir gün buraya bu evin sahibi olarak döneceğine söz verdi.</p>
	<p class="block_13"> </p>
	<p class="block_14">Sokağın ortasına ulaştığında, elinde küçük bir kumaş parçası olduğunu fark etti. Kumaşı inceledi. Bir zamanlar güzel olan bir ipek parçasıydı, ama zamandan ve tozdan sararmıştı. Tam olarak sebebini anlayamadan, kumaş parçasını tuniğinin içine soktu ve Barret'in girişini geçerek arka tarafa doğru ilerledi.</p>
	<p class="block_13"> </p>
	<p class="block_14">Yan sokağa girerken kapılar açılınca geç kaldığını anladı. Kahve evini açanların arasında onun da olması gerekiyordu.</p>
	<p class="block_13"> </p>
	<p class="block_14">Odasına çıktı, önlüğünü taktı ve aşağı inip dikkat çekmeden diğer garsonlarla birlikte aceleyle mutfağa girdi. Duncan kütük gibi uyuyordu ve ipek de merdivenlerin altında güvendeydi. Roo, bunun uzun bir gün olacağını biliyordu, ama mesaiden sonra servetini yapmaya başlayabilirdi.</p>
	<p class="block_13"> </p>
	<p class="block_14">Duncan öğle paydosunda yanına geldi. Roo kahve evinin arka avlusuna çıkıp, "Ne oldu?" diye sordu.</p>
	<p class="block_13"> </p>
	<p class="block_14">"İnsanın her tarafına kramplar sokan o çatı katında oturmaktan sıkıldım kuzen. Belki bir alıcı bulmaya çalışıp şu-" Roo'dan gelen uyarır bir bakış onu susturdu. "Ben planları çoktan yaptım. Eğer gerçekten bir şeyler yapmak istiyorsan, yolun karşısındaki eve gidip arabayı gözden geçir. Koşum takımlarını tamir ettirmek için ne yapmamız gerekeceğini haber ver bana. Arabacı değilsin, ama az da olsa arabalardan anlayacak kadar bilgin var. Yeni koşum takımları almamız gerekip gerekmediğine bak. O arabayı tamir ettirebilirsek çok iyi olur." "Sonra ne yapayım?" diye sordu Duncan. Roo elini tuniğine sokup bir gün önce McKeller'dan aldığı altını çıkardı. "Bir şeyler ye, sonra da arabayı onarmamız için gerekenleri al. İki ata ihtiyacım var." "Neden?" diye sordu Duncan. "Bu ihtiyacımız olan şeyleri ve atları almaya yetmez. Ayrıca, ne taşıyacağız?" Roo, "Bir planım var" dedi.</p>
	<p class="block_13"> </p>
	<p class="block_14">Duncan kafasını iki yana salladı. "Planların işe yaramıyor gibi görünüyor kuzen." Roo'nun yüz ifadesi değişti ve tam öfkeyle bir şey söylemek üzereydi ki Duncan, "Yine de bu senin paran ve yapacak daha iyi bir işim yok," dedi. Kuzeninin gülümsemesi, Roo'nun öfkesinin uçup gitmesine yol açtı. Duncan'ın derbeder tavırları onu daima gülümsetiyordu,</p>
	<p class="block_13"> </p>
	<p class="block_14">"Kımılda hadi," dedi Roo. "Yaşamamız için birimizin çalışması gerekiyor."</p>
	<p class="block_13"> </p>
	<p class="block_14">Roo alt kattaki görev yerine dönmek için mutfağa girdi ve birkaç boş dakikasını bir şeyler atıştırmak yerine Duncan ile konuşarak geçirdiğine pişman oldu. Aniden acıkmıştı ve bu yalnızca günün daha da yavaş geçmesine sebep olacaktı.</p>
	<p class="block_13"> </p>
	<p class="block_14">"Ne yaptığını bildiğinden emin misin?" diye sordu Duncan.</p>
	<p class="block_13"> </p>
	<p class="block_14">Roo, "Hayır, ama aklıma başka bir şey gelmiyor," dedi. Kolunun altındaki ipek topunun ucunu düzeltti.</p>
	<p class="block_13"> </p>
	<p class="block_14">Barret'in yerinden olabildiğince uzak olan Tüccarlar Mahallesinin ucundaki sade bir evin önünde durdular. Hâlâ çadır bezine ve ketene sarılı olan uzun ipek topunun diğer ucunu tutan Duncan etrafa göz gezdirdi. Şehrin çok kötü bir kısmında değildiler, ama tamamen güvenli bir bölgede de değildiler. Sadece bir sokak ötede, daha az bakımlı, genelde bir evde birkaç işçi ailesinin oturduğu ve dört ya da beş kişinin bir odada yaşadığı evler vardı. Roo evin tam olarak Helmut Grindle'dan beklediği gibi olduğunu fark edince kafasını iki yana salladı.</p>
	<p class="block_13"> </p>
	<p class="block_14">Kapıyı çaldı.</p>
	<p class="block_13"> </p>
	<p class="block_14">Bir dakika sonra, bir kadın, "Kim o?" diye sordu.</p>
	<p class="block_13"> </p>
	<p class="block_14">Roo, "Adım Rupert Avery ve şahsen tanıdığım bir tüccar olan Helmut Grindle'ı arıyorum," dedi. Zekice gizlenmiş bir gözetleme deliği açıldı -Roo deliği sadece ufak bir ışık parlaması sayesinde fark etmişti- ardından, bir süre sonra kapı açıldı.</p>
	<p class="block_13"> </p>
	<p class="block_14">Kapıda tombul, sade görünüşlü ve açık kahverengi saçları siyah bir saç bandının altına toplanmış genç bir kadın belirdi. Mavi gözleri şüpheyle kısılmıştı ama, "İçerde bekleyin bayım," dedi. Roo ve Duncan içeri girdi. Kız arkasını döndü ve Roo kızın sade ama kaliteli ve bakımlı kıyafetler giydiğini fark etti. Aklından bir olasılık geçince, yüzünün şekli değişti.</p>
	<p class="block_13"> </p>
	<p class="block_14">"Ne oldu?" diye fısıldadı Duncan yalnız kaldıklarında. "Umarım bu hizmetçi kızdır," dedi Roo. Birkaç dakika sonra içeri dar omuzlu, kambur bir adam girdi, Roo'ya baktı ve "Avery!" dedi.</p>
	<p class="block_13"> </p>
	<p class="block_14">"Asıldığını duymuştum."</p>
	<p class="block_13"> </p>
	<p class="block_14">"Kral tarafından affedildim," dedi Roo, "ve bana inanmayan herkes bunu saraya sormakta özgürdür. Onlara yakın arkadaşım Dük James ile konuşmalarını söyle."</p>
	<p class="block_13"> </p>
	<p class="block_14">Grindle'ın gözleri neşeyle parladı. "Bunu yapacak birisini tanıyor olabilirim." Perdeli bir kapı girişini gösterdi. "İçeri gelin."</p>
	<p class="block_13"> </p>
	<p class="block_14">Sade bir biçimde döşenmiş odadan, çok güzel döşenmiş bir oturma odasına girdiler. Dekor Rupert'in tahmin ettiği gibiydi ve Erik ile birlikte Krondor yolunda Grindle ile birlikte yolculuk ederlerken Grindle'dan öğrendikleriyle uyuşuyordu.</p>
	<p class="block_13"> </p>
	<p class="block_14">Krallık'ı, sıradan mallar taşıyormuş gibi görünen sıradan bir arabayla dolaşan Grindle, küçük ve kolay taşınabilen lüks mallar konusunda uzmanlaşmış bir tüccardı. Aslında arabanın kendisi, santimetre kare başına, ömrünü araba yükleyip boşaltmakla geçirmiş olan Roo'nun şimdiye kadar gördüğü herhangi bir kargodan daha fazla altın içeriyordu.</p>
	<p class="block_13"> </p>
	<p class="block_14">Genç kadın içeri girdi ve Grindle, "Karli, bize şarap getir," dedi. İki adama oturmalarını işaret edince Duncan oturdu. Roo kuzenini tüccarla tanıştırdı, ardından, "Umarım rahatsız etmiyoruzdur," dedi.</p>
	<p class="block_13"> </p>
	<p class="block_14">"Elbette rahatsız ediyorsunuz," dedi Grindle incelikten yoksun bir şekilde. "Ama ilgimi çekeceğini düşündüğün birtakım planların olduğundan şüpheleniyorum ve bu tür planları nadiren ilgi çekici bulurum." Roo ile Duncan'ın yere koyduğu ve şu anda Duncan'ın oturduğu sandalyeye dayalı duran pakete göz atıp, "Sanırım bunun o büyük çadır bezi paketindeki şeyle bir ilgisi var," dedi.</p>
	<p class="block_13"> </p>
	<p class="block_14">Roo'nun -rahatlayarak sessiz bir iç geçirmeyle- hizmetçi kız olarak düşündüğü kız bir tepsi, üç gümüş kadeh ve bir sürahi şarapla döndü. Roo şarabın tadına bakıp gülümsedi. "En iyi şarabın değil, ama en kötüsü de değil, öyle değil mi tüccar efendi?"</p>
	<p class="block_13"> </p>
	<p class="block_14">Grindle gülümsedi. "Sen Darkmoorlusun, şimdi hatırladım. Şarap diyarı. Bana dişe dokunur bir şey gösterebilirsen, nadide bir şişenin mantarını açabilirim. Planın nedir ve ne kadar altına ihtiyacın var?"</p>
	<p class="block_13"> </p>
	<p class="block_14">Ses tonunda endişeden eser yoktu, ama Roo yaşlı adamın gözlerindeki kuşkuyu görebiliyordu. Grindle Roo'nun karşılaştığı en kurnaz adamdı ve gizli bir işin kokusunu, Roo daha hayalini bile kuramadan alırdı. Bu adamı kandırmaya çalışmanın bir yararı yoktu.</p>
	<p class="block_13"> </p>
	<p class="block_14">Roo başını sallayınca Duncan paketi yere koyup yavaşça açtı. Çadır bezini açtıktan sonra keteni açmaya başladı ve sonunda ipek açığa çıkınca geri çekildi.</p>
	<p class="block_13"> </p>
	<p class="block_14">Grindle hemen diz çöktü ve nazikçe bir köşesini tutup kumaşı inceledi. Topu kaldırıp ağırlığını tarttı. "Elinizdekinin ne olduğunu biliyor musunuz?" diye sordu.</p>
	<p class="block_13"> </p>
	<p class="block_14">Roo omuzlarını silkti. "Kesh malı diye tahmin ediyorum."</p>
	<p class="block_13"> </p>
	<p class="block_14">"Evet," dedi Grindle. "İmparatorluk'a ait. Bu ipeğin İmparator Yaylası'na gitmesi gerekiyor. Keshli Asilkanlar tarafından küçük eteklerin ve diğer hafif kıyafetlerin dokunmasında kullanılır."</p>
	<p class="block_13"> </p>
	<p class="block_14">Gözlerine kurnaz bir bakış yerleşti. "Nereden buldunuz bunu?"</p>
	<p class="block_13"> </p>
	<p class="block_14">Roo, "Mal kurtarma gibi bir şeyden," dedi. "Sahibi olduğunu kanıtlayacak hiç kimse çıkmadı." Grindle arkasına yaslanırken güldü. "Elbette çıkmaz. Bu ipeği İmparatorluk'tan kaçırmanın cezası ölümdür." Kafasını iki yana salladı. "Dünyadaki en iyi ipek değildir, bilirsin, ama Asilkanlar'ın, tarihleriyle ve gelenekleriyle bağlantılı olan şeylere sahip çıkmakla ilgili garip bir anlayışları vardır. Bu gibi şeylere kendilerinden başka birilerinin sahip olmasından hoşlanmazlar. Bu da, sahip olmamaları gereken bir şeyi elde etmek isteyen kibirli soylular için bu tür şeyleri daha da değerli bir hale getirir."</p>
	<p class="block_13"> </p>
	<p class="block_14">Roo hiçbir şey söylemedi. Sadece Grindle'a bakıyordu. Sonunda yaşlı adam, "Eee, o sinsi kafanın içinde dolaşan ve bu kaçak nadir parçayla ilgisi olan plan nedir Rupert?" dedi.</p>
	<p class="block_13"> </p>
	<p class="block_14">Roo, "Aslında bir planım yok," dedi. Kısaca, Darkmoor'dan açık şarap getirme girişimini anlattı ve oldukça şaşırtıcı olmakla birlikte, Grindle bu fikre olumsuz bir yorum yapmadı. Şakacılar ve Sam Tannerson'un ölümcül sonuyla karşılaşmasını anlatmayı bitirdiğinde, Grindle durması için elini kaldırdı.</p>
	<p class="block_13"> </p>
	<p class="block_14">"Şimdi konunun en can alıcı kısmına geldin evlat." Şarabından bir yudum aldı. "Böyle şeylerle uğraştığın zaman," eliyle ipeği gösterdi, "Şakacılar ya da onlarla düzenli olarak iş yapma ihtiyacı duyan iş adamlarıyla da uğraşırsın." Kemikli parmağıyla çenesine vurdu. "Yine de, bu kalitede bir ipeğe çok para ödeyecek kadın terzileri var."</p>
	<p class="block_13"> </p>
	<p class="block_14">Duncan, "Onu bu kadar pahalı yapan nedir, İmparatorluk'a ait olması dışında yani?" diye sordu. Grindle omuzlarını silkti. "Söylentiye göre, normal ipekböcekleri yerine dev kurtlardan ya da örümceklerden ya da başka fantastik yaratıklardan elde ediliyormuş. Bunun doğru olup olmadığına dair bir fikrim yok, ama şu var: bu ipek parlaklığını ya da şeklini kaybetmeden yıllarca kullanılabilir. Böyle bir özelliği olan başka bir ipek bilmiyorum."</p>
	<p class="block_13"> </p>
	<p class="block_14">Odaya tekrar sessizlik çöktü, ardından Grindle, "Hâlâ benden ne istediğini söylemedin," dedi "Şimdiden büyük yardımın dokundu," dedi Roo. "Doğrusunu istersen, bir arabam var ama hiç atım yok ve bunu satmayı düşünüyordum. Belki uygun bir alıcı ve iyi bir fiyat söyleyebilirsin diye düşünmüştüm."</p>
	<p class="block_13"> </p>
	<p class="block_14">Tüccarın yüzünden kurnaz bir ifade geçti. "Söyleyebilirim." Ardından başını sallayıp, "Evet, hemen söyleyebilirim," diye ekledi.</p>
	<p class="block_13"> </p>
	<p class="block_14">Duncan ipeği sararken Grindle, "Karli!" diye seslendi. Bir süre sonra kız göründü ve Helmut Grindle, "Oversbalk'tan gelen şaraptan bir şişe getir kızım, yılı neydi?" dedi. "Hangisini kastettiğini biliyorum baba."</p>
	<p class="block_13"> </p>
	<p class="block_14">Bir Grindle'a bir de kızına bakan Roo kendini zorlayarak gülümsedi. Gülümsememek için iki sebebi vardı. Birincisi, kızın hizmetçi değil tüccarın kızı olmasıydı. Sessize iç geçirdi ve dönüp kıza gülümsedi. Diğer sebep şarap seçimiydi. Grindle'ın niyetinin ne olduğunu tam olarak biliyordu:</p>
	<p class="block_13"> </p>
	<p class="block_14">Grindle'ın atalarının soğuk ikliminde tatlandırılmış Advaria tipi tatlı şaraplardan birini içmek. Roo'nun tatlı şaraplarla sınırlı deneyimi olmuştu ve bunun gibi bir şarabı yalnızca bir kere içmişti; o da babasının Ravensburg'e getirdiği ender bulunan seçme meyve şaraplarından çaldığı şişeyle olmuştu. Hayatının en kötü baş ağrılarını çok fazla içki içmekten dolayı yaşamıştı, ama şu anda hayatta hiçbir şeyi Helmut Grindle'ın bu işi onaylamasından daha çok istemiyordu ve eğer istenirse bütün şişeyi içebilirdi. Ardından, tombul ve çirkin kıza göz atarak, aynı zamanda kızın da onayını istediğini anladı.</p>
	<p class="block_13"> </p>
	<p class="block_13"> </p>
	<p class="block_13"> </p>
	<p class="block_14">Roo'nun sürekli bakışı odadan çıkan kızın kızarmasına yol açtı ve Grindle, "Yapma seni genç serseri," dedi.</p>
	<p class="block_13"> </p>
	<p class="block_14">Roo kendini zorlayarak sırıttı. "Şey, güzel bir kızı görmezden gelmek zor." Grindle kahkahayı bastı. "Bunu sana daha önce de söylemiştim Avery. Senin en büyük hatan, diğer insanların senin yarın kadar bile zeki olmadığını düşünmek."</p>
	<p class="block_13"> </p>
	<p class="block_14">Roo kızardı ve kız tatlı beyaz şarapla döndüğü zaman hiçbir şey söylemedi. Şerefe kadeh kaldırdıklarında, Duncan iyi kader ve iyi bir talih umuduyla ilgili anlamsız sözler söyledi, Roo da, "O halde sanırım birlikte iş yapacağız," dedi.</p>
	<p class="block_13"> </p>
	<p class="block_14">"Büyük olasılıkla," derken, Helmut Grindle'ın buz gibi ifadesi içten bir gülümsemeye dönüştü. Öne doğru eğildi. "Seni bir meyhanenin duvarına çivilenmiş bir parşömen kadar iyi okuyabiliyorum Roo Avery, bu yüzden bazı şeyleri doğrudan söylememe izin ver.</p>
	<p class="block_13"> </p>
	<p class="block_14">"Sen ve arkadaşın Erik ile yolda seni iyi tanıyacak kadar vakit geçirdim. Zekisin ve akıllısın ve bu ikisi aynı şey değildir; kurnaz bir yapın var ama sanırım öğrenmeye isteklisin." Sesini alçalttı. "Ben çirkin bir kızı olan yaşlı bir adamım ve kesemde gözü olmayan hiç kimse kızıma kur yapmaz." Durdu ve Roo itiraz etmek için hiçbir şey söylemeyince başını sallayıp devam etti. "Ama sonsuza kadar onun yanında olamayacağım ve öldüğüm zaman yatağımın başucunda gözyaşı dökecek torunlar istiyorum. Eğer böylesi bir kibrin bedeli, damadımı kızımdan önce kesemde gözü olanlar arasından seçmekse, varsın öyle olsun. Ama içlerinden en iyisini seçeceğim. Torunlarıma ve annelerine iyi bakacak bir adam istiyorum." Sesini daha da alçalttı. "İşimi devralacak ve kızıma iyi bakacak birisine ihtiyacım var. Bunun sen olup olmadığını bilmiyorum, ama olabilirsin." Roo yaşlı adamın gözlerinin içine baktı ve Bobby de Loungville de dahil, hayatında hiç karşılaşmadığı kadar sert ve inatçı bir irade gördü. Sadece, "Olabilirsen!" dedi.</p>
	<p class="block_13"> </p>
	<p class="block_14">"O halde," dedi Grindle, "kumarbazların dediği gibi, kartlar masada."</p>
	<p class="block_13"> </p>
	<p class="block_14">Duncan duyduklarından tam olarak emin değilmiş gibi duruyordu, ama bu sanki şarap üzerine dostça bir konuşmaymış gibi gülümsemeye devam etti.</p>
	<p class="block_13"> </p>
	<p class="block_14">"İpekle ne yapacağım?" diye sordu Grindle.</p>
	<p class="block_13"> </p>
	<p class="block_14">Roo bir süre düşündükten sonra yanıt verdi. "Bir başlangıca ihtiyacım var. İpeği al, arabamı tamir ettir, bana at ve bir kargo ver ve götüreceğim yeri söyle. Kendimi sana kanıtlamama izin ver." Grindle çenesini ovuşturdu. "Bu ipeğin oldukça iyi bir teminat olduğuna kuşku yok." Aklından hesap yapıyormuş gibi baktı. Ardından, "Evet ya da hayır demeden önce bir şey daha var," dedi.</p>
	<p class="block_13"> </p>
	<p class="block_14">"Bu ipeği kaybettiği için seni arayacak olan kim?"</p>
	<p class="block_13"> </p>
	<p class="block_14">Roo Duncan'a göz atınca kuzeni omuzlarını silkti. Roo, Jacoby ile arasında geçenleri ona anlatmıştı ve Duncan bunu saklamaya gerek olmadığını düşünüyor gibiydi.</p>
	<p class="block_13"> </p>
	<p class="block_14">Roo, "Sanırım bu ipeği Kesh'ten kaçak getirten Tim Jacoby idi," dedi. "Ya da her kim getirdiyse ondan aldı. Her iki durumda da, ipek bu gece elinde olmadığı için çok da memnun olmadığını söyleyebiliriz."</p>
	<p class="block_13"> </p>
	<p class="block_14">"Jacoby mi?" dedi Grindle. Ardından sırıttı. "Babası ve ben uzun süredir birbirimize düşmanız. Bir zamanlar arkadaştık. Oğlu Randolph'un oldukça terbiyeli bir çocuk olduğunu duydum, ama Timothy farklı biri; kötü bir insan. Yani seni bu işte desteklediğim için yeni düşmanlar kazanmış olmayacağım."</p>
	<p class="block_13"> </p>
	<p class="block_14">"Birlikte iş yapacak mıyız yani?" diye sordu Roo.</p>
	<p class="block_13"> </p>
	<p class="block_14">"Öyle görünüyor," diye yanıtladı Grindle. Biraz daha şarap doldurdu. "Şimdi, bir içki daha..." İçtiler ve ikinci kadehlerin ardından Duncan, "Başka kızın yok, değil mi?" diye sordu. "Güzel bir tane, belki?"</p>
	<p class="block_13"> </p>
	<p class="block_14">Roo eliyle gözlerini kapadı ama Grindle gülünce şaşırıp kaldı. Elini gözlerinden çekince Helmut Grindle'ın bu soruyla gerçekten keyiflendiğini görerek hayrete düştü.</p>
	<p class="block_13"> </p>
	<p class="block_14">Şişeyi bitirdiler ve pek çok şeyden bahsettiler, ama Helmut Grindle ve Rupert Avery çoğunlukla, çeşitli ticaret stratejilerini, kargoları, hangi rotadan gidilmesi gerektiğini tartışarak planlar yaptı. Bir süre sonra ikisi de Duncan'ın sandalyede uyuyakaldığını ya da Karli Grindle'ın gelip şarap şişesini götürdüğünü, bitmek üzere olan mumu değiştirdiğini ve iki adamı gece yarılarına kadar konuşmaları için yalnız bıraktığını fark etmedi.</p>
	<p class="block_13"> </p>
	<p class="block_7"><img alt="Line" src="images/image.png" class="calibre3"/></p>
	<p class="block_13"> </p>
	<p class="block_14">Roo, "Tetikte ol," dedi.</p>
	<p class="block_13"> </p>
	<p class="block_14">Duncan başını salladı. "Gördüm."</p>
	<p class="block_13"> </p>
	<p class="block_14">Bir arabayla, Krondor'un kuzeyindeki bir sonraki güvenli liman olan Sarth'ın hemen güneyinde, sahil yolunda ilerliyorlardı. Araba Roo'nun tatmin olacağı şekilde onarılmıştı, atlar sağlıklıydı ve Grindle, ipekten elde edilen kazançtan onun payına düşen paranın, bu girişimdeki ortaklığını fazlasıyla karşılayacağını garanti etmişti.</p>
	<p class="block_13"> </p>
	<p class="block_14">Bir grup silahlı adam yol kenarına toplanmış konuşuyordu. Araba yaklaşırken, silahlı adamlardan biri diğerlerini uyarınca, Roo ve Duncan grubun yanına gidene kadar adamlar yola yayılmış ve en öndeki adam elini havaya kaldırmıştı.</p>
	<p class="block_13"> </p>
	<p class="block_14">"Kral'ın Yolu'ndan geçme hakkıma engel olmaya çalışan kim?" diye sordu Roo.</p>
	<p class="block_13"> </p>
	<p class="block_14">"Hiç kimse," dedi lider, "ama bunlar sıkıntılı günler ve güneye at süren silahlı adamlar görüp görmediğinizi sormak zorundayım." "Görmedik," dedi Duncan.</p>
	<p class="block_13"> </p>
	<p class="block_14">"Atlılar kim?" diye sordu Roo.</p>
	<p class="block_13"> </p>
	<p class="block_14">"Haydutlar," dedi adamlardan biri. "Dün gece sabaha doğru bize saldırdılar. Yirmi kişiydiler, belki daha fazla."</p>
	<p class="block_13"> </p>
	<p class="block_14">Lider adama omzunun üstünden kızgın bir bakış attıktan sonra Roo'ya dönüp, "Haydutlar," dedi.</p>
	<p class="block_13"> </p>
	<p class="block_14">"Dün gece sabaha karşı iki tüccarın dükkânını, ardından kasabadaki iki hanı soydular." Roo keyifli görünen Duncan'a göz attı. Neredeyse ikindi olmuştu ve biraz ötede küçük bir şarap fıçısı vardı, bu yüzden Roo, bu 'askerler'in harekete geçilecek en iyi yönü şafaktan beri tartıştığına epeyce ikna oldu.</p>
	<p class="block_13"> </p>
	<p class="block_14">"Kasaba milisi misiniz?" diye sordu Roo.</p>
	<p class="block_13"> </p>
	<p class="block_14">Lider bir parça şişindi. "Evet, öyleyiz! Krondor Dükü'nün hizmetindeyiz ve kasabamızı koruyan özgür insanlarız."</p>
	<p class="block_13"> </p>
	<p class="block_14">"O halde," dedi Roo, atını öne doğru sürerek, "peşlerine düşseniz iyi olur."</p>
	<p class="block_13"> </p>
	<p class="block_14">Lider, "Eh, sorun da bu zaten," dedi. "Nereye gittiklerini bilmiyoruz. Bu yüzden peşlerinden gidilecek en iyi yolun hangisi olduğundan pek emin değiliz." "Kuzey," dedi Roo.</p>
	<p class="block_13"> </p>
	<p class="block_14">"Ben de öyle demiştim!" dedi az önce haddini aşan adam. "Neden kuzey?" diye sordu lider Roo'ya. "Çünkü Krondor'dan ayrıldığımızdan beri bu yoldayız. Eğer haydutlar size saldırdıktan sonra güneye kaçmış olsalardı, bizi geçmiş olmaları gerekiyordu. Bu sabah kimseyi görmediğimize göre, demek ki Şahin Kovuğu'na ya da Sorgulayıcının Bakışı'na doğru kuzeye yöneldikleri kesin." Roo coğrafya uzmanı değildi, ama Calastius Dağları'nın doğudaki eteklerine giden kuzeydoğu yoluna saptığınızda, Sarth'ın güneyine geçmenin kolay bir yol olmadığını bilecek kadar ticaret rotalarını biliyordu.</p>
	<p class="block_13"> </p>
	<p class="block_14">Daha sarhoş askerlerden biri, "Neden batıya ya da doğuya değil?" diye sordu.</p>
	<p class="block_13"> </p>
	<p class="block_14">Roo kafasını iki yana salladı. Lidere, "Çavuş?" dedi. Adam başını salladı. "Çavuş, eğer haydutlar batıya yönelmiş olsalardı, gemiye binerlerdi, ata değil. Ayrıca doğuda ne var ki?" "Sadece Sarth Manastırı yolu ve daha çok dağ."</p>
	<p class="block_13"> </p>
	<p class="block_14">Roo, "Kuzeye gitmişler," dedi. "Ve büyük olasılıkla Ylith'e gidiyorlardır. Çaldıkları malları başka nerede satabilirler ki?"</p>
	<p class="block_13"> </p>
	<p class="block_14">Bu lider için yeterliydi. "At binin!" dedi.</p>
	<p class="block_13"> </p>
	<p class="block_14">Sarth savunucularından bazıları düz bir çizgi halinde ilerlemekte zorlanıyordu, ama kasaba milisleri daha aceleci davranıyordu.</p>
	<p class="block_13"> </p>
	<p class="block_14">Roo yola devam etti ve küçük grup bineklerini almak için kasabanın çeşitli yönlerine doğru dağılırken onları izledi.</p>
	<p class="block_13"> </p>
	<p class="block_14">"Sence haydutları bulacaklar mı?" diye sordu Duncan.</p>
	<p class="block_13"> </p>
	<p class="block_14">"Çok şanssız değillerse," dedi Roo.</p>
	<p class="block_13"> </p>
	<p class="block_14">"Prens'in ordusu nerede?" diye sordu Duncan.</p>
	<p class="block_13"> </p>
	<p class="block_14">Roo, "Prens'in işleri için uzaktalar sanırım," dedi. Sarth, Krondor Prensliği'nin sınırları içinde yer alıyordu ve bu da hesap verecek ve koruma sağlayacak yerel kont, baron ya da dük olmadığı anlamına geliyordu. Krondor askerleri, Prenslik'in ve Krondor Şehri'nin kuzey komşusu olan Yabon Dukalığı arasındaki sınırda düzenli olarak devriye geziyorlardı. Ama yerel sorunlar olduğu zaman, bu devriyelerden biri gelene ya da yardım isteği karşılanana kadar huzuru korumak için bir milis, bekçi ya da kasaba muhafızı birincil sorumluydu.</p>
	<p class="block_13"> </p>
	<p class="block_14">Roo ve Duncan yolculuğa çıktıklarına memnundu. Roo Barret'in yerine istifasını sunmuş ve McKeller'dan üzüntüye benzer bir şey duyması onu şaşırtmıştı. Jason'a, işler umduğu gibi giderse ona zekâsına uygun bir iş bulacağına dair söz verdi.</p>
	<p class="block_13"> </p>
	<p class="block_14">Helmut Grindle Roo'yu kâra geçireceği konusunda yeterince açık sözlü davranmıştı. Birkaç kere Roo'yu kızı Karli ile evlendirmekten bahsetmişti. Bu konuşmalar kızın kıpkırmızı olmasına yol açmış, ama Grindle hiçbir zaman ona bu konuda ne düşündüğünü sorma zahmetine girmemişti. Erik ile Roo, Helmut Grindle'ın çirkin kızıyla evleneceğine dair şakalaşmışlardı, ama artık gerçek önünde dururken Roo yaptıkları şakaları düşündü. Kız çirkin değildi, sadece çok çekici değildi, ama Roo da öyleydi, bu yüzden bu konunun üstünde fazla durmuyordu. Eğer yeterince zengin olursa, güzel metresler tutabileceğini ve Grindle'a karşı birincil sorumluluğunun, kızının karnını çocukla şiş tutmak ve yaşlı adamın torunlarının iyi beslenip bakılmasını sağlamak olduğunu biliyordu. Grindle'ın sahip olduklarının üstüne ekleme yapabilirse, oldukça iyi bir paraya mirasçı olacağını -ya da daha doğrusu, Karli'nin mirasçı olacağını ki, ikisi de aynı şeydi- ve bununla işe başlarsa önünde hiçbir engel kalmayacağını da biliyordu.</p>
	<p class="block_13"> </p>
	<p class="block_14">Roo yaptığı planları birkaç kere Duncan'a anlatmıştı, ama Duncan'ın ilgilendiği şeyler ne zaman ve ne kadar ödeme alacağı ve en yakın fahişenin ya da istekli garson kızın nerede bulunabileceğiydi. Duncan ile yolculuk yapmak Roo'ya birçok şey öğretmişti ve onun sayesinde geceleri yalnız değil de bir meyhane fahişesiyle geçirmekten hoşlanmaya başladığını fark etmişti, ama Duncan'ın bir hancının güzel kızma kur yapma üstünde bu kadar çok odaklanması onu daima hayrete düşüyordu.</p>
	<p class="block_13"> </p>
	<p class="block_14">Kuzeninin kadınlara duyduğu ihtiras, Roo'nun normal 'genç erkek' açlığının çok ötesindeydi. Diğer taraftan Duncan, Roo'nun zengin olma tutkusunu hiçbir şekilde paylaşmıyordu. Yolculuk yapmış, dövüşmüş, sevmiş, içmiş ve yemişti ve hayalleri paylaşılmıyordu. Kolay para kazanmak ona çekici gelirken, zor yoldan para kazanmak asla onun tarzı olmamıştı.</p>
	<p class="block_13"> </p>
	<p class="block_14">Roo Sarth'ın güney ucundan girdiğinde, kapısı kırık olan bir dükkân görünce arabayı kenara çekti.</p>
	<p class="block_13"> </p>
	<p class="block_14">"Gözünü açık tut," dedi Duncan'a arabadan atlarken.</p>
	<p class="block_13"> </p>
	<p class="block_14">Dükkâna girdi ve girer girmez dükkânın soyulmuş olduğunu anladı. "İyi günler," dedi kızgınlık ve umutsuzluk arasında bir yüz ifadesiyle ona bakan tüccara.</p>
	<p class="block_13"> </p>
	<p class="block_14">"İyi günler bayım," dedi tüccar. "Gördüğünüz gibi, her zaman yaptığım şekliyle iş yapamayacak durumdayım."</p>
	<p class="block_13"> </p>
	<p class="block_14">Roo orta yaşlarının sonuna yaklaşan tüccarı inceledi. "Ben de öyle tahmin etmiştim. Adım Rupert Avery, tüccarım," dedi elini uzatarak. "Ylith'e gidiyorum, ama belki bir yardımım dokunabilir."</p>
	<p class="block_13"> </p>
	<p class="block_14">Tüccar dalgın dalgın kafasını iki yana sallayıp, "Adım John Vinci," dedi. "Ne demek istiyorsunuz?" "Dediğim gibi ben tüccarım ve belki size, yağmalanan dükkânınızda yerine koymak isteyeceğiniz birtakım mallar sağlayabilirim."</p>
	<p class="block_13"> </p>
	<p class="block_14">Adamın tavrı anında değişti ve sanki elindeki bütün parayı bir bahse yatırmış gibi inceleyen bir yüz ifadesiyle dikkatle Roo'ya baktı. "Ne çeşit mallar?"</p>
	<p class="block_13"> </p>
	<p class="block_14">"Yalnızca en iyileri... Ylith'e gidiyorum ve Krondor'a götürmek için mal almayı planlıyordum, ama Ylith'ten almayı düşündüğüm malları benimle değiş tokuş etmeniz şartıyla rotama bir ayak daha ekleyebilirim."</p>
	<p class="block_13"> </p>
	<p class="block_14">Adam, "Ne tarz mallar?" diye sordu.</p>
	<p class="block_13"> </p>
	<p class="block_14">"Küçük miktarlardan kolaylıkla taşınabilen, ama bana kâr getireceği garanti olacak kadar yüksek kalitede mallar."</p>
	<p class="block_13"> </p>
	<p class="block_14">Tüccar bir an Roo'yu inceledikten sonra başını salladı. "Anlıyorum. Soylular için yüksek fiyatlı incik boncuk alıp satıyorsun." "Onun gibi bir şey."</p>
	<p class="block_13"> </p>
	<p class="block_14">"Pekâlâ, süslü şeylere çok az ihtiyacım var, ama bir düzine sağlam keten topu, bir miktar çelik iğne ve kasaba halkının ihtiyacı olan diğer mallar kesinlikle işime yarayabilir."</p>
	<p class="block_13"> </p>
	<p class="block_14">Roo başını salladı. "Ylith'e bir liste götürüp iki hafta içinde dönebilirim. Teklifin nedir?"</p>
	<p class="block_13"> </p>
	<p class="block_14">Tüccar omuzlarını silkti. "Sakladığım biraz altınım vardı, ama o piçler altınları kolayca buldu." Roo gülümsedi. Tüccar büyük olasılıkla yağmacıların tek hazinesini bulduklarını düşünmesini sağlayacak, az miktarda altın içeren küçük bir sandık saklamıştı, ama yakınlarda daha zengin başka bir sikke deposunun olduğu neredeyse kesindi. "Değerli bir şeyin yok mu?"</p>
	<p class="block_13"> </p>
	<p class="block_14">Tüccar omuzlarını silkti. "Belki birkaç parça, ama eşsiz denilebilecek şeyler değil."</p>
	<p class="block_13"> </p>
	<p class="block_14">"Eşsiz şeyler son derece nadir müşteriler içindir," dedi Roo. Çenesini ovuşturdu ve "Burada bir alıcı bulmak için uzun süre bekleyebilecek bir şey, Krondor'da çabucak alıcı bulabilir," dedi.</p>
	<p class="block_13"> </p>
	<p class="block_14">Tüccar bir an durduktan sonra, "Benimle gel," dedi.</p>
	<p class="block_13"> </p>
	<p class="block_14">Roo'yu dükkânın arkasına yönlendirdi ve küçük bir avludan geçip eve girdiler. İki çocuk bir oyuncak kavgası yaparken, solgun görünüşlü bir kadın mutfakta iş yapıyordu. Adam karısını Roo ile tanıştırma zahmetine girmeden, "Burada bekle," deyip dar merdivenlerden yukarı çıktı. Birkaç dakika sonra elinde deri kaplı bir kutuyla döndü.</p>
	<p class="block_13"> </p>
	<p class="block_14">Roo kutuyu alıp açtı. Kutunun içinde tek parça bir mücevher ve ona uyan taşlardan yapılmış tam bir gerdanlığa yakın zümrüt bir kolye vardı. Kolye küçük ama parlak kesme elmaslardan yapılmıştı ve altın işçiliği de iyiydi. Roo'nun ederi konusunda hiçbir fikri yoktu, ama mücevher konusunda en isteksiz tüccarın bile ikinci kez bakmasını garanti edecek kadar iyi kalitede olduğunu tahmin etti. "Buna ne istiyorsun?" "Bunu zor günler için saklıyordum," dedi tüccar "ve sanırım bu da zor günlerden biri." Omuzlarını silkti. "Kaybettiğim malların yerine yenilerini koymam gerekiyor, hem de çabucak. Kasaba halkına mal veremezsem batarım."</p>
	<p class="block_13"> </p>
	<p class="block_14">Roo bir süre sessiz kaldıktan sonra, "Sana ne yapacağımı söyleyeyim," dedi. "Bana neye ihtiyacın olduğuna dair bir liste ver, beraber gözden geçirelim. Eğer fiyat üstünde anlaşırsak, sana iki hafta, belki de on gün gibi kısa bir zaman içinde Ylith'ten mal getiririm, sen de işini kurtarmış olursun." Adam kaşlarını çattı. "Bir haftadan daha kısa bir sürede gelecek Quegli bir tüccar var."</p>
	<p class="block_13"> </p>
	<p class="block_14">"Peki o tüccarın elinde ihtiyacın olan malların olacağının garantisi var mı?" diye sordu Roo hemen. "Bir köle tüccarıysa, sana ne gibi bir yararı dokunabilir?"</p>
	<p class="block_13"> </p>
	<p class="block_14">Adam kafasını iki yana salladı. "Dokunmaz, ama öte yandan, bu taraflarda çok fazla köle tüccarı görülmez." Ölüm cezasına çarptırılmış suçlular hariç kölelik Krallık'ta yasaklanmıştı ve Kesh'ten ya da Queg'den köle getirmek yasadışıydı.</p>
	<p class="block_13"> </p>
	<p class="block_14">"Ne demek istediğimi biliyorsun," dedi Roo. "Küçük bir prim karşılığında ihtiyacın olan her şeyi getirebilirim."</p>
	<p class="block_13"> </p>
	<p class="block_14">Adam duraksayınca Roo, "Çocukların yemek yemeye devam eder," dedi. Tüccar, "Pekâlâ," dedi. "Sokağın sonundaki hana gidip bir oda tut. Akşam yemeğinde buluşup listeyi birlikte gözden geçiririz."</p>
	<p class="block_13"> </p>
	<p class="block_14">Roo adamın elini sıktı ve Duncan'ın beklediği yere seğirtti. Arabaya bindiğinde, Duncan yarı uyukluyordu. "Ne oldu?" diye sordu Duncan uykulu bir sesle. "Han," dedi Roo. "Kendimize bir oda bulup anlaşma yapacağız." Duncan omuzlarını silkerek, "Öyle diyorsan öyledir," dedi.</p>
	<p class="block_13"> </p>
	<p class="block_14">Roo sırıttı. "Öyle diyorum."</p>
	<p class="block_13"> </p>
	<p class="block_14">Roo çalışma odasına girdiğinde Helmut Grindle kafasını kaldırıp baktı. "Eee, nasıl gitti genç Rupert?"</p>
	<p class="block_13"> </p>
	<p class="block_14">Roo oturdu ve Karli odaya girip ona bir kadeh şarap getirince başını sallayarak teşekkür etti. Şaraptan bir yudum alıp, "Bence çok iyi," dedi.</p>
	<p class="block_13"> </p>
	<p class="block_14">"Sence mi?" dedi Grindle arkasına yaslanarak. Pencereden Duncan'ın arabaya göz kulak olduğu yere baktı. "Kargoyla dolu bir araba göremiyorum, bu yüzden küçük ama değerli bir şey bulduğunu farz etmem gerekiyor herhalde."</p>
	<p class="block_13"> </p>
	<p class="block_14">Roo, "Onun gibi bir şey," dedi. "Mallarımızı Ylith'e götürdüm ve çarşıyı üç gün dolaştıktan sonra en çok kâr getireceğine inandığım şekilde sattım ve yerine yeni mallar aldım."</p>
	<p class="block_13"> </p>
	<p class="block_14">Grindle'ın gözleri kısıldı. "Ne gibi mallar?"</p>
	<p class="block_13"> </p>
	<p class="block_14">Roo sırıttı. "Yirmi top kaliteli keten, iki fıçı çelik çivi, on düzine çelik iğne, bir düzine çekiç, beş testere, on iki düzine makara iyi kalite iplik-"</p>
	<p class="block_13"> </p>
	<p class="block_14">Grindle araya girdi. "Ne?" Elini kaldırdı. "Sen sıradan mallardan bahsediyorsun! Zengin müşteriler için değerli nadir eşyalar üzerine yaptığımız uzun konuşmalara ne oldu?"</p>
	<p class="block_13"> </p>
	<p class="block_14">Roo, "Biraz da altınım var," dedi</p>
	<p class="block_13"> </p>
	<p class="block_14">Grindle arkasına yaslanıp gömleğinin önüyle oynamaya başladı. "Bir şeyler gizliyorsun. Nedir?" "Bahsettiğim bu malları alıp Sarth'ta bununla takas ettim." Deri kutuyu uzattı.</p>
	<p class="block_13"> </p>
	<p class="block_14">Grindle kutuyu alıp açtı. Kolyeyi inceleyerek çok uzun bir süre sessizce oturdu. Bir süre sonra, "Bu çok iyi," dedi. Kafasında hesap yaptı. "Ama seni çok kârlı bir yolculuk yapman için kuzeye göndermeme yetecek kadar değerli değil."</p>
	<p class="block_13"> </p>
	<p class="block_14">Roo gülüp elini tuniğinin içine soktu. Büyük bir kese çıkartıp masanın üstüne attı. Kese masaya ağır bir şakırtıyla oturdu. "Dediğim gibi, biraz da altınım var."</p>
	<p class="block_13"> </p>
	<p class="block_14">Grindle keseyi açıp çabucak saydı. Gülümseyerek arkasına yaslandı. "Bu dikkate değer bir kâr evlat." "Şanslıydım," dedi Roo. "Şans, fırsatları kullanmaya hazır olmaktır," dedi Grindle. Roo alçakgönüllü görünmeye çalışarak omuzlarını silkti ama beceremedi.</p>
	<p class="block_13"> </p>
	<p class="block_14">Grindle evin arka tarafına dönerek, "Karli!" diye seslendi. Bir süre sonra kız göründü. "Evet baba?" "Karli, genç Avery'ye sana kur yapması için izin verdim. Önümüzdeki Altıncıgünün akşamı seni dışarı çıkarmaya gelecek."</p>
	<p class="block_13"> </p>
	<p class="block_14">Karli yüzünde kuşkuyla babasına, ardından da Roo'ya baktı. Duraksadıktan sonra, "Peki baba," dedi. Roo'ya bakarak, "Altıncıgün o halde bayım," dedi. Roo ne söyleyeceğini bilemeyerek sıkıntılı bir şekilde oturdu. Ardından başını sallayıp, "Öğle yemeğinden sonra," dedi.</p>
	<p class="block_13"> </p>
	<p class="block_14">Kız odanın arka tarafındaki perdelerin arasında kayboldu. Roo, dışarı çıkacakları günü sabırsızlıkla beklediği ya da elbisesinin içinde çekici göründüğü gibi hoş bir şeyler söylemesi gerekip gerekmediğini düşündü. Bu belirsizliğin getirdiği kızgınlıktan sıyrıldı ve Duncan'a, kızlara ne söylediğini sormaya karar verdi, ardından dikkatini Grindle'a verdi.</p>
	<p class="block_13"> </p>
	<p class="block_14">Grindle ikisine de sert, tatlı şaraptan koydu ve "Şimdi bana bunu nasıl yaptığını anlat evlat," dedi.</p>
	<p class="block_13"> </p>
	<p class="block_14">"Her adımını."</p>
	<p class="block_13"> </p>
	<p class="block_14">Roo, zaman zaman elindeki kolyeye bakan Grindle'ın gözlerinde gördüğü beğeninin tadını çıkararak gülümsedi.</p>
	<p class="block_13"> </p>
	<p class="block_7"><img alt="Line" src="images/image.png" class="calibre3"/></p>
	<p class="block_13"> </p>
	<p class="block_3" id="calibre_pb_9"> </p>
</body></html>
