<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>02 - Tüccar Prensin Yükselişi - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_12">-3-</p>
	<p class="block_12">PAZARLIKLAR</p>
	<p class="block_13"> </p>
	<p class="block_14">Bebek ağlıyordu.</p>
	<p class="block_13"> </p>
	<p class="block_14">Erik onu çabucak Rosalyn'e geri verince Roo güldü. Kucağına almayı o teklif etmişti, ama yerinde durmayan bebek bir dakika bile geçmeden Erik'i alt etmiş gibiydi.</p>
	<p class="block_13"> </p>
	<p class="block_14">Ortamda gergin bir hava vardı. Herkes Roo ve Erik'i sağ ve iyi gördüğüne memnundu, ama Kılkuyruk Hanı'nın içki salonunda oturan herkes, Erik'in dönüş haberinin çabucak üvey kardeşine ulaşacağını biliyordu. Krondor Prensi, Erik ve Roo'nun, Erik'in üvey kardeşi Stefan'a karşı işlediği suçu affetmiş olabilirdi, ama kardeşi Manfred affetmeyebilirdi. Stefan'ın annesiyse kesinlikle etmezdi. İşin içine kin güden soylular girdiği zaman, kâğıt üstündeki yasayla pratik uygulamaları arasında dağlar kadar fark olduğunu herkes biliyordu.</p>
	<p class="block_13"> </p>
	<p class="block_14">Milo ve Nathan, Roo'ya bir kenara çekti ve Nathan, "Uzun süre kalmayı planlıyor musunuz?" diye sordu.</p>
	<p class="block_13"> </p>
	<p class="block_14">Roo, önünde duran küçük candan büyülenmiş bir şekilde yeğenini inceleyen Erik'in oturduğu yere göz attı. "Erik daha çok annesini ve sizi görmek istiyordu. Benim bazı işlerim var. Aşağı yukarı bir haftaya gitmiş oluruz. "</p>
	<p class="block_13"> </p>
	<p class="block_14">Nathan, "Ne kadar erken ayrılırsanız, sizin için o kadar iyi olur Roo," dedi fısıldayarak. Roo başıyla onayladı. "Biliyorum, Mathilda von Darkmoor." Milo parmağını burnunun yanına koyup Roo'ya tahmininin doğru olduğunu göstermek için başını salladı.</p>
	<p class="block_13"> </p>
	<p class="block_14">Roo, "Ama Freida, Mathilda'nın oğlunun mirasını tehdit ediyordu," dedi.</p>
	<p class="block_13"> </p>
	<p class="block_14">"Herkese çocuğun Rudolph'tan olduğunu söylediniz, değil mi?" "Evet," dedi Nathan.</p>
	<p class="block_13"> </p>
	<p class="block_14">"Ama babasının kim olduğu senin burnun gibi aşikâr Roo," dedi Milo, torununa sevgiyle bakarak.</p>
	<p class="block_13"> </p>
	<p class="block_14">"Bu kasabada sır yoktur. Baron şimdiye dek çocuğun varlığını kesinlikle öğrenmiştir." Roo omuzlarını silkti. "Olabilir, ama Manfred'in Erik ile yaptığı konuşmayı duydum-"</p>
	<p class="block_13"> </p>
	<p class="block_14">"Ne zaman?" diye sordu Nathan, endişeli bir fısıltıyla. "Ölüm hücresinde. Asılmamızdan önceki gece. Gelip Erik'e, ona karşı kötü hisler beslemediğinden bahsetti; Stefan'ın domuzun teki olduğunu söyledi."</p>
	<p class="block_13"> </p>
	<p class="block_14">Nathan kafasını iki yana salladı. "Ertesi gün öleceğini bildiğin bir insana böyle şeyler söylemek başka, Baronluk unvanına rakip olmak başka."</p>
	<p class="block_13"> </p>
	<p class="block_14">Roo, "Bunun bir sorun olacağını zannetmiyorum," dedi. "Manfred sadece Erik'in olmadığını, başka piçlerin de olduğunu söyledi. Anlaşılan yaşlı Baron kadınları seviyormuş."</p>
	<p class="block_13"> </p>
	<p class="block_14">Milo başını salladı. "Bu doğru. Wolfsheim'de Erik'e çok benzeyen bir delikanlı olduğunu duydum."</p>
	<p class="block_13"> </p>
	<p class="block_14">"Pekâlâ," dedi Nathan, "Erik'i buradan mümkün olduğunca çabuk uzaklaştırıp uzaklaştıramayacağına bak. Küçük Gerd'i korumak için elimizden geleni yapacağız, ama Erik'in varlığı çocuğa; gereksiz bir ilgi çekerse..."</p>
	<p class="block_13"> </p>
	<p class="block_14">"Ne yapabileceğime bakarım," dedi Roo. "İşlerim var ama onları çabucak halledeceğim ve çok yakında buradan ayrılacağız."</p>
	<p class="block_13"> </p>
	<p class="block_14">"Yardımcı olabileceğimiz herhangi bir şey var mı?" diye sordu demirci.</p>
	<p class="block_13"> </p>
	<p class="block_14">Roo'nun yüzünden kurnaz bir ifade geçti. "Eh, madem sordun, sağlam bir arabaya ihtiyacım var; ama çok pahalı olmayan bir taneye, anlarsınız ya."</p>
	<p class="block_13"> </p>
	<p class="block_14">Milo gözlerini yukarıya çevirince Nathan güldü. "Uygun bir araba bulabileceğin tek yer hala Gaston," dedi demirci.</p>
	<p class="block_13"> </p>
	<p class="block_14">Erik, arkadaşının demirci ve hancıyla konuştuğu yere göz attı, Nathan Roo'nun söylediği bir şeye gülerken diğer ikisi gülümsemeyi kesince, Erik gülümseyerek kafasını iki yana salladı. Roo hareketi gördü ve sanki, "Evet, evde olmak güzel," der gibi karşılık verdi. Roo, kasabanın dış mahallelerine gitmek için sabahın ilk ışıklarıyla dışarı çıktı.</p>
	<p class="block_13"> </p>
	<p class="block_14">"Gaston!" diye bağırdı gideceği yer görüş alanına girince. Bir tahıl deposundan bozma olan bina, ön tarafına eklenen küçük bir sundurma yüzünden köhne bir ahırdan biraz daha iyi görünüyordu. Sundurmanın üzerinde bir tabela asılıydı: kabaca boyanmış ve bir soylunun kılıçlarıymış gibi birbirlerine çaprazlanmış çekiçler.</p>
	<p class="block_13"> </p>
	<p class="block_14">Roo dükkânın kapısına ulaşınca yaşı belli olmayan ince, uzun yüzlü bir adam başını uzatıp dikkatle ona baktı. "Avery?" diye bağırdı adam yarı memnun, yarı sinirli bir şekilde. "Asıldığını sanıyordum."</p>
	<p class="block_13"> </p>
	<p class="block_14">Roo elini kaldırıp, "Asılmadım," diye karşılık verdi.</p>
	<p class="block_13"> </p>
	<p class="block_14">"Orası belli," diye karşılık verdi Gaston adındaki adam. Adam Roo'nun daha dünyaya gelmediği zamanlardan beri Darkmoor'da yaşamasına rağmen, Bas-Tyra eyaletindeki daha küçük kasabalarda yaşayanlar gibi hafif bir aksanla konuşuyordu. Roo'nun elini sıktı ve "Neye ihtiyacın var?" diye sordu.</p>
	<p class="block_13"> </p>
	<p class="block_14">Roo, "Araban var mı?" diye sordu.</p>
	<p class="block_13"> </p>
	<p class="block_14">"Arka tarafta satılık bir tane var. Görünüşü pek iyi değil; biraz onarıma ihtiyacı var, ama sağlamdır."</p>
	<p class="block_13"> </p>
	<p class="block_14">Marangoz atölyesi, tabakhane ve tenekeci dükkânının bir bileşimi olan binanın arkasına dolaştılar. Gaston hiçbir şeyin ustası değildi, ama her tür eşyayı tamir etmeyi öğrenmişti ve yörenin demircilerine ve marangozlarına ödeyecek parası olmayanlar için tek tamir kaynağıydı. Fakir bir çiftçinin, tırpanıyla son bir hasat daha yapmaya ihtiyacı varsa, onu, Erik'in eskiden yaşlı Tyndal'a, ardından da Nathan'a çıraklık yaptığı demirhaneye değil de, Gaston'a götürürdü, Roo, Erik'ten, Gaston'un iyi bir demirci olmasa da, basit işlerde iyi olduğunu duymuştu.</p>
	<p class="block_13"> </p>
	<p class="block_14">Ayrıca Roo'nun babası arabalarını tamir ettirmek için daima Gaston'a getirirdi. Çoğunluğu Gaston'un oradan buradan bulduğu tahta parçalarıyla yapılmış alçak bir çite ilerlediler ve Gaston sarsak kapıyı açtı. Kapı paslı, çok ses çıkaran menteşeler üzerinde gıcırdayarak ardına kadar açıldı ve Roo, Gaston'un çoğu malını koyduğu avluya girdi. Bir an durup kafasını iki yana salladı. Bu avluda sayısız kere bulunmuştu; yine de Gaston'un sahip çıkmayı reddettiği devasa koleksiyonu her gördüğünde hayrete düşüyordu: hepsi de sadece Gaston tarafından bilinen bir tarzda düzenlenmiş metal hurdalar, ağzına kadar kumaş dolu bir baraka ve üstü kapalı devasa bir odun yığını. Eğer ihtiyacınız olan şey Gaston'da varsa, nerede olduğunu bilir ve çok kısa bir sürede onu bulabilirdi.</p>
	<p class="block_13"> </p>
	<p class="block_14">"Babanı gördüm."</p>
	<p class="block_13"> </p>
	<p class="block_14">"Şu anda nerede?" diye sordu Roo, çok da ilgilenmeyerek.</p>
	<p class="block_13"> </p>
	<p class="block_14">"Sızıp kaldı. Salador'dan yeni geldi. Altı ya da yedi araba, hatırlamıyorum, ama iyi siparişi olan üç tane arabası vardı ve ikramiye aldı, sonra da bir kargo alıp buraya dolu döndü, bu yüzden de dün gece ipin ucunu biraz kaçırdı."</p>
	<p class="block_13"> </p>
	<p class="block_14">Gaston başparmağıyla arkasındaki ahırın rüzgâr altı tarafına yerleştirilmiş iki arabadan birinin altındaki paçavra yığınını gösterdi. Roo oraya gidince yığının horladığını fark etti. İki arabadan birisinin babasının arabası olduğunu fark etti. Roo o arabayı, evindeki ot şiltesi kadar iyi tanıyordu.</p>
	<p class="block_13"> </p>
	<p class="block_14">Ve doğrusunu söylemek gerekirse, o arabada yatağında uyuduğundan daha fazla uyumuştu. Babasının içip içip öfkelendiği zamanlarda, boş yere dayak yeme riskine girmemek için, bağlı duran brandanın altına saklanır ve geceyi orada uyuyarak geçirirdi.</p>
	<p class="block_13"> </p>
	<p class="block_14">"Üç sokak ötedeki eve gidemeyecek kadar sarhoş muydu?" diye sordu Roo, diz çöküp en üstteki paçavrayı çekerek. Yüzüne leş gibi bir koku vurunca, bezi hiç çekmemiş olmayı diledi. Bir süredir yıkanmamış olması bir yana, horlarken yüzüne babasının leş gibi içki kokan nefesi çarpmıştı.</p>
	<p class="block_13"> </p>
	<p class="block_14">"Gak!" Roo birkaç adım geriledi.</p>
	<p class="block_13"> </p>
	<p class="block_14">Gaston çenesini kaşıyıp, "Doğrusunu istersen biraz içtik," dedi. "İçkileri Tom ısmarlıyordu, bu yüzden ben de onu öylece sokakta yatarken bırakamadım. Onu eve kadar taşıyamayacağım için buraya getirdim."</p>
	<p class="block_13"> </p>
	<p class="block_14">Roo kafasını iki yana salladı. "Zannetmem." Horlayan babasının suratını inceledi. Yaşlı adam her nasılsa daha küçük görünüyordu. Roo böyle düşünmesine şaşırdı, ama uyandırılırsa, yeterince büyük görüneceğini de biliyordu.</p>
	<p class="block_13"> </p>
	<p class="block_14">Güldü. Artık çocuk değildi ve babası yıllardır ona hükmetmiyordu. Roo, eğer babası ona tekrar vurmaya kalkarsa, bir çocuk gibi siner miydi, yoksa hiç düşünmeden harekete geçip babasının çenesini mi kırardı, merak etti.</p>
	<p class="block_13"> </p>
	<p class="block_14">Bunu test etmek istemeyen Roo, "Bırakalım uyusun," dedi. "Gittiğimden beri muhtemelen beni özlememiştir, o yüzden beni gördüğüne sevineceğini de sanmam."</p>
	<p class="block_13"> </p>
	<p class="block_14">Gaston, "Böyle konuşmamalısın Roo," dedi. "Asılacağını duyunca oldukça sarsıldı. Bundan birden fazla bahsetti. Otuz yıl ağır iş cezasının yeterli olacağını düşündüğünü söyledi." Roo kafasını iki yana sallayıp konuyu değiştirdi. "Araba?" "Şurada," dedi Gaston, Roo'nun babasınınkinin yanında duranı göstererek. Biraz tamire ve bir sürü boyaya ihtiyacı olmasına rağmen, kullanışlı bir arabaydı.</p>
	<p class="block_13"> </p>
	<p class="block_14">Roo, dingillerin ve tekerleklerin sağlam olduğundan emin olmak için arabayı çabucak gözden geçirdi. "Araba okundaki parçalardan bazılarını değiştirmemiz gerekiyor, ama işimi görür," dedi.</p>
	<p class="block_13"> </p>
	<p class="block_14">"Ne kadar?"</p>
	<p class="block_13"> </p>
	<p class="block_14">Gaston ve Roo pazarlık etmeye başladı ve bir dakika sonra anlaşmaya vardılar. Fiyat Roo'nun ödemek istediğinden biraz fazlaydı, ama adil bir fiyattı ve araba tam olarak aradığı şeydi. Parayı ödedikten sonra, "Atlar?" dedi.</p>
	<p class="block_13"> </p>
	<p class="block_14">"Sağlıklı hayvanlar için en ucuz kişi hâlâ Martin," diye karşılık verdi Gaston. "Babanın bu günlerde fazladan bir takımı var. Geçen ay barbuttan kazandı."</p>
	<p class="block_13"> </p>
	<p class="block_14">Roo'nun yüzünden hesap yapar bir ifade geçti ve "Teşekkürler," dedi. "Bunu bilmek güzel." Horlayan babasına bakarak, "Ben dönmeden uyanırsa, bir yere gitmesine izin verme," dedi.</p>
	<p class="block_13"> </p>
	<p class="block_14">"Kasabadan ayrılmadan önce onunla konuşmam gerekiyor."</p>
	<p class="block_13"> </p>
	<p class="block_14">Roo kapıya doğru ilerlemeye başlayınca Gaston, "Nereye gidiyorsun?" diye sordu.</p>
	<p class="block_13"> </p>
	<p class="block_14">"Şarap Üreticilerinin ve Tüccarlarının Salonu'na. Biraz şarap almam gerekiyor."</p>
	<p class="block_13"> </p>
	<p class="block_14">Avludan çıktı ve kasaba yeni gün için canlanmaya başlarken yola koyuldu. Çalışanlar çoktan dükkânlarını açmıştı ve aileleri için meyve ve yiyecek almaya giden kadınlar dükkânlara gidiyordu. Roo bir kaç tanıdık simaya başıyla selam verdi, ama daha çok, zengin olma planının bir sonraki adımıyla ilgili düşüncelere dalmıştı.</p>
	<p class="block_13"> </p>
	<p class="block_14">Şarap Üreticilerinin ve Tüccarlarının Salonu'nun karşısındaki kasaba meydanına ulaştığında, nal sesleri atlıların yaklaştığını haber verdi ve seslerden, hızlı geldiklerini anladı. Bir süre sonra, beş atlıdan oluşan grup, Roo'nun tam da gitmek üzere olduğu binanın köşesini döndü. Darkmoor Baronu'nun renkleri içindeki beş adam hızla ilerlerken, yayalar önlerinden kaçıştı. Roo lidere dikkat edince Wilhelmsburg'de karşılaştıkları onbaşı olduğunu fark etti ve o an atlıların son duraklarının neresi olduğunu anladı: Milo'nun hanı. Roo duraksadı ve doğruca oraya gitmemeye karar Verdi. Yapması gereken bir işi vardı ve ayrıca, bunun Erik ile üvey kardeşi Manfred arasında bir mesele olduğundan oldukça emindi Eğer Baron'un, Roo Avery ile konuşması gerekiyorsa, onu aramaya, Erik'i bulduktan sonra da başlayabilirdi. Roo salona girdi.</p>
	<p class="block_13"> </p>
	<p class="block_14">Erik hayranlıkla demirhaneyi inceledi. Nathan ve çırağı Gunther, Erik ayrıldığından beridir yaptıkları değişiklikleri gösteriyordu Küçük değişiklikler yapılmıştı, ama Erik çocuğun yaptığı işe hayran olmuştu. Çocuğun Nathan'a düşkün olduğu belliydi ve Erik'in demirciye karşı hissettiği aynı duyguları o da hissediyordu. Çocukları neredeyse unutulmuş bir savaşta öldürüldüğü için, Nathan çıraklarının üstüne titriyordu.</p>
	<p class="block_13"> </p>
	<p class="block_14">"Zinde görünüyorsun," dedi Nathan. "Orduyu sevdin mi?"</p>
	<p class="block_13"> </p>
	<p class="block_14">Erik, "Hoşlanmadığım çok şey var, ama... evet, sanırım düzeni, benden beklenilenin ne olduğunu bilme hissini seviyorum," dedi.</p>
	<p class="block_13"> </p>
	<p class="block_14">Nathan onları yalnız bırakması için başıyla Gunther'e, kendini uğraşacak bir iş bulmasını işaret etti.</p>
	<p class="block_13"> </p>
	<p class="block_14">"Peki ya öldürmeyi?"</p>
	<p class="block_13"> </p>
	<p class="block_14">Erik omuzlarını silkti. "Çok değil. Öldürmenin yakacak odun kesmek gibi sıradan olduğu zamanlar vardı. Yapmak zorunda olduğun bir şey. Diğer zamanlarda, düşünmek için çok korkmuştum. Ama çoğunlukla... bilemiyorum... iğrenç."</p>
	<p class="block_13"> </p>
	<p class="block_14">Nathan başını salladı. "Zamanında pek çok askerle çalıştım Erik. Öldürmekten zevk alanlara dikkat et. Savaş acımasız olduğunda hizmet ederler, ama bekçi köpekleri gibidirler; çoğu zaman onları kısa ipte tutmak daha iyidir."</p>
	<p class="block_13"> </p>
	<p class="block_14">Erik Nathan'a baktı ve göz göze geldiler. Ardından Erik gülümsedi. "Öldürmekten asla hoşlanmayacağıma söz veriyorum."</p>
	<p class="block_13"> </p>
	<p class="block_14">"Tamam o zaman," dedi Nathan, onun gülümsemesine karşılık vererek. "İyi bir demirci olacağına hiç kuşku yoktu aslında."</p>
	<p class="block_13"> </p>
	<p class="block_14">"Demircilik hâlâ sevdiğim bir şey. Belki bazı işleri benim yapmama izin-"</p>
	<p class="block_13"> </p>
	<p class="block_14">Roo geliyordu. "Nathan! Erik!" Erik, "Şu gizemli iş anlaşman nasıl gitti?" diye sordu. "Bitti sayılır," diye yanıtladı Roo sırıtarak. "Birkaç şeyi daha hallettikten sonra gitmeye hazır olacağım."</p>
	<p class="block_13"> </p>
	<p class="block_14">Suratını buruşturdu. "Ayrıca, kasabada dolaşıp seni arayan askerler var,"</p>
	<p class="block_13"> </p>
	<p class="block_14">Hanın avlusuna giren atlıların sesleri Erik'in yanıt vermesini imkânsız hale getirdi. Demirhaneden çıkıp ahırın etrafından dolaştılar ve Baron'un beş adamı atlarından inerken avluya girdiler. Erik lideri tanıdı. Bu, iki gün önce karşılaştıkları onbaşıydı. "Siz," dedi onbaşı, Roo ile Erik'i göstererek.</p>
	<p class="block_13"> </p>
	<p class="block_14">"Baron ikinizle de konuşmak istiyor."</p>
	<p class="block_13"> </p>
	<p class="block_14">Roo gözlerini yuvarladı ve kraliyet affını hâlâ üstünde taşıdığından emin olmak için tuniğinin cebini yokladı. "Bekleyemez mi?"</p>
	<p class="block_13"> </p>
	<p class="block_14">"Hayır! Ama size bir seçenek sunuyorum: ya kendi atlarınızla gelirsiniz, ya da sizi memnuniyetle onların arkasında sürüklerim." Roo, "Atımı getireyim," dedi.</p>
	<p class="block_13"> </p>
	<p class="block_14">Birkaç dakika sonra Roo ve Erik atlarına binmiş, askerlerin yanından geçiyordu. Onbaşı, "Bir dakika!" dedi. "Nereye gittiğinizi sanıyorsunuz?"</p>
	<p class="block_13"> </p>
	<p class="block_14">Onbaşının yetişmesi için yavaşladılar, ardından Erik, "Eşkinde gelmene rağmen atların soluğu kesilmemiş ve hiçbiri terlememiş," dedi. "Demek ki buraya gelmek için aşağı yukarı bir kilometre yol kat etmişsin. Manfred kasabanın sınırındaki eski koyun otlağında kamp kurmuş." Onbaşı şaşkın gözüküyordu, ama ağzını açamadan Erik topuklarını atının karnına geçirip hayvanı eşkine kaldırdı. Roo hemen arkasındaydı. Küçük grup da aynısını yaptı ve çok geçmeden yedi atlı kasabada ilerlemeye başladı.</p>
	<p class="block_13"> </p>
	<p class="block_14">Birkaç dakika sonra kasabanın doğu ucundaki binaların arasından geçiyorlardı ve Manfred'in çadırını, Erik'in öngördüğü gibi Kralın Yolu'nun güney yolunu kestiği eski koyun otlağında buldular.</p>
	<p class="block_13"> </p>
	<p class="block_14">Erik atından inip dizginleri çadırın girişinin yakınında duran bir muhafıza attı. Beş atlı yanlarına gelince, Erik onbaşıyı inceledi "Adın ne?" diye sordu Erik.</p>
	<p class="block_13"> </p>
	<p class="block_14">"Alfred," dedi onbaşı. "Neden sordun?"</p>
	<p class="block_13"> </p>
	<p class="block_14">Erik gülümsedi. "Sadece bilmek istedim. Atıma göz kulak ol." Roo ve Erik çadıra ilerledi ve orada bulunan askerlerden biri çadırın kapısını yana çekti.</p>
	<p class="block_13"> </p>
	<p class="block_14">İçeride Erik'in üvey kardeşi Manfred oturuyordu. "Son görüşmemizdeki koşullar göz önüne alınınca," dedi Baron, oturmalarını işaret ederek, "itiraf etmeliyim ki, ikinizi bir daha göreceğim aklıma gelmezdi."</p>
	<p class="block_13"> </p>
	<p class="block_14">"O zaman ben de aynısını düşünmüştüm," diye karşılık verdi Erik.</p>
	<p class="block_13"> </p>
	<p class="block_14">Roo üvey kardeşleri inceledi. Manfred Erik'e hiç benzemiyordu. Erik alay edercesine babalarına benziyordu ve bu benzerlik Manfred'in annesinin, büyük oğlu Stefan'ı öldürdüğü için saplantı derecesinde Erik'in ölmesini istemesine yol açmıştı. Manfred ise tam annesinin oğluydu. Esmer, ciddi ve sinir bozucu bir şekilde yakışıklıydı. Yeni moda, düzgünce kesilmiş bir sakalı vardı. Roo bunun biraz aptalca olduğunu düşündü, ama fikrini kendine sakladı. "Lordum Salador Dükü, ki senin de bildiğin gibi kendisi Kral'ın kuzeni olur, özel bir görev için Krondor'a küçük bir grup göndermemi emretti. Nedeni ya da ne kadar süreliğine olduğuyla ilgili herhangi bir ayrıntı vermedi. Bu konuda bir şeyler biliyor musun?" Erik başını salladı. "Bir şeyler biliyorum." "Bana söyleyecek misin?" "Söyleyemem."</p>
	<p class="block_13"> </p>
	<p class="block_14">"Söyleyemez misin, söylemez misin?"</p>
	<p class="block_13"> </p>
	<p class="block_14">"İkisi de," dedi Erik. "Prens'in hizmetindeyim ve bana aksi söylenmediği takdirde konuşma yasağıyla ilgili olan emirlerine uyarım."</p>
	<p class="block_13"> </p>
	<p class="block_14">"Pekâlâ, eğer bir itirazın yoksa, onları sen ve arkadaşınla birlikte Krondor'a yollamak istiyorum." Erik arkasına yaslandı. "Refakatçi olarak mı?" Manfred gülümsedi ve bu ifadede, ikisinin de babalarının aynı insan olduğuna dair bir iz vardı. "Bir anlamda Prens'in emrinde olduğuna göre, onları senin komutan altına verebilirim. Sorumluluğunu bilen bir asker olduğun için, onları soyluların soylusu Prensimize mümkün olan en kısa zamanda ve güven içinde götüreceğine şüphem yok."</p>
	<p class="block_13"> </p>
	<p class="block_14">Erik öne doğru eğildi. "Eğer sana söyleyebilseydim Manfred, söylerdim. Hapishanedeyken beni görmeye gelmenin, benim için ne demek olduğunu asla anlayamazsın; çok kibarca bir hareketti. Bir fark yarattı. Ama sonunda Prens'in bu zorla asker toplama emrinin sebebini gerçekten anladığın zaman, bunu seninle şu anda neden konuşmadığımı da anlayacaksın, çünkü bu konu son derece önemli."</p>
	<p class="block_13"> </p>
	<p class="block_14">Manfred iç geçirdi. "Pekâlâ, tamam. İkinizin de Ravensburg'de çok oyalanmayacağına güvenebilir miyim?"</p>
	<p class="block_13"> </p>
	<p class="block_14">Erik bir kaşını kaldırdı. "Ben bu ay içinde Krondor'a dönmek zorundayım, ama Roo özgür bir adamdır ve kalmayı tercih edebilir."</p>
	<p class="block_13"> </p>
	<p class="block_14">Manfred gülümsedi. "Neyi tercih ediyorsa onu yapabilir, ama eğer arkadaşın akıllıysa, buradan çabucak ayrılacaktır." Roo'ya baktı. "Annem ikinizi de affetmedi ve ben ikinizin de zarar görmesini istemediğim halde, sizi onun adamlarından koruyamam. Eğer uzun yaşamak istiyorsanız, bunu başka bir yerde yapsanız iyi olur." Erik'e doğru eğilip sesini alçalttı ve gülümsemesi kayboldu. "Bu yeni tuniği giyerek önemli bir koruma kazandın Erik. Birçok sakin Darkmoor'da bile Krondor Kartalı'ndan haberimiz vardı; sen Prens'in Adamı'nın adamısın. Ama arkadaşın Roo'nun ve bir kaç arkadaşının böyle bir koruması yok. Eğer onu yanında götürürsen, bu herkes için daha iyi olur." "Bir kargo toparlamaya çalışıyorum," dedi Roo. "Kuzenimle birlikte birkaç gün içinde buradan ayrılacağız."</p>
	<p class="block_13"> </p>
	<p class="block_14">Manfred ayağa kalktı. "Göreceğiz. Annem hayatta ve ulaşabileceği bir yerde olduğunuzu öğrendiği zaman kasabada olmamanız ikiniz içinde iyi olur." İkisine de göz atarak, "Krondor'da bile arkanızı kollayın," dedi.</p>
	<p class="block_13"> </p>
	<p class="block_14">"Peki ya çocuk?" diye sordu Erik.</p>
	<p class="block_13"> </p>
	<p class="block_14">Manfred, "Annem hâlâ onun varlığını bilmiyor ve mümkün olduğunca bunun böyle kalmasını sağlayacağım," dedi. Sıkıntılı görünüyordu. "Bu seninkinden biraz daha farklı bir hikâye Erik. O çocuk Stefan'ın çocuğu, zampara kocasının değil; annemin öz torunu. Ama bir piç ve ben de henüz evlenmediğime göre... " "Anlaşıldı."</p>
	<p class="block_13"> </p>
	<p class="block_14">"Ravensburg'deki varlığının, annemi çocuğun aleyhine bir tavır almaya zorlayabileceğini düşünmüş müydün?"</p>
	<p class="block_13"> </p>
	<p class="block_14">Erik omuzlarını silkti. "Bu anlamda hayır. Doğrusunu istersen Manfred, son iki yıldır çok düşünen bir insan olmadım. Yapacak çok işim vardı. Düşünüp taşınmak için zamanım yoktu."</p>
	<p class="block_13"> </p>
	<p class="block_14">Manfred kafasını iki yana sallayıp, "Değişmişsin," dedi. "Karşılaştığımızda bir kasaba çocuğuydun, şimdiyse... sert bir adam olmuşsun Erik."</p>
	<p class="block_13"> </p>
	<p class="block_14">Erik kardeşinin yüzünü inceledi. "Sanırım ikimiz de değişmişiz." Manfred kalkıp, "Avlanmak için dışarı çıktım, bu yüzden de bu akşam şatoya döndüğümde anneme gösterecek bir şeylerim olsa iyi olur," dedi. "Kendi işine bak ve askerlerin yarın ev dediğin o hana gelmelerini bekle."</p>
	<p class="block_13"> </p>
	<p class="block_14">Erik Baron'un arkasından dışarıya çıktı. "İleride umarım daha uygun şartlar altında karşılaşabiliriz." Manfred gülünce benzerlik kendini bir kez daha gösterdi. "Bundan kuşkuluyum. Kaderlerimiz çok farklı birader. Sen yaşadığın ve benim çocuğum olmadığı sürece, annem seni soyu için bir tehdit olarak görecek. Bu kadar basit."</p>
	<p class="block_13"> </p>
	<p class="block_14">Roo duygusuz bir şekilde, "O halde evlen ve birkaç çocuk yap," dedi.</p>
	<p class="block_13"> </p>
	<p class="block_14">Manfred, "Keşke bu kadar basit olsaydı," dedi. "Kral'ın isteklerine ve Salador Dükü'nün kaprislerine hizmet ediyorum. Bana henüz hangi soylu kızın uygun bir eş olacağını göstermediler."</p>
	<p class="block_13"> </p>
	<p class="block_14">Erik, Manfred'in hafifçe iç geçirdiğini fark etti. "Ve doğrusunu söylemek gerekirse, karar vermeleri için onlara baskı yapmıyorum. Kadınlarla arkadaşlık etmeyi, zor buluyorum."</p>
	<p class="block_13"> </p>
	<p class="block_14">"Başka biri mi var?" diye sordu Erik, kendisine çoğunlukla yabancı olan üvey kardeşinin, üzüntüsünü güçlükle kontrol altında tuttuğunu sezerek.</p>
	<p class="block_13"> </p>
	<p class="block_14">Manfred'in tavrı normale döndü. "Konuşmak isteyeceğim herhangi biri yok."</p>
	<p class="block_13"> </p>
	<p class="block_14">Erik söyleyecek başka bir şey bulamadı, kardeşi de elini uzatmadı. Erik selam verip atına doğru yürümeye başladı. Roo da onu takip etti. Erik aniden kardeşine doğru döndü. "Şu onbaşı, Alfred." "Ne olmuş ona?"</p>
	<p class="block_13"> </p>
	<p class="block_14">"Onu da askerlerle birlikte yolla."</p>
	<p class="block_13"> </p>
	<p class="block_14">Manfred kafasını iki yana sallayıp hafifçe gülümsedi. "Onunla görülecek bir hesabın mı var?" "Sayılır," dedi Erik.</p>
	<p class="block_13"> </p>
	<p class="block_14">Manfred omuzlarını silkti. "Önerilecek bir adam değildir. Kavgacıdır. Bu yüzden asla çavuş olamayacak."</p>
	<p class="block_13"> </p>
	<p class="block_14">"Kavgacılara ihtiyacımız var," dedi Erik. "Kavga etmeyi bıraktıkları zaman, ihtiyacımız olan adamlara dönüşüyorlar."</p>
	<p class="block_13"> </p>
	<p class="block_14">"Alabilirsin." Manfred çadırına dönerek gözden kayboldu.</p>
	<p class="block_13"> </p>
	<p class="block_14">Roo ve Erik atlarına bindi. Erik Alfred'e bakıp, "Hoşçakal Onbaşı," dedi.</p>
	<p class="block_13"> </p>
	<p class="block_14">"Tekrar karşılaşacağız piç," dedi Alfred uğursuz bir bakışla. Ah, bundan emin olabilirsin." Erik uğursuz katı bakışlara karşılık verdi.</p>
	<p class="block_13"> </p>
	<p class="block_14">Roo kötücül bir gülümsemeyle, "Düşündüğünden daha erken," diye ekledi.</p>
	<p class="block_13"> </p>
	<p class="block_14">Topuklarıyla bineklerini dürten Roo ve Erik askerleri geride bırakarak Ravensburg'e döndü.</p>
	<p class="block_13"> </p>
	<p class="block_14">"Eğer o arabaya biraz daha yük koyarsan, dingillerden birini kıracaksın diyorum sana!" diye bağırdı Tom Avery.</p>
	<p class="block_13"> </p>
	<p class="block_14">Roo bir süre, kendinden yalnızca biraz daha uzun olan babasıyla burun buruna durduktan sonra, "Haklısın," dedi.</p>
	<p class="block_13"> </p>
	<p class="block_14">Tom gözlerini kırpıştırdı, ardından başını sallayarak, "Elbette haklıyım," dedi.</p>
	<p class="block_13"> </p>
	<p class="block_14">Küçük şarap fıçılarıyla dolu iki araba, Gaston'un dükkânının arkasındaki avluda duruyordu. Duncan her bağlantı parçasını, üçüncü ya da dördüncü kez dikkatle gözden geçiriyordu, ama bu kadar çok şarap fıçısının güvenle taşınacağına dair kuşkuları vardı.</p>
	<p class="block_13"> </p>
	<p class="block_14">Roo bütün gününü iş peşinde koşarak geçirmiş ve Krondor'a ulaştırdığında önemli bir kâr bırakacağını düşündüğü orta kalite şarap almak için kendi parasının ve Erik'in ona verdiği paranın her sikkesini harcamıştı.</p>
	<p class="block_13"> </p>
	<p class="block_14">Şarap konusunda bir uzman olmamasına rağmen, Roo Ravens-burglüydü ve bu konuda Krondor'daki çoğu tüccardan daha fazla şey biliyordu. Prens'in şehrindeki şarapların çok pahalı olmasının sebebinin, şişelerin gemilerle getirilmesine bağlı olduğunu biliyordu. Yalnızca en adi şaraplar gemilerle büyük fıçılarda toptan şekilde getiriliyordu. Ama bu bölgedeki içki salonlarında kullanılan daha küçük fıçılardaki orta kalite şaraplar, gemiyle sadece yakındaki kasabalara gönderiliyordu, çünkü bu şaraplar yüksek kalite şarapların istendiği bölgelerde az kâr bırakıyordu. Soylular verilen çok kaliteli şaraplar kadar iyi olmasa da, bu şarap Krondor'un sıradan hanlarında tutulurdu. Roo akıllı davranarak Prens'in şehrinde içtiği kalitedeki şarapların bir ya da iki gömlek yukarısında şarap almıştı. Bu şarabı iş adamlarının sıklıkla uğradığı Tüccarlar Mahallesi'ndeki hanlara ya da meyhanelere satabilirse, bu partiden, arabaların ve atların parası da dahil, üç katı kadar kâr edebileceğini hesaplamıştı.</p>
	<p class="block_13"> </p>
	<p class="block_14">Duncan, "Bu şeyin nasıl kullanıldığını bildiğine emin misin?" diye sordu.</p>
	<p class="block_13"> </p>
	<p class="block_14">Tom yeğenine dönerek, "Eğer o kızın peşinden gitmemiş olsaydın bir zamanlar senin de olacağın gibi, Roo birinci sınıf bir arabacıdır," dedi.</p>
	<p class="block_13"> </p>
	<p class="block_14">Duncan gülümsedi. "Alice," dedi. "Çok uzun sürmemişti. Ayrıca," elini kılıcının kabzasının topuzuna koyarak, "son on beş yıldır hayatımı bu şekilde kazanıyorum."</p>
	<p class="block_13"> </p>
	<p class="block_14">"İyi, ihtiyacımız olacak," dedi Tom, çenesini ovuşturarak. Ovduğu yer, yaşlı adam uyanıp oğluna kabadayılık yapmaya başladığı zaman Roo'nun vurduğu yerdi. Elini, üç kere oğlunun üstüne koymayı denemiş ve üçünde de kendini yerde bulmuştu. Son seferinde Roo yaşlı adamın yüzüne attığı sert bir yumrukla bu duruma noktayı koymuştu. Bu olaydan sonra, Tom Avery oğluna yeni bir saygıyla bakmıştı. Roo'ya dönerek, "Bana bahsettiğin yolu bulabileceğinden emin misin?" diye sordu.</p>
	<p class="block_13"> </p>
	<p class="block_14">Roo başını salladı. Yol, bazı yerlerde patika bile sayılmazdı, Erik ile beraber kaçarlarken Krondorlu bir tüccar olan Helmut Grindle ile karşılaştıkları bir taşra yoluydu. Roo, Ravensburg'den Krondor'a, Kral'ın Yolu'na ücret ödemeden gidilebilen bir yol olduğunu öğrenmişti. Ravensburg'e gelirlerken Erik'in onları yol ücreti ödemekten kurtaran, Prens tarafından verilmiş belgesi vardı ve Erik yanındaki askerlerle, bu sabah Krondor'a gitmek üzere Darkmoor'dan ayrılmıştı ve onlar Prens'in şehrine, yavaş giden arabalardan bir hafta önce varmış olacaklardı.</p>
	<p class="block_13"> </p>
	<p class="block_14">Roo arabaların ağzına kadar dolu olduğunu ve herhangi bir sorun çıktığında, kargosunun yarısını sahille Darkmoor arasındaki ormanlık bölgede bırakacağını biliyordu. Ama eğer planı işe yararsa, daha cüretkar bir şeyler yapmak için yeterince parası olacaktı ve kariyerini başlatmak için bu tek yolculukta yeterince para kazanabileceğinden emindi.</p>
	<p class="block_13"> </p>
	<p class="block_14">"Pekâlâ," dedi Roo, "oyalanmak için sebep yok. Ne kadar çabuk başlarsak, o kadar çabuk bitiririz."</p>
	<p class="block_13"> </p>
	<p class="block_14">Manfred'in, annesinin kini hakkında yaptığı uyarıya dair hiçbir şey söylemedi. Bir soylunun Roo'nun peşinden adamlarını gönderebileceğini öğrenirse, Duncan'ın yanında kalacağına yeterince güvenmiyordu. Babasının araba kullanışına güvenebileceğini biliyordu: Tom Avery hakkında ne denirse densin, ayık olduğu zaman işine sadıktı. Ama, sarhoş olduğunda her ne kadar kabadayılık taslayıp övünse de, bir dövüşte işe yaramazdı. "Benim yanıma otur," dedi Roo Duncan'a. "Bir takımın nasıl idare edildiğini hatırlamana yardımcı olurum."</p>
	<p class="block_13"> </p>
	<p class="block_14">Duncan gözlerini yuvarladı ama arabaya çıktı. Az bir paraya atını satıp, Roo'nun yatırımında ufak bir pay edinmişti ve artık bir arabanın, dört atın ve epey yüklüce şarabın ufak bir kısmının sahibiydi. Roo'nun babası, ne bir sikke eksik, ne bir sikke fazla, sadece normal ücretini alacağı konusunda ısrar etmişti ve bu tavrı Roo'yu memnun etmişti. Babasının ona herhangi bir tüccarmış gibi davranması hoşuna gitmişti. Dükkânının avlu kapısından çıkıp Ravensburg sokaklarına dönerlerken Gaston arkalarından el salladı. Arabalar yüklerin ağırlığı altında gıcırdayıp inlemiş, ilerlemeleri istendiğinde atlar da homurdanmıştı, ama yola koyulmuşlardı ve Roo içinde güçlü bir umut hissediyordu.</p>
	<p class="block_13"> </p>
	<p class="block_14">"Kendinizi öldürtmemeye çalışın," diye bağırdı Gaston kapıyı kapatırken.</p>
	<p class="block_13"> </p>
	<p class="block_7"><img alt="Line" src="images/image.png" class="calibre3"/></p>
	<p class="block_13"> </p>
	<p class="block_14">Az önce durduğu yerden bir ok daha geçince Roo arabanın arkasına sindi; oklardan ilki başının birkaç santim ötesine saplanmıştı. Çabucak arabanın altına girerken bağırarak babasıyla Duncan'ı uyardı ve kılıcını çekip okun nereden geldiğini anlamaya çalıştı. Akşam karanlığından üçüncü bir ok çıkınca, geldiği yeri aşağı yukarı tahmin etti. Duncan'a, tekrar arabaların arasına gireceğini ve pusuculara doğru bir daire çizeceğini işaret etti. Duncan anladığını işaret etti ve diğer saldırganlara dikkat etmesi gerektiğini göstermek için kamp kurdukları yerin etrafını gösterdi.</p>
	<p class="block_13"> </p>
	<p class="block_14">Neredeyse bir haftadır yoldaydılar. Ravensburg'ün biraz batısında Kral'ın Yolu'ndan ayrılmışlar ve iki yıl önce Erik ile yöreden kaçarlarken kullandıkları küçük batı yoluna giden açık araziden geçiyorlardı.</p>
	<p class="block_13"> </p>
	<p class="block_14">Yolculuk olaysız geçmişti ve arabalar dayanıklı, atlar da sağlam çıkmıştı ve bu da, Roo'nun iyimserliğinin günbegün artmasına katkıda bulunmuştu. Babası büyük, hantal bir kargo taşıdığı için aklını kaçırmış olduğuna karar vermişse bile, fikrini kendine saklamıştı. Adam deneyimli bir arabacıydı ve daha önce düzinelerce küçük şarap fıçısından daha garip kargolar da taşımıştı. Atları otlatmak için, her günbatımında kamp yapıyorlardı ve zinde ve güçlü olmasını sağlamak amacıyla ota az miktarda balla karıştırılmış tahıl katıyorlardı.</p>
	<p class="block_13"> </p>
	<p class="block_14">Roo her gün atlar hakkındaki sınırlı bilgisiyle sağlık durumlarını kontrol ediyordu ve dikkatinden kaçan herhangi bir şeyi o bulabileceği için, pek çok defa, Erik'in orada bulunmasını sessizce dilemişti. Ama Roo babasının, en azından arabaya koşulan atlar konusunda, Erik kadar bilgisi olduğunu fark edince şaşırmıştı ve yaşlı adam her gün oğluyla birlikte atları inceliyor ve her seferinde de hayvanların yolculuğa devam etmeye uygun oldukları hükmüne varıyordu. Roo dirsekleri ve dizleri üstünde yengeç yürüyüşü yaparak arabaların arasında ilerledi ve arabaları kendisiyle okun kaynağı arasına alınca, ayağa kalkıp ağaçların arasına doğru koştu.</p>
	<p class="block_13"> </p>
	<p class="block_14">Roo'nun hayatını sadece, dövüşerek geçirdiği iki yıl ve aldığı yoğun eğitim kurtarmıştı, çünkü bu kez başka bir haydut karşı yöne geçmiş ve kılıcını Roo'ya saplamaya çalışmıştı. Haydudun becerikli olduğu tek şey sessizce ölmekti; Roo kılıcını adama saplarken güçlükle durabilmiş ve yakınlarda başka bir haydut olabilir düşüncesiyle yan taraftaki karanlık ağaçların arasına dalmıştı.</p>
	<p class="block_13"> </p>
	<p class="block_14">Bir sonraki hareketini düşünmek için durunca, sessizlikle karşılaştı. Nefes alışverişini yavaşlatıp etrafa göz gezdirdi. Güneş batalı daha bir saat bile olmadığı için gökyüzünün batısında hâlâ hafif bir parlaklık vardı, ama sık ağaçların arasında ortalık sanki gece yarısı gibiydi. Kulak kabarttı. Bir süre sonra bir okun daha atıldığını duydu ve harekete geçti.</p>
	<p class="block_13"> </p>
	<p class="block_14">Etrafını saran karanlığın içinde elinden geldiği kadar sessizce okçunun saklanmış olabileceğini düşündüğü yere doğru koştu. O anda etraflarının, iki muhafızı etkisiz hale getirerek, Kral'ın adaletinden oldukça uzaktaki bu küçük yolda karşılarına çıkan kargoyu yağmalama riskine giren bir çift zavallı haydut tarafından sarılmış olduğuna karar verdi.</p>
	<p class="block_13"> </p>
	<p class="block_14">Bekledi. Kısa bir sessizliğin ardından, önündeki çalıların hışırdadığını duydu ve harekete geçti. Bir farenin üstüne atlayan bir kedi kadar seri bir şekilde çalının arasına dalıp diğer haydudun üstüne çullandı. Mücadele çabucak sona erdi. Adam Roo'nun arkadan yaklaştığını sezdiği zaman yayını bırakıp bıçağını çekmeye çalışmıştı.</p>
	<p class="block_13"> </p>
	<p class="block_14">Bıçağı kemerinden çıkaramadan ölmüştü. "Bitti," dedi Roo. Bir süre sonra ortaya, karanlıkta hayalete benzeyen Duncan ve Tom çıktı. "Sadece bu ikisi miymiş?" diye sordu Duncan.</p>
	<p class="block_13"> </p>
	<p class="block_14">"Bir başkası vardıysa bile, Krondor yolunu yarılamıştır," dedi. Kötü bir şekilde düştüğü belliydi. Çizmelerinden başının sol tarafına kadar pisliğe bulanmıştı ve sol yanağında bir çürük vardı. Sol kolunun pazısını sıkıyor ve parmaklarını açıp kapatıyordu.</p>
	<p class="block_13"> </p>
	<p class="block_14">"Neyin var?" diye sordu Roo.</p>
	<p class="block_13"> </p>
	<p class="block_14">"Sol kolumun üstüne kötü düştüm galiba," diye yanıtladı babası, "Baştan aşağı karıncalanıp uyuştu." Konuşurken kesik kesik nefes alıyor gibiydi. Uzun bir nefes koyuvererek, "Bir iki güne kalmaz geçer," diye ekledi. "Biraz korktuğumu itiraf etmekten utanmıyorum."</p>
	<p class="block_13"> </p>
	<p class="block_14">Duncan diz çöküp haydudu çevirdi. "Bu herif tam bir paçavraymış gibi gözüküyor," dedi.</p>
	<p class="block_13"> </p>
	<p class="block_14">"Birkaç tane dürüst, birkaç tane de dürüst olmayan tüccar bu yoldan gitmeye cesaret eder," dedi Tom. "Hiç zengin bir haydut duymadım, özellikle de bu çevrede." Uyuyan bir uzvunu uyandırmak istermiş gibi elini salladı.</p>
	<p class="block_13"> </p>
	<p class="block_14">Duncan elinde bir para kesesiyle çıkageldi. "Zengin olmayabilir, ama meteliksiz de değilmiş." Kesenin içinde birkaç bakır sikke ve bir taş buldu. Kamp ateşinin yanına giderek, mücevheri incelemek için diz çöktü. "Çok iyi bir şey değil, ama bir iki sikke eder." Roo, "Diğerinin ölüp ölmediğine baksam iyi olur," dedi.</p>
	<p class="block_13"> </p>
	<p class="block_14">Karşılaştığı ilk adamın çamurun içinde yüzüstü yattığını gördü. Haydudu çevirdiği zaman, bir çocuğun yüzüyle karşılaştı. Tiksintiyle kafasını iki yana sallayan Roo, çok geçmeden çocuğun diğer haydudun sahip olduğu kaba deri keseye bile sahip olmadığını keşfetti. Arabaların yanına döndüğünde, Duncan'ın ilk hayduttan aldığı yayı yere bıraktığını gördü. "Oldukça kalitesiz," dedi Duncan, yayı kenara iterek. "Okları da bitmiş." Roo duyulabilir bir iç çekişle oturdu.</p>
	<p class="block_13"> </p>
	<p class="block_14">"Bu kadar şarapla ne yaparlardı sence?" diye sordu Duncan. "Muhtemelen bir kısmını içerlerdi," dedi Tom. "Ama üstümüzdeki paraları alıp atları, kılıçlarımızı ve satabilecekleri her şeyi satarlardı." Duncan, "Onları gömelim mi?" diye sordu. Roo kafasını iki yana salladı. "Onlar bizi gömmezdi. Ayrıca küreğimiz yok. Mezarlarını da kendi ellerimle kazacak değilim." İç geçirdi. "Eğer doğru düzgün haydut olsalardı, kargalar yarın onlar yerine bizi yiyor olurdu. Tetikte olsak iyi olur." Duncan, "O zaman ben yatıyorum," dedi. Tom ve Roo ateşin başına oturdu. Yaşından dolayı Roo ve Duncan ilk nöbeti onun almasına izin veriyordu. İkinci adam olmak en zoruydu, çünkü karanlıkta birkaç saat için uyanmak zorunda kalıp ardından tekrar yatmak gerekiyordu. Ayrıca Roo, muhafızların en uykulu ve en az tetikte olduğu şafak vaktinin, en tehlikeli zaman olduğunu ve ciddi bir saldırı yapmayı düşünen herkesin gündoğumundan hemen öncesini bekleyeceğini biliyordu. Sabah nöbetini Tom tutarsa, uykularında ölme olasılıkları çok yüksekti.</p>
	<p class="block_13"> </p>
	<p class="block_14">Tom, "Bir zamanlar Duncan'ın bulduğuna benzer bir taş vardı," dedi.</p>
	<p class="block_13"> </p>
	<p class="block_14">Roo hiçbir şey söylemedi. Küçüklüğünden beri, babası onunla nadiren konuşurdu. Rupert arabacılık mesleğini öğrenmek için çocukken babasıyla birçok kez yolculuğa çıkmıştı, ama babası bu yolculukların en uzunu olan Ravensburg'den Salador'a gidiş-gelişte Roo ile nadiren on kelimeden fazla konuşmuştu. Evdeyken Tom aşırı derecede içer, işteyken de ayık ama mesafeli olurdu.</p>
	<p class="block_13"> </p>
	<p class="block_14">"Onu annene almıştım," dedi Tom sessizce.</p>
	<p class="block_13"> </p>
	<p class="block_14">Roo donup kaldı. Tom ayıkken sessiz bir adam olmasına rağmen, Roo'nun annesi hakkında her zaman sessizdi; ayık ya da sarhoş olması fark etmiyordu. Onu doğururken öldüğü için, Roo annesi hakkında bildiği her şeyi kasabadaki diğer insanlardan öğrenmişti.</p>
	<p class="block_13"> </p>
	<p class="block_14">"Annen ufacık bir şeydi," dedi Tom. Roo ufak tefek yapısını annesinden aldığını biliyordu. Erik'in annesi bundan birkaç kere bahsetmişti. "Ama güçlüydü."</p>
	<p class="block_13"> </p>
	<p class="block_14">Roo bunu şaşırtıcı buldu. "Çok cesur bir kadındı," diye devam etti Tom, ateşin ışığında gözleri parlarken. "Ona benziyorsun, biliyorsun." Sol kolunu tutup, dalgın dalgın ovaladı. Sanki oynayan alevlerde bir şey arıyormuş gibi ateşe baktı.</p>
	<p class="block_13"> </p>
	<p class="block_14">Roo konuşmaya korkarak başını salladı. Babasına vurup onu yere devirdiğinden beri, yaşlı adam Roo'ya daha önce hiç tecrübe etmediği bir şekilde davranıyordu. Tom iç geçirdi. "Seni doğurmak istedi evlat. Şifacı rahip ona, ufak tefek olduğu için bunun tehlikeli olabileceğini söylemişti." Sağ elini yüzünde gezdirdikten sonra büyük, yara bere içindeki nasırlı ellerine baktı. "O çok küçük olduğu, bende incelikten yoksun olduğum için, ona dokunmaya korkuyordum, bilirsin. Bir tarafını kıracağımdan korkuyordum. Ama göründüğünden daha dayanıklıydı."</p>
	<p class="block_13"> </p>
	<p class="block_14">Roo aniden konuşmayı çok güç bularak yutkundu. Sonunda fısıldayarak, "Ondan hiç bahsetmemiştin," dedi.</p>
	<p class="block_13"> </p>
	<p class="block_14">Tom başını salladı. "Bu hayatta keyif aldığım çok az şey vardı Roo ve annen onun tamamını oluşturuyordu. Onunla bir Yaz Ortası Festivali'nde karşılaşmıştım, ürkek bir kuş gibi festival kalabalığının kenarında duruyordu. Salador'dan yeni gelmiştim. Duncan'ın büyükbabası olan amcam için bir kargo getirmiştim. Yarı sarhoştum, tek başınaydım ve birden parlak pirinç kadar sarı saçlarıyla önümde belirerek, 'Benimle dans et' dedi." İç geçirdi. "Ben de ettim."</p>
	<p class="block_13"> </p>
	<p class="block_14">Bir süre sessiz kaldı. Kollarımı vücuduna doladı. Nefes alırken zorlanıyor gibiydi ve konuşabilmek için güçlükle yutkunmak zorunda kalıyordu. "Seninle aynı bakışlara sahipti, ince suratı ve çarpık dişleriyle çekici değildi, ta ki gülümseyene kadar; sonrasında yüzü aydınlandı. Çok güzeldi. Nikâhımız için az önce bahsettiğim taşı aldım ona. O taşla ona bir yüzük yaptırdım."</p>
	<p class="block_13"> </p>
	<p class="block_14">"Bir soylu gibi," dedi Roo, duygulandığını belli etmemeye çalışarak. "Kraliçe gibiydi," dedi Tom sığ bir kahkaha atarak. Güçlükle yutkundu. "Deli olduğumu ve yeni bir araba almak için yüzüğü satmamı söyledi, ama ben onda kalması için ısrar ettim." "Bana bunu hiç anlatmamıştın," dedi Roo hafifçe. Tom omuzlarını silkti ve sessiz kaldı. Derin bir nefes aldıktan sonra, "Artık adam oldun," dedi. "Büyüdüğünü, uyanıp seni Gaston'un dükkânında tepemde dikilirken bulduğumda gösterdin bana. Bu kadarını hiç tahmin etmemiştim, ama kurnaz birisin ve eğer Kral'ın celladını alt edebildiysen ve sana kabadayılık yapamayacağım kadar kendini taşımayı öğrenmişsen, bu yolu tamamlayabileceğini düşünüyorum." Tom hafifçe gülümseyip, "Bu anlamda annene benziyorsun; göründüğünden daha güçlüsün," dedi.</p>
	<p class="block_13"> </p>
	<p class="block_14">Roo ne söyleyeceğini bilemeyerek bir dakika öylece oturdu, ardından, "Neden yatmıyorsun baba," dedi. "Düşünecek çok şeyim var."</p>
	<p class="block_13"> </p>
	<p class="block_14">Tom başını salladı. "Sanırım yatacağım. Boynum ağrıyor." Gerilmiş kaslarını gevşetmek istermiş gibi sol omzunu oynattı. "O delikanlılar bize ok atmaya başlayınca yere düştüğümde kötü incinmiş olmalı. Bileğimden çeneme kadar ağrıyor." Alnındaki teri sildi. "Terlemeye de başladım." Dik durması çaba gerektiriyormuş gibi derin bir nefes alıp koyuverdi. "Bu tür şeyler için çok yaşlandım, zengin olduğun zaman, yaşlı babanı unutmazsın değil mi Roo?"</p>
	<p class="block_13"> </p>
	<p class="block_14">Roo gülümsemeye başladı. Tam bir şey söyleyecekti ki babasının gözleri yukarı kaydı ve yüzükoyun ateşe düştü. Roo, "Duncan!" diye bağırdı ve tek bir hareketle babasını alevlerin arasından çekti.</p>
	<p class="block_13"> </p>
	<p class="block_14">Bir saniye sonra Duncan yanlarındaydı ve Tom'un terli yüzündeki solgunluğu, beyaz gözlerini ve yanağından ve boynundan çıkan dumanı gördü. Roo'nun yanına diz çökerek, "Ölmüş," dedi. Roo sessizce babasına, onun için hâlâ bir yabancı olan adama bakarak kıpırdamadan durdu.</p>
	<p class="block_13"> </p>
	<p class="block_7"><img alt="Line" src="images/image.png" class="calibre3"/></p>
	<p class="block_13"> </p>
	<p class="block_3" id="calibre_pb_5"> </p>
</body></html>
