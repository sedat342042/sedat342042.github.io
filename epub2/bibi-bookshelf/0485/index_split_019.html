<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>02 - Tüccar Prensin Yükselişi - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_12">-17-</p>
	<p class="block_12">FELAKETLER</p>
	<p class="block_13"> </p>
	<p class="block_14">Roo iç geçirdi.</p>
	<p class="block_13"> </p>
	<p class="block_14">Rahip tekdüze bir tonla büyülerini okuyup bebeğin alnına kokulu yağ dökerken, Roo'nun kucağındaki bebek kıpırdandı. Bir oğlu olduğu için heyecanlı olmasına rağmen, isim verme törenine daha fazla dayanamayacağına karar verdi.</p>
	<p class="block_13"> </p>
	<p class="block_14">"Sana Helmut Avery adını veriyorum," dedi rahip sonunda.</p>
	<p class="block_13"> </p>
	<p class="block_14">Roo çocuğu Karli'ye verip karısını yanağından öptü. Ardından Mary'nin kucağında kıpırdanan küçük Abigail'i öptü ve "Kısa bir süre için ofise gitmem gerekiyor, ama en geç iki saat içinde evde olurum," dedi.</p>
	<p class="block_13"> </p>
	<p class="block_14">Karli, kocasının mümkün olmayan uzun saatler boyunca, bazen eve hiç gelmeden bütün bir gece ve ertesi gün çalıştığını bildiği için kuşkulu görünüyordu. "Konuklarımız gelecek," diye hatırlattı Karli.</p>
	<p class="block_13"> </p>
	<p class="block_14">"Biliyorum," dedi Roo tapınaktan çıkarlarken. Merdivenlerden inerlerken, Karli'yi geride bıraktı ve "Arabayı sen al," dedi. "Ben yürüyeceğim."</p>
	<p class="block_13"> </p>
	<p class="block_14">Roo, bir araba bulup kiralayana kadar, Tapınak Meydanı'ndan yürüyerek çıkmıştı. Dakikalar içinde, Esterbrook'un konağına doğru gidiyordu. Berbat ruh halini düşündü. Sylvia onun için öylesine mucizevi bir kaynak olmuştu ki herhangi bir öfkeyi ya da hayal kırıklığını arkasında bırakıyordu. Ve anlayamadığı sebeplerden dolayı, babası bu günlerde sanki hiç eve uğramıyormuş gibiydi. Akşam yemeği için gelişinin dakikaları içinde -ya da bugünkü gibi sürpriz bir gün ortası ziyaretinde- Sylvia kucak açarak onu karşılıyor ve çabucak üst kata çıkarıyordu. Roo kızın şehvetinin kendisininkiyle aynı olduğunu görmekten hem mutluydu, hem de şaşkın. Bazen Sylvia gibi iyi yetiştirilmiş genç bir hanımefendiye bu kadar çok yaratıcı sevişme numaralarını ilk olarak kimin öğrettiğini merak ediyordu, ama kız Roo ile tanışmadan önceki hayatına dair hiçbir şey anlatmaya ya da Roo'ya önceki deneyimlerini sormaya istekli değildi.</p>
	<p class="block_13"> </p>
	<p class="block_14">Araba Esterbrook'un mülküne girerken, Roo berbat ruh halinin sebebini anladı. Oğlunun bugünkü ad koyma törenine katılan ya da akşamki kutlamaya katılacak olan insanlar arasında, Roo'nun katılmasını en çok istediği kişi orada olmayacaktı.</p>
	<p class="block_13"> </p>
	<p class="block_7"><img alt="Line" src="images/image.png" class="calibre3"/></p>
	<p class="block_13"> </p>
	<p class="block_14">Erik işaret verince atlı kolu durdu. El işaretleriyle, attan inme emri iletildi. Erik atını, Miranda ve Bobby de Loungville'in bulunduğu kolun başına doğru sürdü. Calis ve Renaldo adındaki bir adam keşif yapmak için ileriye gitmişti.</p>
	<p class="block_13"> </p>
	<p class="block_14">Gemi Calis'in planladığı noktada karaya çekilmiş ve birkaç gün içinde Yılan Nehri Şehri'nden gelen adamlar görününce Yüzbaşı belirgin bir biçime rahatlamıştı. Cepheden gelen haberler kötüydü. Büyük bir filonun yarısı neredeyse tamamlanmıştı ve Zümrüt Kraliçe'nin orduları, Ratn'gary Dağları'nın güneyindeki küçük bir bölgeyle batı kıyısının küçük bir kısmı hariç artık kıtanın tamamını kontrol altında tutuyordu. Bunun dışında, raporlar aynı derecede korkunçtu. Zümrüt Kraliçe'nin ordusu bütün kıtayı kırıp geçiriyordu. Okyanusu geçip Krallık'ı istila etmek için yeteri kadar büyük bir filo oluşturmaya çalışırlarken kıtanın bütün kaynaklarını sömürüyorlardı. Savaş sırasında ele geçirilen kölelerden binlercesinin ölmesine aldırış edilmiyordu.</p>
	<p class="block_13"> </p>
	<p class="block_14">Eski paralı askerlerden oluşan ordunun arasındaki birkaç tane ufak isyan acımasızca bastırılmış ve asiler ya herkesin önünde çarmıha gerilmiş ya da ordunun önünde kazığa oturtulmuşlardı. Daha büyük bir cezalandırma olarak da, herhangi bir itaatsizlik belirtisinin sadece kesin ölüm getireceğini belirtmek için, yoldaşlarının önünde diri diri gömülerek ölmesi için kurayla bin kişiden bir adam seçilmişti.</p>
	<p class="block_13"> </p>
	<p class="block_14">Erik, grubundaki her adamın diğer beşinden sorumlu olduğu zamanı düşünmüştü. Grubun her üyesi, içlerinden herhangi birisinin başarısız olması durumunda, hepsinin darağacına geri döneceğini etkin bir biçimde anlamıştı.</p>
	<p class="block_13"> </p>
	<p class="block_14">Bütün bu olanlar içinde Calis'in birliği için tek iyi haber, Zümrüt Kraliçe'nin bütün dikkatinin Yılan Nehri Şehri, Maharta ve Nehirlileri çevresine yakın bölgelere çevrilmiş olmasıydı. Calis ve birliğinin kullanacağı bölgede kraliçenin ordusundan neredeyse eser yoktu.</p>
	<p class="block_13"> </p>
	<p class="block_14">Calis hedeflerine yaklaşırlarken bunun olası olayları engelleyeceğini söylemişti. Atlar bağlanmış ve gemiyle getirilmişti. Brijan kıyafetleri yöresel kıyafetlerle değiştirilmişti ve Calis'in adamlarından altısı Brijan gemisini, kaçış zamanı gelene kadar büyük bir barakaya saklamak için ayarlamalar yapacakları bir balıkçı köyünün kıyısına götürmüşlerdi. Bunu çok az kişinin olası bulduğundan kimse bahsetmedi.</p>
	<p class="block_13"> </p>
	<p class="block_14">Artık dağlardaydılar. Bir haftadır dağ eteklerinde ilerliyorlardı ve henüz en ufak bir tehlikeyle bile karşılaşmamışlardı. Erik, Pantathialıların yaşadığı tünellerden geçerek Saaurlardan kaçanların arasında bulunmuştu ve büyük olasılıkla ne bulacaklarını bilen birkaç kişiden biriydi; Calis'in Kartalları'nın -Pantathialılar onların yalnızca asi bir paralı asker birliği olduklarını sanmıştı- dağlara girdiğinin saptanması, bölgenin tam ölçekli bir Saaur işgali altına alınmasıyla sonuçlanmıştı. Erik bir önceki yolculukta kendilerini sadece, Saaurlarla yer değiştiren insan birliklerinden biri gibi davranma ve doğruca, mantığın söylediği yönün aksi yönündeki cepheye ilerleme konusundaki cesur kararın kurtardığını biliyordu.</p>
	<p class="block_13"> </p>
	<p class="block_14">Renaldo koşarak gelip nefes nefese de Loungville'e rapor verdi. "Yüzbaşı güvenli bir kamp alanı buldu ve bugünlük daha fazla ilerlemeyeceğimizi söylüyor."</p>
	<p class="block_13"> </p>
	<p class="block_14">Erik etrafa bakınca günbatımına birkaç saat kaldığını gördü. De Loungville de aynı şeyi fark edip, "Yakında mı?" diye sordu.</p>
	<p class="block_13"> </p>
	<p class="block_14">Renaldo başını salladı. Ağaçların arasını gösterdi. "Şurada bir dağ sırası var. Oradan nehir koyağını ve köprüyü görebilirsiniz. Sonuncusunu Yüzbaşı söyledi."</p>
	<p class="block_13"> </p>
	<p class="block_14">Erik adamın ne demek istediğini anlıyordu. Calis'in gözleri herhangi bir insanınkinden çok daha keskindi. Ama eğer koyak görülebiliyorsa, köprüden atla sadece bir günlük uzaklıktaydılar ve oradan da madenlere giriş, atla bir günlük mesafedeydi. Atları bırakmaya karar verirlerse, köprüden mağaralara yürümek iki günlerini daha alırdı.</p>
	<p class="block_13"> </p>
	<p class="block_14">Erik karmaşık duygular içinde atından indi; eğer atla yol alırlarsa, işler insanlar için daha kolay olacaktı, ama atları madenlerin yakınında bırakmak binekler için ölüm ilanı demekti. Kendi başlarına köprüyü geçmeleri olasılık dışıydı ve öteki tarafta ot yoktu. Bazıları düşüp ölebilirdi bile. Erik bir an, kendi hayatından çok atların hayatı için endişelendiğini düşündü.</p>
	<p class="block_13"> </p>
	<p class="block_14">Kamp kurulması için emirler iletilirken bu düşünceleri kafasından uzaklaştırdı. Adamlar yoğruldukları, öğrendikleri ve onlardan beklenen disiplinle işe koyuldu. Alfred birkaç gün önce onbaşılığa terfi ettirilmişti ve Erik'e her geçen gün, Bobby de Loungville'in saçma istekleriyle Erik'in her gününü cehenneme çeviren onbaşı Charlie Foster'ı daha çok hatırlatıyordu. Erik bu adamları duraksamadan ya da düşünmeden itaat ettirmenin, her adamın hayatta kalma şansını arttırdığını ve daha da önemlisi, görevin başarılmasını sağladığını yıllar sonra şimdi anlıyordu.</p>
	<p class="block_13"> </p>
	<p class="block_14">Kamp hazırlandığı ve nöbetler ayarlandığı zaman herkes yemek yemeye -yol azığı- başladı. Görülme riskine karşı ateş yakılmamıştı. Hızla yaklaşan kış yüzünden herkes için rahatsız bir gece olacaktı.</p>
	<p class="block_13"> </p>
	<p class="block_14">Herkes yemek yerken, Erik atların sağlıklı olup olmadığını kontrol etti. Her adamın olması gerektiği yerde olduğuna da baktıktan sonra, de Loungville, Calis ve Miranda'nın oturduğu yere gitti.</p>
	<p class="block_13"> </p>
	<p class="block_14">Calis Erik'e oturmasını işaret etti. "Atlar iyi durumda," dedi Erik.</p>
	<p class="block_13"> </p>
	<p class="block_14">Calis, "İyi," dedi. "Buralarda, onları bırakabileceğimiz bir yer bulmak zorunda kalacağız." Miranda, "Neden uğraşıyoruz ki?" diye sordu.</p>
	<p class="block_13"> </p>
	<p class="block_14">Calis omuzlarını silkti. "Bu işten paçamızı kurtarırsak dağlarda hızlı yol alma şansımızı göz ardı edemem. Eğer buralarda onlara bir iki hafta yetecek kadar ot olan bir kanyon varsa, atları oraya koymak isterim. Yoğun karlar henüz başlamadı. Atlar işimize yarayabilir." Erik, "Gün ortasında tepenin etrafından dolaşırken, aşağımızda küçük bir vadi gördüm," dedi. Vadiyi gördüğü tarafı işaret etti. "Emin değilim, ama sanırım patikadan aşağı inen bir yol var. En azından bir keçi yolu..."</p>
	<p class="block_13"> </p>
	<p class="block_14">Calis, "Burada birkaç gün dinleneceğiz," dedi. "Yarın araştırırız. Bir giriş varsa, atları oraya koyarız."</p>
	<p class="block_13"> </p>
	<p class="block_14">Erik, ihtiyaç duyduğunda aklındakileri konuşmak için Bobby ile yeterince vakit geçirmiş olmasına rağmen, hâlâ Yüzbaşı'nın yanında kendini rahat hissetmiyordu. Yine de, görevi ilgilendirdiği zaman Yüzbaşı doğrudan konuşmayı değerlendiriyordu. "Yüzbaşı, neden bekliyoruz? Geciktiğimiz her gün keşfedilme riskini göze alıyoruz." Calis, "Birisini bekliyoruz," dedi.</p>
	<p class="block_13"> </p>
	<p class="block_14">Miranda, "Bir adamım var ve konuşmamız gereken bazı adamları bulmaya çalışıyor," dedi. Erik bekledi ama daha fazla bir şey söylenmedi, bu yüzden de Miranda'nın gizemli adamının ve şu bazı adamların kim olabileceğini öğrenmek için beklemeye karar verdi. İzin istedi ve kalkıp adamlara bakmaya gitti.</p>
	<p class="block_13"> </p>
	<p class="block_14">Erik herkesin yapması gerekeni yaptığını gördüğüne şaşırmamış, bu yüzden de hiç kimseye emir vermek zorunda kalmamıştı. Lord William ve de Loungville'e göre bu adamlar, Krallık tarihindeki en iyi asker grubuydu ve Erik o askerlerin arasında olduğu için gurur duyuyordu. Bu birliği yaratmadaki rolünü pek önemsemiyor, ama bir asker olarak kendi gelişimini takdir ediyordu. Savaş sanatı ve taktikleri üzerine yazılmış her kitabı okumuş ve çeşitli askeri konular üzerine saraydaki herkesle konuşma fırsatı bulmuştu. Sarayı ziyaret eden soylularla bu tür konuları tartışma fırsatı bile olmuştu. Bazen askerlerin yemekhanesinde akşam yemeği yerken, bazen Prens'in sarayındaki devlet yemeğinde, bazen de Calis'in Kızıl Kartalları'nın eğitimini izleyen bazı Sınır Baronları ya da Doğu Dükleri ile avluda sohbet etmişlerdi.</p>
	<p class="block_13"> </p>
	<p class="block_14">Erik kendisinin strateji, levazım ya da konuşlanma konularında özellikle yetenekli olduğunu düşünmüyordu, ama adamlara önderlik etmede beceri sahibi olduğunu hissediyor ya da en azından, bazı subayların yaptığı gibi kabadayılığa ve tehdide başvurmadan yapılması gerekenleri yaptırıyordu. Emir verince diğer adamların uyacağı gerçeğinden hoşlanıyordu ve bundan neden hoşlandığını anlayamıyordu; sadece hoşlanıyordu.</p>
	<p class="block_13"> </p>
	<p class="block_14">Denetimini bitirince oturdu ve eyer çantasından bir azık çıkını çıkardı. Pul pul dökülen balmumu parçalarının başka bir kumaşın üstüne dökülmesini sağlayarak balmumuna batırılmış kumaşı çözdü; kampı bozduklarında alanı inceleyip geçişlerini belli edecek tek bir balmumu parçası bile kalmadığından emin olmasa bile, bunu de Loungville'in yapacağından emindi. Erik'in asılmasını emrettiği tarihi günden beri Bobby ile olan ilişkileri değişmişti ama Başçavuş Erik'in görevini yerine getirmediğini hissederse, onu herkesin önünde azarlamaktan çekinmezdi.</p>
	<p class="block_13"> </p>
	<p class="block_14">Calis ile Miranda yaklaştı ve Erik, "Yüzbaşı?" dedi.</p>
	<p class="block_13"> </p>
	<p class="block_14">"Biraz yürüyeceğiz," dedi Calis. "Nöbetçileri yerleştir ve çağrı işaretinin iki kere parmak şaklatma ve 'saksağan' olduğunu söyle. Anlaşıldı mı?"</p>
	<p class="block_13"> </p>
	<p class="block_14">Erik başıyla onayladı. "Anlaşıldı."</p>
	<p class="block_13"> </p>
	<p class="block_14">Bu kampa yanlışlıkla gelen biri, nöbetçi tarafından iki kez parmak şaklatılarak uyarılacaktı. Eğer anında "saksağan" diyerek yanıt vermezse, ölümcül bir güçle karşılanacaktı. Erik gezgin tüccarların ya da dilenci papazların, önlerindeki birkaç gün içinde bu yoldan geçmemesini umdu. Calis gitmek üzereyken Erik, "Yüzbaşı?" dedi.</p>
	<p class="block_13"> </p>
	<p class="block_14">Calis durdu. "Evet?"</p>
	<p class="block_13"> </p>
	<p class="block_14">"Neden 'saksağan'?"</p>
	<p class="block_13"> </p>
	<p class="block_14">Calis başıyla Miranda'yı gösterdi.</p>
	<p class="block_13"> </p>
	<p class="block_14">Miranda, "Çünkü adamımın bildiği çağrı işareti bu ve ayrıca, bu kıtada hiç saksağan yaşamıyor, yani şanslı tahminler yok," dedi.</p>
	<p class="block_13"> </p>
	<p class="block_14">Erik omuzlarını silkip yemeğine döndü.</p>
	<p class="block_13"> </p>
	<p class="block_14">Calis, "Konuşmamız gereken birkaç şey var," dedi.</p>
	<p class="block_13"> </p>
	<p class="block_14">Miranda devrilmiş bir ağaç gövdesine oturdu. "Ne gibi?"</p>
	<p class="block_13"> </p>
	<p class="block_14">Calis yanına oturdu. "Eğer ölmezsek, bir geleceğimiz olacak mı? Seninle benim yani?"</p>
	<p class="block_13"> </p>
	<p class="block_14">Miranda Calis'in elini tuttu. "Bunu söylemesi zor..." İç geçirdi. "Hayır, düşünmesi bile imkânsız." Eğilip Calis'i öptü. "Karşılaştığımızdan beri birbirimiz için özel olduk Calis." Calis hiçbir şey söylemedi. "Birbirimize karşı birkaç insanın yaşadığı hisler besliyoruz." Başka bir sessizlik anından sonra Miranda, "Ama gelecek?" dedi. "Önümüzdeki hafta hayatta olup olmayacağımızı bilmiyorum."</p>
	<p class="block_13"> </p>
	<p class="block_14">Calis, "Bunu bir düşün," dedi. "Hayatta kalmayı planlıyorum."</p>
	<p class="block_13"> </p>
	<p class="block_14">Miranda, ağaçların arasından süzülen ikindi güneşinin altın sarısı ışınlarında Calis'in yüzünü inceledi. Güldü.</p>
	<p class="block_13"> </p>
	<p class="block_14">"Bu kadar komik olan ne?" diye sordu Calis, dudakları ihtiyatlı bir gülümsemeyle kıvrılarak. "Benim," dedi Miranda, kalkıp elbisesini çözmek için ellerini arkasına atarak. "Yakışıklı sarışın çocuklar her zaman aklımı başımdan almıştır. Hadi gel, ısıt beni. Soğuk bir gün…"</p>
	<p class="block_13"> </p>
	<p class="block_14">Miranda'nın elbisesi bileklerine düşerken, Calis kalktı ve ellerini kadının kalçalarına koyarak kollarıyla sardı; onu, bir çocuğu kaldırır gibi kolaylıkla havaya kaldırdı. Göğüslerinin arasını öperek, onu etrafında döndürdükten sonra nazikçe yere yatırarak, "Çocuk mu?" dedi. "Ben yarım yüzyıldan yaşlıyım be kadın."</p>
	<p class="block_13"> </p>
	<p class="block_14">Miranda güldü. "Annem hep, genç erkeklerin ateşli âşıklar olduğunu ama genelde kendilerini çok fazla ciddiye aldıklarını söylerdi."</p>
	<p class="block_13"> </p>
	<p class="block_14">Calis, Miranda'nın yüzünü inceleyerek bir an durakladı. "Annenden hiç bahsetmemiştin," dedi usulca.</p>
	<p class="block_13"> </p>
	<p class="block_14">Miranda uzun bir süre hiçbir şey söylemedi, ardından güldü. "Giysilerini çıkar çocuk!" dedi yapmacık bir emirle. "Yer soğuk!"</p>
	<p class="block_13"> </p>
	<p class="block_14">Calis genişçe gülümsedi. "Babam her zaman büyüklerime saygı göstermemi söylerdi."</p>
	<p class="block_13"> </p>
	<p class="block_14">En temel ve yaşamı doğrulayan hareketlerden biri içinde, yarının ne getirebileceği korkularını bir kenara bırakarak çabucak sevişmeye başladılar. Kısa süreler içinde yaşadıkları, ortak zevk ve ölüm, korku ve acının inkârı olmuştu.</p>
	<p class="block_13"> </p>
	<p class="block_14">İki kere parmak şaklamasını çabucak, biraz garip bir aksanla söylenen "saksağan" kelimesi izledi.</p>
	<p class="block_13"> </p>
	<p class="block_14">Erik, de Loungville ve Calis'ten saniyeler önce nöbet yerindeydi.</p>
	<p class="block_13"> </p>
	<p class="block_14">Üç gün beklemişler ve Calis Miranda'nın adamı gelmezse, ne olursa olsun hareket etmeye karar vermişti. Atlar, haftalarca otlamalarını sağlayacak verimli bir vadiye yerleştirilmişti. Hiçbirisi geri dönemese de, Erik atların vadiden çıkış yolunu bulabileceklerini ve kış yaklaşırken daha aşağıdaki otlaklara ineceklerini biliyordu. Bu, ifade edemediği bir sebepten dolayı kendini daha iyi hissetmesini sağlıyordu. Darkmoor'un dağları bu yaklaştıkları kadar etkileyici değildi, ama Erik havadaki değişimi fark etmişti. Geceleri sıcaklık, hızla donma noktasının altına inmişti ve bir sonraki fırtınayla birlikte kar gelecekti. Kış neredeyse bastırmak üzereydi.</p>
	<p class="block_13"> </p>
	<p class="block_14">En önden garip giyimli bir adam geliyordu; üstünde, Erik'in bildiği herhangi bir metale benzemeyen beyazımsı bir zırh vardı. Bir kere, zırhın yüksek sesle şakırdaması gerekiyordu, ama sakırdamıyordu; ikincisi, adamın ağır ağır yürümesi gerekiyordu, ama yürüyüşü rahattı. Başı, iki tane göz yarığı olan bir miğferle tamamen kapalıydı ve sırtında yabancı bir dizaynda yapılmış bir arbalet gibi gözüken bir şey taşıyordu.</p>
	<p class="block_13"> </p>
	<p class="block_14">Ayrıca her tarafından kılıçlar, hançerler ve bıçaklar çıkıyordu.</p>
	<p class="block_13"> </p>
	<p class="block_14">Onun arkasından gelen iki adam Erik'e tanıdık geldi. Adamlar yaklaşınca Erik onları alçak sesle selamladı. "Praji! Vaja! Sizi tekrar görmek çok güzel…"</p>
	<p class="block_13"> </p>
	<p class="block_14">İki yaşlı savaşçı selama karşılık verdi. "Maharta'dan kaçanların arasında olduğunu duymuştuk von Darkmoor," dedi Praji.</p>
	<p class="block_13"> </p>
	<p class="block_14">İki yaşlı adam paralı askerler gibi silahlanmıştı ve Erik, ilerlemiş yaşlarına rağmen hâlâ nasıl bu kadar iyi dövüştüklerini merak ediyordu. Yine de, Praji ve Vaja'nın dayanıklılıklarını iki yıl önce kendi gözleriyle görmüştü ve şu anda da hiç de daha az becerikliymişler gibi görünmüyorlardı; sadece yorgundular.</p>
	<p class="block_13"> </p>
	<p class="block_14">Prajichitas, Erik'in şimdiye kadar gördüğü en çirkin adamdı, ama zeki ve cana yakındı. Vajasia ise yaşlanan bir tavus kuşu gibiydi ama yaşına rağmen hâlâ kibirliydi ve iki farklı adam birbirlerine kardeş gibi bağlıydı.</p>
	<p class="block_13"> </p>
	<p class="block_14">Miranda, "Bir sorun çıktı mı Boldar?" diye sordu.</p>
	<p class="block_13"> </p>
	<p class="block_14">Yürüyen cephanelik miğferini çıkarınca ortaya çilli ve beyaz tenli, kızıl-kahverengi saçlı ve mavi gözlü genç bir yüz çıktı. Praji ve Vaja kampa girip bariz bir yorgunlukla otururken, adamın harcadığı gücün tek göstergesi ufak bir ter parlamasıydı.</p>
	<p class="block_13"> </p>
	<p class="block_14">Boldar adındaki adam, "Hayır," dedi. "İki arkadaşını bulmak biraz zamanımı aldı Calis."</p>
	<p class="block_13"> </p>
	<p class="block_14">Calis, Miranda'ya göz atınca kadın, "Tipini tarif etmiştim," dedi. "Ben gitmiş olsaydım bile, buraya gelip seni bulacaktı."</p>
	<p class="block_13"> </p>
	<p class="block_14">Calis "ben gitmiş olsaydım" kısmından hoşlanmamış gibiydi. Praji'ye dönüp, "Doğuda işler nasıl?" diye sordu.</p>
	<p class="block_13"> </p>
	<p class="block_14">"Kötü. Düşündüğümden daha kötü... Bu Zümrüt Kraliçe kancığı, Hamsa'da ve onunla karşılaştığımız diğer yerlerde hatırladığımızdan çok daha kötü."</p>
	<p class="block_13"> </p>
	<p class="block_14">Çizmelerini çıkarıp parmaklarını oynattı. "General Gapi'yi hatırlıyor musun? Lanada saldırısından önceki paralı askerlerin randevusundan? Kuzey bozkırlarındaki Jeshandi'nin üzerine gönderildi -o atlılarla yaşadığım deneyimlerden biliyorum, büyük bir hata- ve çok ağır bir darbe aldı. Bozkırlara gönderilen on adamdan biri geri döndü. Her neyse, Zümrüt Kraliçe bunu kişisel olarak algıladı; Gapi'yi kazığa oturtup bir karınca yuvasına koydurmuş ve hayalarına bal sürdürmüş. Bağırmayı kesene kadar bütün generallerine izletmiş."</p>
	<p class="block_13"> </p>
	<p class="block_14">Vaja kafasını iki yana salladı. "Onun ordusunda başarısız olamazsın." Yaşlı savaşçı gülümsedi. '"Ölüm kalım' kavramına yeni bir anlam kazandırdı."</p>
	<p class="block_13"> </p>
	<p class="block_14">Calis, "Yani Jeshandi hâlâ tutunuyor mu?" diye sordu. "Artık değil," diye yanıtladı Praji üzgün bir sesle. "Gapi'nin başarısızlığından sonra, bozkırlara beş bin Saaur saldılar. Jeshandiler kendilerini oldukça iyi savundu -kertenkele adamlara şimdiye kadar hiç kimsenin yapamadığı kadar çok kayıp verdirdiler- ama sonunda dayanamayıp ezildiler."</p>
	<p class="block_13"> </p>
	<p class="block_14">Erik sessizce başını salladı. Saaurlar ve dev atlarıyla yalnızca bir kez karşılaşmıştı, ama boyutlarına rağmen Saaurların, hayatında gördüğü en iyi biniciler olduğunu biliyordu. Birebirde hiçbir insan onlara karşı koyamazdı; bir Saauru etkisiz hale getirmek için üç ya da dört insan atlısı gerekiyordu. Boş zamanlarında Erik, Saaurları açık bir dövüşte yenmenin yollarını düşünmüştü ve uzaktan yakından akla yatkın bir plan geliştirememişti.</p>
	<p class="block_13"> </p>
	<p class="block_14">Praji, "Dağlarda, yiyecek için orada burada kampları basarak hâlâ dolaşan bazı gruplar var, ama Özgür Halk gücü olarak artık yoklar," dedi.</p>
	<p class="block_13"> </p>
	<p class="block_14">Calis bir süre sessiz kaldı. Bu uzak kıtadaki bütün kültürler içinde, Jeshandi en fazla elf halkının olduğu kültürdü. Öldürülen her elf, hiçbir insanın anlayamayacağı bir kayıptı. Annesinin halkı bu habere onlarca yıl yas tutacaktı. Düşüncelerinden sıyrılarak, "Güneydeki Klanlardan ne haber?" diye sordu.</p>
	<p class="block_13"> </p>
	<p class="block_14">Praji, "Onun," Boldar'ı gösterdi, "bizi bulduğu yer orasıydı," dedi. "Dün gece Hatonis ile kamp yapıyorduk-"</p>
	<p class="block_13"> </p>
	<p class="block_14">Erik lafa karışıp, "Bu sabah Doğuilleri'nde miydiniz?" diye sordu.</p>
	<p class="block_13"> </p>
	<p class="block_14">Praji başını salladı. "Bu delikanlının bizi hızlı getirecek bir yöntemi vardı."</p>
	<p class="block_13"> </p>
	<p class="block_14">Boldar elinde hafifçe çevirerek bir alet uzattı. Alet üzerinde bir dizi çubuk olan bir küreydi. "Göz açıp kapayıncaya kadar buraya geldik," diye devam etti Praji. "Günün çoğunu, sizi bulmaya çalışarak bu kahrolası dağların etrafında iz sürerek geçirdik."</p>
	<p class="block_13"> </p>
	<p class="block_14">Praji Calis'e dönerek, "Oldukça çaresiziz kadim dostum," dedi. "Zümrüt Kraliçe bu günlerde ordusunu nehir kıyısının her iki tarafına da diziyor. Kereste mavnalarına bir ok erimi zor yaklaştık. En iyi yapabildiğimiz, ara sıra pusu kurarak saldırıp mavnalardan birini karaya oturtmaya çalışmak gibi şeyler. Son seferinde, Yılan Nehri Şehri'ne saldırmayı denedik, ama gücümüzün yarısını kaybettiğimiz halde dişe dokunur bir zarar veremedik." İç geçirdi. Calis'in gözlerinin içine bakarak, "Buradaki savaş bitti Calis," dedi. "Batıilleri'nde ne yapmaya geldiyseniz, özel bir şey olsa iyi olur, çünkü yaptırdığı o filo bir yıl, bilemedin iki yıl sonra yelken açmaya hazır olacak. Size on yıl kazandırdığımızı düşünmüştük, ama daha çok üç ya da dört yıl gibi görünüyor."</p>
	<p class="block_13"> </p>
	<p class="block_14">Calis başını salladı. "İki yıl geçti bile." İki yorgun ve yaşlı adama bakarak, "Bir şeyler yiyin," dedi. Praji ve Vaja'ya soğuk azıklar verilirken, Miranda Boldar'a döndü. "Getirdin mi?"</p>
	<p class="block_13"> </p>
	<p class="block_14">Boldar omzundan çantasını indirip elini içine soktu. Küçük bir tılsım çıkardı. "Biraz pahalıya mâl oldu, ama düşündüğüm kadar değil. Fiyatı bana olan borcuna eklerim." "O ne?" diye sordu Calis.</p>
	<p class="block_13"> </p>
	<p class="block_14">Miranda tılsımı ona verdi ve Erik dikkatle Calis'in havaya kaldırdığı tılsımı inceledi. Basit bir altın kolyeden fazla bir şeye benzemiyordu. Miranda, "Uzakgörü büyüsüne karşı bir koruma," dedi. "Şu andan itibaren, hiçbir büyücü seni ve senin on iki adım çevrendeki hiç kimseyi bulamaz. Buradan ayrılma vaktimiz geldiğinde bu belki de hayatlarımızı kurtaracak."</p>
	<p class="block_13"> </p>
	<p class="block_14">Calis başını salladı. Tılsımı Miranda'ya uzattı, ama kadın elini kaldırdı. "Ona ihtiyacı olan ben değilim." Uzanıp Calis'in elini itti. "Sensin."</p>
	<p class="block_13"> </p>
	<p class="block_14">Calis duraksadıktan sonra başını sallayıp tılsımı boynuna taktı. Bobby de Loungville'in olduğu yere dönerek, "Sabahın ilk ışıklarıyla yola çıkıyoruz," dedi.</p>
	<p class="block_13"> </p>
	<p class="block_14">Erik ayağa kalktı ve devriye gezmeye başladı. De Loungville'in, onun neyi ne zaman yapacağını söylemesine ihtiyacı yoktu.</p>
	<p class="block_13"> </p>
	<p class="block_7"><img alt="Line" src="images/image.png" class="calibre3"/></p>
	<p class="block_13"> </p>
	<p class="block_14">Jason, elinde bir tomar kâğıt ve parşömenle koşarak Barret'e girip etrafa göz attı. Roo'nun merdivenlerde olduğunu görerek, ona seslendi ve hızla, bir çift şaşırmış garsonun yanından geçti. "Ne oldu?" diye sordu Roo. İki gündür çok uyumadığı için gözlerinin altında siyah halkalar vardı. Kendine, Sylvia'dan birkaç gün uzak duracağına söz vermişti. Karli çocuk odasında yeni doğan bebekle birlikte yatarken, ana süitte ihtiyacı olan uykunun bir kısmını alarak, karısı ve çocuklarıyla zaman geçirmek istiyordu, ama son iki gecenin ikisinde de, sanki iradesi yokmuş gibi, arabacısından onu Esterbrook konağına götürmesini istemişti.</p>
	<p class="block_13"> </p>
	<p class="block_14">Jason sesini alçalttı. "Birisi Jurgens'ı bizden alacağını istemeye ikna etmiş."</p>
	<p class="block_13"> </p>
	<p class="block_14">Roo'nun yorgunluğu anında geçti. Jason'ın kolunu tuttu ve artık Acı Deniz Şirketi'nin masası olarak bilinen Masterson'ın, Hume'un ve Crowley'nin oturduğu masaya götürdü. Roo oturup, "Jurgens alacağını istiyormuş," dedi.</p>
	<p class="block_13"> </p>
	<p class="block_14">"Ne?" dedi Masterson. "Vadeyi uzatmayı kabul etmişti." Jason'a bakarak, "Ne oldu?" diye sordu.</p>
	<p class="block_13"> </p>
	<p class="block_14">Jason oturup elindeki belgeleri önüne yaydı.</p>
	<p class="block_13"> </p>
	<p class="block_14">"Vadesi geçmiş borçtan daha kötüsü de var beyler." Hesap defterinden bir sayfayı gösterdi. "Muhasebe büromuzdaki biri... daha iyi bir terim olmadığı için böyle söylüyorum, zimmetine para geçirmiş."</p>
	<p class="block_13"> </p>
	<p class="block_14">Bunu duyan Hume ve Crowley doğruldu. "Ne?" dedi Crowley.</p>
	<p class="block_13"> </p>
	<p class="block_14">Jason, birkaç kez lafının bölünmesine rağmen kibarca ve sabırlı bir şekilde açıklamaya başladı. Kısa açıklama şöyleydi: birisi sadece on binlerce altını hesaptan hesaba zeki bir transfer yaparak aktarmakla kalmamış, aynı zamanda aylardır fark edilmemeyi de başarmıştı. Şu anda neredeyse çeyrek milyon altın yoktu. Jason'ın bu sahtekârlığı ortaya çıkarabilmesinin tek sebebi, bir ödeme mektubu almış olmasıydı. "En kötüsü de beyler," dedi Jason, "öyle ya da böyle, bu ödeme mektubunun, kurulduğundan beri Acı Deniz Şirketi'nin en kritik anında gelmiş olması. Eğer Jurgens'ın borcunu ödeyemezsek, Mavi Yıldız Nakliye'deki hisselerimizi kaybederiz ve o gemiler olmadan, yarım düzine hayati anlaşmayı yerine getiremeyiz." "En kötüsü nedir?" diye sordu Roo.</p>
	<p class="block_13"> </p>
	<p class="block_14">"En kötüsü mü? Eğer bu ödemeyi yapamazsak, her şeyinizi kaybedebilirsiniz."</p>
	<p class="block_13"> </p>
	<p class="block_14">Crowley aniden, "Bu senin işin Avery!" dedi. "Sana çok hızlı gittiğimizi söylemiştim.</p>
	<p class="block_13"> </p>
	<p class="block_14">Durumumuzu sağlamlaştırmak için, sermaye stoku yapmak için zamana ihtiyacımız vardı, ama sen alıma devam etmemiz konusunda ısrar ettin. Şans döner Rupert! Ve bu kez bize karşı döndü!" Masterson, "Ödeme ne kadar?" diye sordu. Jason, "Altı yüz bin altın," dedi. "Ne kadar eksiğimiz var?"</p>
	<p class="block_13"> </p>
	<p class="block_14">Jason acı acı güldü. "Tam olarak zimmete geçirilen para kadar... Birkaç holdingi çabucak nakde çevirip dört yüz bin altına ulaşabiliriz. Ama nereden bakarsanız bakın, iki yüz bin altın eksiğimiz var."</p>
	<p class="block_13"> </p>
	<p class="block_14">"Kim yapmış bu işi?" diye sordu Hume.</p>
	<p class="block_13"> </p>
	<p class="block_14">Jason, "İşe bir yazmandan fazlası karışmış," dedi. Arkasına yaslanıp çenesini kaşıdı. "Bunu söylemekten nefret ediyorum, ama sanki bütün muhasebe bürosu Acı Deniz Şirketi'ni batırmaya uğraşıyormuş gibi görünüyor."</p>
	<p class="block_13"> </p>
	<p class="block_14">Roo bir an sessiz kaldıktan sonra, "Olan da tam olarak bu," dedi. "O muhasebe bürosu, fırsatı kaçıramayacağımız kadar çok para getiren bir işti." Parmağını Crowley'ye doğru uzattı. " Buna sen de dahilsin Brandon."</p>
	<p class="block_13"> </p>
	<p class="block_14">Crowley isteksizce, "Doğru," dedi. "Birisi bize tuzak kurdu beyler. Ama kim?" "Esterbrook," dedi Masterson. "En azından, olanakları olan birkaç kişiden biri o."</p>
	<p class="block_13"> </p>
	<p class="block_14">"Ama kendine de zarar verir," dedi Roo. "Acı Deniz Şirketi ile yarım düzine anlaşması var." "Ama endişeleneceği kadar büyük değil," dedi Hume.</p>
	<p class="block_13"> </p>
	<p class="block_14">Masterson, "Başkaları da var," dedi. "Wendel Kardeşler, Jalanki Tüccarları, lanet olsun, Özgür Şehirler'deki büyük ticarethaneler, Kilraine ve diğerleri, hepsinin de bizden sakınmak için sebepleri var."</p>
	<p class="block_13"> </p>
	<p class="block_14">Roo, "Jason, ofise git ve Luis, Duncan ve nasıl kılıç tutabileceğini bilen güvenebileceğin bütün adamları al," dedi. "Ardından muhasebe bürosuna gidin ve oradaki herkesi gözetim altına alın. Bize karşı çalışan her kimse, haberimiz olduğunun kokusunu almadan önce bu işin aslını öğreneceğiz."</p>
	<p class="block_13"> </p>
	<p class="block_14">Jason ayağa kalktı. "Bir an önce gitsem iyi olur."</p>
	<p class="block_13"> </p>
	<p class="block_14">Masterson, "Eğer bu tezgâhlanmış bir ihanetse, bahse girerim muhasebe bürosunu boş bulacaksın," dedi.</p>
	<p class="block_13"> </p>
	<p class="block_14">Roo sandalyesini arkaya itip kafasını iki yana salladı. "Bahse girmeyeceğim." İçindeki uğursuz his, bir şeyler yapması gerektiğini söylüyor ve onu alt ediyordu. İçinde, üne kavuştuğu kadar hızlı bir şekilde meteliksiz bir korsan durumuna düşebileceğine dair derin bir korku oluştuğunu hissediyordu. Derin bir nefes aldı. "Pekâlâ, babamın dediği gibi, endişe karın doyurmaz. Çeyrek milyon altını en hızlı yoldan nasıl kazanacağımıza odaklanalım," Jason'ın masaya bıraktığı ödeme mektubuna göz attı, "önümüzdeki iki gün içinde." Diğerleri sessiz kaldı.</p>
	<p class="block_13"> </p>
	<p class="block_14">Duncan hana göz gezdirdikten sonra hızlı bir baş işaretiyle, yerini saptadığı adamı gösterdi. Luis ve Duncan adamın iki yanına geçerken, Roo adamın yanına oturdu.</p>
	<p class="block_13"> </p>
	<p class="block_14">"Ne?" diye başladı adam kalkmaya başlarken.</p>
	<p class="block_13"> </p>
	<p class="block_14">Duncan ve Luis tekrar oturtmak için ellerini adamın omuzlarına koydu. "Sen Rob McCraken mısın?" diye sordu Roo.</p>
	<p class="block_13"> </p>
	<p class="block_14">"Kim bilmek istiyor?" diye karşılık verdi adam. Görünmeye çalıştığı kadar yürekli olmadığı belliydi. Beti benzi attı ve bir kaçış yolu bulmak için etrafa bakıp duruyordu.</p>
	<p class="block_13"> </p>
	<p class="block_14">"Herbert McCraken adında bir kuzenin var mı?"</p>
	<p class="block_13"> </p>
	<p class="block_14">Adam tekrar ayağa kalkmaya çalıştı, ama iki adamın kendisini sıkıca bastırdığını fark etti. "Belki." Luis aniden bir hançer çıkarıp adamın yanağına dayadı ve "Sana daha kesin yanıt vermen gereken bir soru soruldu dostum," dedi. "Bu yanıt da ya 'Evet, kuzenim,' ya da 'Hayır, kuzenim değil,' olacak. Ve yanlış yanıtın çok acı verici olacağını da aklından çıkarma." Adam usulca, "Evet, Herbert benim kuzenim," dedi.</p>
	<p class="block_13"> </p>
	<p class="block_14">"Onu en son ne zaman gördün?" diye sordu Roo.</p>
	<p class="block_13"> </p>
	<p class="block_14">"Birkaç gün önce. Ailemle birlikte akşam yemeği yedi. Bekardır, o yüzden iki üç haftada bir bize yemeğe gelir."</p>
	<p class="block_13"> </p>
	<p class="block_14">"Bir yolculuğa çıkacağıyla ilgili herhangi bir şey söyledi mi?"</p>
	<p class="block_13"> </p>
	<p class="block_14">"Hayır," dedi Rob McCraken. "Ama garip bir şekilde vedalaştı."</p>
	<p class="block_13"> </p>
	<p class="block_14">"Ne demek istiyorsun?"</p>
	<p class="block_13"> </p>
	<p class="block_14">Adam etrafa göz gezdirdi. "Kapıda oyalandı ve... şey, bana sıkıca sarıldı. Çocukluğumuzdan beri böyle sarılmamıştık. Düşündüğümden daha uzun bir vedalaşma oldu."</p>
	<p class="block_13"> </p>
	<p class="block_14">"Muhtemelen öyledir. Krondor'dan ayrılıp başka bir yerde yaşamaya karar vermiş olsaydı, nereye giderdi?" diye sordu Roo.</p>
	<p class="block_13"> </p>
	<p class="block_14">McCraken, "Bilmiyorum," dedi. "Hiç bu şekilde düşünmemiştim. Doğu'da akrabalarımız var, ama uzaktan akrabalar. Salador'da bir kuzenimiz var. Ama on yıldır birbirimizi görmedik."</p>
	<p class="block_13"> </p>
	<p class="block_14">Roo parmaklarını masaya vurarak durakladı. "Kuzenin büyük miktarlarda beklenmedik bir paraya konsaydı, sence nereye giderdi?"</p>
	<p class="block_13"> </p>
	<p class="block_14">Adamın gözleri kısıldı. "Bir Queg unvanı satın alacak kadar mı?" Roo Luis'e göz atınca Luis, "Sanırım o parayla küçük bir unvan alabilir," dedi.</p>
	<p class="block_13"> </p>
	<p class="block_14">Roo ayağa kalktı. "Sarth." Duncan'a dönüp, "Herbert McCraken'ın elinden geldiği kadar iyi bir tarifini bul, ardından Sarth'a bir düzine atlı gönder," dedi. "Eğer yanlarına yedek at alırlarsa, onu on saat içinde yakalayabilirler."</p>
	<p class="block_13"> </p>
	<p class="block_14">Luis'e dönüp, "Limana gidip sorular sormaya başla," dedi. "Queg'den gelen ya da oraya gidecek kayıtlı bir gemi yok, ama Özgür Şehirler'e ya da Durbin'e gideceğini iddia ederek kaçan bir gemi olup olmayacağını asla bilemezsin. Ortalığı kolaçan et ve şehirden ayrılacak bir gemiye gizlice binmeye çalışan McCraken'ın tarifine uyan biri olup olmadığını iki kere kontrol et. Orada bizim için çalışan yeterince gözümüz ve kulağımız var."</p>
	<p class="block_13"> </p>
	<p class="block_14">İkisine birden, "Benim yapacak işlerim var, ama yarın, sabahın ilk ışıklarıyla ofiste olacağım," dedi. "Bu adamı yarın öğleye kadar bulamazsak, battık demektir."</p>
	<p class="block_13"> </p>
	<p class="block_14">Duncan, Roo'nun sandalyesine oturdu. "Bana kelimelerle bir resim çiz Rob ve ayrıntıları atlama.</p>
	<p class="block_13"> </p>
	<p class="block_14">Herbert neye benziyor?"</p>
	<p class="block_13"> </p>
	<p class="block_14">"Şey, benim boylarımda, sıradan görünüşlü biri."</p>
	<p class="block_13"> </p>
	<p class="block_14">Roo başka bir yanıt beklemeden, arabasına binmek için handan ayrıldı. Biner binmez arabacıya, onu Esterbrook malikânesine götürmesini emretti.</p>
	<p class="block_13"> </p>
	<p class="block_7"><img alt="Line" src="images/image.png" class="calibre3"/></p>
	<p class="block_13"> </p>
	<p class="block_14">Calis karanlıkta işaret verince Erik dönüp işareti arkadakilere aktardı. Çiftler halinde yürüyerek uzun bir sıra oluşturmuş altmış yedi kişi neredeyse zifiri karanlıkta yol alıyordu. Çok az ışıkta bile görebildiği için Calis en önden giderken, karanlıkta görme gücü olduğunu iddia eden Boldar Blood -ki bu Erik'e son derece olasılıkdışı gibi gelmişti, ama tuhaf paralı asker şimdiye kadar tek bir yanlış adım bile atmamıştı- en arkadan geliyordu. Erik, paralı askerin miğferinde büyülü bir özellik olduğu kanısına vardı. Calis'inkine yaklaşan görme becerileri olduğu için, Miranda Calis'e yakın duruyordu. Grubun geri kalanı, kolun ortasında taşınan tek bir meşalenin ışığında ellerinden geldiği kadar yürümek zorunda kalıyordu. Erik deneyimlerinden, kolun her iki ucunda bulunanların zayıf ışık havuzunun ötesindeki bir şeyleri görebilme şansına sahip olduğunu, ama kolun ortasında gidenlerin ileri baktıklarında neredeyse hiçbir şey göremediğini biliyordu.</p>
	<p class="block_13"> </p>
	<p class="block_14">İleride tehlikeli bir şey ya da birisi olduğuna dair işaret iletildi. Bütün adamlar sessizce silahlarını hazırlarken, Bobby de Loungville meşale ile Boldar arasındaki konumundan öne geldi. De Loungville'in bir adım arkasından Praji ve Vaja geliyordu. Erik, yaşlı paralı askerlerin onlarla birlikte gelmesini istememişti, ama bu acımasız topraklarda dağlarda at sırtında iki yaşlı adamın medeniyete dönmek için çok az şansı olurdu.</p>
	<p class="block_13"> </p>
	<p class="block_14">Erik ilerleyince yanağına hafif bir rüzgârın çarptığını hissetti. Yüzbaşı'nın yanına ulaştığında, Calis fısıldayarak, "Aşağıda hareket eden bir şey var," dedi.</p>
	<p class="block_13"> </p>
	<p class="block_14">"Aşağısı" dikey bir anayol olarak iş görerek en yukarından dağın iç kısımlarına inen derin dairesel bir kuyuydu. Erik ve Calis'in birliğinden kurtulanlar iki yıl önce ağır ağır, bu engin kuyunun iç duvarını saran sarmal rampadan yukarı çıkmıştı, ama şimdiyse aşağı inmeye hazırlanıyorlardı. Erik dinledi ve hiçbir şey duyamadı, ama çoğu durumda olduğu gibi, Yüzbaşı'nın kulakları Erik'inkilerden çok daha hassastı.</p>
	<p class="block_13"> </p>
	<p class="block_14">Derken, hafif bir ses duydu.</p>
	<p class="block_13"> </p>
	<p class="block_14">Kayaya sürten bir el sesinden başka bir şeye benzemiyordu.</p>
	<p class="block_13"> </p>
	<p class="block_14">Birkaç saniye sonra, ses tekrarladı. Ardından sessizlik.</p>
	<p class="block_13"> </p>
	<p class="block_14">Tam beş dakika kımıldamadan durdular ve ardından Calis Erik'e ilk beş adama onunla birlikte gelmesini istediğini işaret etti. Erik etrafına göz attı ve sıranın başındaki dört askere işaret verip kılıcını çekti.</p>
	<p class="block_13"> </p>
	<p class="block_14">Kapaklı bir fener yakıldı ve görülmemelerini umarak adamların biraz da olsa görebilmesini sağlamak amacıyla tek bir zayıf ışık çizgisi oluşturması için kapakları kapatıldı.</p>
	<p class="block_13"> </p>
	<p class="block_14">Altı adam, feneri taşıyan Erik ile beraber ilerlemeye başladı. Kilometrelerdir aynı olan hafifçe aşağı doğru eğimli olan tünelin aşağısına doğru ilerliyorlardı. Derken kendilerini engin kuyuya girerken buldular. Çoğu tünel kesişiminde olduğu gibi, kuyunun içindeki sarmal yolun kuyuya bakan tarafı, birbirlerinin yanından geçebilmeleri için yola girenlere ya da yoldan ayrılanlara ekstra bir genişlik sağlamak için dışarı doğru genişliyordu. Durup dinlediler ve aşağıdan gelen zayıf sürtünme sesini bir kez daha duydular.</p>
	<p class="block_13"> </p>
	<p class="block_14">Sesi tekrar duyana kadar, kuyunun etrafındaki yolun her çeyreğinde duraklayarak ağır ağır rampadan aşağı indiler. Sonunda ses kesilince yollarına devam ettiler.</p>
	<p class="block_13"> </p>
	<p class="block_14">Erik kuyunun etrafındaki bir tam dönüşlerinin onları altı metre aşağı indirdiği kanısına vardı.</p>
	<p class="block_13"> </p>
	<p class="block_14">Kuyuya girdikleri yerden üç tam dönüş yapmışlardı ki, bir cesetle karşılaştılar.</p>
	<p class="block_13"> </p>
	<p class="block_14">Calis tetikte olmalarını işaret etti ve Erik ile Calis'e eşlik eden dört adam, ikisi üstteki, ikisi alttaki yola bakacak şekilde ışığa sırtlarını döndü. Gözleri karanlığa alışacağı için, onlara doğru yaklaşan herhangi bir şeyi görebileceklerdi.</p>
	<p class="block_13"> </p>
	<p class="block_14">Cesedin üstünde bir cüppe vardı. Calis cüppenin başlığını çektiği zaman, Erik duyulabilir bir şekilde nefesini tutmasına engel olamadı. Bu bir Pantathialıydı.</p>
	<p class="block_13"> </p>
	<p class="block_14">Erik düşmana hiç bu kadar yakın olmamıştı. Bir keresinde yine bu tünellerde onları uzaktan ve bir tanesini de büyük randevuda birlikleri incelemek için çıktığı bir tepenin üstünde görmüştü. "Çevir," diye fısıldadı Calis. Erik elini uzatıp cesedi sırtüstü gelecek şekilde çevirdi. Yaratığın iç organlarının yarısı büyük bir yarıktan boşalmış, bağırsaklarının büyük bir kısmı da parçalanmış cüppesinden dışarı çıkmıştı.</p>
	<p class="block_13"> </p>
	<p class="block_14">Calis yaratığın ellerinde duran nesneyi gösterip, "Şunu al," dedi.</p>
	<p class="block_13"> </p>
	<p class="block_14">Erik denileni yaptı ama nesneye değer değmez, dokunmamış olmayı diledi. Kolundan yukarı garip bir enerji yayılmış ve derisini karıncalandırmıştı. Aniden kıyafetlerini çıkarıp derisi kanayana ve kılları düşene kadar kendini ovalamak istedi.</p>
	<p class="block_13"> </p>
	<p class="block_14">Ona dokunan Erik olsa da, Calis nesneye kuvvetlice tepki gösteriyor gibiydi. Erik nesneyi çevirince bunun bir miğfer olduğunu fark etti. Kafasına takmak için yolu yarılamıştı ki Calis, "Dur," dedi.</p>
	<p class="block_13"> </p>
	<p class="block_14">Erik miğferi takmak üzere olduğunu fark ederek durdu ve "Ne yapayım?" diye sordu.</p>
	<p class="block_13"> </p>
	<p class="block_14">"Yere koy," dedi Calis. Başka bir askere dönerek, "Diğerlerini buraya getir," diye emir verdi. Asker feneri alıp, Erik'i karanlıkta çok garip bir süreye katlanmak zorunda bırakarak gözden kayboldu. Karanlıkta beklerken, hiçbirisi insan olmayan, garip zırhlar giyen uğursuz adamların ve inanılmaz güzellikte kadınların garip görüntülerini gördü. Kafasını iki yana salladı. Zihnini bu görüntülerden kurtarana kadar diğerleri yanlarına varmıştı.</p>
	<p class="block_13"> </p>
	<p class="block_14">Miranda, "Ne oldu?" diye sordu.</p>
	<p class="block_13"> </p>
	<p class="block_14">Calis cesedi gösterdi. Miranda diz çöküp cesetle miğferi inceledi. Miğferi aldı ama ondan etkilendiyse bile, belli etmedi. Sonunda, "Bir çantaya ihtiyacım var," dedi. Yakındaki askerlerden biri bez bir çanta uzatınca kadın miğferi çantaya koydu. Boldar'a dönüp, "Sen taşı," dedi. "Bunun, içimizden en az seni rahatsız etmesi gerekir."</p>
	<p class="block_13"> </p>
	<p class="block_14">Garip paralı asker omuzlarını silkti, çantayı aldı ve kalçasının üstünde taşıdığı büyük bir sırt çantasına koydu.</p>
	<p class="block_13"> </p>
	<p class="block_14">Miranda cesede baktı ve bir süre sonra, "Görünüşe bakılırsa burada beklenmedik olaylar olmuş," dedi.</p>
	<p class="block_13"> </p>
	<p class="block_14">Calis, "O nesneyi korumak için kaçıyormuş galiba," dedi.</p>
	<p class="block_13"> </p>
	<p class="block_14">Miranda, "Ya da çalıyormuş," dedi. Hayal kırıklığıyla kafasını iki yana salladı. "Fikir yürütmeler bizi hiçbir yere ulaştırmaz. Devam edelim."</p>
	<p class="block_13"> </p>
	<p class="block_14">Calis başıyla onaylayıp kola ilerlemesini işaret etti.</p>
	<p class="block_13"> </p>
	<p class="block_14">Döne döne kuyunun tabanına doğru inerek galeride ve platoda ilerlediler. Tünelden başka tanımlaması olmayan bir yere geldiklerinde, Calis dönmelerini işaret etti.</p>
	<p class="block_13"> </p>
	<p class="block_14">Kol, dik bir açıyla aşağı inen tünele girdi. İlerledikçe, sıcaklık hızla yükseliyordu. Dağlarda geceler, gittikçe iliklere işleyen bir soğuğa dönmüştü ve tüneller de aynı derecede soğuktu, ama aşağı doğru ilerledikçe, attıkları her adımda hava ısınıyordu. Sıcaklıkla beraber artan bir koku da vardı. Bu, kükürt ve çürümüş etin mide bulandırıcı kokusuydu.</p>
	<p class="block_13"> </p>
	<p class="block_14">Genişleyen bir tünele girdiklerinde Calis işaret verdi; herkes silahlarını çekti. Birliğin her üyesi, emirleri uykusunda tekrarlayacak duruma gelene kadar görevin bu kısmını defalarca tekrar etmişti.</p>
	<p class="block_13"> </p>
	<p class="block_14">Burası Pantathia galerilerinin ilkiydi ve içeride yılan rahipleri ve yavrulayan dişileri bulacaklardı. Yumurtalar ve gençler bir çeşit yuvaya yerleştirilmiş olacaktı ve emirler basitti: içeri gir ve yaşayan her şeyi öldür.</p>
	<p class="block_13"> </p>
	<p class="block_14">Calis işaret verince saldırı başladı. Saldırı başladığı gibi çabucak bitti.</p>
	<p class="block_13"> </p>
	<p class="block_14">Galerideki koku tünellerde olduğundan çok daha güçlüydü. Boğucu koku birkaç kişinin iki büklüm olup öğürmesine yol açtı. Baktıkları her yerde cesetler vardı. Çoğu, bir kısmı bu ırkın küçük çocukları olan Pantathialılar, diğerleri de Saaurlardı. Ama bir tanesi bile tek parça değildi. Tünelde karşılaştıkları Pantathialı, bu salondakilerle karşılaştırıldığında neredeyse yara almamış sayılırdı. Vücut parçaları salonun her tarafına dağılmıştı ve çürümüş cesetler havayı neredeyse dayanılamayacak bir kokuyla dolduruyordu.</p>
	<p class="block_13"> </p>
	<p class="block_14">Calis bir tahtı gösterdi. Bir zamanlar o tahtta oturan figür, tahtın dibinde yatıyordu. Bu bir Pantathialı cesediydi, mumyalaşmıştı ve parçalanmış bir halde yatıyordu.</p>
	<p class="block_13"> </p>
	<p class="block_14">"Şuraya," dedi Calis nefesi kesilerek, daha fazla dayanamayan adamlar öğürüp kusarken soğukkanlılığını korumaya çalışarak.</p>
	<p class="block_13"> </p>
	<p class="block_14">Kokuya karşı bağışık gibi görünen Miranda ve Boldar cesede doğru ilerledi. Miranda ellerini oynatıp tam bir dakika mumyayı inceledi, ardından döndü ve "Eşyalar?" diye sordu.</p>
	<p class="block_13"> </p>
	<p class="block_14">"Zırh, kılıç, kalkan, aklına gelebilecek her şey," diye karşılık verdi Calis.</p>
	<p class="block_13"> </p>
	<p class="block_14">"Eh," dedi Miranda, "birisi o nesneleri bizden önce almış." askerlerden biri büyük salonu aydınlatmak için bir fener yakarken, katliama bakmak için mağaraya göz gezdirdi. "Bunlar burayı savunurken ölmüş ve bedelini de ödemişler. Tünelde bulduğumuz günler önce ölmüş olmalı." Erik yanına iki adam alıp yan galerileri kontrol etti. Bazı pis havuzlarda Pantathialıların yarı biçimlenmiş hali yüzerken, sıcak su dolu büyük bir havuzda yarım düzine kırılmış yumurta duruyordu. Başka bir galeride, boyutlarından bebek oldukları anlaşılan bir düzine ufak beden buldular ve aralarında bazıları insan olmak üzere, pek çok yaratığın kemiği vardı.</p>
	<p class="block_13"> </p>
	<p class="block_14">Bütün alanı inceledikten sonra, Erik dönüp rapor verdi. "Yüzbaşı, her yer burası gibi." Sesini alçaltıp, "Bir silahla açılmış gibi görünen tek bir yara bile görmedim," dedi. Bir Saaur savaşçının vücudunun üst kısmını gösterdi. "İkiye kesilmemiş Yüzbaşı. Sanki bir şey onu ikiye ayırmış." Boldar Blood, "Bunu yapabilecek birkaç yaratık görmüştüm," dedi. Erik ile Calis'e göz attı, ama taktığı garip miğferin kara göz yarıklarının içindeki gözleri görünmüyordu. "Ama çok az ve bu dünyada değil."</p>
	<p class="block_13"> </p>
	<p class="block_14">Calis ve Miranda etrafa göz gezdirdi ve Calis, "Bir şey, yaz otlarının arasından geçen bir ateş gibi buraya gelip herkesi öldürmüş."</p>
	<p class="block_13"> </p>
	<p class="block_14">De Loungville, "Eh, birisi bizi birkaç katliam yapmaktan kurtarmış," dedi.</p>
	<p class="block_13"> </p>
	<p class="block_14">Erik, onunla karşılaştığından beri Calis'i ilk defa huzursuz görüyordu. "Bobby, birisi, babamın beyaz ve altın sarısı zırhı giydiğinden, beri bu dünyadaki hiç kimsenin görmediği güç nesneleriyle çekip gitmiş."</p>
	<p class="block_13"> </p>
	<p class="block_14">De Loungville, "Üçüncü bir oyuncu mu var yani?" diye sordu.</p>
	<p class="block_13"> </p>
	<p class="block_14">Miranda, "Görünüşe göre öyle," dedi.</p>
	<p class="block_13"> </p>
	<p class="block_14">"Şimdi ne yapacağız?" diye sordu de Loungville.</p>
	<p class="block_13"> </p>
	<p class="block_14">"İlerlemeye devam edeceğiz," dedi Calis duraksamadan. "Bu yuvaya saldıranın kim olduğunu ve diğer yuvaların da yok edilip edilmediğini öğrenmek zorundayız." Etrafında toplanmış olan birliğe, "Emirler değişti," dedi. Herkes bütün dikkatini anında Calis'e çevirdi. "Başka bir gizemle karşı karşıyayız. Dağların içinde ilerlemeye devam edeceğiz ve yaşayan Pantathialılar bulursak onları, son üyelerine kadar öldüreceğiz." Durdu. "Ama onları öldürenin kim olduğunu bulursak da, düşmanımızın düşmanı dostumuz olmayabilir; bu diğer düşmanın kim olduğunu öğrenmemiz gerekiyor." Sesini alçalttı. "Güçlüler ve artık Valheruların -Ejderha Lordları'nın- en güçlü eşyalarından bazılarına sahipler. Onlardan korkmak gerek."</p>
	<p class="block_13"> </p>
	<p class="block_14">Dönüp işaret verdi ve birlik kuyuya dönmek için tünelden yukarı doğru ilerlemeye başladı. Kuyuya vardıklarında Calis adamların dinlenip yemek yemesi için durmalarını emretti. Zamanı geldiğinde, kolu yeniden oluşturmalarını işaret etti ve aşağı, kuyunun daha derinlerine doğru ilerlemelerini emretti.</p>
	<p class="block_13"> </p>
	<p class="block_7"><img alt="Line" src="images/image.png" class="calibre3"/></p>
	<p class="block_13"> </p>
	<p class="block_3" id="calibre_pb_19"> </p>
</body></html>
