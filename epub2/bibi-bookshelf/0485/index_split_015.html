<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>02 - Tüccar Prensin Yükselişi - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_12">-13-</p>
	<p class="block_12">KUMAR</p>
	<p class="block_13"> </p>
	<p class="block_14">Roo boğazını temizledi.</p>
	<p class="block_13"> </p>
	<p class="block_14">Kapı garsonu döndü ve Roo garsonun Kurt olduğunu görünce irkildi. Eski düşmanı gözlerini kısıp, "Ne istiyorsun?" diye sordu.</p>
	<p class="block_13"> </p>
	<p class="block_14">"Jerome Masterson ile konuşmak istiyorum," dedi Roo düz bir sesle, Kurt'ün nezaketten yoksunluğuna aldırış etmeyerek.</p>
	<p class="block_13"> </p>
	<p class="block_14">Kurt bir kaşını kaldırdı ama bir şey söylemedi. Dönüp Roo'nun tanımadığı başka bir garsonun kulağına bir şeyler fısıldadı ve çocuk başını sallayıp çabucak uzaklaştı. "Burada bekle," dedi Kurt, uzaklaşarak.</p>
	<p class="block_13"> </p>
	<p class="block_14">"Suratsız bir herif, değil mi?" dedi Dash. "Daha hiçbir şey görmedin," dedi Roo.</p>
	<p class="block_13"> </p>
	<p class="block_14">İkinci garson ve Kurt birkaç dakika sonra döndü ve Kurt, "Bay Masterson üzülerek şu anki programının seninle görüşmek için uygun olmadığını bildirdi," dedi. "Belki başka bir zaman…" Roo sinirlenmeye başladı. "Dur da tahmin edeyim Kurt. Onu kimin görmek istediğini açıkça belirtmeyi unuttun." Roo sallanan parmaklığı iterek geçince Kurt bir adım geri çekildi.</p>
	<p class="block_13"> </p>
	<p class="block_14">"Bana Şehir Muhafızlarım çağırttırma Avery!" dedi Kurt. Roo genç garsona yaklaşmasını işaret etti.</p>
	<p class="block_13"> </p>
	<p class="block_14">Çocuk biraz duraksayarak geldi. "Bay Masterson'a ne dedin?"</p>
	<p class="block_13"> </p>
	<p class="block_14">Çocuk Kurt'e, ardından da Roo'ya baktı. "Ona Kurt'ün bana söylememi istediği şeyi söyledim: eski bir garsonun onunla bir çift laf etmek istediğini."</p>
	<p class="block_13"> </p>
	<p class="block_14">"Ben de öyle tahmin etmiştim," dedi Roo. Çocuğa, "Geri gidip Bay Masterson'a, Avery ve Oğlu'ndan Rupert Avery ile Krondor Dükü'nün torununun biraz zamanını alacağını söyle," dedi. Dük'ten bahsedilince, Dash, muzip bir sırıtışla yapmacık bir yan baş selamı verdi ve Kurt'ün rengi benzi attı. Kurt artık tamamen kafası karışmış garsona bakıp, "Git!" dedi.</p>
	<p class="block_13"> </p>
	<p class="block_14">Birkaç dakika sonra garsonla birlikte iki adam geldi. İçlerinden birinin Sebastian Lender olması Rupert'i hem şaşırttı, hem de sevindirdi. "Genç Avery," dedi Lender, elini uzatarak. El sıkıştılar. "Baylar, size Krondor Dükü'nün torunu ve şirketimin en yeni üyesi Dashel'i takdim ediyorum." "Ben de Jerome Masterson'ı takdim ediyorum," dedi Lender, yanındaki tıknaz adamı kastederek. Masterson'ın kısa kesilmiş kırçıllı sakalları vardı ve saçları yakasına geliyordu. Kıyafetleri kaliteli ama sadeydi ve çok az mücevher takıyordu.</p>
	<p class="block_13"> </p>
	<p class="block_14">"Lütfen benimle gelin," dedi Masterson, onları kahve evinin ana salonuna yönlendirerek. Kurt'ü ağzı açık arkada bırakıp giderlerken Roo dönüp, "Kuzenim Duncan birazdan buraya gelecek," dedi. "Lütfen geldiğinde ona masamızı gösterin."</p>
	<p class="block_13"> </p>
	<p class="block_14">Köşedeki büyük bir masaya otururlarken kahve siparişi verildi ve Masterson, "Büyükbaban ve ben eski arkadaşız Dash," dedi. "Çocukluk arkadaşı."</p>
	<p class="block_13"> </p>
	<p class="block_14">Dash sırıttı. "Sanırım anladım."</p>
	<p class="block_13"> </p>
	<p class="block_14">Roo da anlamıştı. O akşam Şakacılar'ın liderinin karargâhının dışında duyduklarını düşününce, yasalara uygun bir yaşama geçen tek hırsızın Dük olmadığını tahmin etti. Üstelik düzgün görünüşüne rağmen her zaman bir hırsız olma olasılığı da vardı. Masterson, "Garip bir şekilde... ona çok benziyorsun," dedi. "Onunkilere çok benzeyen huyların da var mı?" diye sordu göz kırparak.</p>
	<p class="block_13"> </p>
	<p class="block_14">Dash güldü. "Hayatımda bir ya da iki duvara tırmandım, ama asla keseleri kesecek beceriye sahip olamadım. Annem bu gibi şeylere kaşlarını çatıyor."</p>
	<p class="block_13"> </p>
	<p class="block_14">Hepsi güldü ve kahveler geldi. Kahvelerini alırlarken, Lender, "Eee, Bay Avery," dedi. "Mesajınız bize ulaştığında müşterilerimden biriyle birtakım günlük işlerimi hallediyordum. Neler oluyor?" Roo, Masterson'a göz atınca adam başını salladı. "Lender benim dava vekilim ve hukuk danışmanımdır; onu tanımasan da burada olacaktı. Yanılmıyorsam bu sıradan bir ziyaret değil, yanılıyor muyum?"</p>
	<p class="block_13"> </p>
	<p class="block_14">"Yanılmıyorsunuz bayım," dedi Roo. Boğazını temizleyerek, "Bir sendika kurmak istiyorum." Lender Masterson'a göz attıktan sonra, "Bir sendikaya katılmayı mı kastediyorsun?" diye sordu. "Hayır, bir yatırım için belli bir sendika kurmak istiyorum."</p>
	<p class="block_13"> </p>
	<p class="block_14">Masterson, "Ben birkaçına ortağım," dedi. "En baştan başlayacağına birine ortak olmanın çok çok daha kolay olacağını, söyleyebilirim."</p>
	<p class="block_13"> </p>
	<p class="block_14">Roo, "Burada yalnızca kısa bir süre çalıştım, ama bu gibi işlerden anladığım kadarıyla, eğer bir sendikaya katılıp bir yatırım yapmayı önerirsem ve ortaklar olumlu oy verirse, hiç şansım kalmaz," dedi.</p>
	<p class="block_13"> </p>
	<p class="block_14">"Evet, bu doğru," dedi Masterson,</p>
	<p class="block_13"> </p>
	<p class="block_14">"Ama belli bir yatırım için kendim kurarsam, o zaman sadece katılmak isteyenler ortak olur." "Bu da doğru," dedi Lender.</p>
	<p class="block_13"> </p>
	<p class="block_14">"Pekâlâ, bu meseleye fazla girmeden önce," dedi Masterson, "girişiminiz hakkında bir şeyler duyalım da en baştan başlamanın akıllıca olup olmadığına karar verebileyim."</p>
	<p class="block_13"> </p>
	<p class="block_14">Roo duraksayınca Dash, "Er ya da geç birisine söylemek zorunda kalacaksınız Bay Avery," dedi. Roo iç geçirdi. En büyük korkusu, kendisine kâr getirmeksizin haberden yarar sağlayabilecek durumdaki birine bunu söylemekti. Bunun Dük'ün tavsiye ettiği birinden ve Lender'ın bir müşterisinden gelmesinin olasılıkdışı olduğunu biliyordu, ama yine de duraksıyordu.</p>
	<p class="block_13"> </p>
	<p class="block_14">"Devam et," dedi Lender.</p>
	<p class="block_13"> </p>
	<p class="block_14">"Ticaret filosu sigorta ettirmek istiyorum."</p>
	<p class="block_13"> </p>
	<p class="block_14">"Bu tür düzinelerce sendika var zaten," dedi Masterson. "Neden yeni bir tane kuralım?"</p>
	<p class="block_13"> </p>
	<p class="block_14">"Özgür Şehirler'e tahıl nakliyesi yapma konusunda uzmanlaşmak istiyorum."</p>
	<p class="block_13"> </p>
	<p class="block_14">Masterson ve Lender birbirlerine baktı. Masterson, "Bu genellikle oldukça düşük kazançlı ve düşük riskli bir yatırımdır genç adam; tabii Quegliler saldırı havasında değilse," dedi. "Ama son zamanlarda sakin oldukları için, insan nispeten sönük bir girişimde uzmanlaşmayı istemenin farklı bir sebebi olduğundan kuşkulanıyordu."</p>
	<p class="block_13"> </p>
	<p class="block_14">Roo biraz kızardı. "Yakında böylesi bir nakliye isteğinin artacağına ve Özgür Şehirler'e çok fazla nakliye gerekeceğine inanıyorum, bu yüzden de bazı çok ayaklı seferleri sigorta edecek bir konumda olmayı düşünüyorum."</p>
	<p class="block_13"> </p>
	<p class="block_14">Masterson Lender'a baktı. "Delikanlı bir şeyler biliyor." Öne doğru eğilerek, sesini alçalttı. "Ağzındaki baklayı çıkart Rupert. Ne olursa olsun, katılımına ve verdiğin habere bağlı olarak tam bir hisse alacağına söz veriyorum."</p>
	<p class="block_13"> </p>
	<p class="block_14">Roo masadaki üç kişiye de göz attıktan sonra sessizce, "Çekirge istilası," dedi.</p>
	<p class="block_13"> </p>
	<p class="block_14">"Biliyordum!" dedi Masterson, masaya bir şaplak indirerek.</p>
	<p class="block_13"> </p>
	<p class="block_14">Lender, "Özgür Şehirler'de çekirge istilası olduğunu mu biliyordun?" diye sordu.</p>
	<p class="block_13"> </p>
	<p class="block_14">"Hayır," dedi Masterson. "Bu delikanlının iştahını kabartan bir şeyler olduğunu biliyordum." Tekrar sesini alçaltarak, "O taraflarda üreyen yirmi-yıl çekirgesi denilen bir böcek türü var," dedi.</p>
	<p class="block_13"> </p>
	<p class="block_14">"Önümüzdeki yıl bekleniyorlardı, ama bazen bir yıl önce, bazen de bir yıl sonra geliyorlar. Gerçekten yolda olduklarına dair herhangi bir haber..." Masterson kafasını kaldırıp bir garsona el etti ve garson hemen yanlarına geldi. Masterson, "Bay Crowley ile Bay Hume'un yukarıda olup olmadığına bakar mısın lütfen," dedi. "Eğer oradaysalar, bize katılmalarını rica et." Masterson Roo'ya dönerek, "Kaynağın ne kadar güvenilir?" diye sordu.</p>
	<p class="block_13"> </p>
	<p class="block_14">Roo haberin çalıntı mücevher satan kaçak bir deniz tüccarından geldiğini söylemeye isteksizdi.</p>
	<p class="block_13"> </p>
	<p class="block_14">"Oldukça güvenilir olduğunu söyleyebilirim."</p>
	<p class="block_13"> </p>
	<p class="block_14">Masterson sakalını sıvazladı. "Bu kumarı oynamanın birkaç yolu var. Her birinin kendine göre riskleri ve kazançları var."</p>
	<p class="block_13"> </p>
	<p class="block_14">İki adam yaklaştı ve Masterson oturmalarını işaret etti. Herkesi tanıştırdı. Hume ve Crowley Masterson ile birlikte birkaç farklı sendikaya ortak olan yatırımcılardı. "Buradaki genç arkadaşımız," Roo'yu gösterdi, "bize Özgür Şehirler'de tahıl sıkıntısı çekileceği haberini getirdi. Bu habere nasıl tepki verirsiniz?"</p>
	<p class="block_13"> </p>
	<p class="block_14">"Ne kadarlık bir sıkıntı?" diye sordu, kuşku dolu bakışlara sahip, zayıf bir adam olan Crowley.</p>
	<p class="block_13"> </p>
	<p class="block_14">Roo sesini alçaltıp bir kez daha, "Çekirge istilası," dedi.</p>
	<p class="block_13"> </p>
	<p class="block_14">"Kaynağın kim?" diye sordu göğsü hırıldayan, uysal bakışlı bir adam olan Hume.</p>
	<p class="block_13"> </p>
	<p class="block_14">"İki hafta önce Sarth'a uğrayan Quegli bir tüccar, iş arkadaşıma Margrave Limanı'nın dışında bir çiftlikte çekirgelerin ortaya çıktığından bahsetmiş."</p>
	<p class="block_13"> </p>
	<p class="block_14">Masterson, "Orası ortaya çıkmaları için mantıklı bir yer," dedi.</p>
	<p class="block_13"> </p>
	<p class="block_14">"Eğer çocukluğumdaki kadar kötü olursa," dedi Hume, "Ylith ile Yabon'a da yayılabilirler. Batı'da ciddi bir kıtlık baş gösterebilir."</p>
	<p class="block_13"> </p>
	<p class="block_14">"Ve eğer Uzak Sahil yöresindeki dağları geçerlerse, daha da kötü olabilir," dedi Crowley.</p>
	<p class="block_13"> </p>
	<p class="block_14">Masterson Roo'ya döndü. "Bu habere göre izleyebileceğimiz üç temel yol var genç arkadaşım." Bir parmağını kaldırdı. "Tahılı şimdi almaya çalışıp depolarda saklayarak talebin artmasını bekleyebiliriz." Bir parmağını daha kaldırdı. "Senin önerdiğin gibi yapıp Uzak Sahil'e yapılan tahıl nakliyesi masraflarını sigorta ederek, her bir nakliyatın kârından bağımsız olarak kendi kârımıza bakarız." Üçüncü parmağını kaldırdı. "Ya da tahılı, satın almadan kontrol altına almaya çalışırız." "Opsiyon mu?" diye sordu Crowley.</p>
	<p class="block_13"> </p>
	<p class="block_14">Masterson başını sallayarak Roo'ya, "Opsiyonun ne demek olduğunu biliyor musun?" diye sordu. Roo olduğundan daha zeki görünmenin bu durumda kendi aleyhine olacağına karar verdi. "Pek değil."</p>
	<p class="block_13"> </p>
	<p class="block_14">"Bu bölgedeki bir üretici grubuyla, belli bir fiyata tahıl almak için anlaşma yapabiliriz. Ama tahılı almak yerine, toplam fiyatın küçük bir kısmını ödeyerek tahılı alma hakkını alırız. Eğer tahılı alamazsak opsiyon parasını kaybederiz.</p>
	<p class="block_13"> </p>
	<p class="block_14">"Bunun avantajı, nispeten küçük miktarda altınla, çok büyük miktarda tahılı kontrol edebilmemiz." "Ama riski de, fiyatlar düşünce, her şeyini kaybetmen oluyor," dedi Dash.</p>
	<p class="block_13"> </p>
	<p class="block_14">"Evet," dedi Crowley. "Gerçekten anlamışsın." Masterson, "Önlem olarak piyasadan bir miktar tahıl alıp gerisini de opsiyon ile almamızı öneriyorum," dedi. "Sigorta işi ne olacak?" diye sordu Roo.</p>
	<p class="block_13"> </p>
	<p class="block_14">Masterson, "Hiç de sigortacılığa meraklı olmadım," dedi. "Gemiler batar. Eğer söylediklerin doğru çıkarsa, yüzen her şeyle tahıl gönderiyor oluruz ve gemilerden bazıları muhtemelen batar. Riski başkasının üstlenmesini sağlayıp ufak bir prim veririz." Masterson bir süre sessiz kaldı, ardından, "Sanırım bütün tahılı opsiyonla almalıyız," dedi. "Fiyatlar yükselmezse, satın alacağımız tahılla elde edeceğimiz korumanın bir önemi kalmaz. Riskimizi küçük bir oranda azaltırken, kâr potansiyelimizi çok fazla azaltacağız."</p>
	<p class="block_13"> </p>
	<p class="block_14">Hume iç geçirdi. "Kart oyunlarında hep kazanırsın." Bir süre düşündü. "Ama mantıklı konuştun. Kumar oynuyorsak, bırakın kumar oynayalım." Crowley, "Katılıyorum," dedi.</p>
	<p class="block_13"> </p>
	<p class="block_14">Bütün bunlar Roo için çok hızlıydı. "Bu bize kaça patlayacak?" diye sordu.</p>
	<p class="block_13"> </p>
	<p class="block_14">"Ne kadar altının var?" diye sordu Crowley. Roo sakin kalmaya çalışarak, "Masaya bu hafta yirmi bin altın koyabilirim," dedi.</p>
	<p class="block_13"> </p>
	<p class="block_14">Masterson, "İyi bir meblağ," dedi. "Aramızda yüz bin altına yükseltebiliriz. Bu kadarı bize yetecektir."</p>
	<p class="block_13"> </p>
	<p class="block_14">"Potansiyel kazancımız ne?" diye sordu Dash, Roo'nun yardımcısı olarak görüldüğü gerçeğine aldırış etmeden.</p>
	<p class="block_13"> </p>
	<p class="block_14">Hume gülüp öksürdü. "Özgür Şehirler'de büyük çapta bir tahıl sıkıntısı olursa, bire beş kazanmamız işten bile değil. Yabon'a ve Crydee'ye yayılırsa, bire on."</p>
	<p class="block_13"> </p>
	<p class="block_14">Masterson, "Eğer her şey umduğumuz gibi giderse genç Bay Avery, yirmi bin altınınız önümüzdeki üç ay içinde iki yüz bin altın olabilir," diye ekledi.</p>
	<p class="block_13"> </p>
	<p class="block_14">Roo'nun neredeyse nutku tutuldu, ama Lender, "Ya da hepsini kaybedebilirsin," dedi.</p>
	<p class="block_13"> </p>
	<p class="block_14">Roo sırtından yukarı soğuk bir ürpertinin çıktığını hissetti.</p>
	<p class="block_13"> </p>
	<p class="block_14">Masterson, "Yeni bir sendika kurmayı öneriyorum beyler," dedi. "Krondor Tahıl Tüccarları Birliği olacağız. Gerekli belgeleri hazırlar mısınız Bay Lender?"</p>
	<p class="block_13"> </p>
	<p class="block_14">Ardından Roo'ya dönüp elini uzattı. "Sendikamıza hoş geldiniz Bay Avery."</p>
	<p class="block_13"> </p>
	<p class="block_14">Roo ayağa kalktı ve üç yeni iş ortağıyla ciddiyetle el sıkıştı. Diğer iki adam masadan ayrılırken Masterson, "Yukarıda bize katılabilmeniz için üye olarak adınızı ilan edeceğiz," dedi. Üst kattaki, üye olmayanlara yasak olan özel balkonu gösterdi. Roo'nun, kahve servisi yapmak dışında üst kata ayak basmasına izni olmamıştı. "Sizi kapıya kadar geçireyim."</p>
	<p class="block_13"> </p>
	<p class="block_14">Lender de yanlarından ayrıldı ve ana girişe doğru yürürlerken Masterson elini Roo'nun omzuna koydu. "Altını ne zaman getirebilirsin Rupert?"</p>
	<p class="block_13"> </p>
	<p class="block_14">"Önümüzdeki iki gün içinde Bay Masterson."</p>
	<p class="block_13"> </p>
	<p class="block_14">"Bana Jerome de."</p>
	<p class="block_13"> </p>
	<p class="block_14">"Siz de bana Roo deyin; herkes öyle der."</p>
	<p class="block_13"> </p>
	<p class="block_14">"Pekâlâ Roo. Altını elinden geldiğince çabuk getir. Belgeler imzalanmaya hazır olduğunda Lender ofisine haber gönderir."</p>
	<p class="block_13"> </p>
	<p class="block_14">Kapıya vardıklarında, Roo Duncan'ın içeri girdiğini gördü. Diğer kapıdan da, Roo'nun Jacob Esterbrook olarak bildiği yaşlı bir adam girdi. Ama onun yanında Roo'yu neredeyse sendeletecek güzellikte genç bir kadın yürüyordu. Genç kadını gören Duncan'ın ağzı açık bakakaldığını gördü. Mükemmel, diye düşündü Roo. Saçlarını son moda yaptırtmıştı; yüzünü bukleler çevreliyor ve başının arkasından, altın bir hale şeklinde lüleler sarkıyordu. Koyu mavi kocaman gözleri ve yanaklarında hafif bir kırmızılık vardı. İnce yapılıydı ve soylu gibi hareket ediyordu. "Ah, Esterbrook!" dedi Masterson. "Seninle tanıştırmak istediğim birisi var."</p>
	<p class="block_13"> </p>
	<p class="block_14">Masterson, Esterbrookların arabasının kapısını açtıktan sonra oraya ilk önce varmaya çalışan telaşlı garsona aldırış etmeyerek korkuluktaki sallanan kapıyı açarken, Esterbrook başını salladı.</p>
	<p class="block_13"> </p>
	<p class="block_14">"Sylvia," dedi Masterson, başıyla selam vererek.</p>
	<p class="block_13"> </p>
	<p class="block_14">"İyi günler Bay Masterson," dedi kız Roo'nun kanını kaynatan bir gülümsemeyle.</p>
	<p class="block_13"> </p>
	<p class="block_14">"Jacob Esterbrook," dedi Masterson, "en önemli üyelerimizden birisidir, sizi en yeni üyemiz Bay Rupert Avery ile tanıştırmama izin verin."</p>
	<p class="block_13"> </p>
	<p class="block_14">Esterbrook'un ifadesi değişmedi. Ama bakışlarındaki bir şey Roo'yu rahatsız etmişti. Esterbrook, "Grindle ve Avery mi?" diye sordu.</p>
	<p class="block_13"> </p>
	<p class="block_14">Roo, "Artık Avery ve Oğlu efendim," dedi. Elini uzattı. Esterbrook bir an uzatılan ele baktı, ardından tuttu, çabucak sıktı ve bunun bir formaliteden fazla bir şey olmadığını açıkça belli eden bir şekilde bıraktı. Tavırlarındaki bir şey, Bay Esterbrook'un Barret'in en yeni üyesinden pek hoşlanmadığını anlatıyordu.</p>
	<p class="block_13"> </p>
	<p class="block_14">Ardından Roo Sylvia'nın kayıtsızca kendisine baktığını görünce bir şeyden emin oldu: Krondorlu Esterbrooklar, Rupert Avery'nin arkadaşlığıyla özellikle ilgilenmiyordu. Roo, gözlerini Sylvia'dan alamadığını fark ederek yavaşça Dash'a döndü. "Ah..." diye başladı. "Yeni yardımcımı takdim edebilir miyim?"</p>
	<p class="block_13"> </p>
	<p class="block_14">Sylvia, sanki daha iyi duymak içinmiş gibi çok hafifçe öne eğildi. "Evet?" dedi sessizce. Kontrolü Dash ele aldı. "Dashel," dedi gülümseyip başıyla selam vererek. "Sanırım büyükbabamı tanıyorsunuz."</p>
	<p class="block_13"> </p>
	<p class="block_14">Esterbrook, "Öyle mi?" dedi.</p>
	<p class="block_13"> </p>
	<p class="block_14">"Dük James," dedi Dash yapmacık bir saflıkla.</p>
	<p class="block_13"> </p>
	<p class="block_14">Esterbrook ile kızının tavırları anında değişti. Adam ve kızı gülümsedi ve kızın gülümseyişi genişlerken, Rupert kalbinin daha da şiddetli atmaya başladığını fark etti. "Elbette," dedi</p>
	<p class="block_13"> </p>
	<p class="block_14">Esterbrook, Dash'ın elini tutup içtenlikle sıkarak. "Lütfen kendisine benden selam söyleyin."</p>
	<p class="block_13"> </p>
	<p class="block_14">Sylvia ışık saçan gülümsemesini Roo'ya çevirdi. "Bir ara bize akşam yemeğine gelmelisiniz Bay Avery. Israr ediyorum."</p>
	<p class="block_13"> </p>
	<p class="block_14">Roo başını sallarken güçlükle konuşabildi. "Çok isterim."</p>
	<p class="block_13"> </p>
	<p class="block_14">Dash sırıtarak Masterson'a döndü. "Gitmemiz gerekiyor efendim. Yarın yine geliriz." "İyi günler öyleyse," dedi Masterson. Veda Esterbrook ve kızı tarafından da tekrarlandı. Dash Roo'yu kibarca kapının dışına itti ve çıkarlarken Duncan'ı da kolundan tutup çevirdi. Ağzı açık kalan iki kuzene, "İkinizin de daha önce hiç güzel bir yüz görmediğini sanıyorum," dedi. Roo o gece eve geç gitti. Duncan'ın getirdiği haberlerle uğraşmak yarım gününü almıştı; uyuşturucudan kurtulmak hem mümkün, hem de tehlikeliydi ama kâr potansiyeli çok yüksekti.</p>
	<p class="block_13"> </p>
	<p class="block_14">Ama Katherine böyle bir alışverişle ilgilenebilecek herhangi birini tanımıyordu.</p>
	<p class="block_13"> </p>
	<p class="block_14">Bir de Dash'a kalacak yer bulma sorunu vardı. Roo, Jason ile Dash'ın dükkânda kalmasını sağlamak için, birkaç gün içinde Luis ile Duncan'a kalacak yer ayarlayacağına söz vermişti, ama şimdilik şirketlerine en son katılan kişinin depodaki arabaların üstündeki eğreti tavan arasında uyuması gerekecekti. Krallık'taki en güçlü soylunun torunu bu söylenenlere bozulmuşsa bile, belli etmemişti. Roo, delikanlının nispeten kısa olan yaşamında çok daha kötü yerlerde kalmış olabileceğini tahmin ediyordu. Bir an saraydan tekrar kovulup kovulmadığını sormayı düşündü, ama vazgeçti.</p>
	<p class="block_13"> </p>
	<p class="block_14">Jason ve Roo Sarth'tan gelen mücevherlerden çabucak kurtulma planları yapmak için birkaç saat oturmuştu. Roo'nun teklifinin ayrıntılı olarak taslağını çizmek için Helmut Grindle'ın eski bir iş arkadaşı olan Salador'daki bir mücevher komisyoncusuna gönderilmek üzere bir mesaj hazırlamışlardı ve bu iş bitene kadar hava kararmıştı.</p>
	<p class="block_13"> </p>
	<p class="block_14">Roo eve gitmiş ve kapıyı açmak için anahtarını kullanmıştı. Herkesin çoktan yatmış olduğunu anladı ve sessizce üst kata çıktı. Karanlıkta Karli'nin uyuduğunu gördü. Yanındaki ufak şekli fark edince öne doğru eğildi. Ardından bebeği gördü.</p>
	<p class="block_13"> </p>
	<p class="block_14">Odanın karanlığında bebek şekilsiz, battaniyeye sarılmış bir yığından biraz fazlası gibi görünüyordu ve Roo bebeğin ufak burnunu güçlükle görebiliyordu. İçini güçlü bir babalık duygusunun kaplamasını bekledi, ama hiçbir şey olmadı. Ardından uyuyan karısına baktı ve neredeyse hiçbir şey hissetmedi. Doğrularak iç geçirdi. Yorgunluktandır, dedi kendi kendine. Ve aklı birden önündeki yatırımlarla ilgili endişelerle doldu. Eğer kandırılmışsa, son iki yılda kazandığı her şeyi kaybedecekti. Genç ve her şeye yeni baştan başlayabilecek birisi olmasına rağmen, herhangi bir başarısızlığın, gelecekteki büyüklük ve zenginlik şansını elinden alacağını da biliyordu.</p>
	<p class="block_13"> </p>
	<p class="block_14">Çizmelerini çıkarırken yumuşak bir ses, "Roo?" dedi.</p>
	<p class="block_13"> </p>
	<p class="block_14">Çizmelerinden birini yere bırakırken homurdandı. "Evet," dedi sonra fısıldayarak. "Döndüm." "Nasılsın?" diye sordu Karli.</p>
	<p class="block_13"> </p>
	<p class="block_14">"Yorgunum," dedi Roo. "Sana anlatacak çok şeyim var, ama sabah."</p>
	<p class="block_13"> </p>
	<p class="block_14">Bebek kıpırdandı ve ardından birden ağlamaya başlayınca Roo, "Ne oldu?" diye sordu.</p>
	<p class="block_13"> </p>
	<p class="block_14">Karli karanlıkta doğrulup, "Hiçbir şey," dedi. "Acıktı. Hepsi bu. Gece iki ya da üç kere beslenmesi gerekiyor."</p>
	<p class="block_13"> </p>
	<p class="block_14">Roo bir çizmesi ayağında, diğeri yerde sandalyeye oturdu ve "Bu ne kadar böyle devam edecek?" diye sordu.</p>
	<p class="block_13"> </p>
	<p class="block_14">Karli, "Dört ay, belki daha uzun," dedi</p>
	<p class="block_13"> </p>
	<p class="block_14">Roo ayağa kalktı, çizmesini aldı ve "Eski odanda yatacağım," dedi. "Yarın ikimizin de yorgun olmasının bir anlamı yok. Yapacak bir sürü işim var. Kalktığımda anlatırım."</p>
	<p class="block_13"> </p>
	<p class="block_14">Kapıyı arkasından kapatıp Karli'nin eski odasına gitti. Giysilerini çıkararak, Karli ile birlikte bebeklerini yaptıkları yere uzandı ve karanlıkta aklında şu düşünceler dolanmaya başladı: önce, birkaç ayda on yıllık kâr etme olasılığının sevinci, ardından fakir kalma olasılığının getirdiği korku. Sonra kazandığı parayı nasıl çoğaltacağının planlarını yaptı ve ardından önündeki felaketten en iyi nasıl kurtulabileceğini düşünürken, yükselen korkusunu hissetti. Ama gittikçe uyku bastırırken, aklının büyük mavi gözleri ve altın sarısı saçları olan harika bir yüze ve midesini düğümleyen bir kahkahaya kaydığını fark etti.</p>
	<p class="block_13"> </p>
	<p class="block_14">Sonunda şafakta uykuya daldı.</p>
	<p class="block_13"> </p>
	<p class="block_14">Roo, başı dün gece içki içmiş gibi bulanık bir halde alt kata indi. Karli'yi Abigail'i emzirirken mutfakta buldu ve görev bilinciyle karısını yanağından öptü. "Özledik seni," dedi Karli. "Evde olmak güzel," dedi Roo Rendel ona dumanı tüten bir fincan kahve doldururken. Barret'te çalışırken güne bir fincan kahveyle başlama alışkanlığı edinmişti ve buraya taşındığında yaptığı ilk iş eve kahve almak olmuştu.</p>
	<p class="block_13"> </p>
	<p class="block_14">Roo bebeği inceledi. Küçük şekil, elleri gelişigüzel yönlere hareket edip küçük gözleri açılıp kapanarak annesinin kollarında yatıyordu. Ara sıra onun olduğu tarafa bakıyordu. Roo o arduaz mavisi kürelerin ardında neler olduğunu merak ediyordu. "Bu renk göz hiç görmemiştim," dedi.</p>
	<p class="block_13"> </p>
	<p class="block_14">Karli güldü. "Çoğu bebeğin gözleri bu renktir. Büyüdüğü zaman kahverengi ya da mavi olacaklar." Roo'nun tek söylediği "Öyle mi?" olmuştu.</p>
	<p class="block_13"> </p>
	<p class="block_14">"Yolculuğun iyi geçti mi?" diye sordu Karli.</p>
	<p class="block_13"> </p>
	<p class="block_14">"Çok," dedi Roo. "Bir bilgi edindim." Bir süre sessizliğe gömüldü, ardından bir anda, "Bir sendika kuruyorum," dedi.</p>
	<p class="block_13"> </p>
	<p class="block_14">Karli, "Babam geleceğini başka insanlara bağlama konusunda her zaman dikkatliydi," dedi. Roo Karli'nin neredeyse taptığı merhum kayınbabasıyla kıyaslanacak bir ruh halinde değildi, ama bu yorumu sanki sadece bir gözlemmiş gibi kabul etti. "Riski azalttığı doğru," dedi Roo. "Ama benim hayallerim babanınkilerden çok öte Karli ve sana ve bebeğe zengin bir gelecek hazırlayacaksam, bazı risklere girmeliyim."</p>
	<p class="block_13"> </p>
	<p class="block_14">"Bu yatırım riskli mi?" diye sordu Karli. Aşırı bir endişeden çok, ilgili gibi görünüyordu.</p>
	<p class="block_13"> </p>
	<p class="block_14">Roo inandırıcı bir şekilde omuz silkemeyeceği için sadece, "Evet," dedi.</p>
	<p class="block_13"> </p>
	<p class="block_14">"Bu işin başarılı olacağına inanıyor musun?" Roo başını salladı. "Sanırım birkaç ay içinde hayal bile edemeyeceğin kadar zengin olacağız."</p>
	<p class="block_13"> </p>
	<p class="block_14">Karli hafifçe gülümsedi. "Ben her zaman zengin olduğumuzu düşünmüştüm; bu evin çok ihtişamlı görünmediğini biliyorum, babam dikkat çekmektense daima sade bir görünüşü korumaktan hoşlanırdı. Her zaman güzel yiyeceklerimiz, şarabımız ve yeni kıyafetlerimiz vardı. Bir şey istiyorsam, sadece söylemem yeterli olurdu." Roo'nun yorgunluğu ve siniri bu konuşmayı dayanılmaz bir hale getiriyordu. Kahvesini bitirip kalktı. "Dükkâna gitmem gerekiyor." Karısını bir kez daha görev bilinciyle yanağından öptü ve uykuya dalmış bebeğe göz attı.</p>
	<p class="block_13"> </p>
	<p class="block_14">Çocuk için herhangi bir şey hissedip hissetmediğini düşünmesi Roo'ya çok garip geliyordu. "Akşam yemeğine gelecek misin?" diye sordu Karli. "Tabii ki," dedi Roo. "Neden gelmeyeyim ki?" Yanıt beklemeden hızla evden çıktı. Dükkâna girdiğinde Duncan seslendi. "Nerede kaldın?" Roo sinirli görünüyordu. "Uyuyordum. Bilirsin, gözlerini kaparsın ve uzun bir süre hareket etmezsin."</p>
	<p class="block_13"> </p>
	<p class="block_14">Duncan sırıtıp, "Ah, ölmeyi kastediyorsun," dedi. "Yeni iş ortakların bir an önce Barret'e gitmeni istiyor."</p>
	<p class="block_13"> </p>
	<p class="block_14">"Jason!" diye bağırdı Roo kuzenine arkasını dönerken. "Neredesin?" Jason ve Dash küçük ofisten çıktı ve Jason, "Evet?" dedi.</p>
	<p class="block_13"> </p>
	<p class="block_14">"Altınımız nerede? Kasada mı?"</p>
	<p class="block_13"> </p>
	<p class="block_14">"Evet."</p>
	<p class="block_13"> </p>
	<p class="block_14">"Ne kadar altınımız var?"</p>
	<p class="block_13"> </p>
	<p class="block_14">"Bu hafta ödeme yapmamız gereken yerler var, ama şu anda yirmi bir bin altı yüz kırk yedi altınımız ve birkaç gümüşümüz var."</p>
	<p class="block_13"> </p>
	<p class="block_14">Roo Dash ile Duncan'a, "Kasayı bir arabaya koyup kahve evi ne getirin," dedi. "Ben çıkıyorum." Aceleyle dükkânın ön kapısından sokağa çıktı. Kalabalığın arasında ilerlemesi sanki hayatının en sıkıntılı sınavını vermeye çalışıyormuş gibi hissetmesine yol açmıştı, bu işi bitirmek için çok sabırsızdı.</p>
	<p class="block_13"> </p>
	<p class="block_14">Kahve evine ulaştı ve gözlerini kırpıştıran kapı garsonuna aldırış etmeden doğruca içeri girdi. Başgarson McKeller ona doğru geliyordu ve Roo ikinci kata çıkan merdivenlere doğru giderken, "Hoş geldiniz Bay Avery," dedi.</p>
	<p class="block_13"> </p>
	<p class="block_14">Roo sırıtmasına engel olamadı. Artık bir üyeydi! Basamakları ikişer ikişer çıkıp önceden büyükçe bir servis tepsisi taşıdığı üst kata ulaştı. Etrafa göz atınca Masterson'ın masasını ve orada oturan üç ortağıyla Lender'ı gördü.</p>
	<p class="block_13"> </p>
	<p class="block_14">"Gelebilmene sevindim," dedi Masterson yavan bir şekilde.</p>
	<p class="block_13"> </p>
	<p class="block_14">"Umarım sizi çok bekletmemişimdir," dedi Roo otururken. "Yeni doğmuş bir bebeğim var ve evde işler biraz karışık. Dün gece iyi uyuyamadım."</p>
	<p class="block_13"> </p>
	<p class="block_14">Dört adam da anladıklarını belirten sesler çıkardı ve kendi çocuklarıyla ilgili kısa yorumlar yaptı, ardından Masterson, "İşte beyler: yeni ticaret sendikamızı biçimlendiren belgeler," dedi. Belgelerin birer kopyasını dağıttı ve Roo düzgün bir el yazısıyla yazılmış kâğıtlara baktı.</p>
	<p class="block_13"> </p>
	<p class="block_14">İki kere okudu ve anladığını düşündü, ama emin değildi. Bir paragrafı gösterip, "Bay Lender, bunu bana açıklayabilir misiniz lütfen?" dedi.</p>
	<p class="block_13"> </p>
	<p class="block_14">Lender gösterilen paragrafa baktı. "Bu madde, bu anlaşmaya yatırdığınız altın haricindeki taşınmaz ve taşınabilir mallarınızı herhangi bir zarara karşı koruyor."</p>
	<p class="block_13"> </p>
	<p class="block_14">Roo gözlerini kırpıştırdı. "Anlaşmanın ötesinde nasıl borçlanabiliriz ki?"</p>
	<p class="block_13"> </p>
	<p class="block_14">Masterson, "Genellikle borçlanmayız, ama bazen ortaklık bazında kararlar almayı gerektirecek durumlar ortaya çıkar ve zaman zaman kredi almamız gerekir," dedi. "Eğer nakde ihtiyacımız olur ama elimizde nakit olmazsa, yeni ortaklar almak ya da bir tefeci tek seçeneğimiz olur. Eğer kredi alırsak, kendi kişisel işlerimizi, hatta evlerimizi ve aile yadigârlarımızı da teminat olarak göstermemiz gerekir. Bu normal bir şey..."</p>
	<p class="block_13"> </p>
	<p class="block_14">Roo kaşlarını çattı ama bir şey demedi. Ardından, "Ama hiç kimse bunu onayımız olmadan yapamaz değil mi?" diye sordu.</p>
	<p class="block_13"> </p>
	<p class="block_14">Masterson gülümsedi. "Dört kişiyiz. Bunu yapmak için üçe bir çoğunluk olması gerekir." Roo emin değildi, ama başını salladı. Lender, "Önünüzdeki belgeleri imzalayıp sağınıza geçirir ve ardından tekrar imzalarsanız, bütün kopyaları işleme koyabiliriz," dedi.</p>
	<p class="block_13"> </p>
	<p class="block_14">Bir garson geldi ve Roo kafasını kaldırıp bakmadan kahve ısmarladı. Adının altını dört kere imzaladı ve bitirdiğinde, elinde şehrin yüksek riskli para işi yapan zümresine giriş kartını tutuyordu.</p>
	<p class="block_13"> </p>
	<p class="block_14">"Şimdi," dedi Crowley, "miktarlara gelelim."</p>
	<p class="block_13"> </p>
	<p class="block_14">Hume, "On beş bin altınlık bir konum benim için yeterli," dedi.</p>
	<p class="block_13"> </p>
	<p class="block_14">Crowley, "On beş bin benim için de yeterli," dedi.</p>
	<p class="block_13"> </p>
	<p class="block_14">Masterson, "Bay Avery?" dedi.</p>
	<p class="block_13"> </p>
	<p class="block_14">"Yirmi bir bin altın. Ama hafta sonuna kadar arttırabilirim." Masterson bir kaşını kaldırdı. "Çok iyi.</p>
	<p class="block_13"> </p>
	<p class="block_14">Bu elli bir bin altın demektir." Bir süre masada parmaklarını tıkırdattı. "Bu sabah, Özgür Şehirler'e tahıl nakliyeleri hakkında dikkatli soruşturmalar yapıldığını duydum, bu yüzden de genç arkadaşımızın bir şeylerin peşinde olduğunu düşünmeye başladım. Sendikanın değerini yüz bin altına çıkartacak bir konumu dolduracağım." Üç ortağına baktı. "Eğer içinizden biri daha fazla aracılık yüklenimi yapmakla ilgileniyorsa, o zamanki buğday fiyatına bağlı bir prim karşılığında konumumun üçte birini bırakırım." Lender, "Beyler, kredi mektuplarınız?" dedi.</p>
	<p class="block_13"> </p>
	<p class="block_14">Üç adam ceketlerinin içine uzanıp mektuplarını çıkardı. Roo şaşkın görünüyordu. "Altını buraya getirtiyordum. Birkaç dakika içinde burada olur."</p>
	<p class="block_13"> </p>
	<p class="block_14">Üç adam da güldü. "Bay Avery," dedi Lender, "insanların altınlarını şehrin muhasebe bürolarından birindeki bir hesapta tutması ve parayı kredi mektuplarıyla kullanması olağandır." Sesini alçalttı. "Altının gerçekten verilmesi gerekseydi burada, taşımak için birkaç araba gerektirecek miktarla uğraştığımızı göreceksin."</p>
	<p class="block_13"> </p>
	<p class="block_14">Roo emin değil gibi görünüyordu ama, "Benim böyle bir hesabım yok," dedi.</p>
	<p class="block_13"> </p>
	<p class="block_14">Lender, "Şehirdeki en saygın tefecilik şirketlerinden birinde bir hesap açmanıza yardım ederim," dedi. "Yirmi bir bin altınla ortaklığa katılmak istediğinizi not alıyorum."</p>
	<p class="block_13"> </p>
	<p class="block_14">Roo başını salladı. "Bu hafta daha fazla altın gelirse, Bay Masterson'ın... konumunun bir kısmını satın almak isteyebilirim."</p>
	<p class="block_13"> </p>
	<p class="block_14">Lender başını sallayıp bunu not etti.</p>
	<p class="block_13"> </p>
	<p class="block_14">"Öyleyse hazırız," dedi Masterson.</p>
	<p class="block_13"> </p>
	<p class="block_14">Roo arkasına yaslandı. Burada çalışırken, olanların ayrıntısı hakkında pek bir bilgisi olmamasına rağmen, birazdan olacaklara birkaç kere tanık olmuştu, ama daha önce bu olanlara hiç bu derece hevesli bir ilgi duymamıştı.</p>
	<p class="block_13"> </p>
	<p class="block_14">Lender kalkıp, alt kata yukarıdan bakan korkuluklara gitti ve sesini yükseltti. "Beyler, buğday için opsiyon talep ediyoruz. Krondor Tahıl Tüccarları Birliği adında yeni bir sendika kuruldu. Hafta sonuna kadar değişikliklere tabii olmak üzere, yüz bin altına kadar, en iyi fiyatları bekliyoruz." Miktar söylenince hafif bir uğultu oldu ama ardından ortamdaki ses normale döndü. Yarım saat sonra bir garson bir not getirdi. Garson notu Lender'a verdi, Lender da Masterson'a uzattı ve o da okudu. "Altı gün içerisinde Krondor Limanı'nda teslim edilmek üzere kilesi iki gümüşten elli bin kilelik bir teklif aldık," dedi.</p>
	<p class="block_13"> </p>
	<p class="block_14">Roo kafasında hesap yaptı. Bu on bin altın demekti. Hume, "Hangi koşullarla?" diye sordu. "Yüzde on beş."</p>
	<p class="block_13"> </p>
	<p class="block_14">Crowley güldü. "Dur tahmin edeyim. Amested'den gelmiş." Masterson güldü. "Evet." "Ağız arıyor," dedi Crowley. "Bir şeylerin peşinde olduğumuzu düşünüyor ve ne olduğunu öğrenmek istiyor."</p>
	<p class="block_13"> </p>
	<p class="block_14">Kâğıdı Masterson'dan alıp bir not yazdı. "Ona, kilesi dört bakırdan elli bin kile tahılı yüzde üçten, altmış günden sonra haftalık yüzde beş geç teslimat faiziyle alacağımızı yazdım." Masterson neredeyse kahvesini püskürtecekti. Güldü. "Meraktan çatlayacak."</p>
	<p class="block_13"> </p>
	<p class="block_14">"Bırakalım çatlasın."</p>
	<p class="block_13"> </p>
	<p class="block_14">Hume Roo'ya baktı. "Zamanla Amested ve aşağıdakilerle tanışırsın. Kendini riske atmadan daima kimin ne yaptığını öğrenmeye çalışır. Eğer bir vurgun olduğunu düşünürse, vadeli işlem fiyatından buğdayı şimdi alır ve opsiyonlarımız bittiğinde bize yüksek fiyattan satar. O hayır diyeceğimizi bildiği bir fiyat teklif etti, biz de onun hayır diyeceğini bildiğimiz bir fiyat teklif ediyoruz." Roo, "İyi de, ona neden evet diyeceği bir fiyat teklif etmiyoruz?" diye sordu.</p>
	<p class="block_13"> </p>
	<p class="block_14">Masterson, "Ne demek istiyorsun?" diye sordu.</p>
	<p class="block_13"> </p>
	<p class="block_14">"Demek istediğim, onun sikkeleri de herhangi birisininki gibi altın ve biz bu işten para kazandığımız sürece onun para kazanıp kaybetmesi bizi ilgilendirmez. Bu adamı bir fiyat belirlemek için kullanabilirsek ve haber yayılırsa..." Roo omuzlarını silkti.</p>
	<p class="block_13"> </p>
	<p class="block_14">Crowley'nin kösele gibi suratı geniş bir sırıtışla ikiye ayrıldı. "Zeki bir gençsin, değil mi Avery?" Masterson elini uzatınca Crowley notu ona verdi. Masterson notu buruşturup fırlattı ve genç garsona yeni bir parşömen ve kalem getirmesini işaret etti. İstedikleri gelince bir not yazdı. "Ona ödeyeceğimiz fiyatı açık açık yazacağım. Kilesi bir gümüşten, yüzde onla, altmış gün içinde limana teslim. Yüz bin altın teminatla, bir milyon altına kadar almayı garanti ediyoruz."</p>
	<p class="block_13"> </p>
	<p class="block_14">Yaşlı Hume kahkahasını bastırmaya çalışırken neredeyse gülmekten çatlayacaktı. "Çok komik. Tam olarak yaptığımız da bu, ama yaşlı Amested şimdi de yalan söylediğimizi düşünüp gerçekte neyin peşinde olduğumuzu öğrenmeye çalışacak."</p>
	<p class="block_13"> </p>
	<p class="block_14">Not garsona verildi ve önceki notu gönderene verilmesi söylendi. Birkaç dakika sonra altın sandığı taşıyan Dash ve Duncan göründü. İki garsondan yardım almaları gerekmişti ve Lender hemen ayağa kalkıp, "Haydutlar burayı basmadan önce bu hazineyi bir muhasebe bürosuna götürsek iyi olur," dedi.</p>
	<p class="block_13"> </p>
	<p class="block_14">Altın muhasebe bürosuna yatırıldı, Roo'ya yirmi bir bin altınlık bir kredi mektubu verildi ve mektup Lender'a teslim edildi. Ardından kahve evine döndüler.</p>
	<p class="block_13"> </p>
	<p class="block_14">Günün ilerleyen saatlerinde notlar gelmeye başladı ve Masterson onları okudu, yorumladı ve arada sırada yanıt yazdı. Arada bir sadece, "Hayır," diyor ve notu garsona geri veriyordu.</p>
	<p class="block_13"> </p>
	<p class="block_14">Günün sonunda ayağa kalkıp, "İyi bir başlangıç oldu beyler," dedi. "Yarın görüşürüz."</p>
	<p class="block_13"> </p>
	<p class="block_14">Roo kalktı ve Dash ile Duncan'ın bütün günü onu bekleyerek aşağıda geçirmiş olduklarını fark etti. Aptallığından dolayı kendine lanet etti. Bu yatırım üstündeki endişesi tamamen aklını meşgul etmiş ve işletmesi gereken bir nakliye şirketi olduğunu unutmuştu.</p>
	<p class="block_13"> </p>
	<p class="block_14">"Ofise git ve Jason'a yolda olduğumu söyle," dedi Dash'a. Genç soylu gittiği zaman Roo Duncan'a, "Neden Luis ile kendine iki odalı güzel bir yer aramaya gitmiyorsun," dedi. "Ödemelerimizi aldık. Sizi daha rahat bir yere yerleştirecek paramız var."</p>
	<p class="block_13"> </p>
	<p class="block_14">Duncan sırıttı. "Zamanı gelmişti." Ardından, "Eğer yüksek tabakadan insanlarla zaman geçireceksek kuzen, gardıroplarımız hakkında bir şeyler yapmamız gerekiyor," dedi.</p>
	<p class="block_13"> </p>
	<p class="block_14">Roo aniden, kendini hayatında ilk kez bu kadar kılıksız hissettiğini fark etti. "Sabah hallederiz," dedi.</p>
	<p class="block_13"> </p>
	<p class="block_14">Duncan giderken, Roo, artık bir yatırımcı olduğu gerçeğinin tadını çıkara çıkara Barret'e göz gezdirdi. Tam ayrılacakken, balkonun altındaki bir masanın gölgelerinden bir ses duydu. "Bay Avery, biraz konuşabilir miyiz?"</p>
	<p class="block_13"> </p>
	<p class="block_14">Avery sesin Jacob Esterbrook'a ait olduğunu fark edip masaya doğru ilerledi. Masada iki kişinin oturduğunu gördü ve diğer adamın Tim Jacoby olduğunu anlayınca nabzı hızlanmaya başladı. Jacoby Roo'ya baktı ama Esterbrook, "Sanırım iş arkadaşım Bay Jacoby'yi tanıyorsunuz?" derken hiçbir şey söylemedi.</p>
	<p class="block_13"> </p>
	<p class="block_14">Roo, "Tanışmıştık," dedi.</p>
	<p class="block_13"> </p>
	<p class="block_14">Esterbrook, "Umarım gelecekte ikiniz de anlaşmazlıklarınızı bir kenara bırakırsınız," dedi. Roo ile Tim arasında bir düşmanlık olduğunu bilmiyormuş gibi davranmamıştı. "Gelecekte bu tür anlaşmazlıkların unutulduğunu görmek en içten dileğim olacaktır." Jacoby kalkıp hiçbir şey demeden Roo'ya baktı. Esterbrook'a dönüp, "Yarın görüşürüz Jacob," dedi.</p>
	<p class="block_13"> </p>
	<p class="block_14">O gittikten sonra Esterbrook, "Oturun lütfen," dedi. Roo oturdu ve kahve getirmelerini işaret ettikten sonra Esterbrook, "Bay Jacoby'nin babası ve ben eskiden beri iş arkadaşı ve dahası arkadaşız. Frederick ve ben işe Krondor'da beraber başladık. Arabacı olarak başlamıştık." Roo, "Babam da arabacıydı," dedi.</p>
	<p class="block_13"> </p>
	<p class="block_14">İlk karşılaşmalarından beri, Jacob Esterbrook ona gerçek bir ilgiyle baktı. "Öyle mi?" dedi. Roo başını salladı. "Bir takımı sürebilir misiniz Bay Avery?"</p>
	<p class="block_13"> </p>
	<p class="block_14">Roo gülümseyip, "Sürebilirim Bay Esterbrook," dedi. "Altı atı ter bile dökmeden, sekiz atı da aklımı işe verirsem."</p>
	<p class="block_13"> </p>
	<p class="block_14">Adam, gerçekten keyifle ve hatta belki de etkilenme belirtisiyle güldü. "Bir arabacı. Düşünsene."</p>
	<p class="block_13"> </p>
	<p class="block_14">İç geçirdi. "Belki kızımın seni bu kadar ilginç bulmasının sebebi budur."</p>
	<p class="block_13"> </p>
	<p class="block_14">Esterbrook kızından bahsedince Roo kalp atışlarının hızlandığını fark etti. Elinden geldiğince sakin olmaya çalıştı. "Öyle mi?" dedi sadece biraz ilgiliymiş gibi görünmeye çalışarak.</p>
	<p class="block_13"> </p>
	<p class="block_14">"Sylvia... zor bir çocuktur," dedi Esterbrook. "Kendini düşünen genç bir kadın… Hayallerini neyin süslediğini biraz anlıyorum. Ki bu da, konuyu bize katılmanızı isteme sebebime getiriyor. Kızım bu hafta sonu akşam yemeğinde bize katılmanızı istiyor. Gelir misiniz?"</p>
	<p class="block_13"> </p>
	<p class="block_14">Roo duraksamadı. "Elbette."</p>
	<p class="block_13"> </p>
	<p class="block_14">"Güzel," dedi Esterbrook, kahvesinden bir yudum alarak. "O zaman Bay Jacoby'yi öldürmeye karar verirseniz ne yapacağımızı konuşabiliriz."</p>
	<p class="block_13"> </p>
	<p class="block_14">Roo kendini üstüne bir kova soğuk su dökülmüş gibi hissetti. Sakince, "Ah, bir gün onu öldüreceğim, buna şüphe yok," dedi. "Ortağımı öldürdü."</p>
	<p class="block_13"> </p>
	<p class="block_14">Esterbrook, sanki bu çok önemli değilmiş gibi omuzlarını silkti. "Eh, eğer bundan kaçınmanın bir yolunu bulabilirsek, hayatım daha kolay olur." Fincanını masaya koydu. "Ama haberin olsun, bu aralar sarayla iyi bağlantıları olan bir tek siz değilsiniz. Arkadaşım Frederick Jacoby'nin de güçlü tanıdıkları vardır." Öne eğilerek, "Oğullarını öldürmek zorundaysan, bunu sessizce yap, olur mu?" diye fısıldadı. "Ve eğer fırsatın olursa bana önceden haber ver ki başarabilirsem Jacobylerden biraz uzak durayım." Roo'nun omzuna hafifçe vurarak masanın etrafından dolaştı. "Arabam dışarıda beni bekliyor. Beşincigün sizi akşam yemeğine bekliyorum."</p>
	<p class="block_13"> </p>
	<p class="block_14">Roo, kendini içinde bulduğu bu entrikalarla dolu yeni çevre hakkında düşünerek, bir süre tek başına oturdu. Esterbrook'un cinayetten bahsederken takındığı kibar tavır, onu savaşta tanık olduğu şeyler kadar rahatsız etmişti.</p>
	<p class="block_13"> </p>
	<p class="block_14">Ardından Beşincigün Sylvia'yı göreceğini düşününce kalbi neredeyse göğsünden çıkıyordu. Soğukkanlılığını korumaya çalışarak, Duncan'ın dediğini yapması ve gardırobunu genişletmesi gerektiğini fark etti.</p>
	<p class="block_13"> </p>
	<p class="block_14">Ayağa kalkıp kahve evinden çıktı ve dükkâna gidip Jason önüne iş meselelerini koyana kadar, kendini Sylvia Esterbrook'u düşünmekten alamadı.</p>
	<p class="block_13"> </p>
	<p class="block_14">Hafta boyunca Roo bir rutine girdi. Sabahın ilk ışıklarıyla evden çıktı, dükkâna uğrayıp Luis, Duncan, Jason ve Dash ile günün nakliyelerini gözden geçirdi, ardından Barret'in yerine gitti.</p>
	<p class="block_13"> </p>
	<p class="block_14">Dükkânda yapılması gereken işlere bağlı olarak, bazen ona Duncan ya da Dash eşlik ediyordu.</p>
	<p class="block_13"> </p>
	<p class="block_14">Diğer zamanlarda yalnız gidiyordu.</p>
	<p class="block_13"> </p>
	<p class="block_14">Duncan ofisten çok uzak olmayan, iki odalı küçük bir ev bulmuştu. Roo ona bir aşçı tutmasını söyledi. Jason ve Dash dükkândaki odalarına çekidüzen vermiş ve görünüşe bakılırsa çabucak arkadaş olmuşlardı. Jason Dash'tan birkaç yaş büyük olmasına rağmen, Dash'ın tavırlarından ve konuşmalarından, yaşından daha olgun ve Jason'dan çok daha deneyimli olduğu belli oluyordu. Roo, Duncan'ın dediğini yapıp Lender'ın tavsiye ettiği bir terziye gitti. Adam Roo'ya hem Barret'in yerine, hem de sosyal amaçlara uygun kıyafetler dikti. Duncan çok daha renkli kıyafetleri tercih etmişti ve eski bir paralı askerden çok, bir saray züppesi gibi görünüyordu.</p>
	<p class="block_13"> </p>
	<p class="block_14">Sendikanın kuruluşundan sonraki üçüncü gün yanına Jason geldi ve "Yanlış anlamazsanız size bir şey sorabilir miyim Bay Avery?" dedi.</p>
	<p class="block_13"> </p>
	<p class="block_14">Roo, "Elbette Jason," dedi. "Barret'te Kurt ve diğerleri açığımı yakalamaya çalışırken, bana yardımcı olmaya çalışan bir tek sen vardın; ikimizi arkadaş olarak görüyorum. Ne oldu?"</p>
	<p class="block_13"> </p>
	<p class="block_14">"Kuzeniniz burada tam olarak ne iş yapıyor?" "Ne demek istiyorsun?"</p>
	<p class="block_13"> </p>
	<p class="block_14">"Demek istediğim, Luis tarifelerle ilgilenip seferleri ayarlayarak nakliye programını denetliyor, ben bütün para hesaplarını yapıyor ve işçilerin maaşlarını ödüyorum ve Dash ikimizden birinin ihtiyacı olduğunda Luis'e ya da bana yardım ediyor. Ama Duncan, şey... şey, sadece... etrafta dolaşıyor." Yolda Jacoby'nin arabacısıyla karşılaşmalarını ve Duncan'ın kılıcıyla nasıl yanında yer aldığını düşünen Roo, "Endişeni anlıyorum," dedi. "Bana yardım ediyor diyelim. Başka bir şey var mı?"</p>
	<p class="block_13"> </p>
	<p class="block_14">Jason, "Hayır," dedi. "Ben sadece... şey, neyse. Kahve evine mi gidiyorsunuz?"</p>
	<p class="block_13"> </p>
	<p class="block_14">Roo başını salladı. "Herhangi bir şey için bana ihtiyacın olursa orada olacağım."</p>
	<p class="block_13"> </p>
	<p class="block_14">Roo yarım saat geçmeden Barret'in yerine gitti ve üst katta küçük çaplı bir çılgınlık yaşandığını fark etti. Masterson el ederek masaya gelmesini işaret etti. "Bir şeyler oluyor," dedi.</p>
	<p class="block_13"> </p>
	<p class="block_14">Masanın etrafında, Hume ile Crowley'nin aceleyle bir şeyler yazdığı kâğıt parçalarını sahiplerine götürmek için birkaç garson dolaşıp duruyordu. "Soran nedir?" diye sordu Roo.</p>
	<p class="block_13"> </p>
	<p class="block_14">"Teklif alıyoruz. Hem de bir sürü."</p>
	<p class="block_13"> </p>
	<p class="block_14">Roo'nun alnı kırıştı. "Nereden geliyor?" Masterson, "Tabii ki diğer üyelerden," dedi.</p>
	<p class="block_13"> </p>
	<p class="block_14">"Hayır, yani tahıl nereden geliyor?"</p>
	<p class="block_13"> </p>
	<p class="block_14">Masterson gözlerini kırpıştırdı. "Bilmiyorum."</p>
	<p class="block_13"> </p>
	<p class="block_14">Roo aniden yanıtı kesinlikle bildiğini hissetti. Bir garsonun koluna yapışıp, "Ofisime haber gönder," dedi. "Kuzenim Duncan'ın ya da yardımcım Dash'ın hemen buraya gelmesini istiyorum." Diğerlerine dönüp, "Herhangi bir teklifi kabul ettik mi?" diye sordu.</p>
	<p class="block_13"> </p>
	<p class="block_14">"Henüz değil," dedi Crowley, "ama fiyat düşüyor ve daha fazla düşmeyeceğine inanma eğilimindeyim." "Ne kadar düştü?"</p>
	<p class="block_13"> </p>
	<p class="block_14">"Yüzde sekiz teminatla, üç kile için iki gümüşe düştü."</p>
	<p class="block_13"> </p>
	<p class="block_14">Roo sesini alçalttı. "Diğer aracılardan birinin Düşler Vadisi'nin güneyine birilerini gönderdiğine bahse girerim. Eğer birisi Vadi'nin kuzeyine Kesh buğdayı getiriyor olsaydı, bu fiyatın kabul edilebilir olduğunu düşünür müydünüz?"</p>
	<p class="block_13"> </p>
	<p class="block_14">"Böyle düşünmene sebep olan şey nedir?" diye sordu Masterson.</p>
	<p class="block_13"> </p>
	<p class="block_14">Roo, "Çünkü babası, Vadi'nin yakınındaki sınır dahil, Krallık'ın her köşesine yük taşımış sinsi piçin tekiyim," dedi.</p>
	<p class="block_13"> </p>
	<p class="block_14">Çok geçmeden Duncan göründü ve Roo, "Tüccarlar Kapısı'nın yakınındaki hanlara gitmeni istiyorum," dedi. "Vadilileri dikkatle dinle. Birilerinin Kesh'ten tahıl alıp almadığını, almışlarsa kim olduklarını ve ne kadar tahıl aldıklarını bilmek istiyorum."</p>
	<p class="block_13"> </p>
	<p class="block_14">Duncan aceleyle gittikten sonra Crowley, "Bizim bilmediğimiz birtakım büyü güçleri mi kullanıyorsun, yoksa bu bir tahmin mi?" diye sordu.</p>
	<p class="block_13"> </p>
	<p class="block_14">"Bir tahmin. Ama güneş batmadan önce, sanırım ihtiyacımız olan buğdayın iki katının Vadi'nin batısına doğru yol almakta olduğunu öğreneceğiz."</p>
	<p class="block_13"> </p>
	<p class="block_14">"Neden?" dedi Hume. "Neden böyle düşünüyorsun?"</p>
	<p class="block_13"> </p>
	<p class="block_14">Roo, "Çünkü bu sendikayı batırmak isteseydim ben de bunu yapardım," dedi. Ardından, "Teslimatla ilgili ne tür bir güvence alıyoruz?" diye sordu.</p>
	<p class="block_13"> </p>
	<p class="block_14">"Opsiyonlar teminatlı, eğer opsiyonu teklif eden kişi yükümlülüğünü yerine getiremezse, Kraliyet yasasına göre bütün fiyatı ve ayrıca tahılı gönderemediğimiz için kaybedeceğimiz altını da ödemek zorunda. Bir anlaşma teklif edip teslimatı yapmamak son derece zarar verici olurdu... tabii..." "Tabii ne?" diye sordu Roo.</p>
	<p class="block_13"> </p>
	<p class="block_14">"Tabii Kraliyet Mahkemesi'nde hak talep eden birlik, tasfiye olmamış ve kendi anlaşmalarını ödeyemediği için dava edilmemişse."</p>
	<p class="block_13"> </p>
	<p class="block_14">Roo, "Artık birisinin bizi batırmaya çalıştığını biliyorum," dedi. Bir süre sessiz kaldı. "Kötü kalite buğdayı reddetme şansımız var mı?" Masterson, "Hayır," dedi. "Yalnızca tahıl çürümüşse ya da başka bir şekilde zarar görmüşse teslimatı reddedebiliriz. Neden sordun?" "En düşük fiyatı ödediklerine göre, demek ki buraya en ucuz tahılı getirtecekler." Roo parmağını üç ortağına doğru uzattı. "Bu anlaşmaları kim teklif ediyor?"</p>
	<p class="block_13"> </p>
	<p class="block_14">"Çeşitli gruplar," diye yanıtladı Crowley. "Arkalarında kim var?"</p>
	<p class="block_13"> </p>
	<p class="block_14">Masterson bir şablon çıkarmaya çalışırmış gibi not yığınına odaklandı. Bir süre sonra, "Jacob," dedi.</p>
	<p class="block_13"> </p>
	<p class="block_14">Roo göğsünün sıkıştığını hissetti. "Esterbrook mu?"</p>
	<p class="block_13"> </p>
	<p class="block_14">Hume ve Crowley, "Neden böyle bir işe kalkışsın ki?" diye sordu.</p>
	<p class="block_13"> </p>
	<p class="block_14">Roo, "Korkarım benim hatam," dedi. "Çabucak yoksullaşırsam, kendi işlerini daha kolay yürütebilir. Sizin durumunuz sadece talihsiz bir rastlantı, kişisel bir şey olmadığından eminim." "Ne yapacağız?" diye sordu Crowley.</p>
	<p class="block_13"> </p>
	<p class="block_14">"Eh, en üçkâğıtçı değirmencilerin bile almayacağı buğdayı alamayız." Roo birkaç dakika sessizce durumu düşündü, aniden, "Buldum!" dedi.</p>
	<p class="block_13"> </p>
	<p class="block_14">"Ne buldun?"</p>
	<p class="block_13"> </p>
	<p class="block_14">"Duncan döndüğünde anlatırım. O zamana kadar hiçbir şey yapmayın, hiçbir şey satın almayın." Roo, kendi başına biraz bilgi toplamaya kararlı bir şekilde kalkıp gitti. Günbatımına yakın, Duncan'ı bir handa buldu. Bir köşede, silahlarından ve zırhlarından paralı askerler oldukları belli olan garip giyimli iki adamla birlikte bir masada sessizce oturuyordu. Duncan ona el etti. "Roo, bu arkadaşların ilginç bir hikâyesi var." Roo birkaç maşrapa biranın içilmiş olduğunu, ama Duncan'ın doğduğu günkü kadar ayık ve birasına neredeyse hiç dokunmamış olduğunu fark etti. Roo oturdu ve insanlar birbirine tanıştırıldı. İki paralı asker Roo'ya, Shamata'dan Krondor'daki bir tüccara, Kesh'ten yüklü miktarda tahıl satın almakla ilgili mesaj taşıyan hızlı bir atlı ulağı korumak için kiralandıklarını anlattı. Bitirdiklerinde Roo ayağa kalkti. Masaya küçük bir kese altın alıp, "Baylar, odalarınız, içkileriniz ve yemekleriniz benden," dedi.</p>
	<p class="block_13"> </p>
	<p class="block_14">"Duncan benimle gel."</p>
	<p class="block_13"> </p>
	<p class="block_14">Hızla Barret'in yerine döndü ve üç ortağını üst katta neredeyse yalnız başlarına buldu. Oturdu ve "Birisi Krondor'a muazzam miktarlarda kötü kalite tahıl getiriyor," dedi. "Emin misin?"</p>
	<p class="block_13"> </p>
	<p class="block_14">Crowley o gün daha önce sorduğu soruyu tekrar etti. "Satamayacağın tahılı neden alırsın ki?" Roo, "Birileri anlaşmaları opsiyon üzerinden yaptığımızı biliyor," dedi. "Birileri bütün tutarı ödemek zorunda olduğumuzu, aksi takdirde opsiyon parasını kaybedeceğimizi de biliyor. Bu yüzden şehre, anlaşma talebini karşılamaya yetecek, ama almayı reddedeceğimiz kadar tahıl getiriyorlar. Anlaşma parasını alıp tahılı çöpe atacaklar." "Ama para kaybederler!" dedi Crowley.</p>
	<p class="block_13"> </p>
	<p class="block_14">"Çok değil. Ama sözleşmenin karşılayacağından daha fazlası... Ve amaçlan kâr etmek değil de bizi batırmaksa, küçük bir miktar kaybetmeyi umursamayacaklardır." Hume, "Bu sömürü," dedi.</p>
	<p class="block_13"> </p>
	<p class="block_14">"Oldukça," dedi Masterson, "ama zekice." "Ne yapacağız?" diye sordu Hume.</p>
	<p class="block_13"> </p>
	<p class="block_14">Roo, "Beyler, eskiden askerdim ve artık kararlılığınızı sınamanın zamanı geldi," dedi. "Ya tahıl alımını kesip şu ana kadar yaptığımız anlaşmaları zarar olarak sayacağız, ya da bunu lehimize çevirmenin yollarını arayacağız. Ama ikinci seçenek, şimdiye kadar bu işe yatırdığımız altından çok daha fazlasına mâl olur."</p>
	<p class="block_14"> </p>
	<p class="block_14">"Teklifin nedir?" diye sordu Masterson.</p>
	<p class="block_13"> </p>
	<p class="block_14">"Anlaşma yapmayı keseceğiz. Şu andan itibaren hayır diyeceğiz ve karşı tekliflerimiz kimsenin kabul etmeyeceği kadar düşük, ama hâlâ iş yapmaya devam ettiğimizi bilmelerine yetecek kadar yüksek olacak." "Neden?" diye sordu Crowley.</p>
	<p class="block_13"> </p>
	<p class="block_14">"Çünkü her gün, Jacoby ve Oğulları tarafından sağlanan altmış arabalık devasa bir tahıl nakliyesi Krondor'a geliyor." Hâlâ masanın üstünde duran teklif kâğıtlarından birine göz attı. "Kırk dokuz gün içinde limanda teslim edilmek üzere tabii ki. O buğdayı birilerinin satmak zorunda olduğu ama kimsenin almadığı her gün, şüpheleri artacak, çünkü eğer o tahıl, tümü opsiyon altına alınmadan Krondor'a varırsa, satıcı mallarını denize dökmek zorunda kalacak. Bizi yine de batıracağını varsayarak o tahılı eninde sonunda bizim fiyatımızdan satacaktır." "Buna nasıl karşılık vereceğiz?" diye sordu Hume.</p>
	<p class="block_13"> </p>
	<p class="block_14">"Krondor'daki bütün sözleşmeleri satın alarak. Buğday şehre ulaşana kadar burasıyla Ylith arasındaki her buğday tanesini alırsak, o zaman Özgür Şehirler'e ve Uzak Sahil'e yüksek kaliteli tahıl satabilir, yatırdığımız parayı kurtarabilir ve kâra geçebiliriz." "Kesh'ten gelen tahılı ne yapacağız?" diye sordu Masterson.</p>
	<p class="block_13"> </p>
	<p class="block_14">"Hayvan yemi olarak çiftçilere, orduya, kime olursa satarız. O tahıldan sadece masrafımızı karşılayabilirsek, geri kalanı bizi hayallerimizin ötesinde zengin yapar. Bire yirmi, bire otuz, hatta bire yüz kazanırız."</p>
	<p class="block_13"> </p>
	<p class="block_14">Masterson bir kalem kapıp bir şeyler karalamaya başladı. Neredeyse on dakika sessizce çalıştı. "Şu anki duruma bakılacak olursa, en azından iki yüz bin altına daha ihtiyacımız var. Beyler, daha çok ortağa ihtiyacımız var. Bununla ilgilenin."</p>
	<p class="block_13"> </p>
	<p class="block_14">Crowley ve Hume aceleyle masadan ayrıldı ve Masterson, "Roo, umarım yanılmıyorsundur," dedi. "Bu teklifin zarar etmemesi için vermemiz gereken fiyat ne?"</p>
	<p class="block_13"> </p>
	<p class="block_14">Jerome Masterson güldü. "Tahıl bedava olsaydı bile, bunun 'zarar edemez' olduğunu söyleyemezdim. Bu tahılı depolamamız gerekiyor ve eğer Özgür Şehirlerde kıtlık baş göstermezse, ölmeden önce hepimiz Jacoby ve Oğulları için araba kullanıyor olabiliriz." "Bu gerçekleşmeden cehenneme tekrar yelken açarım," dedi Roo. Masterson bir garsona el edip, "Bana özel konyak şişemle iki bardak getir." Roo'ya dönüp, "Artık bekleyeceğiz," dedi. Roo gelen konyağı içti ve mükemmel buldu. Masterson önündeki not yığınlarına bakıp kaşlarını çattı. "Ne oldu?" diye sordu Roo.</p>
	<p class="block_13"> </p>
	<p class="block_14">"Bu bana çok mantıklı gelmiyor. Sanırım bu işte bir yanlışlık var. Aslında bize aynı grup tarafından aynı anlaşma iki kere teklif edilmiş." Ardından başını salladı. "Ah, işte. Neden hata yaptığımı anlamak kolay... Aynı grup değilmiş. Sadece aynı gruba benziyor." Roo sanki bir şey dinliyormuş gibi kafasını çevirdi. "Az önce ne dedin sen?"</p>
	<p class="block_13"> </p>
	<p class="block_14">"Bu grup şu gruba benziyor dedim," dedi adam, iki notu göstererek. "Neden?"</p>
	<p class="block_13"> </p>
	<p class="block_14">"Çünkü bir yatırımcı hariç aynılar." "Bunu neden yapsınlar ki?" "Açgözlü oldukları için mi?" dedi Masterson. İç geçirdi. "Diğer grubun batacağından şüpheleniyorlarsa, bazen insanlar yerine getirmeye niyetli olmadıkları anlaşmaları teklif eder. Eğer paramızı şimdi alıp bizi batırırlarsa, sözleşmelerin vadesi geldiğinde sadece omuz silkerler. Bunları kime teslim edecekler ki, derler."</p>
	<p class="block_13"> </p>
	<p class="block_14">Omuzlarını silkti. "Belki başımızın belada olduğu haberi yayılıyordur" "Bela," diye tekrarladı Roo. Ardından aklına bir fikir geldi. Bir süre sonra kafasında bir plan şekillendi. Aniden, "Jerome, buldum!" dedi.</p>
	<p class="block_13"> </p>
	<p class="block_14">"Ne buldun?" diye sordu Masterson.</p>
	<p class="block_13"> </p>
	<p class="block_14">"Bunu sadece bizim için kâra nasıl dönüştürebileceğimizi değil, bizi batırmak isteyenleri nasıl batıracağımızı." Gereğinden yüksek sesle konuştuğunu fark etti ve "Eh, batmasalar da, kesinlikle acı çekmelerini sağlayacak," dedi. Ardından sırıttı. "Ama bu buğday işinden nasıl korkunç bir kâr elde edeceğimizi biliyorum." Masterson'ın gözlerinin içine baktı. "Özgür Şehirler'de kıtlık olmasa bile."</p>
	<p class="block_13"> </p>
	<p class="block_14">Masterson aniden dikkat kesildi. Roo, "Garanti veriyorum," dedi.</p>
	<p class="block_7"><img alt="Line" src="images/image.png" class="calibre3"/></p>
	<p class="block_13"> </p>
	<p class="block_3" id="calibre_pb_15"> </p>
</body></html>
