<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>02 - Tüccar Prensin Yükselişi - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_12">-10-</p>
	<p class="block_12">PLANLAR</p>
	<p class="block_13"> </p>
	<p class="block_14">Roo elini kaldırdı.</p>
	<p class="block_13"> </p>
	<p class="block_14">"Sizinle konuşmak istediğim üç şey var," dedi.</p>
	<p class="block_13"> </p>
	<p class="block_14">Karli, Luis ve Duncan ile toplantı yapması için yemek odasını kullanmasına izin vermişti. Roo onları yalnız bırakmasını istediğinde hayal kırıklığını gizlemeyi başarmıştı.</p>
	<p class="block_13"> </p>
	<p class="block_14">Luis Duncan'a göz atınca, adam Roo'nun ne konuşmak istediğine dair hiçbir fikri olmadığını göstermek için omuzlarını silkti.</p>
	<p class="block_13"> </p>
	<p class="block_14">"Dükkânda olmak yerine buradayız çünkü kimsenin bizi dinlemediğinden emin olmak istedim." "Çalışanlarımızdan birinden mi kuşkulanıyorsun?" diye sordu Luis.</p>
	<p class="block_13"> </p>
	<p class="block_14">Roo kafasını iki yana salladı. "Hayır, ama planımızı ne kadar az kişi bilirse, düşmanlarımızın öğrenme riski de o kadar azalır."</p>
	<p class="block_13"> </p>
	<p class="block_14">"Düşmanlar mı?" dedi Duncan. "Kiminle savaş halindeyiz?"</p>
	<p class="block_13"> </p>
	<p class="block_14">Roo sesini neredeyse fısıltı sayılacak bir düzeye indirdi. "Helmut'u öldüren Tim Jacoby adında yürüyen bir pislik parçasıyla." Luis, "Jacoby mi?" dedi.</p>
	<p class="block_13"> </p>
	<p class="block_14">Duncan başını salladı. "Frederick Jacoby adında bir tüccarın oğlu. Jacoby ve Oğulları."</p>
	<p class="block_13"> </p>
	<p class="block_14">Luis kafasını iki yana salladı. "Hiç duymadım."</p>
	<p class="block_13"> </p>
	<p class="block_14">Roo, "Nakliye işinde birkaç ay daha çalış duyarsın," dedi. "En büyük rakibimiz değiller, ama önemliler." Roo öne doğru eğildi. Siniri yüzünden açıkça okunuyordu. "Helmut bana arabasını soyanın Jacobyler olduğunu söyledi."</p>
	<p class="block_13"> </p>
	<p class="block_14">"Şehir Muhafızları'na gidemez miyiz?" diye sordu Luis.</p>
	<p class="block_13"> </p>
	<p class="block_14">"Neyle?" dedi Duncan. "Kanıtımız yok."</p>
	<p class="block_13"> </p>
	<p class="block_14">"Elimizde ölen bir adamın ifadesi var," dedi Luis.</p>
	<p class="block_13"> </p>
	<p class="block_14">Duncan kafasını iki yana salladı. "Bu, Roo soylu ya da nüfuzlu birisi olsaydı işe yarayabilirdi, ama bunu duyan bir rahip ya da en azından bir şehir muhafızı gibi önemli biri değilse, Roo'nun lafına karşı Jacoby'nin lafı olacak."</p>
	<p class="block_13"> </p>
	<p class="block_14">"Ayrıca babasının çok iyi bağlantıları var," dedi Roo. "Batı Toprakları'ndaki bazı büyük ticari işletmelerle çalışıyorlar ve herhangi birisine bir şey söyleyecek olursam, sadece işlerine zarar vermeye çalıştığımı ve bunun doğru olmadığını iddia edeceklerdir."</p>
	<p class="block_13"> </p>
	<p class="block_14">Luis omuzlarını silkti. "Güçlülerin her zaman yaptığı bir şeydir bu; diğerlerinin yapamadığı şeyleri yapabilirler."</p>
	<p class="block_13"> </p>
	<p class="block_14">Roo, "Bu gece Tim Jacoby'ye bir ziyaret yapmamak için kendimi zor tutuyorum," dedi.</p>
	<p class="block_13"> </p>
	<p class="block_14">Luis omuzlarını silkti. "Bunu her zaman yapabilirsin Roo." Öne doğru eğildi, sol işaret parmağıyla Roo'yu gösterirken sakat sağ eli masada duruyordu. "Ama kendine şunu sor: bu seni darağacına geri göndermekten başka neye yarar?" "Bir şeyler yapmalıyım."</p>
	<p class="block_13"> </p>
	<p class="block_14">Luis başını salladı. "Zaman intikam için fırsatlar sunacaktır." Durup düşündü. "Jacoby ve Oğulları dedin Duncan. Bir erkek kardeş mi var?"</p>
	<p class="block_13"> </p>
	<p class="block_14">Duncan, "Evet," dedi. "Tim büyük olan... İnsanların söylediklerine göre Randolph oldukça terbiyeli bir insan, ama ailesine deli gibi bağlı."</p>
	<p class="block_13"> </p>
	<p class="block_14">Luis, "Rodez'de, bir insan diğerine zarar verirse düello yapılır," dedi. "Ama bir aile diğer bir aileye zarar verirse, savaşılır. Bu kuşaklar boyu süren sessiz bir savaş olabilir, ama eninde sonunda ailelerden birisi yok olur."</p>
	<p class="block_13"> </p>
	<p class="block_14">Roo, "Bu işi ayakta tutmak için mücadele etmek zorundayım Luis," dedi. "Savaş açmak bana pahalıya mâl olur."</p>
	<p class="block_13"> </p>
	<p class="block_14">Luis omuzlarını silkti. "Savaş çoktan başladı bile. Sen kazanana ya da kaybedene kadar da bitmeyebilir, ama kimse bir sonraki çarpışmanın bu gece olması gerektiğini söylemiyor. Zamanını bekle. Güçlen. Düşmanının konumunu zayıflat. Sonunda eline fırsat geçtiği zaman, o fırsata sarıl." Sağlam elini sıktı. "Çoğu zaman intikamın soğuk yenen bir yemek olduğunu söylediklerini duyarsın. Bu yanlıştır; seni intikam almaya itecek öfkeyi asla kaybetmemelisin." Roo'nun yüzünü inceledi. "Bağışlamak bazı tapınaklarda erdemdir. Ama erdemli değilsen, düşmanını incelersin." Başını gösterdi. "Düşün. Onu neyin tahrik edeceğini, güçlü ve zayıf yönlerinin ne olduğunu düşün. Ateşi ölgün tutup soğukkanlılıkla plan yap, ancak her şey yerli yerine oturduğunda ateşi canlandır ve sıcak intikam ateşinin tadını çıkar."</p>
	<p class="block_13"> </p>
	<p class="block_14">Roo, sanki öfkesinin gitmesine izin verirmiş gibi yavaşça nefesini koyuverdi. "Pekâlâ. Bekleyeceğiz. Ama adamlarımıza Jacoby ve Oğulları ile ilgili duydukları her şeyi bizimle paylaşmalarını söyleyin."</p>
	<p class="block_13"> </p>
	<p class="block_14">"Konuşmak istediğin bir sonraki şey ne?" diye sordu Duncan. "Bir hanımefendiyi ziyaret etmem gerekiyor da... " Sırıttı.</p>
	<p class="block_13"> </p>
	<p class="block_14">Roo gülümsedi. "Muhasebe defterlerimizi ve kayıtlarımızı Helmut tutuyordu. Bir kısmını anlayabiliyorum, ama bu işte uzman değilim. Aranızda muhasebe defterlerini tutabilecek olan var mı?"</p>
	<p class="block_13"> </p>
	<p class="block_14">Luis kafasını iki yana salladı, Duncan da güldü. "Ben asla hesap yapacak biri olmadım. Bunu biliyorsun."</p>
	<p class="block_13"> </p>
	<p class="block_14">"Öyleyse bu iş için birisini tutmamız gerekiyor." "Kimi?" diye sordu Duncan.</p>
	<p class="block_13"> </p>
	<p class="block_14">Roo, "Bilmiyorum," dedi. "Barret'teki Jason olabilir. Beraber çalışırken sayılarla arası iyiydi; McKeller ona başka birine yaptırmadığı kadar envanter defteri tuttururdu. Tam olarak hatırlayamadığım ayrıntıları... ve kahve çuvallarının sayısını ve fiyatlarını hatırlayabiliyordu. Ona sorarım. Azimlidir. Belki bizim için çalışır."</p>
	<p class="block_13"> </p>
	<p class="block_14">"Ona maaş verebilecek miyiz?" diye sordu Duncan gülerek.</p>
	<p class="block_13"> </p>
	<p class="block_14">Roo, "Sarayla anlaşmamız var," dedi. "De Loungville'den bize kesinlikle zamanında ödeme yapılmasını isteyeceğim, bu bizi idare eder." "Üçüncü şey nedir?" diye sordu Luis.</p>
	<p class="block_13"> </p>
	<p class="block_14">Roo'nun öfkeli ve endişeli ifadesi değişti. "Evleniyorum." Luis, "Tebrikler," dedi. Elini uzattı ve Roo elini sıktı.</p>
	<p class="block_13"> </p>
	<p class="block_14">Duncan, "Karli ile mi?" diye sordu.</p>
	<p class="block_13"> </p>
	<p class="block_14">"Başka kim olabilir?" dedi Roo.</p>
	<p class="block_13"> </p>
	<p class="block_14">Duncan omuzlarını silkti. "Ne zaman?"</p>
	<p class="block_13"> </p>
	<p class="block_14">"Önümüzdeki Altıncıgün. Nikâha gelir misiniz?"</p>
	<p class="block_13"> </p>
	<p class="block_14">"Kesinlikle," dedi Duncan ayağa kalkarak. "Eğer bitirdiysek?"</p>
	<p class="block_13"> </p>
	<p class="block_14">"Gidebilirsin," dedi Roo, kuzeninin hevessiz olmasından dolayı hayal kırıklığı hissederek. Duncan gittikten sonra Luis, "Zor bir sorumluluk üstleniyorsun Roo," dedi.</p>
	<p class="block_13"> </p>
	<p class="block_14">"Ne demek istiyorsun?"</p>
	<p class="block_13"> </p>
	<p class="block_14">Luis, "Beni ilgilendirmez," dedi, "özür dilerim." Roo, "Aklında ne var?" diye sordu.</p>
	<p class="block_13"> </p>
	<p class="block_14">Luis bir süre sessiz kaldıktan sonra, "Kızdan hoşlanıyor gibisin," dedi. "Ama onunla... birisi onunla ilgilenmeliymiş ve bunu yapacak tek kişi de senmişsin gibi hissettiğin için mi evleniyorsun?" Roo inkâr etmek istedi, ama yapamadığını fark etti. "Bilmiyorum. Ondan hoşlanıyorum ve bir eşe... eh, eş eştir, öyle değil mi? Bir eşe ve çocuklara ihtiyacım var."</p>
	<p class="block_13"> </p>
	<p class="block_14">"Neden?"</p>
	<p class="block_13"> </p>
	<p class="block_14">Roo'nun kafası iyice karışmış gibiydi. "Ben... şey, sadece ihtiyacım var. Yani, şehirde önemli bir insan olma konusunda planlar yaptım, bu yüzden bir eşe ve çocuklara ihtiyacım var."</p>
	<p class="block_13"> </p>
	<p class="block_14">Luis bir süre genç adamı inceledi. "Dediğin gibi olsun. Ofise gidip adamlara Altıncıgün nikâhımız olduğunu söyleyeceğim."</p>
	<p class="block_13"> </p>
	<p class="block_14">Roo, "Erik ile Jadow'a yarın ben söylerim," dedi. "Hâlâ şehirdeyse belki Yüzbaşı da gelir." Luis başını salladı. Roo'nun oturduğu sandalyenin arkasından geçerken durdu ve elini genç adamın omzuna koydu. "Mutlu olmanı diliyorum dostum. Gerçekten." "Teşekkür ederim," dedi Roo, Luis giderken.</p>
	<p class="block_13"> </p>
	<p class="block_14">Bir süre sonra odaya Karli girdi. "Gittiklerini duydum."</p>
	<p class="block_13"> </p>
	<p class="block_14">Roo başını salladı. "Onlara Altıncıgün evleneceğimizi söyledim."</p>
	<p class="block_13"> </p>
	<p class="block_14">Karli az önce Duncan'ın oturduğu sandalyeye oturdu. "Emin misin?"</p>
	<p class="block_13"> </p>
	<p class="block_14">Roo zorla gülümsedi. "Elbette eminim," dedi, kızın omzunu okşayarak, ama içinden bu evden çıkıp arkasına bile bakmadan kaçmak geliyordu. "Elbette eminim," diye tekrarladı.</p>
	<p class="block_13"> </p>
	<p class="block_14">Sanki kumaşın ötesini görebilirmiş gibi perdeleri çekili pencereye göz attı ve zihninde ölüm döşeğinde yatan Helmut'un solgun yüzünü gördü. Teni, Roo'nun çaldığı büyük ipek topuyla aynı renk olan kemik beyazıydı ve Roo yüreğinde o ipek topuyla Helmut'un ölümü arasında bir bağlantı olduğunu ve Karli'nin babasının ölümünden sorumlu olduğunu düşünüyordu. Kızın elini okşayan Roo, bu kızdan nefret etse bile, sebep olduğu hatayı telafi etmek için onunla evleneceğini biliyordu.</p>
	<p class="block_13"> </p>
	<p class="block_14">Calis sandalyesini iterek ayağa kalkıp pencerenin önüne gitti. Uzun süre aşağıdaki avluya baktı ve "İçimde bütün bunlarla ilgili kötü bir his var," dedi.</p>
	<p class="block_13"> </p>
	<p class="block_14">Prens Nicholas arkasına yaslandı, yeğenine, ardından başını sallayan Şövalye-Mareşal William'a göz attı. "Bu umutsuz bir kumar," dedi William.</p>
	<p class="block_13"> </p>
	<p class="block_14">Konsey masasının başında oturan Patrick, "Amca, sen bunu kendi gözlerinle gördün," dedi. "O uzak diyara defalarca gittin." Odadakilere göz gezdirdi. "İsteksizliğimin bir kısmının şu Pantathialılarla ilk elden deneyimimin olmayışından kaynaklandığını... itiraf etmeye hazır olduğumu söylemeliyim."</p>
	<p class="block_13"> </p>
	<p class="block_14">Nicholas, "Ne yapabildiklerini gördüm Patrick ve okuduklarıma güçlükle inanıyorum," dedi. Eliyle masada duran kâğıt yığınını gösterdi. Raporlar Krondor, Uzak Sahil, Günbatımı Adaları ve Novindus kıtası arasında gidip gelen gemilere aktarılarak hızlı ulak tarafından getirilmişti. Greylock ile Luis'in ayrılmalarının üstünden bir ay geçmeden Novindus'tan gönderilen raporlar önceki sabah ellerine geçmişti. Ve haberler iyi değildi.</p>
	<p class="block_13"> </p>
	<p class="block_14">Şövalye-Mareşal William'ın yanında oturan Dük James, "Tahminlerimizin aşırı derecede iyimser olduğunu biliyoruz," dedi. "Maharta ve Yılan Nehri Şehri'ndeki tersaneleri yok etmek bize düşündüğümüz kadar zaman kazandırmadı."</p>
	<p class="block_13"> </p>
	<p class="block_14">"On yıl," dedi Calis. "Tersaneleri yeniden inşa etmelerinin, onarmalarının ve o orduyu okyanusun ötesine taşıyacak kadar büyük bir filo yapmalarının on yıl süreceğini düşündüğümü hatırlıyorum." Patrick, "Şimdi ne düşünüyorsun Yüzbaşı?" diye sordu.</p>
	<p class="block_13"> </p>
	<p class="block_14">Calis iç geçirdi. Bu, Yıldızlimanı'ndan döndüğünden beri, odadakilerin ondan gördüğü ilk duygu dışavurumuydu. "Dört, belki beş..."</p>
	<p class="block_13"> </p>
	<p class="block_14">Nicholas, "Elindeki bütün kaynakları o tersaneleri tekrar inşa etmek ve o filoyu yola çıkarmak için kullanmaya hazır olan bir düşmana güvenemeyiz," dedi.</p>
	<p class="block_13"> </p>
	<p class="block_14">"Kıtadaki nüfus son kişisine varana dek yok olsa bile bunu umursamayan bir düşmana güvenemeyiz," dedi William. O da artık daha fazla oturmaya dayanamayacakmış gibi sandalyesini itip ayağa kalktı. "Kendimizi savunmak için hazırlanıyoruz ve bunu, Pantathialılara okyanusu geçip bizimle savaşmalarını kabullendiğimizi düşündürecek kadar açık yapıyoruz."</p>
	<p class="block_13"> </p>
	<p class="block_14">Calis'in yanına gitti. "Ama farkında olmadıkları bir avantajımız var; yuvalarının nerede olduğunu bildiğimizi bilmiyorlar."</p>
	<p class="block_13"> </p>
	<p class="block_14">Calis soğuk bir şekilde hafifçe gülümsedi. "Umursayacaklarını sanmam." William'ın yanından geçip Nicholas'ın karşısında durdu ve Prens Patrick'e, "Majesteleri, bu görevin bize herhangi bir şey kazandıracağından emin değilim," dedi.</p>
	<p class="block_13"> </p>
	<p class="block_14">Patrick, "Bunun bize hiçbir kazanç sağlamayacağını mı düşünüyorsun?" diye sordu. William, "Varsayımımız bunu beklemedikleri üzerine kurulu. Arkalarından gizlice sokulup yuvalarını yok edeceğiz," dedi.</p>
	<p class="block_13"> </p>
	<p class="block_14">Calis bir öğretmen gibi parmağını havaya kaldırdı. "Sorun da bu: varsayım." Dönüp William'a baktı. "Bu yaratıklardan şu ana kadar öğrendiğimiz her şey bize onların diğerleri gibi düşünmediğini gösteriyor. Öldürdükleri gibi isteyerek ölüyorlar. Hayattaşı'nı ele geçirirken son çocuklarına kadar katletsek bile bunu umursamayacaklardır. 'Hanımlarının hizmetindeki yarı tanrılar olacaklarına inanıyorlar ve ölüm onları korkutmuyor."</p>
	<p class="block_13"> </p>
	<p class="block_14">Patrick'e dönerek, "Gideceğim Patrick," dedi. "Gidip senin için öldüreceğim ve gerekirse, öleceğim. Ama içeri girip çıkmayı basarsam bile, geride kalanlar peşimize düşecektir. Sanırım bu yaratıkları asla anlayamayacağız."</p>
	<p class="block_13"> </p>
	<p class="block_14">"Daha iyi bir fikrin var mı?" diye sordu Nicholas.</p>
	<p class="block_13"> </p>
	<p class="block_14">William elini Calis'in omzuna koydu. "Eski dostum, diğer tek seçeneğimiz beklemek. Ne olursa olsun geleceklerse, bu baskını yapmak bize ne kaybettirir?" Calis'in ses tonu ifadesizdi. "Yalnızca daha fazla adamın hayatı..." William, "Askerlerin işi budur Yüzbaşı," dedi.</p>
	<p class="block_13"> </p>
	<p class="block_14">"Bu, bundan hoşlanmak zorunda olduğum anlamına gelmez," diye karşılık verdi Calis. Rütbeler arasındaki farka rağmen, iki adam eskiden beri arkadaştı ve William arkadaşının ses tonuna ya da saygısızlığına kızgınlık göstermedi. Bu özel toplantıda rütbeler bir kenara bırakılmıştı ve herkes onun Taç için değerli olduğunu ve güvenirliliğini defalarca kanıtladığını biliyordu. Genç olmasına rağmen -neredeyse yirmi besindeydi- Patrick goblinler ve kara elflerle savaşarak kuzey sınırında üç yıl geçirmişti. Calis Prens Patrick'ten çok az daha büyük görünürken, William ellilerinin sonunda görünüyordu, ama aslında Calis aşağı yukarı William ile aynı yaştaydı.</p>
	<p class="block_13"> </p>
	<p class="block_14">"Ya işe yaramazsa?" diye sordu Calis.</p>
	<p class="block_13"> </p>
	<p class="block_14">Yanıt veren James oldu. "O zaman işe yaramaz."</p>
	<p class="block_13"> </p>
	<p class="block_14">Calis dikkatle yaşlı adama bakıp acı bir kahkaha attı. Arkadaşına göz atarak, "Bu gibi sorular sorduğun zamanları hatırlıyorum Nicky," dedi.</p>
	<p class="block_13"> </p>
	<p class="block_14">Nicholas, "Hiçbirimiz eskisi gibi genç değiliz Calis," dedi. Patrick, "Ne zaman gidiyorsun?" diye sordu.</p>
	<p class="block_13"> </p>
	<p class="block_14">Calis, "Hazır olmamıza daha aylar var," dedi. "Bu odadakilerin dışında güvenebileceğim yalnızca dört adam var: de Loungville, Greylock, Erik ve Jadow. Hepsi de orada ne olduğunu gördü ve riskleri biliyor. Son iki seferden hayatta kalan iki kişi daha var, ama Erik ve Jadow henüz bilmemesine rağmen bu dördü lider. Geri kalanlar, sadece emirleri uygulayan adamlar. Asker olmak için iyi, lider olmak için yeterli değiller." Patrick, "Nasıl ilerleyeceksiniz?" diye sordu.</p>
	<p class="block_13"> </p>
	<p class="block_14">Calis gülümsedi. "Arkalarından dolaşacağız." Son yirmi yıldır, dünyanın öteki tarafında bulunan kıtadan yeni bilgiler geldikçe tekrar tekrar çizilen duvardaki büyük haritanın önüne geçti. "Her zamanki gibi Günbatımı Adaları'ndan yola çıkacağız, ama burada," uzun ada zincirinin altı yüz elli kilometre güneyindeki boş bir yeri gösterdi, "güzel bir doğal limanı olan, kimsenin bilmediği bir kara parçası var. Oradan başka bir gemiye geçeceğiz." "Başka bir gemiye mi?" diye sordu Patrick.</p>
	<p class="block_13"> </p>
	<p class="block_14">Nicholas yanıt verdi. "Düşmanımız şimdiye kadar Batı Donanması'ndaki bütün gemilerin listesini çıkarmıştır. Her birini donanımından, ufukta gördükleri an tanıyabilirler. Ayrıca 'ticaret gemilerimiz'in aslında kamufle edilmiş kraliyet savaş gemileri olduğunu bildiklerinden şüphem yok."</p>
	<p class="block_13"> </p>
	<p class="block_14">"Novindus'a neyle gideceksiniz?" diye sordu Patrick. "Yeni bir gemiyle mi?"</p>
	<p class="block_13"> </p>
	<p class="block_14">"Hayır, çok eski bir gemiyle," dedi Calis. "Brijanler gibi gideceğiz."</p>
	<p class="block_13"> </p>
	<p class="block_14">"Brijanler mi? Keshli akıncılar mı?" diye sordu William hafifçe gülümseyerek.</p>
	<p class="block_13"> </p>
	<p class="block_14">Nicholas, "Ejder gemilerinden biri elimizde," dedi. "Roldem donanması iki yıl önceki baskında bir tane ele geçirmişti." Roldem, uzun süredir Adalar Krallığı'nın müttefiki olan küçük bir ada krallığıydı. "Roldem Kralı onu bize 'ödünç vermeyi' kabul etti. Aşağı Kesh'in çevresinde sessizce yol alıyordu." Nicholas gülümsedi. "Raporlara göre birkaç kere başka Brijan ejder gemileri ses mesafesine girmiş. Roldemli kaptan el sallayıp gülümsemiş ve ilerlemeye devam etmiş, soru sorulmamış." William güldü. "Kibirli domuzlar onlardan olmayan birilerinin kendi sularında yelken açtığını hayal bile edememişlerdir."</p>
	<p class="block_13"> </p>
	<p class="block_14">Calis, "Aynı tepkiyi alacağımızı umuyorum," dedi.</p>
	<p class="block_13"> </p>
	<p class="block_14">"Ne?" dedi Patrick.</p>
	<p class="block_13"> </p>
	<p class="block_14">"Novindus'a gitmek için batıya yelken açmayacağım. Kesh Boynuzu'nun altından geçip doğuya gideceğim, ardından artık Yeşil Deniz olarak bildiğimiz okyanusu geçip Ispar şehri yakınlarındaki küçük bir köye varacağım." Devam ederken haritayı gösterdi. "Batılarından çıkacağız. Umarım bizim gemileri diğer tarafta arıyorlardır. Her zaman Yılan Nehri Şehri'nden yelken açıyorduk. Eğer yolumuz kesilirse, rotasının dışına çıkmış ve kıtalarının etrafından dolaşan Brijan tüccarları olduğumuzu söyleyeceğiz."</p>
	<p class="block_13"> </p>
	<p class="block_14">Patrick, "Sence bunu yutarlar mı?" diye sordu.</p>
	<p class="block_13"> </p>
	<p class="block_14">Calis omuzlarını silkti. "Bunun daha önce de olduğunu duydum. Deniz buzulları yakınında doğuya doğru hareket eden hızlı bir akıntı var ve eğer Kesh'in güneyinde o akıntıyı yakalayabilirseniz, Keder Limanı'ndaki parmağa benzeyen büyük bir buz kütlesine kadar Yeşil Deniz'i geçip gidebilirsiniz. Bu gemiler yöre halkı tarafından fark edilecek kadar yaygın değil, ama oraya giden ilk Keshli deniz akıncıları biz olmayacağız." Patrick, "Sonra?" diye sordu.</p>
	<p class="block_13"> </p>
	<p class="block_14">Calis, "At alacağız, kıyafetlerimizi değiştireceğiz ve gece gizlice şehirden çıkıp kuzeye yöneleceğiz," dedi. Ispar'ın batısındaki denize kadar inen dağ sırasının güney ucunu gösterdi. "Son yolculuğumuzda o mağaralardan çıkmak için kullandığımız girişi çok fazla sorun yaşamadan bulabilirim."</p>
	<p class="block_13"> </p>
	<p class="block_14">Hiç kimse bundan kuşku duymuyordu. Calis'in iz sürme becerilerinin efsanevi olduğu düşünülüyordu. Calis'in mirası eşsizdi ve büyük ölçüde doğaüstüydü.</p>
	<p class="block_13"> </p>
	<p class="block_14">Patrick, "Pekâlâ," dedi. "Sonra?"</p>
	<p class="block_13"> </p>
	<p class="block_14">Calis omuzlarını silkti. "Pantathialıları yok edeceğiz."</p>
	<p class="block_13"> </p>
	<p class="block_14">Patrick'in gözleri büyüdü. "Yanına kaç adam almayı düşünüyorsun?" "On grup. Altmış adam."</p>
	<p class="block_13"> </p>
	<p class="block_14">"İncelediğim bütün raporlarda büyü kullanıcısı oldukları yazılı bu yaratıklardan oluşan bir ulusu, altmış adamla mı yok etmeyi planlıyorsun?"</p>
	<p class="block_13"> </p>
	<p class="block_14">Calis, "Asla kolay olacağını söylemedim," dedi.</p>
	<p class="block_13"> </p>
	<p class="block_14">Patrick Nicholas'a baktı. "Amca?"</p>
	<p class="block_13"> </p>
	<p class="block_14">Nicholas, "Calis bir şeyin yapılabileceğini söylüyorsa, o şeyin yapılabileceğini yirmi yıl önce öğrendim," dedi. Calis'e bakarak, "Planın nedir?" diye sordu.</p>
	<p class="block_13"> </p>
	<p class="block_14">"Planım," dedi Calis, "güçlerinin büyük bir çoğunluğunun Zümrüt Kraliçe'nin ordusuyla birlikte olacağı." Haritada Maharta ile Yılan Nehri Şehri'nin arasını gösterdi. "Onları kalabalık sayılarda hiç görmedik. Mağaralarda gördüğümüz grup yirmi kişiden fazla değildi ve bu, karşılaştığımız en kalabalık gruptu. Onları sadece üzerimize kötülük gönderebilme becerilerine göre değerlendirdik, ama asla sayıca güçlerini sorgulamadık." Yüzünden tatsız bir ifade geçti. "Gördüğüm kreşlerden biri çok fazla korunmuyordu. Yarım düzine yetişkin, bir düzine ya da biraz fazla çocuk ve yirmi tane yumurta. Hiç dişi görmedim."</p>
	<p class="block_13"> </p>
	<p class="block_14">Patrick, "Bütün bunlar ne anlama geliyor?" diye sordu.</p>
	<p class="block_13"> </p>
	<p class="block_14">Calis, "Pug ve Nakor bu yaratıkların doğal olmadıklarına inanıyor," dedi. Masaya dönüp oturdu. "Onların kadim Ejderha Lordu Alma-Lodaka tarafından yaratıldıklarını söylüyorlar." Calis bakışlarını bir an önüne çevirince, William ile Nicholas bu garip yarı elfin, hiçbir elfin elf olmayanlara açıklamak istemeyeceği bir bilgiyi açıkladığını anladı. Yarı insan doğası böyle bir kısıtlama hissetmiyor ve Yılan Adamlar ile ilgili tüm konularda açık sözlü davranmasının daha büyük bir iyiliğe hizmet ettiğini biliyordu, ama bu yine de, elf yarısının bunu daha kolay kabul etmesini sağlamıyordu. Bu tür şeyler öğretilmiyordu; bunlar doğuştandı.</p>
	<p class="block_13"> </p>
	<p class="block_14">"Eğer durum böyleyse, bu düşük doğum oranını açıklar. Ya da belki de asla büyük bir nüfusa sahip olmamışlardı. Böceklerde olduğu gibi kraliçeleri bile olabilir ya da belki dişileri tuttukları özel bir bölge vardır. Bilmiyoruz. Ama eğer bir kreş varsa, dişiler uzakta olamaz."</p>
	<p class="block_13"> </p>
	<p class="block_14">Patrick, "Hâlâ anlamadığım bir şey var," dedi. "Eğer savaşan erkeklerin ve büyücülerin çoğu Zümrüt Kraliçe'nin ordusuyla birlikteyse, bu üreme mağaralarına saldırmamızın bize ne gibi bir yararı olacak?" Gözleri ardına kadar açılırken sözcükleri yavaş yavaş yok oldu. "Yavruları öldürmeye mi gidiyorsunuz?" diye sordu, neredeyse şaşkınlıkla nefesi kesilerek.</p>
	<p class="block_13"> </p>
	<p class="block_14">Calis'in yüz ifadesi sakindi. "Evet."</p>
	<p class="block_13"> </p>
	<p class="block_14">"Masumlara karşı savaş açmaktan söz ediyorsun sen!" dedi Patrick, sesi öfkeli bir tona bürünerek. "Belki Keshli Köpek Askerler kadınları ve çocuklan öldürebilir, ama bir Krallık savaşı sırasında bunu yapmaya çalışan son adam, ordudaki eratın önünde asılmıştı." Nicholas Calis ile göz göze geldi, ardından başını salladı.</p>
	<p class="block_13"> </p>
	<p class="block_14">Konuşan Dük James idi. "Patrick, burada yenisin ve bizim bildiklerimizi bilmiyorsun-" "Lordum," diye araya girdi Prens, "büyükbabamın gençliğinden beri ve Rillanon'da babamın baş danışmanıyken yüksek mevkilerde bulunduğunuzun farkındayım, ama artık Batı Toprakları'nı ben yönetiyorum. Madem bilmem gerektiğini düşündüğünüz şeyler vardı, neden bilgilendirilmedim?" Dük James Prens Nicholas'a baktı.</p>
	<p class="block_13"> </p>
	<p class="block_14">Yeğeninin doğasını bilen Nicholas arkasına yaslandı. Yeni Krondor Prensi kendini öfkeli, alıngan, huysuz ve bulunduğu konumda çok güvende hissetmeyen genç bir adam olarak ortaya koyuyordu, bu yüzden gerçek ya da değil, her hiçe sayılma olarak algıladığı her türlü durumu abartma eğilimindeydi.</p>
	<p class="block_13"> </p>
	<p class="block_14">İdareyi Şövalye-Mareşal William aldı. "Majesteleri," diye başladı, genç adamın unvanını vurgulayarak, "bence Calis'in söylemeye çalıştığı şey, şu anda önünüzdeki kâğıtlarda sadece kuru birer rapor olarak duran o olaylar sırasında hepimizin burada olduğuydu." Kısa bir duraklamanın ardından devam etti. "Bu yaratıkların verebilecekleri zararı ilk elden gördük."</p>
	<p class="block_13"> </p>
	<p class="block_14">Ardından konuşan Calis idi. "Zehirli bir yılanı doğası öyle olduğu için öldürmez miydiniz?" Patrick Calis'e baktı. "Devam et."</p>
	<p class="block_13"> </p>
	<p class="block_14">Calis, "Sınırlarınızın içinde, bir zamanlar Kesh'e ait olan şehirler var," dedi. "Ama ataları Yüce Kesh İmparatoru'na sadık olmasına rağmen, o şehirlerde yaşayan insanlar Krallık'ta doğdular. Bu onlar için fark etmiyor. Krallık'ta büyüdüler, Kral'ın Dili'ni konuşuyorlar ve hepimiz gibi, burayı anayurtları olarak düşünüyorlar."</p>
	<p class="block_13"> </p>
	<p class="block_14">"Bunun konuştuğumuz konuyla ne ilgisi var?" diye sordu Prens Patrick.</p>
	<p class="block_13"> </p>
	<p class="block_14">"Birebir ilgisi var," dedi Calis. Dirseklerini masaya dayayarak öne eğildi. "Bu yaratıkların masum doğduklarını düşünebilirsiniz.</p>
	<p class="block_13"> </p>
	<p class="block_14">Ama durum böyle değil. Onlar hakkında bildiğimiz her şey, yumurtadan çıktıkları andan itibaren nefret ederek doğduklarını söylüyor. Bu şekilde yaratılmışlar. Bütün yetişkinleri ve çocukları öldürüp yumurtaları alsak ve onları bu sarayda yumurtadan çıkartıp burada büyütsek bile, bizden nefret edecek bilince gelecekler ve son derece hatalı bir şekilde, inandıkları 'kayıp tanrıçalarını' geri getirmenin yollarını arayacaklardır. Bir yılanın ısırıp zehirlemesi gibi, bu onların doğasında var. Ancak bir yılanın kendine hakim olabileceği kadar kendilerine hakim olabilirler."</p>
	<p class="block_13"> </p>
	<p class="block_14">Prensin bocaladığını gören Calis devam etti. "Bir gün, moredhel dediğiniz Kara Yol Kardeşliği ile antlaşma yapabilirsiniz. Uzak bir gelecekte, goblinlerin Krallık yasalarına itaat ettiğini ve kasaba pazarlarımızı ziyaret ettiğini görebilirsiniz. Yüce Kesh ile sınırlarımızın açıldığını ve iki ulus arasında özgürce yolculuk edildiğini görebilirsiniz. Ama bir Pantathialı nefes aldığı sürece bu dünyada bir an bile barışı tadamazsınız. Çünkü entrika çevirmek, öldürmek ve Sethanon'daki Hayattaşı'nı ele geçirmek ve onları yaratan Ejderha Lordu 'kayıp tanrıça' Alma-Lodaka'yı geri getirmek için ne yapılması gerekiyorsa onu yapmak doğalarında var."</p>
	<p class="block_13"> </p>
	<p class="block_14">Patrick uzun bir süre sessiz kaldıktan sonra, "Ama sen soykırımdan bahsediyorsun," dedi. Calis, "En azından altı ay daha buradayım Majesteleri," dedi. "Aklınıza daha iyi bir plan gelirse, dinlemek için burada olacağım." Bir sonraki cümlesini çok daha vurgulu bir hale getireceği için sesinin tonunu alçalttı. "Ama gitmemi yasaklasanız bile, yine de giderim. Bir Krallık gemisiyle olmazsa, bir Queg ya da Kesh gemisiyle. Bu yıl olmazsa, önümüzdeki ya da ondan sonraki yıl. Çünkü bunu yapmazsam, er ya da geç yılan rahipler Hayattaşı'nı ele geçirecek ve hepimiz yok olacağız."</p>
	<p class="block_13"> </p>
	<p class="block_14">Patrick çok uzun bir süre kımıldamadan oturdu. Sonunda, "Pekâlâ," dedi. "Başka çaremiz yok gibi görünüyor. Ama içinizden herhangi biri bunu değiştirecek bir şey öğrenirse, hemen bilmek istiyorum." Ayağa kalkıp William'a, "Durumun sakin kalmasına dikkat edin, ama hazırlıklara başlansın," dedi.</p>
	<p class="block_13"> </p>
	<p class="block_14">Prens ayrıldı. James William'a döndü. "Konuşmamız gereken bir şey daha var."</p>
	<p class="block_13"> </p>
	<p class="block_14">William gülümsedi ve kendisinden biraz daha uzun olan Düke baktı. "Neler oluyor Jimmy?" James Calis ve Nicholas'a, ardından da William'a baktı. "Helmut Grindle dün gece şehir kapılarının dışında öldürülmüş."</p>
	<p class="block_13"> </p>
	<p class="block_14">William, "Grindle mı?" dedi. "Roo Avery'nin ortağıydı."</p>
	<p class="block_13"> </p>
	<p class="block_14">Nicholas, "Kesinlikle," dedi. "Üstelik potansiyel bir müttefikti de. Onun gibi tüccarları desteklememiz gerekiyor."</p>
	<p class="block_13"> </p>
	<p class="block_14">William James'e baktı. "Herhangi bir şüpheli var mı?"</p>
	<p class="block_13"> </p>
	<p class="block_14">"Ajanlarımız Grindle'ın ölümünün arkasında Frederick Jacoby ya da oğullarından birinin olduğundan neredeyse emin ve Jacobyler hâlihazırda Jacob Esterbrook ile müttefik. Esterbrook çok nüfuzlu bir adam, hem burada hem de Kesh'te." James bir an sessiz kaldıktan sonra, "Şimdilik, Bay Avery'nin ortağını kimin öldürdüğü hakkında çok fazla şey öğrenmemesini umalım," dedi. "Ya biliyorsa ya da kuşkuları varsa?" diye sordu Calis. "Roo Avery'yi tanırım. Zekidir ve Grindle, katilini teşhis etmek için yeterince uzun süre bilincini toparlamış olabilir."</p>
	<p class="block_13"> </p>
	<p class="block_14">"Olabilir, ama Bay Avery Jacob Esterbrook ve dostlarına herhangi bir sorun çıkartmadığı sürece fark etmez." Gülümsedi. "Bize vergi ödemek için çok çalışıp kâr eden tüccarlara ihtiyacımız var, birbirini öldürenlere değil."</p>
	<p class="block_13"> </p>
	<p class="block_14">William, "Bu durumda, bizim çıkarımız için o serveti riske atma zamanı geldiğinde işbirliği yapacaklar mı?" diye sordu.</p>
	<p class="block_13"> </p>
	<p class="block_14">James arkadaşına baktı. "Sen savaşla ilgilen Willy, ben de savaş için para sağlayayım. Krallık tüccarları, bize yardım etmezlerse her şeylerini kaybedeceğini anlayınca yola geleceklerdir." Odadakilere göz gezdirdi. "Şu anda Şakacılar olmalarını istediğim yerde; saltanat olmasını istediğim yerde ve çok yakında ihtiyacım doğrultusunda kullanmak üzere Krallık'ın servetine de sahip olacağım. Ve eğer bu savaşı finanse etmek için halkımızın kanını emmem gerekiyorsa, emeceğim. Unutmayın, bu odada Sethanon'da bulunmuş olan tek kişi benim."</p>
	<p class="block_13"> </p>
	<p class="block_14">Hiç kimsenin daha fazla açıklama duymaya ihtiyacı yoktu. Nicholas'ın, William'ın ve Calis'in babası Sethanon'da bulunmuştu ve Pantathialılar ilk kez Hayattaşı'nı ele geçirmeye çalıştığında neler olduğunu yıllar boyunca ayrıntılarına kadar dinlemişlerdi, ama James oradaydı. William, "Benim de birazdan sarayda bulunmam gerekiyor," dedi. "İzin verirseniz, önce diğer konuları halletmek istiyorum. James?"</p>
	<p class="block_13"> </p>
	<p class="block_14">Dük başını salladı. William ayrıldıktan sonra, James Calis'e, "Bu intihar görevine yanında kimleri götüreceksin?" diye sordu.</p>
	<p class="block_13"> </p>
	<p class="block_14">Calis kimlerden bahsedildiğini biliyordu. "Bobby, Greylock ve Erik. İki ast çavuştan en zeki olanı o."</p>
	<p class="block_13"> </p>
	<p class="block_14">"O halde onu burada bırak," dedi James. "İçlerinden birini öldürteceksen, başarısız olman durumunda bana hizmet etmesi için daha zeki olanını burada bırak. Onun yerine yanına Jadow'u al." Calis başını salladı. "Tamam."</p>
	<p class="block_13"> </p>
	<p class="block_14">"Bobby'yi de burada bırak."</p>
	<p class="block_13"> </p>
	<p class="block_14">Calis, "Bunu asla kabul etmez," dedi.</p>
	<p class="block_13"> </p>
	<p class="block_14">"Emret."</p>
	<p class="block_13"> </p>
	<p class="block_14">"İtaatsizlik eder."</p>
	<p class="block_13"> </p>
	<p class="block_14">James, "Burada eşsiz bir görevin var dostum, ama Kartal'ın zarar görmeden dönmesine ihtiyacım olduğu kadar, azgın Krondor Köpeği'ne de ihtiyacım var," dedi. Pencereden dışarı baktı. "Şu anda bir çavuşa," Calis'e göz attı, "ya da bir yüzbaşıya, bir generalden çok ihtiyacım var." Calis hafifçe gülümsedi. "Hayatını cehenneme çevirir."</p>
	<p class="block_13"> </p>
	<p class="block_14">James de gülümsedi. "Bana bilmediğim bir şey söyle. Başka seçeneğim yok."</p>
	<p class="block_13"> </p>
	<p class="block_14">"Pekâlâ," dedi Calis. "Bobby ile Erik'i burada bırakıp, yanımda Jadow ile Greylock'u götüreceğim." Üçlü kapıya doğru giderken James, "Peki ya Nakor?" diye sordu.</p>
	<p class="block_13"> </p>
	<p class="block_14">Calis, "İstersem gelir, bundan oldukça eminim, ama Yıldızlimanı'nda bize daha yararlı olacağını düşünüyorum," dedi. "O büyücüler kendi işleriyle çok meşgul ve onları hizaya getirecek ve onlara göllerinin ortasındaki bir Krallık adasında yaşamakta olduklarını hatırlatacak tek kişi o."</p>
	<p class="block_13"> </p>
	<p class="block_14">"Pekâlâ, ama söylediklerine bakılırsa birtakım güçlü büyülerle karşılaşacaksın. Planın ne?"</p>
	<p class="block_13"> </p>
	<p class="block_14">Yanıt verirken Calis neredeyse utanmış gibiydi. "Miranda bizimle gelmeyi kabul etti."</p>
	<p class="block_13"> </p>
	<p class="block_14">James Calis'i inceledikten sonra güldü. "Yaşına rağmen, bazen bana oğlumu hatırlatıyorsun." Calis gülümsedi. "Ondan bahsetmişken, Arutha ne zaman geliyor?"</p>
	<p class="block_13"> </p>
	<p class="block_14">"Her an gelebilir," diye yanıtladı James. "İşleri bir süre idare etmesi için onu Yıldızlimanı'na gönderebilirim sanırım." Gülümsemesi kederli bir hal aldı. "Torunlarım da onunla birlikte geliyor."</p>
	<p class="block_13"> </p>
	<p class="block_14">Calis başını salladı. "Jimmy ve Dash kocaman adamlar olmuştur."</p>
	<p class="block_13"> </p>
	<p class="block_14">"Onlar da öyle düşünüyor," dedi James. Nicholas'a dönerek, "Evlenmemekle ne kaçırdığını bilemezsin," dedi.</p>
	<p class="block_13"> </p>
	<p class="block_14">Nicholas, "Çok yaşlı değilim," dedi. "Amos anneannemle neredeyse yetmiş yaşındayken evlenmiş." "Eh, eğer o kadar çok beklersen, çocuk sahibi olmayı özlersin," diye karşılık verdi James kapıya doğru yürürken. Ardından suratını buruşturdu. "Jimmy ile Dash'ı düşündüm de, özlemeyebilirsin." Toplantı salonundan çıkarlarken, James Calis'e dönüp, "Benden öncekiler gibi, şu büyülü hanım arkadaşının bu kadar çok sırrı olmasından hoşnut değilim," dedi, "ama yıllar boyunca kendini değerli bir müttefik olarak kanıtladığı için, sana 'Dikkatli ol'dan başka bir şey söylemeyeceğim." Calis başını salladı ve James ile Nicholas ailelerden ve çocuklardan konuşmaya başlayınca kendi düşünceleri içinde kayboldu.</p>
	<p class="block_13"> </p>
	<p class="block_14">Roo etrafına bakınınca Erik güldü. "Kaçmaya hazırmış gibi görünüyorsun."</p>
	<p class="block_13"> </p>
	<p class="block_14">Roo alçak sesle, "Doğrusunu istersen, evlenme teklif ettiğim andan itibaren bunu düşünüyorum," dedi.</p>
	<p class="block_13"> </p>
	<p class="block_14">Erik, anlayışlı görünmeye çalıştı, ama yüzündeki keyfi gizleyemiyordu. Roo, "Dur sen," dedi.</p>
	<p class="block_13"> </p>
	<p class="block_14">"Önümüzdeki günlerde o fahişeye evlenme teklif edeceksin-" "Bir dakika," diye itiraz etmeye başladı Erik, keyfi kaçarak.</p>
	<p class="block_13"> </p>
	<p class="block_14">"Tamam, tamam," dedi Roo. "Özür dilerim. Sadece bunun iyi bir fikir olduğundan emin değilim." Erik Karli ve Roo'nun evlenecekleri tapınağa göz gezdirerek, "Bunun için biraz geç kaldın," diye fısıldadı.</p>
	<p class="block_13"> </p>
	<p class="block_14">Beyaz Sung'a inananların yapması gerektiği gibi, Karli gelin olarak tapınağa yan kapıdan girdi. Yanında Katherine, de Loungville'in yakalayıp Prens'in hizmetine aldığı kız- vardı. Karli'nin arkadaşı yoktu ve bunu Mary'nin yapması uygun olmazdı. Bu yüzden Roo'nun sağdıcı olarak Erik, garson kıza nedimelik teklif etmişti. Kızın teklifi kabul etmesi onu şaşırmıştı.</p>
	<p class="block_13"> </p>
	<p class="block_14">"İşte başlıyoruz," dedi Roo ve Erik ile orta koridordan yürümeye başladı.</p>
	<p class="block_13"> </p>
	<p class="block_14">Tanıklar Luis, Jadow, dükkân çalışanlarının bazıları ve Calis'in birliğinde Roo ile birlikte hizmet etmiş olan diğer askerlerdi. Törenler arasında koşuşturan -günün beşinci ya da altıncı töreni olduğu için sıkıldığı belliydi- rahibi izlediler.</p>
	<p class="block_13"> </p>
	<p class="block_14">Roo Karli'yi sevip ona karşı dürüst olacağına yemin etti, Karli de aynı yemini tekrarlayınca, rahip aniden Beyaz Tanrıça'nın memnun olduğunu ve artık gidebileceklerini söyledi. Erik rahibe böyle bir tören için gerekli olan adağı verdi ve asık suratlı rahip yardımcıları grubu dışarı çıkardı. Roo ile Karli'ye nikâh için kiralanmış olan arabaya kadar eşlik edildi ve nikaha katılanlardan bazıları yaya, bazıları da at sırtında Grindle'ın evine doğru yola koyuldu. Araba Krondor sokaklarında ilerlerken, Roo dönüp Karli'ye baktı ve kızın gözlerinin kucağına çevrilmiş, ellerine bakmakta olduğunu gördü.</p>
	<p class="block_13"> </p>
	<p class="block_14">"Sorun nedir?" diye sordu Roo. "Mutlu değil misin?"</p>
	<p class="block_13"> </p>
	<p class="block_14">Karli kafasını kaldırıp ona baktı ve bakışları Roo'da bir darbe etkisi yarattı. Aniden kızın yumuşak yüzünün arkasında öfke ve içerleme olduğunu gördü. Ama, "Ya sen?" diye sorduğunda sesi sakindi ve ses tonu neredeyse özür diler bir hava taşıyordu.</p>
	<p class="block_13"> </p>
	<p class="block_14">Roo zorla gülümsedi. "Elbette mutluyum aşkım. Neden olmayayım ki?"</p>
	<p class="block_13"> </p>
	<p class="block_14">Karli pencereden dışarı baktı. "Koridorda yürürken oldukça korkmuş görünüyordun." Roo bunu önemsememeye çalıştı. "Bu normal bir tepki." Kız dönüp ona bakınca, "Bana böyle söylendi," diye ekledi çabucak. Tören ve... diğer şeylerden."</p>
	<p class="block_13"> </p>
	<p class="block_14">Araba şehrin içinde yavaşça ilerlerlerken ikisi de hemen hiç konuşmadı. Roo Grindle'ın evine ulaşana kadar, değişen binaları, insan kalabalığını, tüccarları ve yolcuları izleyerek şehri inceledi.</p>
	<p class="block_13"> </p>
	<p class="block_14">Eve vardıklarında, Erik ile diğerlerinin onları beklediğini gördü.</p>
	<p class="block_13"> </p>
	<p class="block_14">Roo'nun sağdıcı olarak, kapıyı Erik açtı, Katherine de Karli'nin arabadan inmesine yardımcı oldu.</p>
	<p class="block_13"> </p>
	<p class="block_14">Kız bir yabancı olabilirdi, ama gelinin nedimesi olma işini ciddiye alıyordu.</p>
	<p class="block_13"> </p>
	<p class="block_14">İçeride muazzam bir yemek hazırlanmış, kilerdeki en iyi şarap açılmıştı. Gelenek, kapıdan önce kocanın geçip karısına yol göstermesini söylemesine rağmen, Roo beceriksizce Karli'yi önden eve soktu. Sonuçta burası onun eviydi. Karli içeri girdiğinde, "Mutfağa bakacağım," dedi. Roo kızı engellemek için elini omzuna koydu. "Mary'ye bırak. Bu evde bir daha asla hizmet etmeyeceksin."</p>
	<p class="block_13"> </p>
	<p class="block_14">Karli bir süre Roo'nun yüzünü inceledi, ardından dudaklarına hafif bir gülümseme yerleşti. Roo dönüp, "Mary!" diye seslendi.</p>
	<p class="block_13"> </p>
	<p class="block_14">Hizmetçi göründü ve Roo, "Servis yapmaya başlayabilirsin," dedi.</p>
	<p class="block_13"> </p>
	<p class="block_14">Konuklar yemeğe başladı. Yemek hem leziz hem de boldu. Doyurucu olmanın çok ötesinde bir yemek yedikten sonra, Erik ayağa kalktı. Odadakilere göz gezdirdi ve Katherine'in acemice duruşuna gülümsediğini gördü. Yüksek sesle boğazını temizledi ve konuşmalar kesilmeyince, "Dinleyin!" dedi.</p>
	<p class="block_13"> </p>
	<p class="block_14">Sesi niyet ettiğinden daha yüksek çıkınca oda sessizleşti, ardından kahkahaya boğuldu. Kıpkırmızı kesilen Erik elini kaldırdı. "Özür dilerim," dedi, kendi utangaçlığına sırıtarak. "Damadın sağdıcı olarak, yeni evli çiftin şerefine kadeh kaldırmak benim görevim." Luis'e göz attı. "Ya da bana öyle söylendi." Luis kibar bir gülümsemeyle başını salladı.</p>
	<p class="block_13"> </p>
	<p class="block_14">Erik, "Ben kelimelerle arası iyi olan biri değilim, ama şunu biliyorum: Roo arkadaşımdır, hatta daha çok kardeşim gibidir ve tek dileğim mutlu olmasıdır," dedi. Ardından Karli'ye bakıp, "Umarım onu benim gibi seversin ve o da seni hak ettiğin kadar sever," dedi. Şarap kadehini kaldırıp, "Yeni evli çifte," dedi. "Beraber kocasınlar ve birlikte geçirdikleri yaşamın bir anından bile pişmanlık duymasınlar. Hayatlarının her günü mutluluğu tatsınlar."</p>
	<p class="block_13"> </p>
	<p class="block_14">Herkes kadeh kaldırıp içkilerini içtikten sonra Roo ayağa kalkıp, "Teşekkür ederim," dedi. Karli'ye döndü. "Bunun zor bir zaman olduğunu biliyorum," dedi, babasının öldürülmesini kastederek, "ama benim azmim sayesinde, kötü zamanlar anılarda yitip gidecek ve günlerimiz mutlulukla dolacaktır." Karli gülümseyip kızardı ve Roo beceriksizce kızın elini tuttu.</p>
	<p class="block_13"> </p>
	<p class="block_14">Yemek devam etti ve Roo yemek ve çok fazla şarapla tıka basa doldu. Erik'in Katherine ile konuşarak çok fazla zaman geçirdiğine ve Karli'nin de günün çoğunda fikirlerini kendine sakladığına dikkat etti.</p>
	<p class="block_13"> </p>
	<p class="block_14">Çok geçmeden konuklar izin isteyerek ayrılmaya başladı ve karanlık çöktükten sonra, Roo ve Karli en son ayrılan Erik'e iyi geceler diledi. Kapı kapandığında, Roo karısına döndü ve onu, yüzünde anlaşılması imkânsız bir ifadeyle kendine bakarken buldu.</p>
	<p class="block_13"> </p>
	<p class="block_14">"Ne oldu?" diye sordu, aniden korkudan ayılarak. Kızın davranış tarzındaki bir şey, Roo'ya silah çekmesi gerektiğini düşündürüyordu.</p>
	<p class="block_13"> </p>
	<p class="block_14">Kız Roo'ya sarılıp başını omzuna koydu. "Özür dilerim."</p>
	<p class="block_13"> </p>
	<p class="block_14">Roo'nun başı dönüyor ve dizleri titriyordu, ama kendini ayakta kalmaya zorlayarak, "Neden bahsediyorsun sen?" diye sordu.</p>
	<p class="block_13"> </p>
	<p class="block_14">Hıçkırıkların arasında Karli'nin, "Bunun mutlu bir gün olmasını istiyordum," dediğini duydu. Roo, "Değil mi?" diye sordu.</p>
	<p class="block_13"> </p>
	<p class="block_14">Karli yanıt vermedi. Tek yanıt gözyaşlarıydı.</p>
	<p class="block_13"> </p>
	<p class="block_7"><img alt="Line" src="images/image.png" class="calibre3"/></p>
	<p class="block_13"> </p>
	<p class="block_3" id="calibre_pb_12"> </p>
</body></html>
