<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>02 - Tüccar Prensin Yükselişi - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_12">-8-</p>
	<p class="block_12">OYUNCULAR</p>
	<p class="block_13"> </p>
	<p class="block_14">Roo ileriyi gösterdi. "Bu Greylock!" dedi.</p>
	<p class="block_13"> </p>
	<p class="block_14">Erik, Jadow, Dük James, Robert de Loungville ve Şövalye-Mareşal William, Trenchard'ın İntikamı'nın yanaşmakta olduğu Kraliyet Rıhtımı'nda bekliyordu. Endişeli gözler, Zümrüt Kraliçe'nin Maharta'ya yaptığı saldırıdan bir şekilde sağ kurtulmayı başarmış Calis'in birliğinin diğer üyelerini arayarak uzaktaki gemiyi taradı.</p>
	<p class="block_13"> </p>
	<p class="block_14">"O gri çizgileri kolayca görülebiliyor," dedi Roo, ikindi güneşi yüzünden eliyle gözlerini siper ederek. Geçen ay, Helmut Grindle ile tam ortak olduklarından beri, Roo eski arkadaşlarını düşünemeyecek kadar meşguldü, ama Erik Novindus'tan gelen diğer geminin limanın dış sınırlarında görüldüğü haberini gönderince, Sarth'a yapacakları kısa bir yolculuk için arabaların yüklenmesine göz kulak olmak üzere Duncan'ı bırakmış ve geminin limana girişini görmek için aceleyle gelmişti. Erik gibi o da, iki yıl önce denizin ötesine yaptıkları uzun yolculuğun sıkıntısına katlanmış diğer adamların yokluğunu hissediyordu. Derken Greylock'un yanında tanıdık bir şekil gördü ve "Luis! Bu Luis!" diye bağırdı.</p>
	<p class="block_13"> </p>
	<p class="block_14">Jadow, "Haklısın ahbap," dedi. "Bu ya ana kuzusu pis huylu Rodezyalı ya da ben Sung rahibiyim." Roo el sallayınca Greylock ve Luis de karşılık verdi. Ardından Roo güvertede birlikten başka kimsenin olmadığını fark edince keyifleri kaçtı. Erik sanki çocukluk arkadaşının düşüncelerini hissetmiş gibi, "Belki bazıları yaralı olduğu için aşağıdadır," dedi.</p>
	<p class="block_13"> </p>
	<p class="block_14">"Belki," dedi Roo, ama ses tonu bunun doğru olduğuna dair çok az inancı olduğunu gösteriyordu. Gemi Kraliyet Rıhtımları'na yaklaşırken zaman çok yavaş geçti. Amiral Nicholas'ın aksine, İntikam'ın kaptanı Liman Şefi ile kılavuz kaptanları görmezden gelmeye isteksiz görünüyordu, bu yüzden de gemi tekneyle çekilmek için rıhtımlara yeterince yaklaşana kadar yavaşladı, ardından çekildi.</p>
	<p class="block_13"> </p>
	<p class="block_14">Borda iskelesi verilir verilmez Greylock ve Luis aşağı indi. Greylock Dük James'e ve Şövalye-Mareşal William'a selam verirken, Luis, Jadow, Erik ve Roo birbirlerini gördükleri için utanmadan ağlayarak birbirlerinin sırtına vuruyordu.</p>
	<p class="block_13"> </p>
	<p class="block_14">Derken Roo'nun gözüne Luis ile ilgili garip bir şey takıldı ve "Eline ne oldu?" diye sordu. Luis uzun kollu bir ceket giymiş ve siyah eldiven takmıştı. Rodezya saraylısından bozma katil, kaldırarak ceketinin sağ kolunu sıyırdı. Sağ eli, hareketsiz parmakları yüzünden yarı pençe şeklinde kalmıştı. Gözlerinde bir anlık bir hüzün göründü, ama tek söylediği, "Bana bir içki ısmarla da olanları anlatayım," oldu.</p>
	<p class="block_13"> </p>
	<p class="block_14">"Anlaştık!" dedi Erik, ardından de Loungville'e döndü. "Şu anda bize ihtiyacınız yoksa Çavuş?" De Loungville başını salladı. "Fazla içmeyin. Yarın sana ve Jadow'a ayık kafayla ihtiyacım var.</p>
	<p class="block_13"> </p>
	<p class="block_14">Luis'i de yanınızda getirin. Ona soracak birkaç sorum ve tabii bir de şu resmi af meselesi var."</p>
	<p class="block_13"> </p>
	<p class="block_14">"Af mı?" dedi Luis. "Yüzbaşı'nın bir şeyler dediğini hatırlıyorum ama bundan emin değildim." "Hadi bakalım," dedi Roo. "Af meselesini anlatırız ve seni yarına kadar şehir muhafızları tarafından asılmaktan korumaya çalışırız."</p>
	<p class="block_13"> </p>
	<p class="block_14">Erik, "Greylock Usta, seni görmek güzel," dedi.</p>
	<p class="block_13"> </p>
	<p class="block_14">"Buralarda olacağım," dedi Darkmoor Baronu'nun eski Kılıç Ustası. "Yarın görüşebiliriz."</p>
	<p class="block_13"> </p>
	<p class="block_14">Yüzünden bir anlık bir hüzün geçti. "Konuşacak çok şeyimiz var."</p>
	<p class="block_13"> </p>
	<p class="block_14">Erik başını salladı. Maharta'nın istilasından ya da Yılan Nehri Şehri'ne yapılan göçten sağ çıkamamış olanlarla ilgili haberleri olduğu açıktı.</p>
	<p class="block_13"> </p>
	<p class="block_14">Calis'in birliğinin tekrar bir araya gelen üyeleri çabucak Kraliyet Rıhtımları'ndan ayrıldı ve Erik onları saraydaki askerlerin sık sık gittiği bir hana götürdü. Erik handaki bütün çalışanların Prens'in hizmetinde olduğundan kuşkulanıyordu; de Loungville adamlarının şehirdeki diğer uzak hanlara gitmektense, Kırık Kalkan'a gitmelerini tercih ettiğini açıkça belirtmişti. İçki uygun fiyata, kadınlar dostça ve iyi ve saraydaki görevlerini aksatmadan gelinebilecek kadar yakın olduğu için, Erik bu hana gelmekten memnundu.</p>
	<p class="block_13"> </p>
	<p class="block_14">Daha erken olduğu için pek iş yoktu. Erik barmene hepsine bira getirmesini işaret etti ve otururlarken Roo, "Luis sana ne oldu?" diye sordu. "Nehri geçerken seni kaybettiğimizi zannediyorduk."</p>
	<p class="block_13"> </p>
	<p class="block_14">Calis'in birliği Maharta şehrine ulaşabilmek için baştan aşağı silahlı bir şekilde yüzerek Vedra Nehri'nin ağzını geçmek zorunda kalmıştı ve birçoğu karşı kıyıya ulaşamamıştı. Luis sağlam eliyle çenesini ovuşturdu.</p>
	<p class="block_13"> </p>
	<p class="block_14">"Neredeyse ölüyordum," dedi, Rodezya aksanı kelimelerine garip bir biçimde müzikal bir kalite katarak. "Devam etmeden önce çıktığınız o küçük adaya çok kısa bir mesafe kala kramp girdi ve kafamı suyun üstüne çıkarana kadar adanın güneyine doğru sürüklenmiştim. Karşı kıyıya ulaşmaya çalışırken tekrar kramp girdi."</p>
	<p class="block_13"> </p>
	<p class="block_14">Kafasını iki yana salladı ve Roo aniden Luis'in ne kadar yaşlı göründüğünü fark etti. Henüz orta yaşa gelmemiş bir adamdı, ama artık saçında ve bıyığında göze çarpan griler vardı. Barmen önlerine metal maşrapaları yerleştirirken uzun uzun iç geçirdi. Büyük bir yudum içip anlatmaya devam etti. "İkinci krampı beklemiyordum. Kalkanımı ve kılıcımı bıraktım, bıçağımı çektim ve zırh kayışlarımı kesmeye başladım. Suyun üstüne tekrar çıktığımda yarı boğulmuştum ve nerede olduğumu bilmiyordum.</p>
	<p class="block_13"> </p>
	<p class="block_14">"Hava kararmıştı ve tek bildiğim daha fazla dayanacak gücümün kalmamış olmasıydı. Bir kayık gördüm ve ona doğru yüzdüm." Sakat elini kaldırdı. "Bu o zaman oldu. Küpeşteye uzanıp tutunduğumda, bir balıkçı kürekle elime vurdu."</p>
	<p class="block_13"> </p>
	<p class="block_14">Erik fark edilir şekilde irkildi, Roo da, "Tanrılar!" dedi.</p>
	<p class="block_13"> </p>
	<p class="block_14">"Bağırmış olmalıyım," dedi Luis. "Bilincimi kaybetmişim. Boğulmam gerekiyordu, ama birisi beni kayığa çekmiş. Açık denize giden sığınmacılarla dolu bir kayığa rastlamışım." "Yılan Nehri Şehri'ne nasıl gittin?" diye sordu Roo.</p>
	<p class="block_13"> </p>
	<p class="block_14">Luis, şehrin yakınındaki haliçten kaçan küçük kayıklara aldırış etmeden liman bölgesini terk edenlerin peşinden giden savaş gemilerinin yanından geçen çaresiz balıkçı halkıyla ilgili hikâyesini anlattı. "İlerlemeye başladık," dedi, uzaklara dalıp gitmiş bir biçimde. "Bir gün sonra şehrin kuzeydoğusunda karaya çıktık ve şansını denizden giderek denemek istemeyenler yolculuğa karadan devam etti. Tahminimce, ya kayığı onardılar ya da istilacılar tarafından yakalandılar. Ne olduğunu anlayacak kadar uzun bir süre kalmadım."</p>
	<p class="block_13"> </p>
	<p class="block_14">İç geçirdi. "Oradaki birisine hayatımı borçluyum ve beni kimin kurtardığını ve nedenini asla öğrenemeyeceğim. Hepimiz aynı acıyı paylaşan kardeşler gibiydik." Elini gösterdi. "Bu arada, bu zonklamaya ve şişmeye başlıyordu." "Nasıl iyileştirdin?" diye sordu Roo.</p>
	<p class="block_13"> </p>
	<p class="block_14">"İyileştirmedim. Doğrusunu istersen kesmeyi düşündüm. Üçüncü gün çok acımaya başlamıştı ve ateşten soğuk terler döküyordum. Nakor'un bize öğrettiği reikiyi yapmaya çalıştım ve acıyı engelledi, ama ateşimi düşürmedi. Ertesi gün hiç duymadığım bir düzenin bir rahibinin olduğu kampa rastladım. Elime büyü yapamadı, ama güzelce temizledi, ardından da otlarla yaptığı bir karışımla sardı. Ateşimi düşürecek bir şey içirdi." Bir süre sessiz kaldıktan sonra, "Elimi eski haline getirecek birtakım güçlü iyileştirme büyülerinin yapıldığı, hayatım boyunca çalışıp kazanabileceğim kadar çok altın isteyen tapınaklardan bahsetti, ama bunun bir şans işi olduğunu ve elimin iyileştirilemeyebileceğini de söyledi," dedi. Omuzlarını silkti. "Gerekli parayı bulmam imkânsız olduğu için, bunu asla öğrenemeyeceğim."</p>
	<p class="block_13"> </p>
	<p class="block_14">Boşalan maşrapasını itti ve "Sonuçta buradayım ve anladığım kadarıyla yakında affedilip özgür bir adam olacağım, bu yüzden de geleceğimi düşünmek zorundayım," dedi.</p>
	<p class="block_13"> </p>
	<p class="block_14">Erik herkese birer içki daha söyledi. "Bununla hepimiz karşı karşıya kaldık."</p>
	<p class="block_13"> </p>
	<p class="block_14">"Eğer herhangi bir planın yoksa," dedi Roo, "önemli insanlarla ilgilenecek, kafası çalışan ve tanıdığım birisi işime yarayabilir." Luis, "Gerçekten mi?" dedi.</p>
	<p class="block_13"> </p>
	<p class="block_14">Erik güldü. "Arkadaşımız amacına ulaştı ve şu anda zengin bir tüccarın çirkin kızıyla evlenmeye çalışıyor."</p>
	<p class="block_13"> </p>
	<p class="block_14">Jadow gözlerini kısarak Roo'ya baktı. "Kızla gönül eğlendirmiyorsun, değil mi?"</p>
	<p class="block_13"> </p>
	<p class="block_14">Roo yapmacık bir savunmayla elini kaldırdı. "Asla." Kafasını iki yana salladı. "Gerçek şu ki, o kız bana senden biraz daha çekici geliyor Jadow. Oldukça iyi bir kız. Çok sessiz. Aslında düşündüğüm kadar çirkin değil ve gülümsemesinde bir şeyler var, ama şu anda iki cephede birden savaşıyorum."</p>
	<p class="block_13"> </p>
	<p class="block_14">"Ah, durum umutsuz görünüyor," dedi Erik.</p>
	<p class="block_13"> </p>
	<p class="block_14">"Eh, babasını etkilemek için elimden geleni yapıyorum, ama kız onunla evlenmek için seçilmek üzere olduğumu biliyor ve bu konuda mutlu olduğunu da sanmıyorum." "Sen de onu mutlu et o zaman," dedi Luis.</p>
	<p class="block_13"> </p>
	<p class="block_14">"Nasıl?"</p>
	<p class="block_13"> </p>
	<p class="block_14">"Babasına kur yaptığın gibi ona da kur yap," dedi Rodezyalı. "Ona küçük hediyeler al ve onunla iş dışında bir şeyler konuş."</p>
	<p class="block_13"> </p>
	<p class="block_14">Roo gözlerini kırpıştırınca, masadakiler bunun daha önce hiç aklına gelmemiş olduğunu anladı.</p>
	<p class="block_13"> </p>
	<p class="block_14">"Ciddi misin?"</p>
	<p class="block_13"> </p>
	<p class="block_14">Diğer üçü güldü. Ardından Luis, "Başka kim kurtuldu?" diye sordu.</p>
	<p class="block_13"> </p>
	<p class="block_14">Erik'in gülümsemesi kayboldu ve Jadow'un sırıtışı yerini bir kaş çatmaya bıraktı.</p>
	<p class="block_13"> </p>
	<p class="block_14">"Çok değil," dedi Roo.</p>
	<p class="block_13"> </p>
	<p class="block_14">Erik, "Yüzbaşı ve çavuş," dedi. "Nakor ve Sho Pi. Biz ve diğer gruplardan birkaç kişi, ama orijinal altılıdan yalnızca üçümüz." Roo'yu, Luis'i ve kendini gösterdi.</p>
	<p class="block_13"> </p>
	<p class="block_14">Jadow, "Böylesi daha iyi," dedi. Hepsi de başlarını salladı. Jadow'un grubu, o Yüzbaşı'ya haber götürürken Saaurları engellemeye çalışırken ölmüştü ve Maharta'daki son savaşta da diğer arkadaşlarını kaybetmişti.</p>
	<p class="block_13"> </p>
	<p class="block_14">"Ona Biggo'yu anlat," dedi Roo ve Erik, Luis'e gruplarının sonuncu üyesinin ölüşünü anlattı.</p>
	<p class="block_13"> </p>
	<p class="block_14">Bitirdiği zaman tekrar gülümsüyorlardı.</p>
	<p class="block_13"> </p>
	<p class="block_14">"Şaşırmış göründüğüne yemin edebilirim," dedi Erik. "Ölüm Tanrıçası hakkındaki bütün o konuşmalarını, ne kadar dindar olduğunu ve bütün o diğer şeyleri düşünecek olursan, sanki şey gibi görünüyordu..." "Ne gibi?" diye sordu, orada olmayan ama hikâyeyi daha önce dinlemiş olan Roo.</p>
	<p class="block_13"> </p>
	<p class="block_14">"Sanki şunu diyor gibiydi," Erik Biggo'nunkine benzetmek için sesini kalınlaştırdı, "Ah, demek buymuş." " Biggo'nun şaşkın ifadesini taklit etmek için gözlerini iyice açmıştı.</p>
	<p class="block_13"> </p>
	<p class="block_14">Diğerleri kıkırdadı. İçkiler geldikten sonra Luis maşrapasını kaldırıp, "Aramızda olmayan arkadaşlara," dedi.</p>
	<p class="block_13"> </p>
	<p class="block_14">İçtiler ve masaya bir süre sessizlik çöktü.</p>
	<p class="block_13"> </p>
	<p class="block_14">"Siz ikiniz ne yapıyorsunuz?" diye sordu Luis.</p>
	<p class="block_13"> </p>
	<p class="block_14">"Yüzbaşı'nın ordusunu kurmasına yardım ediyoruz," dedi Jadow. "Erik ve ben onbaşıyız." Erik tuniğinin içinden küçük bir kitap çıkarttı. "Bununla beraber bize birtakım garip şeyler yaptırıyorlar."</p>
	<p class="block_13"> </p>
	<p class="block_14">Luis kitabı alıp arkasına baktı. "Keshçe mi?"</p>
	<p class="block_13"> </p>
	<p class="block_14">Erik başını salladı. "Konuşmayı öğrendikten sonra, okumak o kadar da zor olmuyor. Ama yavaş bir tempoda gidiyor. Ben asla Roo gibi bir okuyucu olmadım." "Ne kitabı o?" diye sordu Roo.</p>
	<p class="block_13"> </p>
	<p class="block_14">"Lord William'ın kütüphanesinden, savaş üzerine yazılmış çok eski bir kitap," dedi Jadow. "Ben bunu geçen hafta okudum. Bu hafta, Quegli Lordlardan birinin yazdığı, 'Düşman Topraklarında Erzak Hatlarının Etkinliğinin Geliştirilmesi' adındaki bir kitabı okumam gerekiyor."</p>
	<p class="block_13"> </p>
	<p class="block_14">Luis etkilenmiş görünüyordu. "Sizden iki tane general çıkarmaya çalışıyorlarmış gibi geldi hana." "Bilmiyorum, ama Novindus'ta ilerlerken Natombi'nin bize anlattıklarıyla örtüşüyor," dedi Erik. Luis başını salladı. Natombi gruplarındaki başka bir arkadaşlarıydı, ama Kesh'in göbeğinden gelmişti ve Triagia kıtasının üçte ikisinden fazlasını fetheden ve Yüce Kesh'in tarihindeki en etkili ordu olan İç Lejyon'a hizmet etmişti. Erik ile kadim lejyonların güçlerini konuşlandırma şekilleri ve birçok seferde yaptıkları savaşlar hakkında saatlerce konuşmuşlardı. Altı kişilik küçük çadırları göz önüne alındığında, nöbetleri olmadığı zamanlarda Luis ile Roo da bu konuşmaların her birini duymuştu.</p>
	<p class="block_13"> </p>
	<p class="block_14">Jadow, "Daha önce kimsenin görmediği bir ordu kuruyoruz," dedi. Sesini alçalttı. "Sebebini biliyor musun?"</p>
	<p class="block_13"> </p>
	<p class="block_14">Luis hafifçe kahkaha atıp kafasını iki yana salladı. "Sanırım senden daha iyi biliyorum." Sırayla arkadaşlarına baktı. "Öncü birliklerinden sadece dakika farkıyla kurtulduğum çok oldu. Ve kaçmaya çalışanları katlederlerken onları izledim." Bir an gözlerini kapadı. "Ben güçlü bir adamım, ya da öyle olduğumu düşünürdüm, ama orada hayal bile edemeyeceğim şeyler gördüm. Kulaklarımdan çıkartamadığım sesler ve ne kadar baharat yakarsan yak; ya da ne kadar şarap içersen iç insanın burnundan gitmeyen kokular duydum."</p>
	<p class="block_13"> </p>
	<p class="block_14">Artık masadaki hava ciddileşmişti ve sessiz geçen bir sürenin ardından Roo, "Şey, evet, orada neler olduğunu biliyoruz," dedi. "Yine de, yaşamaya devam etmek zorundayız. Benimle çalışmak ister misin?"</p>
	<p class="block_13"> </p>
	<p class="block_14">Luis omuzlarını silkti. "Ne yapacağım?"</p>
	<p class="block_13"> </p>
	<p class="block_14">"Kibar hanımlara ve beylere, hatta soylulara belirli birtakım malları sunacak ve saray adabını bilen birisine ihtiyacım var. Ve fiyat konusunda pazarlık yapabilecek birisine."</p>
	<p class="block_13"> </p>
	<p class="block_14">Luis tekrar omuzlarını silkti. "Ben asla sıkı pazarlık eden birisi olmadım, ama ne istediğini gösterirsen sanırım yapabilirim."</p>
	<p class="block_13"> </p>
	<p class="block_14">Hanın kapısı açılıp, yanında ince yapılı bir kızla birlikte Robert de Loungville içeri girince konuşmaları kesildi. Masadaki dört adam uyumsuz çifte baktı: kısa boylu, tıknaz ve hırçın çavuş ve neredeyse zayıf ama çekici bir genç kız. Kızın üstünde, sade bir elbiseden ve ayakkabıdan oluşan sıradan kıyafetler vardı. Alışılmadık derecede kısa saçlı olmasının dışında, görünüşü sıradandı.</p>
	<p class="block_13"> </p>
	<p class="block_14">Ama Erik'in yüz ifadesi kızı tanıdığını gösteriyordu. "Kitty?" dedi.</p>
	<p class="block_13"> </p>
	<p class="block_14">De Loungville elini kaldırdı. "Bu, nişanlım Katherine ve siz katil pisliklerin içinden herhangi birisi ona yüzünün kızarmasına yetecek kadar uzun bakarsa, ciğerinizi şişe geçiririm."</p>
	<p class="block_13"> </p>
	<p class="block_14">Bunu gelişigüzel bir ses tonuyla söylemişti, ama gözleri adamları açıkça bilgilendiriyordu: hakkında hiçbir şey bilmenizin gerekmediği bir şeyler oluyor ve akıllı insanlar en üstü kapalı uyarıları bile dinler. Kız de Loungville'in nişanlısı olarak tanıtılmış olmaktan dolayı rahatsız görünüyordu ama hiçbir şey söylemedi.</p>
	<p class="block_13"> </p>
	<p class="block_14">De Loungville kızı barmenin yanına götürüp adamla konuştu. Adam başını sallayıp kızı mutfağa doğru yönlendirdi. Kız de Loungville'e son bir uğursuz bakış attıktan sonra mutfağa girdi. De Loungville yanlarına gelip bir sandalye çekti. "Burada çalışacak. Bu yüzden içinizden herhangi biri ona herhangi bir sıkıntı verecek olursa..." Tehdidini tamamlamadı.</p>
	<p class="block_13"> </p>
	<p class="block_14">Roo omuzlarını silkti. "Beni unut. Ben nişanlandım."</p>
	<p class="block_13"> </p>
	<p class="block_14">"Yaa, gerçekten mi," dedi de Loungville, gözlerinde kötücül bir zevkle. "Peki eski bir darağacı sıçanı olduğunu biliyor mu?"</p>
	<p class="block_13"> </p>
	<p class="block_14">Roo utanacak kadar görgülüydü. "Ona her şeyi anlatmadım."</p>
	<p class="block_13"> </p>
	<p class="block_14">"Ayrıca daha evlenme falan teklif ettiği de yok," dedi Erik. "Kendi kendine gelin güveyi oluyor."</p>
	<p class="block_13"> </p>
	<p class="block_14">"Hah, işte tam bizim Rupert," dedi de Loungville, eliyle bir bira istediğini işaret ederek. "Arkadaşlarımızdan birçoğunun geri gelmediğini söylediler," dedi.</p>
	<p class="block_13"> </p>
	<p class="block_14">De Loungville başını salladı. "Birçoğu. Ama bunu daha önce de yaşamıştık." Barmen önüne birayı koyarken yüz ifadesi sertleşti. "O lanet olası kıtaya iki kere gittim ve arkamda neredeyse iki bin ölü adam bıraktım ve buna deli oluyorum."</p>
	<p class="block_13"> </p>
	<p class="block_14">"Şövalye-Mareşal ile birlikte bize bunları okutmanın sebebi bu mu?" diye sordu Jadow, kendinin ve Erik'in elindeki kitabı göstererek.</p>
	<p class="block_13"> </p>
	<p class="block_14">De Loungville'in tavırları değişti ve elini uzatıp Jadow'un yanağını sıkarken sırıttı. "Hayır sevgilim, dudaklarının kıpırdadığını görmek için. Bu çok hoşuma gidiyor."</p>
	<p class="block_13"> </p>
	<p class="block_14">Erik güldü. "Eh, sebep ne olursa olsun, bu kitaplarda bir sürü ilginç şey var. Hepsini anladığımdan emin değilim."</p>
	<p class="block_13"> </p>
	<p class="block_14">"Şövalye-Mareşal ile konuş o zaman," dedi de Loungville. "Onbaşılardan herhangi birisinin okuduklarını tartışmaya ihtiyacı olursa Lord William'ın ofisine gitmeleri gerektiği konusunda emir aldım." De Loungville uzun uzun birasını yudumladı ve abartılı bir tatminle dudaklarını şapırdattı. "Şövalye-Mareşal mi?" diye sordu Erik. Şövalye-Mareşal, Krondor Prensi'nden sonra Batı'daki en önemli askeri liderdi. Savaş zamanı ikisinden biri Batı Orduları Mareşali unvanını taşıyordu ve geçmişe bakıldığında bu genelde Şövalye-Mareşal oluyordu. Şövalye-Mareşal, herhangi bir asker için bir korku ve saygı simgesiydi. Adamla defalarca konuşmuş olmasına rağmen, Erik onunla özel olarak ya da birkaç dakikadan fazla hiç konuşmamıştı. Tam olarak anlamadığı şeyler hakkında konuşmaya çalışma olasılığı Erik'i sıkıntıya sokuyordu.</p>
	<p class="block_13"> </p>
	<p class="block_14">"Endişelenme," dedi de Loungville. "Sizin ne kadar taş kafalı olduğunuzu anlar ve büyük laflar etmez."</p>
	<p class="block_13"> </p>
	<p class="block_14">Erik hiçbir şey söylemezken, Roo ve Luis güldü. "Sadece senin ve Yüzbaşı'nın bunu öğrenmemiz gerektiğini düşünmesi bana biraz garip geliyor Çavuş," dedi Jadow.</p>
	<p class="block_13"> </p>
	<p class="block_14">De Loungville etrafa göz gezdirdi. "Bunu henüz anlamadıysanız hemen söyleyeyim, bu hanın sahibi Dük'tür. Burada çalışan her erkek ve kadın James'in ajanıdır." Başparmağıyla arkasındaki barı gösterdi. "Katherine etraftaki Şakacılar'a karşı bizi uyarmak için burada. Geçen ay yaptığımız baskından sonra, bize daha fazla sorun çıkartmayacaklarından emin olmamız gerekiyor. "Söylemeye çalıştığım şey, burasının son yolculuğumuzdan sonra öğrendiğimiz şeyler hakkında konuşmak için sarayın dışındaki en güvenli yer olduğu," sesini alçalttı, "ama tam anlamıyla güvenli olan hiçbir yer yok." Durakladı. "Öğrenebildiğiniz kadar çok şey öğrenmelisiniz, çünkü tarihte eşi olmayan bir ordu kuruyoruz. Olabildiğince çok adamın komutasını üstlenebilmeniz gerekiyor ve bu, komuta zincirinde üstümüzdeki herkes ölürse general olacağınız anlamına gelir. Bu yüzden kendinizi Batı Orduları'nın başında bulursanız ve Krallık'ın ve bütün dünyanın kaderi bir anda ellerinizde olursa, işleri çok fazla yüzünüze gözünüze bulaştırmazsınız." Erik ve Jadow birbirlerine baktı ama ikisi de bir şey söylemedi.</p>
	<p class="block_13"> </p>
	<p class="block_14">Roo sandalyesini geri itti. "Ticaret hayatını seçtiğim için mutluyum," dedi. "Eh, sohbet harikaydı, ama ilgilenmem gereken arabalar var." De Loungville'e dönüp, "Luis'i de yanımda götürebilir miyim?" diye sordu.</p>
	<p class="block_13"> </p>
	<p class="block_14">De Loungville başını salladı. Luis'e, "Sabah uğra da affını imzalayalım," dedi.</p>
	<p class="block_13"> </p>
	<p class="block_14">Roo Luis'e kendisini takip etmesini işaret etti. Luis diğerlerine veda edip handan ayrıldı.</p>
	<p class="block_13"> </p>
	<p class="block_14">Yürürlerken Luis, "Arabalar?'" diye sordu.</p>
	<p class="block_13"> </p>
	<p class="block_14">"Artık tüccarım Luis ve değerli mallar alıp satıyorum. Bana soylularla konuşmayı öğretecek ve aynı zamanda temsilcim olacak birisine ihtiyacım var."</p>
	<p class="block_13"> </p>
	<p class="block_14">Luis omuzlarını silkti. Sağ elini kaldırdı. "Sanırım konuşmak için buna ihtiyacım yok." "Ne kadar kötü?" diye sordu Roo, kalabalık sokakta manevra yaparak ilerlerlerken.</p>
	<p class="block_13"> </p>
	<p class="block_14">"Hâlâ bir şeyler hissedebiliyorum, ama elimde kalın bir eldiven varmış gibi geliyor. Parmaklarımı çok fazla hareket ettiremiyorum."</p>
	<p class="block_13"> </p>
	<p class="block_14">Ani bir hareketle sol elinde bir hançer belirdi. "Yine de bu elim hâlâ işe yarıyor."</p>
	<p class="block_13"> </p>
	<p class="block_14">Roo gülümsedi. Luis'in, hayatında gördüğü en iyi bıçak kullanan adam olduğunu ve eskisi gibi asker olamayacağını biliyordu, ama hiç de savunmasız olmadığını fark etti.</p>
	<p class="block_13"> </p>
	<p class="block_14">Helmut Grindle'ın şirketine doğru yöneldiklerinde Luis, "Sho Pi ve Nakor nerede?" diye sordu. "Yüzbaşı ile birlikteler."</p>
	<p class="block_13"> </p>
	<p class="block_14">"Peki Yüzbaşı nerede?"</p>
	<p class="block_13"> </p>
	<p class="block_14">Roo omuzlarını silkti. "Kral için birtakım ayak işleri yapmaya gitti. Kesh'e doğru indiklerini duydum. Yıldızlimanı olabilir." Yollarına devam ettiler.</p>
	<p class="block_13"> </p>
	<p class="block_7"><img alt="Line" src="images/image.png" class="calibre3"/></p>
	<p class="block_13"> </p>
	<p class="block_14">"Oraya giremezsiniz," dedi öğrenci.</p>
	<p class="block_13"> </p>
	<p class="block_14">Calis kapı muhafızını iterek geçti, Nakor ile Sho Pi de hemen arkasından geliyordu ve Yıldızlimanı'ndaki Büyücüler Akademisi'nin yönetim kurulu olan Büyücüler Meclisi'nin salonuna açılan büyük kapıyı tekmeleyerek açtı.</p>
	<p class="block_13"> </p>
	<p class="block_14">Beş büyücü kafalarını kaldırıp baktı ama yalnızca bir tanesi hafifçe ayağa kalktı. "Ne oluyor?" dedi. "Kalied," dedi Calis, soğuk, sakin bir ses tonuyla. "Sabırlı davrandım. Bu kuruldan haftalardır, karşı karşıya olduğumuz sorunları anladıklarına ve bize yardım etmeye istekli olduklarına dair birtakım belirtiler bekliyorum."</p>
	<p class="block_13"> </p>
	<p class="block_14">Başka bir büyücü, neredeyse bembeyaz saçı ve sakalı olan daha yaşlı bir adam, konuştu. "Lord Calis-" "Yüzbaşı," diye düzeltti yarı elf. "Yüzbaşı Calis o halde," dedi Chalmes adındaki ihtiyar büyücü, "uyarınızın ciddiyetini anlıyoruz ve Kralınızın isteğini düşündük-" "Kralım mı?' dedi</p>
	<p class="block_13"> </p>
	<p class="block_14">Calis şaşkın bir ses tonuyla. "Onun sizin de Kralınız olduğunu hatırlatmama gerek yok sanırım." Kalied elini kaldırdı. "Pug'ın ayrılmasıyla birlikte Akademi uzun zamandır Krallık ile ilişkilerimizin sona erdiğini düşünüyor-"</p>
	<p class="block_13"> </p>
	<p class="block_14">"Hiç kimse Krallık'ı bilgilendirme zahmetine girmemiş," dedi Nakor.</p>
	<p class="block_13"> </p>
	<p class="block_14">Masadaki beş kişi ona bir kızgınlık ve rahatsızlık karışımıyla baktı. Nakor da bir zamanlar aynı masada oturuyordu ve şu anda Akademi'nin kontrolünü elinde tutanlar o zamanlar ya öğrenci ya da öğretmendi. Şu anda Yıldızlimanı'nı yöneten bu beşliden, yalnızca Chalmes Nakor'un yaşıtı olabilirdi.</p>
	<p class="block_13"> </p>
	<p class="block_14">Calis daha fazla konuşmamaları için elini kaldırdı. "Sonuçta kimse Majestelerini bilgilendirme zahmetine girmemiş." Sırayla masadakilere baktı. Kurul salonu, yüksek tavanlı dairesel bir yapıdaydı ve duvarların içine yerleştirilmiş meşaleler salonda ışık parlamaları oluşturuyordu. Sadece tepelerindeki yuvarlak ahşap avizede yanan mumların varlığı adamların her birinin yüzlerini açıkça görmeye yetecek kadar yeterli ışık sağlıyordu.</p>
	<p class="block_13"> </p>
	<p class="block_14">Ama Calis'in gözleri insanlarınkinden daha iyiydi ve birbirlerine hızlı yan bakışlar atan adamların gözlerini görebiliyordu. İlk konuşan Kalied olmuş olabilirdi, ama bu kurulun başkanı Chalmes idi. Nakor, Yıldızlimanı'ndaki Akademi'nin Calis ve arkadaşları tarafından buraya getirilen uyarının ciddiyetini anladıklarına dair bir açıklama yapmasını bekledikleri haftalar süresince Calis'i bu adamların her biri hakkında bilgilendirmişti. Chalmes, Pug'ın ayrılmasından sonra Nakor ile birlikte beş yıl ada topluluğunu yöneten iki Keshli büyücüden birisi olan Korsh'un öğrencisiydi. İlk yardımcısı Chalmes, Korsh'un ölümünden sonra kurul üyeliğine yükselmiş ve selefi gibi tutucu ve inatçı olduğuna dair bütün belirtileri göstermişti. Diğerleri, sonunda yönetimin dar görüşlü gidişatından tiksinerek ayrılmadan önce Akademi'de ders verirken öğrenciydi.</p>
	<p class="block_13"> </p>
	<p class="block_14">Calis, "Yanlış anlaşılmaya yol açmamak için, basitçe anlatayım," dedi. "Krallık ile bağlarınızı koparmış olduğunuzu düşünebilirsiniz. Birçok ulustan geliyor olmanıza rağmen, bu ada," etkiyi güçlendirmek için yeri işaret etti, "Krallık'a ait. Burası Kraliyet Dukalığı ve Pug yaşadığı sürece de öyle kalacak. Burada olmamasına rağmen, evlat edinme yoluyla hâlâ Krallık Resmi Prensi ve Kraliyet Sarayı Dükü'dür. Ve Pug öldüğünde, bu unvanlar Krondor Baş Mareşali olan oğluna ya da Kral göreve kimi layık görürse ona geçecektir."</p>
	<p class="block_13"> </p>
	<p class="block_14">Yumruklarını masaya koyarak öne eğilip, "İşlerinizi istediğiniz gibi yürütebilmeniz için size serbestlik tanınmıştı, ama bu kendinizi Krallık yönetiminden tek taraflı olarak çıkartabileceğiniz anlamına gelmiyor," dedi.</p>
	<p class="block_13"> </p>
	<p class="block_14">"Buraya kadar olan kısmı iyice anladınız mı, yoksa Kral, siz hainlerden ilk olarak kimi asacağına karar verirken bu adayı işgal edecek bir garnizon asker için Shamata'ya haber mi göndereyim?" Büyücülerden en genci ve en tez canlısı olan Naglek fırlayarak ayağa kalktı. "Ciddi olamazsın! Meclis salonumuza gelip bizi tehdit mi ediyorsun?"</p>
	<p class="block_13"> </p>
	<p class="block_14">Nakor sırıttı. "Size işlerin nasıl yürüdüğünü söylüyor," dedi. Eliyle Naglek'e yerine oturmasını işaret etti. "Büyü güçlerinizle ilgili patırtı yapma zahmetine de girmeyin. Bu adanın kontrolünü tekrar ele geçirmek için Krallık güçlerini seve seve destekleyecek başka büyücüler de var."</p>
	<p class="block_13"> </p>
	<p class="block_14">Masanın etrafından dolaşıp Naglek'in yanına gitti. "En iyi öğrencilerimden biriydin. Bir süreliğine Mavi Atlılar'ın liderliğini de yapmıştın. Ne oldu sana?"</p>
	<p class="block_13"> </p>
	<p class="block_14">Adam kıpkırmızı oldu. Solgun yüzü kızıl kahverengi kaslarıyla aynı renge gelmişti. "Her şey değişir. Artık büyüdüm Nakor. Mavi Atlılar-"</p>
	<p class="block_13"> </p>
	<p class="block_14">"Etkinliklerine son verildi," dedi Chalmes. "Alışılmadık... görüşlerin, öğrenciler arasında anlaşmazlığa yol açtı."</p>
	<p class="block_13"> </p>
	<p class="block_14">Nakor eliyle işaret edince Naglek kenara çekildi. Nakor oturup Sho Pi'ye yanına gelmesini işaret etti. "Şimdi, bu konuyla ilgili ne yapacağız?" diye sordu.</p>
	<p class="block_13"> </p>
	<p class="block_14">Chalmes, "Yüzbaşı Calis, denizin ötesine yaptığınız yolculuklarınızla ilgili verdiğiniz raporlardaki bazı şeylerden son derece rahatsızız," dedi. "Bahsettiğiniz şu Zümrüt Kraliçe, denizi aşıp Krallık'ı istila etmeye çalışırsa, durumun son derece ciddi bir hal alacağı konusunda sizinle hemfikiriz. Bu söylediklerinizin olması durumunda, Majesteleri'ne, isteklerini çok ciddi bir şekilde düşüneceğimizi söyleyebilirsiniz."</p>
	<p class="block_13"> </p>
	<p class="block_14">Calis bir süre hiçbir şey söylemeden durdu. Ardından Nakor'a baktı.</p>
	<p class="block_13"> </p>
	<p class="block_14">"Sana bunun olacağını söylemiştim," dedi Nakor. Calis başını salladı. "Sanırım kanıt yetersizliğinden onları cezalandıramayız."</p>
	<p class="block_13"> </p>
	<p class="block_14">Nakor omuzlarını silkti. "Burada neredeyse bir ayımızı harcadık."</p>
	<p class="block_13"> </p>
	<p class="block_14">Calis başını salladı. "Haklısın." Salondaki diğer büyücülere dönüp, "Taç'ın resmi temsilcisi olarak Nakor'u burada bırakıyorum," dedi. "Benim yokluğumda dük vekili sayılacak." "Ciddi olamazsın," dedi Kalied.</p>
	<p class="block_13"> </p>
	<p class="block_14">"Çok ciddi," dedi Nakor.</p>
	<p class="block_13"> </p>
	<p class="block_14">"Böyle bir yetkin yok," dedi Salind adında bir büyücü.</p>
	<p class="block_13"> </p>
	<p class="block_14">Nakor sırıttı. "Kendisi Krondor Kartalı'dır. Kral'ın kişisel temsilcisidir. Batı Orduları'nın Şövalye-Yüzbaşı'sı olmasının yanı sıra, Kraliyet Sarayı Dükü unvanına sahiptir. Hepinizi vatana ihanetten astırabilir."</p>
	<p class="block_13"> </p>
	<p class="block_14">"Ben Krondor'a dönüyorum," dedi Calis. "Prens'e rapor verip Pug dönene kadar size ne yapacağımız hakkında daha fazla talimat alacağım."</p>
	<p class="block_13"> </p>
	<p class="block_14">"Dönene kadar mı?" dedi Chalmes. "Pug'ı en son neredeyse yirmi yıl önce gördük. Size onun döneceğini düşündüren nedir?"</p>
	<p class="block_13"> </p>
	<p class="block_14">Nakor kafasını iki yana salladı. "Çünkü dönmesi gerekecek. Siz hâlâ bu kadar dar görüşlü-" kendini tuttu. "Aptalca bir soru. Pug dönecek. O zamana kadar, sanırım burada nelerin değişmesi gerektiğini anlamam gerekecek."</p>
	<p class="block_13"> </p>
	<p class="block_14">Nakor, alışkanlığı olduğu üzere geldikleri günden beri bilgi toplamaya çalışıyordu, bu yüzden salondaki herkes anında zaten birçok şeyin değişmesi gerekenler listesine koyulmuş' olduğunu anladı. Büyücüler birbirlerine baktı; ardından Chalmes ve diğer büyücüler ayağa kalktı. "Pekâlâ," dedi Chalmes Calis'e. "Böyle bir davranışın sizi istediğiniz sonuca ulaştıracağını düşünüyorsanız, korkarım yanılıyorsunuz, ama size fiili olarak engel olmayacağız. Ama eğer bu... kumarbazı başımıza getiriyorsanız, o zaman bırakın öyle olsun." Bunu söyleyerek, diğer dört büyücüyle birlikte salondan çıktı.</p>
	<p class="block_13"> </p>
	<p class="block_14">Calis salondan ayrılmalarını izledikten sonra Nakor ile Sho Pi'ye döndü. "Siz ikiniz iyi olacak mısınız?" "Ben ustamı korurum," dedi Sho Pi.</p>
	<p class="block_13"> </p>
	<p class="block_14">Nakor suratını buruşturdu. "Pöh. Bu yaşlı kadın grubundan korunmama gerek yok." Ayağa kalktı.</p>
	<p class="block_13"> </p>
	<p class="block_14">"Ne zaman gidiyorsun?" diye sordu Calis'e.</p>
	<p class="block_13"> </p>
	<p class="block_14">"Kasabada atımı eyerletir eyerletmez Shamata'ya doğru yola çıkacağım. Önümüzde hâlâ yarım gün var."</p>
	<p class="block_13"> </p>
	<p class="block_14">Nakor, "Aç olduğumu biliyordum," dedi. "Hadi yiyecek bir şeyler bulalım."</p>
	<p class="block_13"> </p>
	<p class="block_14">Üçlü, tamamen şaşkına dönmüş kapı nöbetçilerini geçip uzun bir koridorda ilerledi ve koridorun sonuna gelince durdu. Calis adaya gelirken yanında getirdiği askerleri toparlamak ve tekneyle karşıdaki kasabaya geçmek için dışarı çıkacaktı. Nakor ve Sho Pi diğer tarafa, yemekhaneye doğru gidecekti.</p>
	<p class="block_13"> </p>
	<p class="block_14">"Kendinize dikkat edin," dedi Calis. "Çok kolay pes ettiler."</p>
	<p class="block_13"> </p>
	<p class="block_14">Nakor gülümsedi. "Ah, şu anda hepsi Chalmes'ın odasına toplanmış, kesin plan yapıyorlardır." Omuzlarını silkti. "Hepsinden fazla yaşadım ama sırf bu sebepten dolayı dikkatsiz olacak değilim. Sürprizlere karşı gözümü açık tutarım." Ardından yüz ifadesi ciddileşti. "Burada şu kadarını anlamaya yetecek kadar zaman geçirdim: Prens'e, burada bize yardım edebilecek yetenekte ve mizaçta yalnızca birkaç kişinin bulunduğunu söyle. Diğerleri mesaj taşımak gibi bazı küçük işlerde yararlı olabilir belki, ama burada yalnızca birkaç tane gerçek yetenek var." İç geçirdi. "Yirmi yıl içinde düzinelerce öğrenci yetiştirmiş olabilirler, ama gerçekten yetenekli olanların ilk fırsatta buradan ayrıldığından kuşkulanıyorum."</p>
	<p class="block_13"> </p>
	<p class="block_14">"Eh, birilerine ihtiyacımız var." "Pug'a ihtiyacımız var," dedi Nakor.</p>
	<p class="block_13"> </p>
	<p class="block_14">"Onu bulabilir miyiz?" diye sordu Calis.</p>
	<p class="block_13"> </p>
	<p class="block_14">"O bizi bulacaktır." Koridora göz gezdirdi. "Ve sanırım bizi burada bulacak."</p>
	<p class="block_13"> </p>
	<p class="block_14">"Yardımına ihtiyacımız olduğunu nereden bilecek?" diye sordu Calis. "Prens, Pug'ın Nicholas'a verdiği tılsımı kullanmayı denedi, ama Pug yanıt vermedi."</p>
	<p class="block_13"> </p>
	<p class="block_14">"Pug bilir," dedi Nakor. Tekrar etrafa göz gezdirerek ekledi. "Uzun zamandır biliyor bile olabilir." Calis bir süre sessizce durdu, başını salladı, döndü ve başka bir şey söylemeden koridorda ilerlemeye devam etti.</p>
	<p class="block_13"> </p>
	<p class="block_14">Nakor, Sho Pi'nin kolunu tuttu. "Yiyecek bir şeyler bulalım."</p>
	<p class="block_13"> </p>
	<p class="block_14">"Tamam Usta."</p>
	<p class="block_13"> </p>
	<p class="block_14">"Bana usta deme," dedi Nakor. "Nasıl istersen Usta."</p>
	<p class="block_13"> </p>
	<p class="block_14">Nakor iç geçirdi ve yürümeye devam ettiler. "Ne görüyorsun?" diye sordu Miranda.</p>
	<p class="block_13"> </p>
	<p class="block_14">Pug güldü. "Nakor eski numaralarının peşinde. Ne dediklerini duyamıyorum, ama Chalmes ve diğerlerinin meclis salonunda bir arada olduklarını gördüm. Sanırım Calis yönetimi Nakor'a verdi." Miranda kafasını iki yana sallayınca Pug'ın başına, omuzlarına ve uzakgörü için kullandığı durgun su birikintisine su damlaları çarptı. Çok uzaklardaki meclis salonunun donuk görüntüsü dalgaların içinde gözden kayboldu.</p>
	<p class="block_13"> </p>
	<p class="block_14">"Hey!" Pug sinirlenmiş gibi yaptı.</p>
	<p class="block_13"> </p>
	<p class="block_14">Miranda güldü ve daha çok su sıçratmak için kafasını iki yana salladı. Ilık okyanustan yeni çıkmıştı ve Pug'ı durgun bir su birikintisinde Yıldızlimanı'ndaki işlerin nasıl gittiğine bakarken bulmuştu. Pug dönüp onu yakalamak için hamle yaptı, ama kadın sıçrayarak çabucak geriye kaçtı. Miranda dönüp kumsaldan tekrar dalgalara doğru koşarken Pug'ın kahkahaları onunkine karıştı.</p>
	<p class="block_13"> </p>
	<p class="block_14">Pug önünde koşan kadının suyla parlayan ince ama kaslı vücudunu görünce bir an kalbinin sıkıştığını hissetti. Neredeyse bir yıldır ikisi de bu adada yaşıyordu ve iyice bronzlaşmışlardı. O Pug'dan çok daha iyi bir yüzücüydü, ama Pug da ondan daha iyi bir koşucuydu. Kadını tam suyun kenarına ulaştığı sırada yakaladı ve sarmaş dolaş bir şekilde suya düştüler. Yapmacık öfke çığlıkları Pug'ın kahkahalarına karıştı. "Seni canavar!" diye bağırdı kadın, Pug onu çevirip hafifçe omzunun boynuyla birleştiği yeri ısırırken. "Başlatan sendin," dedi Pug.</p>
	<p class="block_13"> </p>
	<p class="block_14">Yumuşak dalgalar ikisinin de üstünü kapatırken Miranda sırt üstü uzanarak Pug'ın yüzünü inceledi. Birlikte oldukları bu bir yıl içerisinde sevgili ve sırdaş olmuşlardı ama aralarında hâlâ sırlar vardı. Pug onun geçmişine dair neredeyse hiçbir şey bilmiyordu, çünkü sorduğu pek çok soruya doğrudan yanıt vermekten kaçınmakta ustaydı. Onunla karşılaşmadan önceki hayatını paylaşmak istemediğini anlayınca, soru sormayı kesmişti. Pug da kendini ona tamamen açmamıştı, bu yüzden ilişki adildi. "Ne oldu?" diye sordu Pug. "Gözlerinde yine o bakış var."</p>
	<p class="block_13"> </p>
	<p class="block_14">"Ne bakışı?"</p>
	<p class="block_13"> </p>
	<p class="block_14">"Aklımı okumaya çalışan bakışın." "O numaradan hiç haberim olmadı," dedi kadın. "Birkaç kişinin haberi vardı," dedi Pug. "Ama Gamina her zaman yapabiliyordu." "Akıl okumayı mı?"</p>
	<p class="block_13"> </p>
	<p class="block_14">"Hangi şartlar altında olursa olsun benimkini okumayı," dedi, dirseklerine dayanıp kadının yanına uzanabilmek için dönerek.</p>
	<p class="block_13"> </p>
	<p class="block_14">"On iki - on üç yaşına geldiğinde bu bir çeşit sorun oldu ve neredeyse yirmisine gelene kadar da geçmedi." Evlatlık kızının çocukluğunu hatırlayınca kafasını iki yana salladı. "Artık bir büyükanne," dedi hafifçe. "Arutha adında bir torunum ve onun da James ve Dashel adında iki oğlu var." Düşünceli bir sessizliğe gömüldü. Dalgalar her seferinde daha da yükselirken güneş vücutlarını ısıtıyordu. Birkaç dakika sessiz kalmanın zevkini çıkardılar. Yükselen dalgalar sonunda onları tehdit edecek boyutlara ulaştığında Pug, ardından da Miranda ayağa kalktı.</p>
	<p class="block_13"> </p>
	<p class="block_14">Bir süre sessizce kumsalda yürüdüler. Sonunda Miranda, "Son zamanlarda Yıldızlimanı'nı çok sık gözetliyorsun," dedi. Pug yavaşça iç geçirdi. "İşler gittikçe... ciddileşmeye başlıyor." Miranda koluna girdi ve teninin kendi tenine değdiğini hissedince, Pug'ın tekrar göğsü sıkıştı. Karısını, başka hiç kimseyi sevemeyeceğini düşünecek kadar çok sevmişti, ama gizemli geçmişine karşın bu kadın, kimsenin ulaşamayacağını düşündüğü yanlarına ulaşmıştı. Beraber geçirdikleri bir yıldan sonra bile bu kadın onu seksenlerindeki bir adam değilmiş de, sanki çocukmuş gibi heyecanlandırıyor ve aklını karıştırıyordu.</p>
	<p class="block_13"> </p>
	<p class="block_14">"Kıyafetlerimizi nereye koyduk?" diye sordu kadın. Pug sırtını dikleştirip etrafa göz gezdirdi. "Sanırım şurada." Pug'ın palmiye ve bambulardan yaptığı bir kulübede oturuyorlardı ve yiyecek stoklarını yenilemek için o kulübeyle Pug'ın Efsuncu'nun Adası'ndaki evi arasında diledikleri gibi gidip gelmişlerdi. Birlikte geçirdikleri zamanın çoğunda eğlenmişler, sevişmişler ve pek çok şeyden bahsetmişlerdi. Ama Pug her zaman bunun, karanlık korkularla bir kez daha yüzleşmeye hazırlanırlarken, sadece nefes almak için bir ara, dertlerin unutulması için bir mola olduğunun farkında olmuştu.</p>
	<p class="block_13"> </p>
	<p class="block_14">Pug kıyafetlerini bıraktıkları yere kadar Miranda'yı takip etti ve kadın elbisesini başının üzerinden geçirirken bir anlık bir üzüntüyle onu izledi. Siyah cüppesini giydi, "Düşünüyorsun," dedi.</p>
	<p class="block_13"> </p>
	<p class="block_14">"Her zaman," dedi kadın çarpık bir gülümsemeyle.</p>
	<p class="block_13"> </p>
	<p class="block_14">"Hayır, daha belirgin bir şeyleri kastetmiştim. Ayrıca bu yüz ifadeni daha önce hiç görmedim. Hoşlanıp hoşlanmadığımı bilemiyorum."</p>
	<p class="block_13"> </p>
	<p class="block_14">Endişe çizgileri kadının düzgün alnını kırıştırdı. Yanına gidip Pug'a sarıldı. "Kısa bir süre için gidiyorum." "Nereye gidiyorsun?"</p>
	<p class="block_13"> </p>
	<p class="block_14">"Sanırım Calis'i bulmam gerekiyor. Çok uzun bir süredir onu görmüyorum. Onunla halletmem gereken daha ne gibi şeylerin olduğuna bakmam lazım."</p>
	<p class="block_13"> </p>
	<p class="block_14">Çocukluk arkadaşı Tomas'ın oğlundan bahsedilince büyücü, "Bunu birden fazla anlamda söylüyorsun," dedi.</p>
	<p class="block_13"> </p>
	<p class="block_14">Miranda'nın yeşil gözleri Pug'ın kahverengi gözlerine kilitlendi ve bir süre sonra kadın çabucak başıyla onayladı. "Evet." Başka bir şey söylemedi.</p>
	<p class="block_13"> </p>
	<p class="block_14">"Seni bir daha ne zaman göreceğim?" diye sordu Pug.</p>
	<p class="block_13"> </p>
	<p class="block_14">Kadın onu yanağından öptü. "Korkarım ikimizin de isteyeceği kadar çabuk değil. Ama döneceğim."</p>
	<p class="block_13"> </p>
	<p class="block_14">Pug iç geçirdi. "Eh, zaten bunun bir sonu olmalıydı."</p>
	<p class="block_13"> </p>
	<p class="block_14">Kadın ona sarıldı. "Son değil, sadece bir ara. Sen nereye gideceksin?"</p>
	<p class="block_13"> </p>
	<p class="block_14">"İlk olarak, Gathis ile görüşmek için adama gideceğim; ardından bir süreliğine Yıldızlimanı'na döneceğim. Sonra yolculuğuma başlamalıyım."</p>
	<p class="block_13"> </p>
	<p class="block_14">Miranda Pug'ın yolculuktan kastının Kara Macros'u aramak olduğunu biliyordu. "Efsuncuyu bulabileceğini düşünüyor musun?</p>
	<p class="block_13"> </p>
	<p class="block_14">Ne kadar oldu? Yaklaşık elli yıl mı?"</p>
	<p class="block_13"> </p>
	<p class="block_14">Pug başını salladı. "Büyük İsyan'ın sonundan beri..." Mavi gökyüzüne bakarak, "Ama buralarda bir yerlerde," dedi. "Henüz bakmadığım birkaç yer ve tabii her zaman Koridor var." Koridor'dan bahsedilince Miranda gülmeye başladı. "Ne oldu?" diye sordu Pug.</p>
	<p class="block_13"> </p>
	<p class="block_14">"Boldar Blood. Paralı askeri Yabon'daki Trabert'in yerinde bıraktım. Haber gönderene kadar orada beklemesini söylemiştim." "Bir yıldır mı?"</p>
	<p class="block_13"> </p>
	<p class="block_14">"Son derece dikkat dağıtıcısın," diye mırıldandı Miranda, Pug'ın kulak memesini ısırarak.</p>
	<p class="block_13"> </p>
	<p class="block_14">"Kes şunu, tabii gidişini ertelemek istemiyorsan."</p>
	<p class="block_13"> </p>
	<p class="block_14">Kadın, "Eh, bir ya da iki saat çok bir şey fark etmez."</p>
	<p class="block_13"> </p>
	<p class="block_14">Kıyafetleri bir kez daha kuma düşerken Pug, "Boldar'a ne kadar ödeme yapacaksın?" diye sordu.</p>
	<p class="block_13"> </p>
	<p class="block_14">"Koridor paralı askerleri ucuza çalışmaz."</p>
	<p class="block_13"> </p>
	<p class="block_14">Miranda Pug'a bakıp sırıtarak, "Dük olan bir sevgilim var," dedi. Pug acı acı gülümseyip kollarını kadının vücuduna dolarken, "Ne yapabileceğime bakarım," dedi.</p>
	<p class="block_13"> </p>
	<p class="block_7"><img alt="Line" src="images/image.png" class="calibre3"/></p>
	<p class="block_13"> </p>
	<p class="block_3" id="calibre_pb_10"> </p>
</body></html>
