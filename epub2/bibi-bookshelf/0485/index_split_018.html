<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>02 - Tüccar Prensin Yükselişi - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_12">-16-</p>
	<p class="block_12">ARKADAŞLAR</p>
	<p class="block_13"> </p>
	<p class="block_14">Karli kaşlarını çattı.</p>
	<p class="block_13"> </p>
	<p class="block_14">Roo akşam yemeği randevusu için aceleyle giyiniyordu ve Karli'nin söylediklerini dinlememiş gibiydi. Karli'nin ifadesini gören Roo, "Özür dilerim hayatım," dedi. "Ne dedin?"</p>
	<p class="block_13"> </p>
	<p class="block_14">"Umarım bu gece akşam yemeğine gelirsin dedim. Seninle konuşmak istediğim bir şey var." Bir fırçayla saçlarını geriye yatıran Roo, aynada kendine bakıp hafifçe kaşlarını çattı. Kıyafetleri ne kadar zengin, berberi ne kadar pahalı olursa olsun, hâlâ dış görünüşünden memnun değildi. Ufak bir neşe çığlığı Roo'nun aşağıya bakmasına sebep oldu ve kızının kapı eşiğine doğru emeklediğini gördü. Ardından bir sevinç çığlığı daha atarak kapı kasasına yapışıp ayağa kalktı. Denemesine rağmen henüz tam olarak yürüyemiyor, ama tutunacak bir şey varsa artık ayakta durmayı başarabiliyordu. Karli yüzünde sabırsız bir ifadeyle döndü. "Mary!" diye bağırdı.</p>
	<p class="block_13"> </p>
	<p class="block_14">"Evet hanımefendi?" diye geldi yanıt yan odadan.</p>
	<p class="block_13"> </p>
	<p class="block_14">"Abigail'i gözünün önünden ayırmışsın, o da emekleyerek buraya geliyor," diye çıkıştı Karli. Mary bebeği yere koyup gidip geri döndüğünde onu aynı yerde bulacağına dair garip bir kanıya sahip gibi görünüyordu. "Ya merdivenlerden aşağı düşseydi?" dedi Karli.</p>
	<p class="block_13"> </p>
	<p class="block_14">Roo çenesinden salyaları akan kızının ona sırıttığını gördü. Dişleri çıkmaya başladığı için gece boyunca sık sık yaygarayı basıyordu, ama onu sevmeye başladığını kabul etmek zorundaydı. Eğilip, kuşkulu bir gözle onu izleyen çocuğu aldı. Bebek olabildiğince çok parmağını Roo'nun ağzına sokmaya çalışarak elini uzattığında Roo aniden çok güçlü bir kokuyla karşılaştı.</p>
	<p class="block_13"> </p>
	<p class="block_14">"Ah hayır," dedi, yeni paltosuna bir şey bulaşıp bulaşmadığına bakarken çocuğu kol mesafesinde tutarak. Hiçbir şey göremeyerek, bebeği -hâlâ kol mesafesinde tutarak- yandaki odaya taşıdı, "Hayatım, bebek altına yapmış... yine," dedi.</p>
	<p class="block_13"> </p>
	<p class="block_14">Karli kızı aldı ve dikkatle koklayıp, "Galiba haklısın," dedi.</p>
	<p class="block_13"> </p>
	<p class="block_14">Roo karısının yanağına bir öpücük kondurdu. "Geç kalmamaya çalışacağım, ama konuşma geceye kadar uzarsa... beni bekleme, sen yat."</p>
	<p class="block_13"> </p>
	<p class="block_14">Karli bir şey söyleyemeden, kapıdan çıktı. Arabası, evin arkasındaki avludan getirilmişti. Arabayı bir önceki ay almıştı ve sadece görülmek için ara sıra şehirde dolaşıyordu.</p>
	<p class="block_13"> </p>
	<p class="block_14">Bilinen adıyla Acı Deniz Şirketi'nin, gücü hızla büyüyordu ve Roo Avery adı Krondor ile Batı Toprakları'nda giderek ün kazanmaya başlamıştı. Roo arabaya binerken, servetini artırmak için neler yapabileceğini düşünüyordu. Mavi Yıldız Nakliye Şirketi güya para sıkıntısı içindeydi ama Roo, Acı Deniz Şirketi'nin yakında daha çok gemiye ihtiyacı olacağını düşünüyordu. Dash ve Jason ile bağlantılarını konuşurken, belki de Duncan'ı daha fazla bilgi toplaması için liman bölgesine yollamalıydı. Roo, tahıl manipülasyonunda ne kadar yararlı olduğunu ispatladığını düşünerek Dash'ın ağabeyi Jimmy'yi de kendisi için çalışmaya ikna etmek istiyordu. Ama Dash Roo ile büyükbabasının zoruyla çalışmasına rağmen, Dük diğer torununu sarayda çalıştırmaya kararlı görünüyordu.</p>
	<p class="block_13"> </p>
	<p class="block_14">Roo arkasına yaslandı ve arabacıya gitmeye hazır olduğunu bildirmek üzere tavana vurmak için altın topuzlu bastonunu kullandı. Şehirde ilerlerken Roo'nun aklından geçen bir diğer şey de, Timothy Jacoby'den nasıl kesin bir intikam alacağıydı. Onu tahıl dolandırıcılığıyla zarara uğratmak yeterli olmamıştı.</p>
	<p class="block_13"> </p>
	<p class="block_14">Jacoby ve Oğulları o zamandan beri iki kez Acı Deniz Şirketi'nin aleyhine iş kapmıştı. Ayrıca, çoğunlukla Acı Deniz'in artan gücünden korkan diğer şirketlerle dirsek temasına geçiyordu. Ama Jacoby ve Oğulları'ndan daha başarılı olmak Roo'ya yetmiyordu. Tim önünde ölü olarak yatmadığı sürece, Helmut'un borcunu tam olarak ödenmiş saymayacaktı.</p>
	<p class="block_13"> </p>
	<p class="block_14">Yarım düzine plan yaptı ama hiçbirini beğenmedi. Sonunda aklına bir fikir geldi. Ama olay, sanki Roo bunu kışkırtmak için hiçbir şey yapmamış gibi görünmek zorundaydı; aksi takdirde kendini tekrar ölüm hücresinde bulabilirdi ve artık kaybedecek çok fazla şeyi vardı.</p>
	<p class="block_13"> </p>
	<p class="block_14">Para sanki bir mıknatısmış gibi daha çok parayı çekiyordu, bu yüzden Acı Deniz Şirketi'ni kurmadaki başarısı daha fazla fırsatın ortaya çıkmasına yol açmıştı. Şu anda Krondor ve kuzey arasındaki nakliyenin çoğu ve Krondor ve Doğu Toprakları arasındaki nakliyenin çok ciddi bir bölümü onun kontrolü altındaydı. Yalnızca Kesh ile Krallık arasında önemli bir varlık göstermede başarısız olmuştu. Bu ticaretin çoğu Jacoby ve Oğulları tarafından yapılıyordu ve bu anlaşmalar bozulmaz görünüyordu. Aslında, güneyden gelen kervanlar artıştaydı ve büyüyorlardı.</p>
	<p class="block_13"> </p>
	<p class="block_14">Araba Esterbrook malikânesinin kapılarına yaklaşınca iş ve ticaret düşünceleri yok oldu. Kapının diğer tarafındaki hizmetkâr kimin girmek istediğini sorunca Roo'nun arabacısı patronunun adını söyledi. Kapı çabucak açıldı. Büyük partiden beri Roo'nun Esterbrook'un evine dördüncü ziyaretiydi bu. İlk seferinde Sylvia işveli ve cana yakındı.</p>
	<p class="block_13"> </p>
	<p class="block_14">İkincisinde, babası Roo'ya iyi geceler diledikten sonra Sylvia biraz oyalanmış, vücudunu onunkine bastırarak onu tekrar yanağından öpmüş ve tekrar kızarıp şarabın etkisi olduğunu iddia etmişti. Son seferinde bir kez daha oyalanmıştı, yalnız bu kez öpücük tutkuluydu ve yanaktan değildi ve şarapla ilgili hiçbir şey söylememiş, sadece arayı açmamasını söylemişti. İki hafta sonra yemek daveti gelmişti. Sylvia'yı tekrar görmek için sabırsızlanmasına rağmen, Roo araba durduğunda kapıyı başka bir hizmetkârın açmasını beklemişti.</p>
	<p class="block_13"> </p>
	<p class="block_14">Arabadan inip arabacıya, "Şehre dönüp yemek ye," dedi. "Ardından buraya dön. Ben gelene kadar burada bekle. Ne kadar gecikeceğimi bilmiyorum." Arabacı selam verdi ve Roo kapıya giden basamakları çıkarken yola koyuldu. Hizmetkâr kapıyı açıp içeri girdiğinde, onu genişçe gülümseyen Sylvia karşıladı. "Rupert!" diye bağırdı kız sanki onu beklemiyormuş gibi. Adının kızın dudaklarından dökülmesi baştan aşağı ürpermesine yol açtı ve onu yine ayıp sayılacak derecede düşük yakalı bir elbise içinde görmek heyecandan kızarmasına sebep oldu. Kız Roo'nun koluna girip göğsünü sıkıca vücuduna bastırarak yanağına bir öpücük kondurdu. "Bu akşam çok yakışıklı görünüyorsun," dedi kulağına hafifçe. Neredeyse kedi gibi mırıldanmıştı.</p>
	<p class="block_13"> </p>
	<p class="block_14">Kız onu yemek salonuna götürdü ve Roo sofranın iki kişi için hazırlanmış olduğunu gördü. "Baban nerede?" diye sordu, aniden korkup aynı anda heyecanlanarak.</p>
	<p class="block_13"> </p>
	<p class="block_14">Kız gülümsedi. "İş için şehir dışına çıktı. Bildiğini sanıyordum. Davetiyede bunu belirten bir şey yazdığıma yemin edebilirim. Yazmamış mıyım?"</p>
	<p class="block_13"> </p>
	<p class="block_14">Roo, kız oturduktan sonra oturup, "Hayır, davetin Jacob'dan geldiğini sanmıştım," dedi. "Ben göndermiştim. Umarım bir sakıncası yoktur."</p>
	<p class="block_13"> </p>
	<p class="block_14">Roo yüzünün kızardığını hissetti. "Hayır," dedi sessizce, "elbette sakıncası yok."</p>
	<p class="block_13"> </p>
	<p class="block_14">Güçbela yemek yiyebildi ve kendini defalarca şarap kadehine uzanırken buldu. Sylvia yemeğin bittiğini ilan edene kadar, sarhoş olma yolunu yarılamıştı. Masadan kalktı ve kıza girişe doğru eşlik etti. Konuştukları on kelimeden birini bile hatırlamıyordu. Yemek salonundan çıkarlarken, Sylvia hizmetkâra dönüp, "Hepsi bu kadar," dedi. "Bu gece sana daha fazla ihtiyacımız olmayacak." Kız Roo'yu ön kapıya götürmek yerine, onu merdivenlerden yukarıya yönlendirdi.</p>
	<p class="block_13"> </p>
	<p class="block_14">Roo, kızı bir rüyadan uyandırma korkusuyla konuşmaya korkuyordu. Uzun bir koridorda ilerlediler ve ardından kız bir kapıyı açtı. Eşikten geçip Roo'yu nazikçe kendine doğru çekti. Odanın büyük bir kısmını kaplayan cibinlikli, devasa yatağa bakarak kımıldamadan duran Roo'nun yanından uzanarak itip kapıyı kapadı.</p>
	<p class="block_13"> </p>
	<p class="block_14">Ardından kollarını Roo'nun boynuna dolayıp onu öptü. Roo'nun hâlâ sahip olduğu bütün mantıklı düşünce parçaları da, o an yok olup gitti.</p>
	<p class="block_13"> </p>
	<p class="block_14">Roo karanlıkta yukarıdaki gölgeliğe baktı. Sylvia'nın yavaşça ve düzgünce nefes alıp verdiğini duyabiliyordu ve kızın uyuduğunu düşündü. Pestili çıkmıştı, ama uyumak için de çok heyecanlıydı. Sylvia hayatında tanıdığı en inanılmaz kadındı. Gördüğü en güzel kadındı, ama zengin bir tüccarın iyi yetiştirilmiş kızı olarak neşeli bir çocuksulukla vahşi bir şehvetin şaşırtıcı bir karışımıydı. Beyaz Kanat'taki bir emektar gibi sevişmişti ve Karli'yi dehşete düşürecek hareketler sergilemeye istekli hayır, sabırsız idi.</p>
	<p class="block_13"> </p>
	<p class="block_14">Karısını düşünerek, suçluluk duygusunu bir kenara itti. Artık onu sevmediğini biliyordu; onunla, ona acıdığı için evlenmişti. Sylvia'ya bakıp iç geçirdi. Kollarımda olması gereken kadın bu, diye düşündü, bir nakliye patronuyla iş konuştuğuma inanarak şu anda evde uyuyan kılıksız kadın değil.</p>
	<p class="block_13"> </p>
	<p class="block_14">Soylularla tanıştırması ve onun çocuğunu taşıması gereken kadın Sylvia idi.</p>
	<p class="block_13"> </p>
	<p class="block_14">Kalbi hızlı hızlı atıyor ve Sylvia'ya olan aşkı mayhoş bir sancıya dönüşüyordu. Karanlıkta vücudunun dış hatları güçlükle görünen kadına bakmak için yan döndü. Çocukluk düşlerinde bu anı yaşayacak bir adam olacağını asla hayal etmemişti, ya da Sylvia Esterbrook'un çarpıcı güzelliğinde ve çekiciliğinde bir kadının onunla yatağını paylaşacağını.</p>
	<p class="block_13"> </p>
	<p class="block_14">Sırtüstü dönerek, üzerindeki siyah kumaşa baktı ve Erik ile beraber Ravensburg'deki tazılardan kaçtıkları geceden beri yaşadığı değişikliklerdeki mucizeyi düşündü.</p>
	<p class="block_13"> </p>
	<p class="block_14">Erik'i düşünmesi, Roo'yu arkadaşının nerede ve ne yapıyor olabileceğini düşünmesine sevk etti. Erik'in denizde Calis, de Loungville ve tanımadığı birtakım adamlarla birlikte bir yerlerde olduğunu biliyordu. Ne yapmakta olduklarına dair en ufak bir fikri bile yoktu, ama uğursuz bir şeyler olduğundan kuşkulanıyordu. Ve bunu neden yaptıklarını tam anlamıyla biliyordu. Bu gibi düşüncelerde huzur bulamayarak, nazikçe elini uzatıp yanında yatan kadının şaşılacak derecede yumuşak teninde gezdirdi. Kadın anında kıpırdandı ve ağır ağır hareket etti. Hiçbir şey söylemeden yana döndü ve kollarını dolayarak Roo'ya doğru yaklaştı. Kızın, ne istediğini anında nasıl anladığına şaşırarak, Erik ile ilgili bütün düşüncelerini geride bıraktı.</p>
	<p class="block_13"> </p>
	<p class="block_7"><img alt="Line" src="images/image.png" class="calibre3"/></p>
	<p class="block_13"> </p>
	<p class="block_14">Erik kayaları gösterdi. "İskeleye! İskeleye!"</p>
	<p class="block_13"> </p>
	<p class="block_14">Dümenci, gemiyi iskele tarafına çevirmek ve ölmemek için dümen yekesini güçlükle çevirmeye çalışırken fırtına şiddetleniyordu. Erik, geminin karaya oturmasını önlemeye çalışmak için sabahın ilk ışıklarının loşluğunun, sisin ve savrulan karın arasından ileriye bakarak, saatlerdir ejder gemisinin pruvasında dikiliyordu.</p>
	<p class="block_13"> </p>
	<p class="block_14">Onları hızlı bir şekilde Novindus'a taşıyacağı söylenen akıntıyı yakalamak için Yüce Kesh'in güney ucunu geçmişlerdi. Günler geçmişti ve ejder gemisi altmış dört yolcusuyla -Calis, de Loungville, Erik, Miranda ve Calis'in Kartalları'ndan altmış asker- okyanusta hızla yol alıyordu.</p>
	<p class="block_13"> </p>
	<p class="block_14">Kürekçiler, akıntıya kaslarının gücünü ekleyerek yirmi dört saat nöbetleşe kürek çekiyordu ve gemi, okyanusun boş enginliğinde hızla ilerliyordu. Miranda konumlarını anlamak ve olmaları gereken yeri söylemek için zaman zaman büyü yeteneğini kullanıyordu.</p>
	<p class="block_13"> </p>
	<p class="block_14">Hava gittikçe acı bir soğuğa dönmüştü ve ara sıra görüş alanlarına kuzeye doğru giden bir buz dağı giriyordu. Miranda bir gece Erik'e güney kutbunda aklın almayacağı büyüklükte bir buz kütlesi olduğunu, o tek parça buz şelfinden okyanusa şehirler büyüklüğünde parçalar düştüğünü ve Mavi ya da Yeşil Deniz'in sıcak sularında eriyerek kuzeye doğru sürüklendiklerini söylemişti.</p>
	<p class="block_13"> </p>
	<p class="block_14">Erik ufukta, bir yelken sandığı, ama sonra Miranda'nın onları uyardığı büyük buz parçalarından biri olduğu anlaşılan şeyi görene kadar bundan kuşku duymuştu. O andan itibaren, fazladan gözcüler yerleştirmiş ve kürekçileri yirmi dört saatlik vardiyalara yerleştirmişti.</p>
	<p class="block_13"> </p>
	<p class="block_14">Bu buzla kaplı topraklarda bir yarımada bulmuşlardı ve ne yazık ki ona doğru çok hızlı gidiyorlardı. Şimdi geminin ona çarpıp parçalanmaması için umutsuzca çabalıyorlardı. Calis, eğer burada karaya otururlarsa soğuktan ve açlıktan ölecekleri ve onları kurtarmak için hiçbir şey yapılamayacağı konusunda onları uyarmıştı.</p>
	<p class="block_13"> </p>
	<p class="block_14">"Çekin kahrolasılar!" diye bağırdı Bobby de Loungville dalgaların kükremesini, rüzgârın uğultusunu ve doğanın her isteği karşısında inip kalkan ve dönen geminin çıkardığı gıcırtıları bastırarak.</p>
	<p class="block_13"> </p>
	<p class="block_14">Güçlü akıntı onları dalganın şiddetli çekimine doğru sürüklerken, Erik yan tarafa doğru hareket ettiklerini hissedebiliyordu. "Daha çok iskeleye!" diye bağırdı ve dümen yekesindeki iki adam emri yerine getirmek için yekeyi itti. Calis geminin arka tarafındaydı ve yekeye insanüstü gücünü ekleyince dümen yekesi korku verecek derecede gıcırdadı. Bu Brijan ejder gemilerinin uzun dümen yekelerinin kopabileceğine dair uyarılmışlardı ve eğer bu olursa, gemiye yön vermenin tek yolu kürekler olacaktı. Brijanlerin deneyimli mürettebatının bile bunu güçlükle yapabileceği konusunda da uyarılmışlardı ve bu gemideki hiçbir adam ne deneyimliydi, ne de Brijan.</p>
	<p class="block_13"> </p>
	<p class="block_14">Güvertede Miranda belirdi ve her iki kolunun geniş bir hareketiyle birlikte, Erik'in gözcülük yaptığı pruvadan güçlükle duyulabilen bir kelime bağırdı. Bir güç gemiyi aniden arkasından çekmeye başlayınca Erik suya düşmemek için küpeşteye tutunmak zorunda kaldı. Gemi parçalara ayrılmakta duraksadıktan sonra birden hareket etmeyi kesti.</p>
	<p class="block_13"> </p>
	<p class="block_14">Ardından dalganın çekiminden kurtularak, küreklere ve dümen yekesine boyun eğdi ve sahil şeridine paralel bir rotada ilerlemeye başladı. Miranda ellerini aşağı salıp derin bir nefes aldı. Geminin pruvasına doğru yönelince Erik merakla onu izledi. Yüzbaşı ile kıçtaki küçük kamarayı paylaşıyordu ve Erik'in bunun Calis'in kibarlığından fazlası olduğuna dair bazı fikirleri vardı. Aralarında bir şey vardı, ama Erik ne olabileceğini tahmin edemiyordu. Calis ve Miranda içerideyken, de Loungville Yüzbaşı'nın bekçi köpeği gibi davranıyordu ve ancak çok ciddi bir durum mürettebattan birinin onu geçmeye çalışacak kadar yüreklenmesine sebep olurdu.</p>
	<p class="block_13"> </p>
	<p class="block_14">Oldukça çekici bir kadın, diye düşündü Erik, Miranda yanına gelirken, ama bu kadında, arkadaş olmakla ilgili herhangi bir fikre kapılmayı neredeyse imkânsız hale getiren bir tarzda hâlâ onu rahatsız eden bir şeyler vardı. Gemideki diğer adamlar gibi Erik de neredeyse aylardır bir kadınla beraber olmamıştı.</p>
	<p class="block_13"> </p>
	<p class="block_14">Kadın yanına gelince, dosdoğru ilerideki loşluğu işaret etti. "Üstümüze çok fazla dikkat çekmemek için birkaç günlüğüne bu kadar güçlü başka bir büyü kullanmaya cesaret edemem. O yüzden dikkatle dinle: eğer bu karmaşada görebilirsen, günbatımından bir saat sonra ufuk çizgisinin iki el yukarısında, neredeyse kusursuz bir eşkenar üçgen oluşturan üç küçük yıldız göreceksin. Eğer o kümeye doğru gidersen, sonunda Ispar'a kürekle bir günden daha az mesafede bulunan Novindus kıyısına varırsın. Kuzeydoğuya giderek sahil şeridini izlersen, Dee nehrinin ağzına varırsın.</p>
	<p class="block_13"> </p>
	<p class="block_14">Yönümüzü bulmak için büyülü olmayan yöntemlere ihtiyacımız var."</p>
	<p class="block_13"> </p>
	<p class="block_14">Miranda'nın gemiyi kayalardan uzak tutmak için yaptığı büyüden dolayı yorulduğu belliydi, ama son beş dakikadır bütün yolculukta olduğundan daha konuşkandı. Erik bunun yaptığı büyüden dolayı mı, yoksa başka bir sebepten dolayı mı olduğunu düşündü, ama iyi olup olmadığını sormaya isteksizdi. Ardından yolculukla ilgili hiçbir şeyin düzgün gitmediğini düşündü. Miranda bu görevin asıl amacına Erik'ten daha yakındı. Erik sadece geri dönemeyebileceklerini tahmin etmesine yetecek kadarını biliyordu. Miranda'nın kendisinden çok daha endişeli olması gerektiğini düşündü.</p>
	<p class="block_13"> </p>
	<p class="block_14">Sonunda, "İyi misin?" diye sordu.</p>
	<p class="block_13"> </p>
	<p class="block_14">Kadın ona açık bir şaşkınlıkla baktı. İfadesi uzun süre aynı kaldı, ardından güldü. Erik bu kahkahanın sebebinden emin değildi, ama kadın sonunda, giydiği kalın kürk pelerinin üstünden Erik'in kolunu tuttu ve "Evet, iyiyim," dedi. İç geçirdi. "Yol boyunca kullandığım görme büyüleri, öğle vakti bir pazarın gürültüsündeki fısıltı gibiydi. Ama az önce kayalardan kurtulmamız için yaptığım büyü gecede bir çığlık gibiydi. Eğer birisi bizi arıyorsa ya da büyü saptamak için korumalar yerleştirilmişse..." Kafasını iki yana sallayarak döndü.</p>
	<p class="block_13"> </p>
	<p class="block_14">"Miranda?" dedi Erik.</p>
	<p class="block_13"> </p>
	<p class="block_14">Kadın durdu ve omzunun üstünden arkaya baktı. "Evet Erik?" "Sence eve dönebilecek miyiz?" Kadının az önceki neşesi kayboldu. Sadece çok kısa bir süre durduktan sonra, "Muhtemelen hayır," dedi.</p>
	<p class="block_13"> </p>
	<p class="block_14">Erik ani tehlikelere karşı ilerideki loşluğu izlemek için görevinin başına döndü. Birkaç saat sonra Darkmoorlu onbaşı Alfred geldi ve "Nöbeti almaya geldim Çavuş," dedi.</p>
	<p class="block_13"> </p>
	<p class="block_14">Erik, "Tamam," dedi ve kürek sırasına gitti. Darkmoor'dayken onu kabadayı ve kavgacı yapan davranışını ve rütbesini alıp, Alfred'i yola getirir getirmez, adam birinci sınıf bir askere dönüşmüştü. Erik Alfred'in, Krondor'a döndüklerinde muhtemelen onbaşılığa terfi edecek ilk adamlardan biri olacağını düşündü... ardından düşüncesini eğer Krondor'a dönersek diye düzeltti. Yüzbaşı ile Miranda'nın uyuduğu küçük kamaradan başka uyumak için tek yer, ya son kürekçilerin arkasındaki yedek küreklerin üstü ya da kürekçilerin arasındaki güverteydi. Nöbetleşe uyuyorlardı, yetersiz yatacak yer, denizde geçirilen aylar ve önlerindeki tehlikeler göz önüne alındığında, daha az eğitim görmüş adamlar yumruk yumruğa gelebilirdi, ama de Loungville ve Calis birlikteki en disiplinli altmış adamı seçmişti. Bütün öfkeler ve sıkıntılar kendine saklanıyordu.</p>
	<p class="block_13"> </p>
	<p class="block_14">Erik uzanır uzanmaz neredeyse anında uykuya daldı. Yorgunluk değişmez bir yoldaş olmuştu ve askerlikle geçen yıllardan ve fırsat buldukça uyumaya alıştıktan sonra, çok az şey onu uyanık tutmaya yetecek kadar zihnini meşgul ediyordu. Ama uyuklamaya başlarken, geride bıraktığı arkadaşlarının ne yapmakta olduğunu merak etti. Roo'nun zengin bir adam olma yolunda ilerleme kaydedip kaydetmediğini, Jadow'un bacağının nasıl olduğunu ve yeni ordularındaki diğer adamların eğitimlerinin nasıl gittiğini düşündü. Greylock ile konuşmak istedi ve ardından Nakor'u düşündü. O küçük komik adam ve Sho Pi, Yüzbaşı ile Yıldızlimanı'ndan dönmemişti ve uyku bastırırken Erik neyin peşinde olduklarını merak etti.</p>
	<p class="block_13"> </p>
	<p class="block_14">Bir düzine genç adam ve kadın gülerken, kaşlarını iyice çattı, mırıldandı ya da alay etti. "Doğru söylüyorum!" diye üsteledi Nakor.</p>
	<p class="block_13"> </p>
	<p class="block_14">Sho Pi, olayı ele alma zamanının geldiğine karar veren herhangi bir kızgın öğrenciye karşı onu savunmak için etrafı kolaçan ederek ustası olduğunu iddia ettiği adamın yanında duruyordu. Yarım düzine öğrenciye karşı Nakor'un kendini savunacak yeteneklerinin olduğundan kuşkusu yoktu Nakor'un Dala tapınağında öğrettiği Isalani tarzı çıplak el dövüşünde ne kadar usta olduğunu kesinlikle biliyordu ama bir düzine ya da daha fazlasına karşı yardıma ihtiyacı olacaktı.</p>
	<p class="block_13"> </p>
	<p class="block_14">"Otur," diye bağırdı gülenlerden biri yanındaki alay edenlerden birine.</p>
	<p class="block_13"> </p>
	<p class="block_14">"Neden sen oturtmuyorsun?" dedi diğeri buna itiraz ederek. Nakor, "Bir dakika," dedi. Birbirlerinin karşısında duran iki genç adamın yanına gidip kulaklarına yapıştı. Yıldızlimanı'nda güzel bir şafaktı ve Nakor şafak öncesi yapılan kahvaltıda bir öğrenciyle tartışmaya girmişti. Güneş yükselmeye başladığında Nakor dersi, genelde yönetmeliğe uygun olan küf kokulu karanlık salonlardan uzakta, dışarıda yapmaya karar vermişti. Kulaklarından çekerek iki genç adamı geniş dairenin ortasına getirirken, üç grubun öğrencileri de gülmeye başladı.</p>
	<p class="block_13"> </p>
	<p class="block_14">Sho Pi, dersin yapıldığı çimenlik alana tepeden bakan yukarıdaki pencereye göz atınca pencerede suratlar gördü. Akademi'nin başına getirildiğinden beri Nakor, zaman zaman bir ya da iki şey öğretmek için sorumluluğu üstüne almasına rağmen, günlük işlerin çoğunu bırakmıştı.</p>
	<p class="block_13"> </p>
	<p class="block_14">Zamanının çoğunu artık adanın demirbaşı haline gelen isimsiz ve akılsız dilenciyle geçiriyordu. Adamı temiz tutmak için, iki öğrenci her sabah dilenciyi göle atmakla görevlendirilmişti. Arada bir daha hırslı öğrencilerden biri adamı sabunlamaya çalışıyordu, ama bu çaba genelde kanayan bir burun ya da çürük bir gözle sonuçlanıyordu.</p>
	<p class="block_13"> </p>
	<p class="block_14">Sırılsıklam olmadığı zamanlarda adam, herkesin ne yaptığını izlemek için oradan oraya koşuşturuyor ya da uyuyor, ya da yemek verilmediğinde, yiyecek çalmaya çalışmak için mutfak bölgesinde dolanıyordu. Önüne yemek konulduğu zaman bir çocuk gibi tabağı yere atıyor ve çömelip parmaklarıyla yerden yiyordu. Nakor'un zamanının geri kalanı, okuyup notlar alarak kütüphanede geçiyordu. Sho Pi'ye bazen soru sorma ya da daha iyi anlamak istediği bir şey hakkında bilgi alma fırsatı veriliyordu. Nakor onu sık sık birtakım garip görevlere yolluyor ya da görünüşe göre akıl sır ermez bilmeceler soruyordu. Görevi bitirdiğinde ya da başarısız olduğunu kabul ettiğinde, ya da bilmecenin yanıtını tahmin ettiğinde, Nakor'un tepkisi her zamanki umursamazlıklardan biri oluyordu. İnleyen iki öğrenci serbest bırakıldı ve Nakor, "İddia ettiğim şeyin doğruluğunu göstermekte bana yardım etmek üzere gönüllü olduğunuz için teşekkür ederim," dedi.</p>
	<p class="block_13"> </p>
	<p class="block_14">Nakor'un daha önceki görevinden sonra Mavi Atlılar olarak bilinen gruba ait olan öğrenciye, "Büyü dediğimiz enerjilerin, gerekli olduğunu düşündüğünüz bütün o saçmalıklara başvurmadan kullanılabileceğini söylediğimde bunun doğru olduğuna inanıyorsunuz, öyle değil mi?" dedi. "Elbette Usta," dedi öğrenci.</p>
	<p class="block_13"> </p>
	<p class="block_14">Nakor iç geçirdi. İtiraz etmesine rağmen, Sho Pi'nin marifeti sonucu, bütün Mavi Atlılar ona usta diyordu.</p>
	<p class="block_13"> </p>
	<p class="block_14">Kendilerine Watoom Değneği diyen grubun bir üyesi olan diğer öğrenciye, "Sen de bunun mümkün olmadığını düşünüyorsun, öyle mi?" dedi.</p>
	<p class="block_13"> </p>
	<p class="block_14">"Elbette mümkün değil. El çabukluğu, sokak soytarılığı kesinlikle, ama büyü güçlerinin gerçek kullanımı değil."</p>
	<p class="block_13"> </p>
	<p class="block_14">Nakor bir parmağını kaldırarak, "O halde dikkatle izle," dedi. Nakor öğrencisinin arkasına geçerken, adsız dilenci öğrencilerin oluşturduğu daireyi yarıp yanlarına geldi. Nakor hariç herkesin deli olarak gördüğü adam arada bir, yapılan şeylere ilgi gösteriyordu. Birkaç metre ötede çömelip izlemeye başladı.</p>
	<p class="block_13"> </p>
	<p class="block_14">Nakor arkasında durduğu öğrenciye, "Geçen ay öğrettiğim reiki üzerine hiç alıştırma yaptın mı?" diye sordu.</p>
	<p class="block_13"> </p>
	<p class="block_14">"Elbette," dedi öğrenci.</p>
	<p class="block_13"> </p>
	<p class="block_14">"Çok güzel," dedi Nakor. "Bu ona çok benziyor. Yumruğunu sık." Öğrencinin kolunu tutup geriye kıvırdı, ardından genç adamın ayaklarını omuz genişliğinde açtı. Diğer öğrenciye, "Tam orada dur," dedi.</p>
	<p class="block_13"> </p>
	<p class="block_14">Nakor, "Kolunu geri çek ve içindeki enerjiyi hisset," dedi. "Eğer yardımı dokunacaksa gözlerini kapat."</p>
	<p class="block_13"> </p>
	<p class="block_14">Öğrenci gözlerini kapadı. "Şimdi," dedi Nakor, "içindeki enerjiyi, içinden ve etrafından geçen enerjiyi hisset. Enerjinin aktığını hisset. Hazır olduğunda, bu genç adamın midesine bir yumruk, ama basit bir yumruktan fazlasını indirmeni istiyorum, ellerindeki eklemlerden geçen enerjiyi serbest bırakmanı istiyorum.</p>
	<p class="block_13"> </p>
	<p class="block_14">"Hazırlan," dedi yumruk yiyecek öğrenciye. "Mideni falan sık, Canın yanabilir."</p>
	<p class="block_13"> </p>
	<p class="block_14">Kuşkulu öğrenci sırıttı, ama her ihtimale karşı kendini hazırladı. İlk öğrenci vuruşunu yaptı ve yumruk ikinci öğrencinin midesine çarptı, ama ancak irkilmesine yol açtı. "Üstünde çalışman gerekiyor," dedi Nakor. "Enerjiyi hissetmiyorsun."</p>
	<p class="block_13"> </p>
	<p class="block_14">Dilenci birden ayağa fırlayıp vuruşu yapan öğrenciyi kenara itti. Kendini topuklarının üstünde mükemmel bir şekilde dengeleyip gözlerini kapadı ve etrafındaki havada garip bir enerjinin çatırdadığını hisseden Nakor geri çekildi. Ardından dilenci elini geri çekti ve "vur" gibi bir şey derken nefesini vererek elini ileri doğru savurdu. Darbe indiğinde, kuşkulu öğrencinin ayaklan yerden kesildi ve ciğerlerinden duyulabilir bir nefes çıkarak geriye doğru uçtu. Zamanında tepki gösterip onu yakalayan iki öğrencinin üstüne düşmeden önce havada bir iki metre süzüldü.</p>
	<p class="block_13"> </p>
	<p class="block_14">Darbeyi yiyen öğrenci midesini tutarak iki büklüm oldu ve nefesi kesildi. Nakor öğrencinin yanına seğirtti, çocuğu sırtüstü çevirdi ve nefes almasını sağlamak için belinden tutup yukarı doğru kaldırdı. Kesik kesik nefes alıp yanaklarından yaşlar süzülen öğrenci, gözleri ardına kadar açılmış bir şekilde Nakor'a baktı. Güçlükle konuşarak, "Yanılmışım," dedi.</p>
	<p class="block_13"> </p>
	<p class="block_14">"Evet, yanıldın," dedi Nakor. İki öğrenciye, "Onu içeri götürüp durumuna bakması için bir şifacı bulun," dedi. "İç hasar olabilir."</p>
	<p class="block_13"> </p>
	<p class="block_14">Döndüğünde, dilencinin boş gözlerle bakarak çömelmiş oturduğunu gördü. Sho Pi yanına gelip, "Usta, bu da neydi böyle?" diye sordu.</p>
	<p class="block_13"> </p>
	<p class="block_14">Nakor yavaşça, "Keşke bilseydim," dedi.</p>
	<p class="block_13"> </p>
	<p class="block_14">Ardından diğer öğrencilere döndü. "Gördünüz mü? Şu zavallı yaratık bile zaten orada olan, etrafınızdaki, her yerdeki gücü kullanmayı yeterince biliyor." Çoğunun yüzünde sadece şaşkın bir ifade gören Nakor, elini ana binaya doğru sallayıp, "Pekâlâ, ders bitti," dedi. "Bu vakitlerde ne yapıyorsanız onu yapın."</p>
	<p class="block_13"> </p>
	<p class="block_14">Öğrenciler giderken, Nakor çömelmiş oturan dilencinin yanına gitti ve adamın gözlerine bakabilmek için çömeldi. Çok kısa bir süre güçlü ve bilge bir parıltının görüldüğü yerde artık sadece boş bakan bir çift küre vardı. Nakor iç geçirdi. "Dostum," dedi, "kimsin sen?"</p>
	<p class="block_13"> </p>
	<p class="block_14">Bir süre sonra kalkıp döndü ve tahmin ettiği gibi Sho Pi'yi gördü. "Keşke daha zeki olsaydım," dedi kendi kendini öğrencisi tayin etmiş genç adama. "Keşke daha fazla şey bilseydim." Sho Pi'nin tek söylediği, "Usta?" oldu.</p>
	<p class="block_13"> </p>
	<p class="block_14">Nakor omuzlarını silkti. "Keşke Calis'e ne olduğunu da bilseydim. Burada sıkılmaya başladım ve ayrıca," dedi, güneş arkasındaki ufukta kaybolurken mavi batı göğüne bakarak, "bir şeyler oluyor. Yönetimi devralmak için Krondor'dan birisi gelse de gelmese de, yakında buradan ayrılmak zorunda kalacağız."</p>
	<p class="block_13"> </p>
	<p class="block_14">"Ne zaman Usta?" diye sordu Sho Pi.</p>
	<p class="block_13"> </p>
	<p class="block_14">Nakor omuzlarını silkti. "Bilmiyorum. Yakında. Belki bu hafta… Belki gelecek ay. Zamanı geldiğinde anlayacağız. Gel. Bir şeyler yiyelim."</p>
	<p class="block_13"> </p>
	<p class="block_14">Yemekten bahsedilince şuursuz dilenci ayağa fırladı ve homurdanıp baykuş gibi sesler çıkararak ayaklarını sürüye sürüye yemek salonuna doğru gitmeye başladı. Nakor uzaklaşan dilenciyi gösterdi. "Bak, şu çok basit arkadaşımız nispeten önemli şeyleri anlıyor."</p>
	<p class="block_13"> </p>
	<p class="block_14">Ardından Sho Pi'ye Isalani dilinde, "Ve Dala Düzeni'nin Büyük Ustası gibi vuruyor," dedi. Sho Pi aynı dilde karşılık verdi. "Hayır Usta. Daha sert vuruyor. Ne olursa olsun, tapınakta keşişken gördüğüm herhangi bir rahipten daha fazla che'si -kişisel güç için kullanılan kadim bir sözcüğü kullanmıştı- var." Sesini alçaltarak, "Bence o çocuğu öldürebilirdi," dedi.</p>
	<p class="block_13"> </p>
	<p class="block_14">Nakor, "İsteseydi, kuşkusuz," dedi. Yemekhaneye girerlerken, ikisi de az önce tanık oldukları şeyi düşünüyordu.</p>
	<p class="block_13"> </p>
	<p class="block_7"><img alt="Line" src="images/image.png" class="calibre3"/></p>
	<p class="block_13"> </p>
	<p class="block_14">Roo penceredeki gri şafak öncesi aydınlığıyla uyandı. Karli uyanmadan eve ancak dönebileceğini fark etti. Bebeğin bütün gece uyumuş olması mümkündü ve Karli'yi, eve daha önce geldiğine ikna edebileceğini biliyordu, ama çabuk hareket etmek zorundaydı.</p>
	<p class="block_13"> </p>
	<p class="block_14">Yataktan, gitmek zorunda olmasına üzülerek, elinden geldiğince sessizce çıktı. Sylvia'nın vücudunun anısı ve kızın ısrarcı istekleri, yorgunluğuna rağmen gece boyunca onu tahrik etmişti. Giyinip sessizce odadan çıktı, merdivenlerden indi ve evden ayrıldı. Arabacısının uyukladığı arabasına gidip adamı uyandırdı ve onu derhal eve götürmesini söyledi.</p>
	<p class="block_13"> </p>
	<p class="block_14">Sylvia uyanık yatıyor ve kendi kendine gülümsüyordu. Küçük trolün ayartılmasının çok zor olmadığını düşünüyordu. Gençti, istekliydi ve göründüğünden çok daha güçlüydü. Roo'nun kendisine âşık olduğunu düşündüğünü biliyordu. Onda ortaya çıkaracağı saplantının derinliğini tecrübe etmeye daha yeni başlamıştı. Bir ay içinde, onun için bazı küçük iş meselelerinde ödün vermeye razı olacaktı. Bir yıl içinde, iş ortaklarına ihanet edecekti.</p>
	<p class="block_13"> </p>
	<p class="block_14">Tatminle esneyip gerindi. Babası birkaç gün daha yoktu ve Roo'dan öğleden önce bir not alacağını biliyordu. Bir ya da iki gün aldırış etmeyecek, ardından onu tekrar davet edecekti. Roo'ya, onu ne kadar severse sevsin, evli bir adamla birlikte olamayacağını söylediğinde, önünde oluşacak pişmanlık manzarasını görmek için ne kadar beklemesi gerektiğini düşündü uykulu bir anda. Tekrar uykuya dalarken, şehirde, babası dönmeden önce eve davet etmesi gereken birkaç genç adam olduğunu düşündü.</p>
	<p class="block_13"> </p>
	<p class="block_14">Roo parmak uçlarında yukarı çıkıp sessizce yatak odasına girdi. Artık şafak söküyordu ve yarı aydınlık odada Karli'nin uyuduğunu görebiliyordu. Üstünü çıkarıp yatağa girdi.</p>
	<p class="block_13"> </p>
	<p class="block_14">Yarım saat olmadan Karli uyanınca Roo uyuyormuş gibi yaptı. Karli kalkıp giyindi, ardından kendi kendine sessizce şarkı söyleyen bebeğin yanına gitti. Roo bir süre bekledikten sonra kalkıp yemek odasına indi.</p>
	<p class="block_13"> </p>
	<p class="block_14">"Günaydın," dedi bebeğe yemek yediren Karli.</p>
	<p class="block_13"> </p>
	<p class="block_14">Abigail kıkır kıkır gülüyordu ve Roo'yu görünce, "Ba!" dedi.</p>
	<p class="block_13"> </p>
	<p class="block_14">Roo esnedi.</p>
	<p class="block_13"> </p>
	<p class="block_14">"Uykunu alabildin mi?" diye sordu Karli, nötr bir ifadeyle ona bakarak.</p>
	<p class="block_13"> </p>
	<p class="block_14">Mary ona mutfaktan büyük bir kupa kahve getirirken Roo bir sandalye çekip oturdu. "Beş dakika uyumuş gibi hissediyorum," dedi.</p>
	<p class="block_13"> </p>
	<p class="block_14">Karli, "Geç mi döndün?" diye sordu.</p>
	<p class="block_13"> </p>
	<p class="block_14">"Çok. Bitirdiğimizde saatin kaç olduğunu bile bilmiyorum."</p>
	<p class="block_13"> </p>
	<p class="block_14">Karli ezilmiş sebzeleri aç bebeğin ağzına kaşıklarken belirsiz bir ses çıkardı.</p>
	<p class="block_13"> </p>
	<p class="block_14">Birkaç dakika sonra Karli, "Sana bir şey söyleyeceğim," dedi.</p>
	<p class="block_13"> </p>
	<p class="block_14">Roo göğsünün sıkıştığını hissetti. Korku dolu bir an, Karli'nin onu aldattığını bilip bilmediğini düşündü ve ardından kendini zorlayarak bu düşünceyi bir kenara itti. Gwen ile yattıktan sonra Ravensburg'den döndüğünde hiçbir şeyden kuşkulanmamıştı ve şimdi de herhangi bir şeyden kuşkulanması için bir sebep olmadığına karar verdi. Sakince, "Ne söyleyeceksin?" diye sordu.</p>
	<p class="block_13"> </p>
	<p class="block_14">"Sana bunu dün akşam söylemek istiyordum, ama çok acelen vardı... "</p>
	<p class="block_13"> </p>
	<p class="block_14">"Ne söyleyeceksin?" diye tekrarladı Roo. "Bir çocuğumuz daha olacak."</p>
	<p class="block_13"> </p>
	<p class="block_14">Roo Karli'ye bakınca karısının, bir tepki bekleyerek gözlerinin içine baktığını gördü. Ve Roo, Karli'nin bu tepkinin ne olacağından korktuğunu hissetti.</p>
	<p class="block_13"> </p>
	<p class="block_14">"Harika!" dedi memnun görünmeye çalışarak. Kalktı, masanın etrafından dolaştı ve "Bu sefer erkek olacak," dedi. Karli'yi yanağından öptü. "Olabilir," dedi Karli yavaşça.</p>
	<p class="block_13"> </p>
	<p class="block_14">Roo neşeli görünmeye çalışarak, "Erkek olmalı," dedi. "Yoksa bütün tabelaları 'Avery ve Kızları' olarak değiştirtmek zorunda kalacağım ve bu da hiç iyi olmaz, değil mi?"</p>
	<p class="block_13"> </p>
	<p class="block_14">Karli hafifçe gülümsedi. "Erkek olması seni mutlu edecekse, umarım erkek olur." "Bunun gibi harika bir çocuk olacaksa, ben gene mutlu olurum."</p>
	<p class="block_13"> </p>
	<p class="block_14">Karli ikna olmamış gibiydi ve Roo, yarısını içtiği kahve kupasını masada bırakarak odadan çıkarken, "Bir şeyler yemeyecek misin?" diye sordu. "Hayır," dedi Roo, dış kapının yanındaki askıdan paltosunu alırken, "doğruca ofise gitmeliyim. Yazmam gereken önemli bir mektup, ardından da Barret'te bir toplantım var."</p>
	<p class="block_13"> </p>
	<p class="block_14">Karli'nin başka bir şey söyleyip söylemeyeceğini beklemeden, evden çıktı ve Karli kapının çarpılarak kapandığını duydu. Mamanın çoğunu bebeğin ağzında tutmaya çalışırken iç geçirdi. Zaman geçtikçe hayat garip ama tekdüze bir tempoya girmişti. Roo haftada bir ya da iki kez Sylvia ile gizlice buluşmak için planlar yaparken, iş ortaklarıyla her hafta benzer sayıda gece geçiriyordu. Sylvia evli bir adam olduğu için vicdan azabı çektiğini söylediğinde korkunç bir sahne oluşmuştu ve Roo onu tekrar görmesi için ikna edene kadar haftalarca yalvarmıştı. İki yıl önce hayal edebileceğinden daha pahalıya mâl olan elmas ve zümrüt bir kolye gönderince, kız sonunda yumuşamıştı. Sylvia sonunda onu sevdiğini itiraf etmiş, Roo da yasak aşkın ve karısına yalan söylemenin tekdüzeliğine girmişti.</p>
	<p class="block_13"> </p>
	<p class="block_14">Bir iş adamı olarak güçlü yanları hemen ortaya çıkmıştı, nadiren kötü bir anlaşma yapıyordu ve bunlar da, çok az mali sıkıntı getirmişti. Aylar geçtikçe, Acı Deniz Şirketi büyüyüp zenginleşiyordu.</p>
	<p class="block_13"> </p>
	<p class="block_14">Roo aynı zamanda kendisi için çalışanları yeteneklerine göre hangi görevlere yerleştireceğini de öğrenmişti. Duncan söylentileri arayıp bulmakta ve kervansarayların ve rıhtımlardaki hanlarda ve meyhanelerde ticari fırsatlara uygun hareket etmekte çok değerliydi. Jason, Roo'nun işindeki en şaşırtıcı şeyde, para yönetiminde yetenekli olduğunu kanıtlamıştı. Sadece alıp satarak, çok daha fazla zengin bir tüccar olmuştu. Şirketin üye olmayanları arasında çapraz teminat altına alma ve karşılıklı risk paylaşımı gibi garip kavramlar, kullanılmayan altınla en iyi yatırım nereye yapılır ve altını ne zaman elde tutmak güvenli olur; Roo güçlükle takip edebiliyorken, bütün bunların hepsi Jason'ın akıl almaz bir yetenek sergilediği bilgi alanlarıydı. Sylvia ile ilk kez yattıktan altı ay sonra, Roo'nun şirketi bir muhasebe bürosunun kontrolünü alıp kendi bankacılığına başladı.</p>
	<p class="block_13"> </p>
	<p class="block_14">Luis, Roo için bir hazine kadar değerli olduğunu kanıtlamıştı. En belalı arabacıya karşı acımasız olabildiği gibi, öfkeli bir kadın müşteriye karşı da nazik olabiliyordu. İki kere, sakat bir elle emirlerini uygulatabilmekten daha fazlasını yapabildiğini kanıtlamıştı.</p>
	<p class="block_13"> </p>
	<p class="block_14">Dash, Roo için bir sırdı. Herhangi bir kişisel kazanca karşı ilgisiz görünmesine karşın, Acı Deniz Şirketi'nin büyümesinden Roo kadar memnundu. Sanki kendine kazanç sağlamaktansa şirketin başarılı olduğunu görmekten saf bir mutluluk duyuyormuş gibi şirkete hizmet ediyordu. Bir iki özel durumda, kardeşini entrikaya katmanın bir yolunu bile bulmuştu. Jimmy ve Dash, Roo'nun karşısına almayı istemeyeceği zorlu bir ikili olabilirdi.</p>
	<p class="block_13"> </p>
	<p class="block_14">Erkek olduğunu umduğu bebekle Karli'nin karnı büyürken, Roo iki tatsız şey dışında hayatının daha iyi olabileceğini hissediyordu: Tim Jacoby'nin devam eden varlığı ve eski arkadaşlarının yokluğu.</p>
	<p class="block_13"> </p>
	<p class="block_7"><img alt="Line" src="images/image.png" class="calibre3"/></p>
	<p class="block_13"> </p>
	<p class="block_3" id="calibre_pb_18"> </p>
</body></html>
