<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>02 - Tüccar Prensin Yükselişi - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_12">-2-</p>
	<p class="block_12">EVE DÖNÜŞ</p>
	<p class="block_13"> </p>
	<p class="block_14">Roo esnedi.</p>
	<p class="block_13"> </p>
	<p class="block_14">Yanında duran vücut beyaz çarşafların altında kıpırdanınca, Roo nerede olduğunu hatırladı. Geçirdiği geceyi düşünerek gülümsedi ve elini çarşafın altına sokup yanındaki genç kadının sırtında gezdirdi. Kadını bir fahişe gibi görmüyordu; bu sıfat kampın çevresinde askerleri takip eden kadınlara ya da Krondor'un Fakir Mahalle'sindeki balkonlardan sarkıp bağırarak aşağıdaki işçilere ve denizcilere açık saçık tekliflerde bulunan ve hakaretler eden kadınlara uygundu, ama bu hanımlar -öyle olduklarına karar vermişti- çocukken hayal ettiklerine hiç benzemiyordu. Tutkuluydular, iyi eğitim görmüşe benziyorlardı, görgüleri kusursuzdu ve -Roo bunu dün gece keşfetmişti- yaratıcı ve şevkliydiler. Yanında yatan genç kadın Roo'ya bir gecede, bir kadını memnun etme hakkında genç yaşamında beraber olduğu diğer kadınlardan daha çok şey öğretmişti. Ayrıca çiçekler ve baharlar gibi harika kokuyorlardı. Uyarılmaya başladığını fark etti ve sırıtarak yanındaki vücudu okşamaya devam etti.</p>
	<p class="block_13"> </p>
	<p class="block_14">Kız uyandı ve eğer böyle uyandırılmakla ilgili herhangi bir sorunu vardıysa bile, inanılmaz bir yetenekle gizlemeyi başardı; aslında yanında Roo'nun yattığını hatırlamış olmaktan dolayı memnun görünüyordu.</p>
	<p class="block_13"> </p>
	<p class="block_14">"Günaydın," dedi kız genişçe gülümseyerek. Parmaklarını Roo'nun göbeğinde dolaştırarak, "Ne güzel bir uyanma şekli," dedi.</p>
	<p class="block_13"> </p>
	<p class="block_14">Roo kızı kollarıyla sararken, ne kadar şanslı olduğunu düşündü. Görünüşüyle ilgili kendini kandırmıyordu; şüphesiz Ravensburg'deki en çirkin çocuktu, ama Erik ile birlikte kaçmak zorunda kalmadan önce kasaba kızlarından ikisini yatağa atmayı başarmıştı. Nadiren uğraşmış olmasına rağmen, yeterli zaman verilirse çoğu kişiyi etkileyebilirdi. Ama hayatta kalmayı başarmıştı ve kemerinde altın ve yanında kendisini yakışıklı hissetmesini sağlamaya istekli bir kadın vardı. Bu, harika bir günün başlangıcıydı.</p>
	<p class="block_13"> </p>
	<p class="block_14">Kıza veda ederken, adının Mary mi yoksa Marie mi olduğunu hatırlayamadığını fark etti. Erik'i, çoktan giyinmiş ve bekleme odasında çok güzel genç bir sarışınla konuşurken buldu.</p>
	<p class="block_13"> </p>
	<p class="block_14">Erik kalasını kaldırdı. "Hazır mısın?"</p>
	<p class="block_13"> </p>
	<p class="block_14">Roo başını salladı. "Diğerleri?"</p>
	<p class="block_13"> </p>
	<p class="block_14">"Onları Ravensburg'den döndüğümüzde görürüz, ya da en azından ben görürüm." Ayağa kalktığında bile kızın elini tutuyordu.</p>
	<p class="block_13"> </p>
	<p class="block_14">Erik'in davranışlarında Roo'ya garip gelen bir şeyler vardı ve genelevden çıktıklarında, "O güzel kıza vurulmuş gibi görünüyordun," dedi.</p>
	<p class="block_13"> </p>
	<p class="block_14">Erik kızardı. "Yok öyle bir şey. O..."</p>
	<p class="block_13"> </p>
	<p class="block_14">Bir anlık bir sessizliğin ardından Roo, "Bir fahişe mi?" diye sordu.</p>
	<p class="block_13"> </p>
	<p class="block_14">Şehir, sabahın bu saatinde hareketli olduğu için kalabalığın arasında ilerlemek zorunda kaldılar. Erik, "Sanırım," dedi. "Daha çok bir hanımefendi gibi bence."</p>
	<p class="block_13"> </p>
	<p class="block_14">Roo omuzlarını silkti. "İyi para aldıkları kesin." Hizmetle fiyatı karşılaştırınca kesesindeki azalmayı düşündü. Parasını biraz daha dikkatli kullanması gerektiğine karar verdi. Çok daha ucuza çalışan fahişeler vardı. "Şimdi nereye?" diye sordu Roo. "Sebastian Lender ile konuşmam gerekiyor." Roo'nun yüzü aydınlandı. Barret'in Kahve Evi, ziyaret etmek istediği yerlerden biriydi ve işini orada yürüten hukuk danışmanlarından biriyle görüşme yapmak için oraya gitmek son derece uygun bir nedendi. Şehrin, diğer yerlerden sadece biraz daha fazla iş yapılmasına rağmen Tüccarlar Mahallesi olarak bilinen bölgesine yöneldiler. Tüccarlar Mahallesi'nin en belirgin özelliği, çok sayıda pahalı ev içermesiydi. Soylu olmayan nüfuzlu insanların çok yüksek yoğunlukta olduğu bu evlerin birçoğu, zenginliklerini borçlu oldukları dükkânların arkasında ya da üstünde yükseliyordu.</p>
	<p class="block_13"> </p>
	<p class="block_14">Zanaatkârdan loncaları -hırsızlarınki Şakacılar'dı- ve soyluların doğuştan gelen unvanları olmasına karşın, ticaret yaparak zengin olma peşinde koşanların yalnızca akılları vardı. Bu insanlardan birkaçı zaman zaman ticari bir ortaklık kurmak için bir araya geliyordu, ama çoğu, müttefiki olmayıp birçok rakibi olan bağımsız iş adamlarıydı. Bu yüzden ayakta kalıp da başarılı olanların, başarılarının gururunu paylaşacağı ve iyi talihi ve keskin zekâsıyla övünebileceği birkaç meslektaşı vardı.</p>
	<p class="block_13"> </p>
	<p class="block_14">Birkaç tanesi de -Roo'nun tanıştığı Helmut Grindle adındaki tüccar gibi- sanki dikkatleri üstlerine çekmek batmalarına sebep olabilirmiş gibi, gösteriş yapmaktan kaçınıyordu. Ama diğerleri, şehrin her tarafında devasa evler yaptırıp soylularla rekabet ederek dünyaya başarılarını duyurmayı tercih ediyordu. Bu yüzden de yıllar geçtikçe Tüccarlar Mahallesi'nin çehresi değişmişti.</p>
	<p class="block_13"> </p>
	<p class="block_14">Gittikçe daha çok zengin tüccar bölgede mülk satın alınca arsa fiyatları o kadar yükselmişti ki, artık Tüccarlar Mahallesi'nin içindeki birkaç iş yeri orada yaşayanlar tarafından kullanılıyordu; ev fiyatları çok pahalıydı. Babaları ya da büyükbabaları tarafından kurulup kendilerine kalmış insanların işlettiği ve bölgede yaşayanlara sıradan mallar ve hizmetler sağlayan -sokağın birinde bir fırın, bir başkasında bir ayakkabı tamircisi- birkaç tane dükkân da yerlerini burada yaşayan çok zengin tüccarlara lüks mallar sağlayan dükkânlara bırakmıştı. Kuyumcular, pahalı kıyafetler diken terziler ve nadir bulunan mallar satan tüccarlar... Ve Tüccarlar Mahallesi'nde oturanlar artık neredeyse yalnızca şehre ya da uzak şehirlere yayılmış parasal imparatorlukları olan çok varlıklı iş adamlarıydı. Zamanla, reddedilemeyecek kadar iyi teklifler aldığı için sıradan tüccarların sonuncusu da mülkünü satacak ve eski duvarın ötesinde, şehrin genişleyen kısmındaki daha uzak mahallelere yerleşecekti.</p>
	<p class="block_13"> </p>
	<p class="block_14">Barret'in Kahve Evi, adı Kral'ın babası merhum Krondor Prensi'nin onuruna Arutha'nın Yolu -ama çoğu kişi hâlâ Sarı Kumsal Yolu diyordu- olarak değiştirilen bir sokağın ve artık var olmayan bir değirmenden uzun süre önce yıkılmış bir çiftlik kapısına giden Değirmenci Yolu'nun köşesindeydi.</p>
	<p class="block_13"> </p>
	<p class="block_14">Barret'in Kahve Evi, üç kaili, köşesinde her iki sokağa da bakan iki kapısı olan yüksek bir binaydı. İki kapıda da beyaz tunik, siyah pantolon ve siyah çizme giyen ve mavi-beyaz çizgili önlük takan birer garson dikiliyordu.</p>
	<p class="block_13"> </p>
	<p class="block_14">Kavşağın diğer üç köşesinde bir meyhane, bir gemi aracısı ve Barret'in çapraz karşısında kalan terk edilmiş bir ev vardı. Ev, bir zamanlar belki de Krondor'daki en muhteşem evmiş, ama talihsizlik evin sahibine pahalıya mâl olmuş gibi görünüyordu. Ev terk edilmeden çok önce ihmal edilmişti ve geçmişteki görkemi artık dökülen boyalar, tahta çakılarak kapatılmış pencereler, çatıdaki eksik kiremitler ve her yerindeki kir yüzünden sönüyordu.</p>
	<p class="block_13"> </p>
	<p class="block_14">Roo binaya göz gezdirdi. "Belki bir gün şu evi alıp tamir ettiririm."</p>
	<p class="block_13"> </p>
	<p class="block_14">Erik gülümsedi. "Buna şüphem yok."</p>
	<p class="block_13"> </p>
	<p class="block_14">Roo ve Erik Değirmenci Yolu'ndaki kapıda duran garsonu geçip içeri girdiler. Barret'in iki kapısı da, birkaç tane kaliteli kumaş kaplı koltuğun olduğu ve ahşap bir parmaklıkla kahve evinin giriş katından ayrılmış sade bir kabul alanına açılıyordu. Parmaklıkta, kapıdaki garsonlara benzer tarzda giyinmiş bir adamın önünde durduğu bir açıklık vardı. Tek fark, bunun önlüğünün siyah olmasıydı.</p>
	<p class="block_13"> </p>
	<p class="block_14">Uzun boylu adam Erik'e, ardından kafasını eğerek Roo'ya bakıp, "Buyurun?"- dedi.</p>
	<p class="block_13"> </p>
	<p class="block_14">Erik, "Sebastian Lender'ı görmeye geldik," dedi. Adam başını salladı. "Beni takip edin lütfen." Dönüp kahve evinin giriş katına doğru yürüdü.</p>
	<p class="block_13"> </p>
	<p class="block_14">Roo ve Erik adamı takip etti ve birkaç tanesinde oturmuş kahve içen adamların olduğu ve garsonların aralarında gidip geldiği küçük masalarla kaplı geniş bir alanı geçtiler. Giriş katının ortasında, zemin katın ortasını yüksek kubbeli tavana kadar açık bırakan sol taraftaki asma kata çıkan geniş merdivenlere geldiler. Yukarı bakan Roo, üçüncü katın olmadığını gördü, ama ikinci kat balkonundan yukarı uzanan yüksek pencereler vardı. Sonuç olarak Barret'in Kahve Evi çok ferah ve iyi aydınlatılmış bir binaydı. Zemin katın üçte birlik arka kısmını ayıran bel seviyesindeki başka bir parmaklığa ulaştılar ve garson, "Lütfen burada bekleyin," dedi.</p>
	<p class="block_13"> </p>
	<p class="block_14">Garson parmaklıktaki küçük bir kapıyı itip içeri girdi ve bölümün uzak ucundaki bir masaya doğru yöneldi. Roo yukarıyı işaret edince, Erik arkadaşının gösterdiği yere baktı.</p>
	<p class="block_13"> </p>
	<p class="block_14">İkinci katın merdiven sahanlığındaki masalarda adamlar oturuyordu. Roo, "Aracılar," dedi.</p>
	<p class="block_13"> </p>
	<p class="block_14">"Nereden biliyorsun?"</p>
	<p class="block_13"> </p>
	<p class="block_14">"Onlarla ilgili bir iki şey duymuştum," dedi Roo.</p>
	<p class="block_13"> </p>
	<p class="block_14">Erik gülüp kafasını iki yana salladı. Bunu büyük olasılıkla, Krondor'a gelirlerken bir süre birlikte yolculuk ettikleri tüccar Helmut Grindle'dan duymuştu. Roo ve Grindle ticaret hakkında pek çok şey konuşmuştu ve Erik genellikle onu uyutan bu muhabbetlerin bazısını eğlendirici bulmuştu. Bir süre sonra, pahalı ama sade bir tunik ve bir yelek giyen, kravatlı, ciddi bakışlı bir adam yaklaştı. Karşısındaki iki genci kısa bir süre inceledikten sonra, "Tanrılar!" dedi. "Yanılmıyorsam genç von Darkmoor ve Bay Avery."</p>
	<p class="block_13"> </p>
	<p class="block_14">Erik, "Evet Bay Lender. Affedildik," derken Roo başını salladı.</p>
	<p class="block_13"> </p>
	<p class="block_14">"Pek alışılmadık bir durum," dedi Lender. Dışarı çıkmak için garsona parmaklığı açmasını işaret etti. "Bu ikinci parmaklığın arkasına yalnızca üyeler geçebilir." Elini sallayarak Roo ile Erik'e birkaç metre ötedeki boş bir masaya oturmalarını işaret etti.</p>
	<p class="block_13"> </p>
	<p class="block_14">Garsona el edip, "Üç kahve," dedi. Roo ve Erik'e bakarak, "Kahvaltı ettiniz mi?" diye sordu.</p>
	<p class="block_13"> </p>
	<p class="block_14">Olumsuz yanıt alınca garsona, "biraz çörek, reçel, bal, peynir ve sosis tabağı," dedi.</p>
	<p class="block_13"> </p>
	<p class="block_14">Garson hızla uzaklaşırken Lender, "Affedildiğinize göre, bana hukuk danışmanı olarak ihtiyacınız olmadığı kesin, bu yüzden belki dava vekili olarak ihtiyacınız vardır," dedi. Erik, "Aslında değil," dedi. "Buraya ücretinizi ödemeye geldim."</p>
	<p class="block_13"> </p>
	<p class="block_14">Lender itiraz etmeye başladı ama Erik, "Daha önce ücret almak istemediğinizi biliyorum, ama davayı kaybetmenize rağmen hayattayız, bu yüzden de ücreti almaya hakkınız olduğunu düşünüyorum," dedi. Para kesesini çıkarıp masanın üstüne koydu. Kesenin içindeki altın sikkeler şıkırdadı.</p>
	<p class="block_13"> </p>
	<p class="block_14">Lender, "Zenginleşmişsiniz genç beyler," dedi.</p>
	<p class="block_13"> </p>
	<p class="block_14">"Prens hizmetlerimizin karşılığını ödedi," dedi Roo. Lender omuzlarını silkerek keseyi açtı, on beş altın saydı, keseyi kapattı ve Erik'e doğru itti. Ardından sikkeleri cebine koydu. "Bu yeterli mi?" diye sordu Erik. "Davayı kazanmış olsaydım, elli altın alacaktım," dedi Lender kahveler gelirken. Roo kahve sevmediği için, fincanı bir kenara koyup bir daha dokunmayacağını bilerek bir yudum aldı. Ama daha önce tattığı o acılığın yerine zengin aromalı bir tat alınca şaşırdı. "Kahve iyiymiş!" dedi düşünmeden.</p>
	<p class="block_13"> </p>
	<p class="block_14">Erik güldü ve kendi kahvesini deneyip, "Evet," dedi. "Kesh malı," dedi Lender. "Krallık'ta yetişenden kat kat daha üstün. Daha lezzetli, daha az acı." Eliyle etrafı gösterdi. "Barret'in yeri Krondor'da sadece kaliteli kahvede uzmanlaşan ilk kuruluştur ve zekâsının göstergesi olarak kurucusu, kahveyi soylulara satmaya çalışmak yerine ilk dükkânı burada, Tüccarlar Mahallesi'nin göbeğinde açmıştır."</p>
	<p class="block_13"> </p>
	<p class="block_14">Roo bir anda bütün dikkatini adama verdi; başarı hikâyeleri ilgisini çekiyordu. "Neden?" diye sordu.</p>
	<p class="block_13"> </p>
	<p class="block_14">"Çünkü aşırı indirim yapmadan soylulara ulaşmak zordur ve nadiren zamanında ödeme yaparlar."</p>
	<p class="block_13"> </p>
	<p class="block_14">Roo güldü. "Bunu bizim kasabadaki şarap tüccarlarından da duymuştum."</p>
	<p class="block_13"> </p>
	<p class="block_14">Lender devam etti. "Bay Barret şehirdeki iş adamlarının sık sık, hanların içki salonlarının dikkat dağıtıcılığı olmadan yemek yerken iş konuşabilecekleri, ofislerinden ya da evlerinden ayrı bir yere ihtiyaç duyduklarını biliyordu."</p>
	<p class="block_13"> </p>
	<p class="block_14">Çocukken hayatının önemli bir kısmını, çalıştığı hanın içki salonunda geçiren Erik başını salladı. "Barret'in Kahve Evi böyle kuruldu ve açıldığı ilk haftadan itibaren zenginleşti. Aslında yetmiş beş yıl önce ufak bir girişim olarak başlayan bu kahve evi, neredeyse altmış yıldır bu mahallede." "Peki ya aracılar, sendikalar ve... siz?" diye sordu Roo.</p>
	<p class="block_13"> </p>
	<p class="block_14">Masaya sıcak çörekler, sosis tabağı, peynir ve meyve dolu bir tepsiyle birlikte reçel, bal ve tereyağı kavanozları servis edilirken Lender gülümsedi.</p>
	<p class="block_13"> </p>
	<p class="block_14">Aniden acıkan Roo, Lender yanıt verirken aldığı bir ekmeğin üstüne bol bol tereyağı ve bal sürdü. "Ofisi olmayan bazı insanlar, işlerini yürütmek için bütün gün burayı kullanıyor ve Barret'i hoşnut tutmak için kahve, çay ve yiyecek sipariş ediyorlar. Bunun, yemek aralarında boş kalan masalar için iyi bir alternatif olduğunu gören Bay Barret, belli masaları bu iş adamlarına ayırdı. "O insanlar ilk sendikaları ve aracı şirketleri kurdu. Ve temsil edilmeleri gerekiyordu," elini göğsünün üstüne koyup hafifçe başını eğdi, "bu yüzden dava vekilleri ve hukuk danışmanları bu korkuluğun gediklileri oldu. İşler yoğunlaşınca, kurucunun oğlu bu hana taşındı, üçüncü katı yıktırıp ve yukarıda özel üyeler için bir ilan oluşturdu ve işler her zamanki gibi devam etti." İkinci korkuluğu gösterdi. "Bazı üyeler zemin katın sonundaki bu bölgeyi kullanmak zorunda kaldı, bu yüzden yeni korkuluklar yapıldı. Artık insanlar sendikaları ya da aracılık işleri için burada bir yer kiralamak zorunda, yoksa buraya geldiklerinde oturacak masa bulamama tehlikesiyle yüz yüze kalırlar."</p>
	<p class="block_13"> </p>
	<p class="block_14">Etrafına bakarak, "Şu anda Krallık'taki en önemli ticaret merkezlerinden birinin kalbindesiniz; Batı Topraklarındaki en önemli ticaret merkezi olduğu kesin ve burasıyla sadece Rillanon, Kesh ve Queg'tekiler rekabet edebilir," diye ekledi.</p>
	<p class="block_13"> </p>
	<p class="block_14">"Nasıl aracı olunuyor?" diye sordu Roo.</p>
	<p class="block_13"> </p>
	<p class="block_14">"Her şeyden önce paraya ihtiyaç var," diye yanıtladı dava vekili, bilgi almak isteyen delikanlıyı oyalamadan. "Çok fazla paraya. Bize buradan ya da dışarıdan gelen işlerin teminatları çok yüksek olduğu için bu kadar çok sendika var."</p>
	<p class="block_13"> </p>
	<p class="block_14">"Bu işe nasıl girilir?" diye sordu Roo. "Yani, biraz param var, ama buraya mı yatırayım, kendi başıma mı değerlendireyim emin olamıyorum."</p>
	<p class="block_13"> </p>
	<p class="block_14">"Hiçbir ortaklık, iyi bir sebep olmadan yatırımcı kabul etmez," dedi Lender. Kahvesinden bir yudum aldıktan sonra devam etti. "Yıllar geçtikçe birtakım karmaşık kurallar gelişti. Soylular, yatırım yapmak ya da borç almak için sık sık buraya gelir ve bunun sonucunda da sıradan vatandaşlar olan buradaki insanların çıkarlarının iyi korunması gerekir. Bu yüzden, bir sendikaya katılmak isteyen birisinin -bağımsız bir aracı kadar olmasa da- çok fazla paraya ve bir kefile ihtiyacı vardır." "Kefil ne?" diye sordu Roo.</p>
	<p class="block_13"> </p>
	<p class="block_14">"Barret'in üyesi olan ya da üyelerden birisiyle yakın bağlantıları bulunan sana kefil olabilecek biri. Sermayen varsa, tavsiye mektubuna ihtiyacın var."</p>
	<p class="block_13"> </p>
	<p class="block_14">"Bunu siz yapamaz mısınız?" diye sordu Roo, istekli bir şekilde. "Hayır," dedi Lender, buruk bir gülümsemeyle. "Bütün nüfuzuma ve konumuma rağmen, burada yalnızca bir konuğum. Ofisim neredeyse yirmi beş yıldır burada, ama sadece yaklaşık otuz farklı aracı ve sendika adına iş yaptığım için bu böyle. Hiçbir teklife paramın bir bakır sikkesini bile yatırmadım." "Teklif ne?" diye sordu Erik.</p>
	<p class="block_13"> </p>
	<p class="block_14">Lender elini kaldırdı. "Zamanım kısıtlı genç von Darkmoor." Sürekli etrafta olan garsonlardan birine işaret etti. "Sandığımın içinde uzun, mavi kadife bir çanta var. Lütfen onu buraya getir." Erik ile Roo'ya dönüp, "Sizi gördüğüme sevindim, ama zaman Barret'teki işlerle ilgili sohbet etmeye izin vermiyor," dedi.</p>
	<p class="block_13"> </p>
	<p class="block_14">Roo, "Komisyoncu olmayı planlıyorum" dedi.</p>
	<p class="block_13"> </p>
	<p class="block_14">"Öyle mi?" dedi Lender yüzü sevinçle aydınlanarak. Dalga geçiyormuş gibi bir ifadesi yoktu, ama söyleneni komik bulmuş gibiydi. "Hangi işe yatırım yapmak istiyorsun?"</p>
	<p class="block_13"> </p>
	<p class="block_14">Roo arkasına yaslandı. "Üzgünüm ama anlatması uzun sürer."</p>
	<p class="block_13"> </p>
	<p class="block_14">Lender gülerken, Erik arkadaşının toyluğundan kaynaklanan cesareti yüzünden kızardı. "İyi dedin," dedi Lender.</p>
	<p class="block_13"> </p>
	<p class="block_14">"Ayrıca," diye ekledi Roo, "sanırım gizlilik de gerekiyor."</p>
	<p class="block_13"> </p>
	<p class="block_14">"Bu tür durumlarda genellikle öyle olur," dedi Lender, garson istediği çantayla beraber dönerken.</p>
	<p class="block_13"> </p>
	<p class="block_14">Kadife çantayı alıp açtı ve bir hançer çıkardı. Küçük bir yakutla süslenmiş, tepesi ve ucu altın kaplı fildişi bir kını olan hançerin, bir ustanın elinden çıktığı belliydi. Adam hançeri Erik'e uzattı. "Babandan kalan mirasın diğer parçası."</p>
	<p class="block_13"> </p>
	<p class="block_14">Erik hançeri alıp kınından çıkardı. "Etkileyici," dedi. "Demircilikte silahlardan çok nallarla haşır neşirdim, ama bunun işçiliği çok iyiymiş." "Rodez'den sanırım," dedi Lender.</p>
	<p class="block_13"> </p>
	<p class="block_14">"Krallıktaki en iyi çelik," dedi Erik. Hançerin üstüne çok ince bir işçilikle von Darkmoor aile arması kabartma olarak işlenmişti, çok dengeliydi; hem gösterişli, hem de ölümcül.</p>
	<p class="block_13"> </p>
	<p class="block_14">Kemik -muhtemelen geyik boynuzundan- oyma kabza, kına uyması için altınla kaplanmıştı. Lender sandalyesini geriye itti. "İşime dönmeliyim beyler, ama lütfen biraz daha kalıp kahvaltının tadını çıkarın. Eğer bir hukuk danışmanına ya da bir dava vekiline ihtiyacınız olursa, beni nerede bulacağınızı biliyorsunuz." Geldiği yere doğru belli belirsiz elini sallayıp ekledi; "Hoşçakalın. Sizi iyi gördüğüme sevindim."</p>
	<p class="block_13"> </p>
	<p class="block_14">Roo ve Erik ayağa kalktı ve Lender ile vedalaştıktan sonra birbirlerine baktılar. Uzun süreli arkadaşlıklarda olduğu gibi, birbirlerinin aklından geçeni okudular ve Roo, "Ev," dedi.</p>
	<p class="block_13"> </p>
	<p class="block_14">Barret'in yerinin, Roo'nun garip ve heyecan verici bulduğu ana salonundan geçip binadan çıktılar. Erik dönüp kapıdaki garsonlardan birine, "Nerede iyi bir at bulabiliriz?" diye sordu.</p>
	<p class="block_13"> </p>
	<p class="block_14">"Ucuzca!" diye araya sokuşturdu Roo.</p>
	<p class="block_13"> </p>
	<p class="block_14">Garson duraksamadı. "Tüccarlar Kapısı'nda," dedi, Arutha'nın Yolunun ilerisini göstererek, "birkaç tane satıcı var. Çoğu hırsızdır, ama aralarında Morgan adında güvenilir bir adam var. Sizi ona Barret'teki Jason'ın gönderdiğini söylerseniz, kazık atmaya çalışmayacaktır."</p>
	<p class="block_13"> </p>
	<p class="block_14">Roo genç adamın yüzünü inceledi. Kahverengi saçlar ve hafif çiller, garsonun en belirgin özellikleriydi ve Roo, "Kazıklanırsak, seni unutmam," dedi.</p>
	<p class="block_13"> </p>
	<p class="block_14">Genç adam hafifçe kaşlarını çattı, ama yalnızca, "Dürüst bir adamdır efendim," dedi.</p>
	<p class="block_13"> </p>
	<p class="block_14">"Peki ya yeni giysiler?" diye sordu Erik.</p>
	<p class="block_13"> </p>
	<p class="block_14">Jason, "Yeni Kapı Yolu ve Geniş Sokak'taki terzi kuzenimdir efendim," dedi. "Sizi benim gönderdiğimi söylerseniz, uygun bir fiyat verir."</p>
	<p class="block_13"> </p>
	<p class="block_14">Roo ikna olmuş görünmüyordu, ama Erik teşekkür edip arkadaşını uzaklaştırmaya başladı. Konuşmadan kalabalık şehir sokaklarında ilerlediler. Terzinin dükkânına ulaşmaları neredeyse bir saatlerini, yolculuğa uygun kıyafetler seçmeleri de bir diğer saatlerini aldı. Erik özel birlik tuniğini saklamak için bir binici pelerini, Roo da ucuz birer tunik ve pantolon, bir pelerin ve geniş kenarlı bir fötr şapka aldı. Erik, babasının ona bıraktığı çizmeleri tamir ederken bir çift çizme veren bir ayakkabı tamircisi buldu. Roo gemide yalınayak dolaşmaya alışmıştı, ama yolculuk için bir çift çizme aldı.</p>
	<p class="block_13"> </p>
	<p class="block_14">Çok geçmeden Tüccarlar Kapısındaydılar ve bir çift at için pazarlık ederek bir saat daha geçirdiler. Garson onlara doğru söylemişti. Morgan dürüst bir tüccardı. Erik kendisi için doru, Roo için de gri, iki tane sağlıklı at seçti. Atları ip yularlarından çekerek götürürlerken, yarım blok ötede bir saraç buldular ve atların koşumlarını taktırıp yolculuğa hazır hale geldiler.</p>
	<p class="block_13"> </p>
	<p class="block_14">Roo eyere yerleşip, "Ne kadar çok yaptığım umurumda değil, ata binmekten asla hoşlanmayacağım," dedi.</p>
	<p class="block_13"> </p>
	<p class="block_14">Erik güldü. "Hoşlanmamana rağmen, ortalamanın üzerinde bir binici oldun Roo. Ayrıca bu kez, o yaratığın sırtındayken savaşmakla ilgili çok fazla endişelenmeden at sürebilirsin." Roo'nun yüz ifadesi karardı. Erik, "Ne oldu?" diye sordu. "Bu 'çok fazla' olayı da neyin nesi?"</p>
	<p class="block_13"> </p>
	<p class="block_14">Erik daha da yüksek sesle güldü. "Bu hayatta garanti diye bir şey yoktur dostum," diyerek topuklarını atın böğrüne vurdu ve hayvan Tüccarlar Kapısı ile doğuya giden yolda ilerlemeye başladı. "Ravensburg'e!" diye bağırdı.</p>
	<p class="block_13"> </p>
	<p class="block_14">Roo arkadaşının çocuksu neşesine güldü ve aynı hareketi tekrarlamak istedi, ama altındaki atın verilen her emre itiraz etmeye alışkın olduğunu fark etti. Dizginleri sıkıca tutan ve savaşın ne kadar erken yapılırsa, o kadar çabuk kazanılacağını bilen Roo, topuklarını hayvanın böğrüne geçirdi ve atını Erik'in bineğinin arkasından sürdü. Çok geçmeden şehir duvarlarının dışındaydılar ve eve dönüyorlardı.</p>
	<p class="block_13"> </p>
	<p class="block_14">Israrlı vuruşları fiziksel bir saldırıya dönüşen yağmur onları dövüyordu. Hızla karanlık basıyordu ve yoldaki tek trafik, aceleyle evlerine giden yörenin iş adamları ve çiftçileriydi. Yağmura boyun eğmiş bir arabacı, çamurun içinde gönülsüzce ilerleyen atlarını dehlerken, yanından geçen Roo ile Erik'e şöyle bir göz attı. Kral'ın Yolu, bir sınırdan diğerine ticaretin yaşaması için gereken kanı taşıyan bir arter olabilirdi, ama Darkmoor Baronluğuna yağmur yağdığı zaman o kan akmıyor, sızıyordu. Erik, "Işıklar," diye bağırdı. Roo, bir zamanlar iyi görünen sırılsıklam olmuş fötr şapkasının kenarından arkadaşının gösterdiği yere baktı. "Wilhelmsburg mü?" "Galiba," dedi Erik. "Yarın öğleden sonra evde oluruz." "Seni bir yabancının ahırında uyumaya ikna edebileceğimi sanmıyorum, öyle değil mi?" dedi Roo. Bu yolculukta planladığından daha fazla para harcamıştı.</p>
	<p class="block_13"> </p>
	<p class="block_14">"Hayır," diye yanıt verdi Erik ciddi bir şekilde. "Kuru bir yatak ve sıcak bir yemek istiyorum." Bu iki şeyin düşüncesi bile Roo'nun para harcama isteksizliğine galip geldi ve arkadaşını kasabanın ışıklarına doğru takip etti. Rüzgârda sallanan saban kulağı şeklinde tabelası olan sade bir han buldular ve ahıra giden yan kapıdan geçtiler. Erik bağırınca atları almak için dışarıya, hava yüzünden sarıp sarmalanmış bir uşak çıktı.</p>
	<p class="block_13"> </p>
	<p class="block_14">Uşak kibarca Erik'in talimatlarını dinleyip başını salladı, ama Erik yemekten sonra çocuğun kendisine söylenildiği gibi atlarla ilgilenip ilgilenmediğini görmek için buraya gelmenin akıllıca olduğunu düşündü.</p>
	<p class="block_13"> </p>
	<p class="block_14">Aceleyle içki salonuna girdiler ve içeri girer girmez pelerinlerini silkelediler.</p>
	<p class="block_13"> </p>
	<p class="block_14">"İyi akşamlar beyler," dedi saçları ve gözleri kahverengi, hoş: görünümlü genç bir kız. "Gece için odaya ihtiyacınız olacak mı?</p>
	<p class="block_13"> </p>
	<p class="block_14">"Evet," dedi Roo, ödeyeceği paradan dolayı canı sıkılmış olduğu belli bir şekilde, ama artık kemiklerine geri gelmeye başlayan sıcaklıktan dolayı dışarıdaki havaya dönmek istemiyordu.</p>
	<p class="block_13"> </p>
	<p class="block_14">"Bir fırtınanın patlak vermesine çok uygun bir gece," dedi hancı, gelip pelerinlerini ve şapkalarını alırken. "Yemek yiyecek misiniz?" Pelerinlerle şapkaları kıza verdi ve kız giysileri kurumaları için sıcak bir yere götürüp astı.</p>
	<p class="block_13"> </p>
	<p class="block_14">"Evet," dedi Erik. "Hangi şaraplarınız var?"</p>
	<p class="block_13"> </p>
	<p class="block_14">"Lordlara uygun olanları var," dedi adam gülümseyerek.</p>
	<p class="block_13"> </p>
	<p class="block_14">"Ravensburg şarabınız var mı?" diye sordu Erik, boş bir masaya giderken.</p>
	<p class="block_13"> </p>
	<p class="block_14">Handa, uzak köşede oturan kılıçlı bir adam ve şöminenin önünde rahatlarına bakan iki tüccardan başka kimse yoktu. Hancı arkalarından gelip, "Var efendim," dedi. "İki kasaba ötesi Ravensburg." "Demek ki Wilhelmsburg'deyiz," dedi Roo.</p>
	<p class="block_13"> </p>
	<p class="block_14">"Evet," diye karşılık verdi hancı. "Bu bölgeyi biliyor musunuz?"</p>
	<p class="block_13"> </p>
	<p class="block_14">"Ravensburglüyüz," diye yanıtladı Erik. "Bir süredir buralarda yoktuk ve karanlıkta buranın neresi olduğundan emin olamadık."</p>
	<p class="block_13"> </p>
	<p class="block_14">"Bize şarap getirin lütfen," dedi Roo, "ardından da yemek."</p>
	<p class="block_13"> </p>
	<p class="block_14">Yemek harika olmasa da doyurucuydu ve şarap beklediklerinden daha iyiydi; belirgin bir aroması ve Roo ile Erik'in aşina olduğu bir tadı vardı. Bu Ravensburg'ün sıradan şarabıydı, ama bir yıldan fazladır içtikleriyle karşılaştırılınca, onlara Kral'ın masasına uygun bir şişe gibi gelmişti. Ertesi gün evde olacakları için iki genç adam da sessizce oturuyordu.</p>
	<p class="block_13"> </p>
	<p class="block_14">Roo'nun eve dönmesinin geçmişiyle pek bir ilgisi yoktu; aile adına bir tek, Roo'ya sadece araba kullanmayı öğreten ve dayak atan alkolik arabacı babası Tom Avery vardı. Roo daha çok, tanıdığı birkaç küçük şarap tüccarıyla görüşmek ve bir servet edinmenin başlangıcı olacağını umduğu şeyleri ayarlamakla ilgileniyordu. Erik annesini görmek ve gençliğinin paramparça hayalleri için eve dönüyordu; bir demirci dükkânı ve bir aile. Ölümünden önce yaşlı demirci Tyndal'ın yanında çalışmış, ardından bir yıldan fazla, bir babaya dair bildiği en yakın şey olan Nathan'a hizmet etmişti. Ama hayat kendi yönünü çiziyordu ve hiçbir şey, çocukken olacağını umduğu gibi gitmemişti. "Ne düşünüyorsun?" diye sordu Roo. "Uzun süredir sessizsin." "Sen de pek konuşkan değilsin," diye karşılık verdi Erik, yüzünde bir gülümsemeyle. "Yalnızca evi ve eskiden neye benzediğini düşünüyorum."</p>
	<p class="block_13"> </p>
	<p class="block_14">Eskinin ne olduğunu söylemesine gerek yoktu. Roo anlamıştı: Roo'nun hançerinin, Erik'in tuttuğu Stefan'ın göğsüne girmesiyle sonuçlanan, Erik'in üvey kardeşi Stefan ile olan boğuşmadan önce. Bu olaydan sonra Ravensburg'den kaçmış ve o zamandan beri de ne herhangi bir arkadaşlarını, ne de ailelerini görmüşlerdi.</p>
	<p class="block_13"> </p>
	<p class="block_14">Roo, "Acaba onlara hayatta olduğumuzu söyleyen biri olmuş mudur?" dedi.</p>
	<p class="block_13"> </p>
	<p class="block_14">Erik güldü. "Eğer kimse söylememişse, yarın oraya varmamız onlar için sürpriz olacak."</p>
	<p class="block_13"> </p>
	<p class="block_14">Kapı açıldı ve rüzgârın uğultusu iki genç adamın da dönmesine sebep oldu. Baronluk üniformaları içindeki dört asker, kötü havaya lanet ederek içeriye girdi.</p>
	<p class="block_13"> </p>
	<p class="block_14">"Hancı!" diye bağırdı onbaşı, sırılsıklam olmuş geniş pelerinini çıkarırken. "Sıcak yemek ve baharatlı sıcak şarap getir!" Salona göz gezdirdikten sonra bakışları Roo ile Erik'e geri döndü.</p>
	<p class="block_13"> </p>
	<p class="block_14">Gözleri büyüdü. "von Darkmoor!" dedi düşünmeden. Diğer üç asker hilal şeklinde dizildi. Onbaşılarının neden Baronlarının adını söylediğinden emin olamamalarına karşın, ses tonundan dolayı düpedüz bir sorun olduğunu düşünerek alarm durumuna geçmişlerdi.</p>
	<p class="block_13"> </p>
	<p class="block_14">Erik ve Roo ayağa kalkınca, iki tüccar şöminenin önündeki sandalyelerinden uzaklaşıp duvara sokuldu. Salondaki kılıçlı diğer adam ilgiyle baktı ama kımıldamadı.</p>
	<p class="block_13"> </p>
	<p class="block_14">Onbaşı kılıcını çekince Roo da kendininkini çekti, ama Erik arkadaşına kılıcını kınına sokmasını işaret etti. "Bela aramıyoruz onbaşı."</p>
	<p class="block_13"> </p>
	<p class="block_14">Onbaşı, "Asıldığınızı duyduk," dedi. "Senin ve çelimsiz arkadaşının nasıl kaçtığını bilmiyorum, ama yakında bunu düzeltiriz, yakalayın şunları." Roo, "Bir dakika-" dedi.</p>
	<p class="block_13"> </p>
	<p class="block_14">Adamlar hızla harekete geçti, ama Erik ve Roo daha hızlıydı ve Ellerini üstlerine koyan ilk iki asker kendilerini, yedikleri hızlı darbeler yüzünden kulakları çınlarken yerde buldu. İki tüccar beladan kaçabilecekleri bir yol aradı ve paltolarını ya da şapkalarını alıp, çabucak salonu terk ederek dışarı çıkıp yağmurun altında koşmaya başladı. Masadaki adam güldü. "Aferin!" diye bağırdı. Onbaşı kılıcını yatay konuma getirip ileri doğru hamle yaptı, ama Erik yana çekildi ve adam tepki gösteremeden bileğini yakaladı. Roo'nun gördüğü en güçlü adamlardan biri olan Erik, çıplak elle dövüş eğitimi almıştı ve güçlü bir tutuşla onbaşının bileğini çevirip adamın acıdan nefes nefese kalarak kılıcını düşürmesine sebep oldu.</p>
	<p class="block_13"> </p>
	<p class="block_14">Roo parmakları açık bir şekilde avucunun içiyle ayaktaki diğer askerin çenesine sert bir darbe indirdi ve adam sersemlemiş bir şekilde yere yığıldı.</p>
	<p class="block_13"> </p>
	<p class="block_14">"Bir dakika!" dedi Erik, Novindus'tan dönüşlerinde Robert de Loungville'in onbaşısı olarak geliştirdiği ses tonuyla. Yavaşça ayağa kalkan diğer iki asker duraksadı ve Erik bir kez daha bağırdı: "Durun, kahrolasılar!"</p>
	<p class="block_13"> </p>
	<p class="block_14">Erik, kolayca erişemesin diye kılıcını yana tekmelerken onbaşının bileğini bırakıp ellerinde silah olmadığını gösterdi. "Belgem var." Elini yavaşça tuniğinin içine soktu, Krondor Şövalye-Mareşali'nin ofisindeki bir memur tarafından önceki gün verilen belgeyi çıkardı ve onbaşıya uzattı. Adam kâğıdı alıp göz attı. "Altında Krondor'un mührü var," diye kabul etti istemeyerek, hâlâ yerde otururken. Ardından, "Okumam yok," derken gözlerini yere indirdi.</p>
	<p class="block_13"> </p>
	<p class="block_14">Masada oturan adam ayağa kalkıp rahat bir tavırla Erik'in yanına geldi. "Yardımcı olabilir miyim Onbaşı," dedi elini uzatarak. Onbaşı kâğıdı adama verdi ve adam yüksek sesle okumaya başladı: "Elimle ve mührümle Erik von Darkmoor'un yemin ederek hizmetime girdiğini ve..." Belgenin aşağısına göz gezdirdi. "Bir sürü karmaşık ifade var Onbaşı. Kısaca, az önce tutuklamaya çalıştığınız adamın Prens Nicholas'ın kişisel korumalarından biri olduğunu söylüyor. Sizin gibi bir onbaşıymış."</p>
	<p class="block_13"> </p>
	<p class="block_14">"Gerçekten mi?" diye sordu onbaşı, gözleri ardına kadar açılmış bir şekilde.</p>
	<p class="block_13"> </p>
	<p class="block_14">"Evet, belge yalnızca Krondor Dükü'nün Şövalye-Mareşali tarafından değil, Prens'in kendisi tarafından da imzalanmış." "Bu doğru mu?" dedi onbaşı, yavaşça ayağa kalkarken. "Doğru," diye yanıtladı yabancı. "Ve kılıcınızı elinizden alma şekline bakılırsa, sanırım Prens'in kişisel hizmetinde bulunmasının bir nedeni var."</p>
	<p class="block_13"> </p>
	<p class="block_14">Onbaşı bileğini ovuşturdu. "Şey, galiba." Gözleri kısıldı. "Ama bununla ilgili hiçbir şey duymamıştık ve Erik'in adından son bahsedildiğinde, genç Baronu öldürdüğü için asılacaktı." Erik iç geçildi. "Prens bizi affetti."</p>
	<p class="block_13"> </p>
	<p class="block_14">"Sen öyle diyorsun," dedi onbaşı. "Ama ben ve çocuklar çabucak Darkmoor'a gidip Lord Manfred'in bu konuda ne diyeceğini göreceğiz."</p>
	<p class="block_13"> </p>
	<p class="block_14">Kılıcını aldı ve adamlarına handan ayrıldıklarını işaret etti. Adamlardan bir tanesi sıcak yemekten oldukları için nefretle kafasını iki yana sallarken, diğer bir tanesi de Roo'nun sersemlettiği adamın ayağa kalkmasına yardım ederken Erik ile Roo'ya uğursuz bir bakış attı.</p>
	<p class="block_13"> </p>
	<p class="block_14">Yerden kaldırılan adam hâlâ gözlerini odaklamaya çalışarak, "Gidiyor muyuz?" diye sordu.</p>
	<p class="block_13"> </p>
	<p class="block_14">"Yemek yedik mi? Sabah mı oldu?"</p>
	<p class="block_13"> </p>
	<p class="block_14">Diğeri, "Kapa çeneni Bluey," dedi. "Dışarıda deli gibi yağan şu yağmur seni kendine getirir, hem de en çabuk şekliyle."</p>
	<p class="block_13"> </p>
	<p class="block_14">Askerler handan çıkınca Erik yabancıya döndü. "Teşekkürler."</p>
	<p class="block_13"> </p>
	<p class="block_14">Adam omuzlarını silkti. "Ben okumasaydım, hancı ya da başka biri okurdu." Erik, "Adım Erik von Darkmoor," dedi.</p>
	<p class="block_13"> </p>
	<p class="block_14">Adam Erik'in elini sıktı. "Duncan Avery."</p>
	<p class="block_13"> </p>
	<p class="block_14">Roo'nun gözleri büyüdü. "Kuzen Duncan?"</p>
	<p class="block_13"> </p>
	<p class="block_14">Roo'yu incelerken, kendine Avery diyen adamın gözleri kısıldı. Adam uzunca bir süre sonra, "Rupert?" dedi.</p>
	<p class="block_13"> </p>
	<p class="block_14">Aniden gülmeye başladılar ve Roo'nun kuzen dediği adam ona sarıldı. "Bir iribaş olduğundan beridir seni görmüyordum delikanlı." Geri çekilip çarpık bir biçimde gülümsedi.</p>
	<p class="block_13"> </p>
	<p class="block_14">Erik kuzenlere baktı, ama uzaktan yakından bir benzerlik göremedi. Roo kısa boylu, sırım gibi ve dikkat çekecek derecede çirkinken, Duncan Avery uzun boylu, ince yapılı, geniş omuzlu ve yakışıklıydı. Dahası, iyi kullanılmış ve iyi bakılmış kılıcı hariç, bir züppe gibi giyinmişti. İnce bir bıyığı ve omuzlarına gelen düzgün kesilmiş ve uçlara doğru kıvrılan saçları vardı.</p>
	<p class="block_13"> </p>
	<p class="block_14">Duncan bir sandalye çekerek, servis yapan kıza tabağını ve maşrapasını getirmesini işaret edip oturdu.</p>
	<p class="block_13"> </p>
	<p class="block_14">Erik, "Bir kuzenin olduğunu bilmiyordum Roo," dedi. Roo'nun gözleri kısıldı. "Tabii ki biliyordun." Erik elini sallayarak düzeltti. "Yani, Salador'da ve doğuda bir yerlerde birkaç kuzenin olduğunu biliyordum, ama bana bu beyefendiden hiç söz etmemiştin."</p>
	<p class="block_13"> </p>
	<p class="block_14">Duncan kıza teşekkür edip göz kırptı ve kız kıkırdayarak giderken, "Yıkıldım Rupert," dedi. "Arkadaşın, benden hiç bahsetmediğini mi söylemeye çalışıyor?"</p>
	<p class="block_13"> </p>
	<p class="block_14">Roo kalasını iki yana sallayarak arkasına yaslandı. "Yakınmışız gibi davranma Duncan. Seni hayatımda kaç kere gördüm? Üç kere mi?"</p>
	<p class="block_13"> </p>
	<p class="block_14">Duncan güldü. "Onun gibi bir şey. Çocukken şansımı arabacılık işinde denedim," dedi Erik'e.</p>
	<p class="block_13"> </p>
	<p class="block_14">"Yaptığım da en fazla Roo'nun babasıyla Ravensburg'den Malac Geçidi'ne gitmekti; o da son oldu. O zamanlar Roo beş yaşında bile değildi." Yüzü sıkıntılı bir hal aldı. "Annesini bir tek o zaman gördüm." "En son ne zaman görüştük?" diye sordu Roo. Duncan çenesini ovuşturdu. "Hatırladığımı söyleyemem, ama çeşmedeki şu ince belli, koca kalçalı ve göğüslü, uysal davranıştı hoş kızın olduğu zamandı... adı neydi?"</p>
	<p class="block_13"> </p>
	<p class="block_14">"Gwen," dedi Roo. "Bu da dört ya da beş yıl önce demek oluyor." Roo elindeki çatalı Duncan'a doğru salladı. "Onunla ilk sen beraber oldun." Ardından sırıttı. "Kasabadaki çocuklardan birçoğu sana epey teşekkür borçlu; Gwen'de takdir ettiğimiz bir... şevk ortaya çıkardın."</p>
	<p class="block_13"> </p>
	<p class="block_14">Erik güldü. "Ben onlardan biri değilim."</p>
	<p class="block_13"> </p>
	<p class="block_14">Roo, "Belki de Ravensburg'deki tek çocuk," dedi.</p>
	<p class="block_13"> </p>
	<p class="block_14">"Akrabalığınız nereden?" diye sordu Erik Duncan'a.</p>
	<p class="block_13"> </p>
	<p class="block_14">Duncan, "Babam, Roo'nun babasının kuzeni Erik ve o değerli beyefendilerin ikisinin de bana bir faydası dokunmadı," dedi. Roo'ya dönüp, "Baban nasıl?" diye sordu.</p>
	<p class="block_13"> </p>
	<p class="block_14">Roo omuzlarını silkti. "Aslında onu görmeyeli birkaç yıl oldu. Ravensburg'e yeni dönüyoruz. Sen nereye gidiyorsun?"</p>
	<p class="block_13"> </p>
	<p class="block_14">"Her zamanki gibi şansımı denemeye doğuya gidiyorum. Şansımı Düşler Vadisi'nin güneyinde paralı askerlikte denedim, ama iş çok tehlikeli, kadınlar çok tehlikeli," Erik ve Roo kahkahayı patlattı, "ve parası çok az. Bu yüzden de doğudaki sarayları deneyeceğim, oralarda bir adam kılıcıyla olduğu kadar zekâsıyla da bir şeyler yapabilir."</p>
	<p class="block_13"> </p>
	<p class="block_14">Roo, "Bu zekâ için birkaç kullanım alanı bulabilirim," dedi.</p>
	<p class="block_13"> </p>
	<p class="block_14">"Planın nedir?" diye sordu Duncan, aniden ilgilenerek.</p>
	<p class="block_13"> </p>
	<p class="block_14">"Tehlikeli ya da yasadışı bir şey değil. Birtakım dürüst işler, ama kibar çevrelerde nasıl davranılacağını bilen birisi işime yarayabilir."</p>
	<p class="block_13"> </p>
	<p class="block_14">Duncan omuzlarını silkti. "Pekâlâ, seninle Ravensburg'e kadar at sürerim, böylece yolda bu konuyu konuşabiliriz. Ayrıca, merakımı uyandırdın." "Neden?" diye sordu Erik.</p>
	<p class="block_13"> </p>
	<p class="block_14">"İkinizin hareketlerinden... görülmeye değerdi. Rupert'i en son gördüğümde, işerken ancak kendini dik tutabilecek kadar sıska bir çocuktu, ama o askeri yere serdiği zaman artık düpedüz ölümcül görünüyordu. Bu şekilde dövüşmeyi nereden öğrendin?"</p>
	<p class="block_13"> </p>
	<p class="block_14">Roo ve Erik birbirlerine baktı. İkisine de, Zümrüt Kraliçe'nin adamları tarafından Krallık'ta çoktan bir casusluk ağı kurulmuş olduğunu hiç kimsenin hatırlatmasına gerek yoktu. Uzaktan kuzen ya da değil, Roo'nun insanların dürüstlüğüyle ilgili boş hayalleri yoktu. "Sağda solda," dedi Roo.</p>
	<p class="block_13"> </p>
	<p class="block_14">"Bu epeyce Isalani çıplak el dövüşüne benziyordu, ya da ben yeni doğmuş bir buzağıyım," dedi Duncan.</p>
	<p class="block_13"> </p>
	<p class="block_14">"Bunu daha önce nerede gördün?" diye sordu Erik. "Söylediğim gibi, Vadi'nin güneyinden geliyorum. Orada, bu numaraları bilen Kesh doğumlu birileri olduğu gibi, birkaç Isalani de var." Öne doğru eğilip sesini alçalttı. "Eğer nasıl yapılacağını biliyorsan, elinle bir adamın kafasını kırabileceğini duydum."</p>
	<p class="block_13"> </p>
	<p class="block_14">Erik, "Çok kolay," dedi. "Adama vurduğunda elinde sadece bir demirci çekici olduğundan emin ol."</p>
	<p class="block_13"> </p>
	<p class="block_14">Duncan bir an Erik'e baktıktan sonra kahkahaya boğuldu. "Bu iyiydi," dedi yemeğine yumulurken. "Sanınım seni seveceğim."</p>
	<p class="block_13"> </p>
	<p class="block_14">Yerken konuşmaya devam ettiler ve sonrasında Erik atları kontrol etmeye gitti. Döndüğü zaman, üç adam geceyi geçirmek için üst kattaki odalarına çıktı, böylece güne erken başlayabilirlerdi. Kasaba eskisi gibi ama daha küçük görünüyordu. Roo, "Hiçbir değişiklik yok," dedi. Atlarını yavaşça, Ravensburg'ün görüş alanlarına girdiği dönemece doğru sürüyorlardı. Son bir saattir, tanıdık çiftlikleri, her iki yandaki üzüm bağlarını ve yulaf, buğday ve mısır tarlalarını geçiyorlardı.</p>
	<p class="block_13"> </p>
	<p class="block_14">Ama sonunda, artık uzaktan da olsa kasaba sınırındaki küçük binaları görmeye başlamışlardı. Erik sessiz kaldı, ama Duncan, "Bunca yıl geçmesine rağmen, bana hiçbir değişiklik yokmuş gibi geldi," dedi.</p>
	<p class="block_13"> </p>
	<p class="block_14">Tanıdık sınır işaretlerini geçerlerken, Roo Duncan'in yanıldığını düşündü. Her şey değişmişti, ya da en azından o değişmişti ve bu yüzden de her şeye bakışı değişmişti. Kılkuyruk Hanı'na ulaştıklarında Erik, "Ravensburg'de bugüne kadar çok az şey değişmiştir, ama asıl biz değiştik," dedi, biraz önce Roo'nun düşündüklerini dile getirerek.</p>
	<p class="block_13"> </p>
	<p class="block_14">Duncan, "Bu her zaman doğru galiba," dedi. Erik bu cana yakın adamdan hoşlanmıştı ve ona çok fazla güvenmese de -o bir Avery idi ve Roo bunun ne demek olduğunu biliyordu- Roo da kuzeninden hoşlanmıştı. Roo doğmadan uzun zaman önce ölen, uzaktan amcası olan John'un korsan olarak korkunç bir ünü vardı ve dahası amcalarının ve kuzenlerinin yarısından fazlası Roo'nun doğumundan önce ya asılarak ya da bir soygun girişimi sırasında öldürülmüştü. Yine de, dürüst işlere yönelen birkaç Avery vardı ve Roo cinayete ya da soyguna başvurmadan zengin olma fırsatı elde edeceğini düşünüyordu.</p>
	<p class="block_13"> </p>
	<p class="block_14">Atlarından inerlerken, ahırdan bir çocuk koşarak geldi ve "Atlarınızla ilgileneyim mi baylar?" diye sordu. Erik, "Sen kimsin?" diye sordu.</p>
	<p class="block_13"> </p>
	<p class="block_14">"Gunther," dedi çocuk. "Demircinin çırağıyım efendim." Erik dizginleri çocuğa attı. "Ustan buralarda mı?" diye sordu. "Mutfakta öğle yemeğini yiyor efendim. Çağırayım mı?" Erik, "Boş ver, yolu kendim de bulabilirim," dedi. Çocuk atları alıp uzaklaştı. Roo, "Bu senin yerine gelen çırak mı acaba?" diye sordu.</p>
	<p class="block_13"> </p>
	<p class="block_14">"Öyle görünüyor," dedi Erik kafasını iki yana sallayarak. "On iki yaşından büyük olamaz." "Tyndal'a yardım etmeye başladığında sen daha küçüktün," diye hatırlattı Roo.</p>
	<p class="block_13"> </p>
	<p class="block_14">Roo, doğrudan mutfağa açılan arka kapıya giden Erik'i takip etti. Erik kapıyı açıp içeri girdi.</p>
	<p class="block_13"> </p>
	<p class="block_14">Erik'in annesi Freida mutfak masasında oturmuş Nathan ile konuşuyordu, İçeri girenin kim olduğunu görmek için başını kaldırıp baktı. Erik'i görünce gözleri büyüdü ve benzi attı. Hafifçe ayağa kalktı; ardından gözleri tavana doğru döndü ve bayıldı. Yere düşmeden önce demirci tarafından tutulmuştu. "Kahrolayım," dedi Nathan. "Erik! Gerçekten sensin!" Erik çabucak masanın etrafından dolaşıp annesinin elini tuttu. "Biraz su getir," dedi Roo'ya. Roo bir sürahi kapıp lavabodaki tulumbadan doldurdu, temiz bir mutfak bezi aldı ve ıslatıp Erik'in annesinin alnına yerleştirdi. Erik annesinin hareketsiz bedeninin üstünden, beraber yemek yediği adama baktı ve demircinin yaşlı gözlerle hayretler içerisinde kendisine baktığını gördü. "Yaşıyorsun," dedi adam. "Haberimiz yoktu."</p>
	<p class="block_13"> </p>
	<p class="block_14">Erik küfrü bastı. "Tam bir salağım."</p>
	<p class="block_13"> </p>
	<p class="block_14">Roo yolculuk pelerinini çıkarıp otururken Duncan'a da aynısını yapmasını işaret etti. "Rosalyn!" diye bağırdı. "Şaraba ihtiyacımız var!"</p>
	<p class="block_13"> </p>
	<p class="block_14">Nathan kafasını iki yana salladı. "Rosalyn burada değil. Ben getiririm." Kalkarken, "Konuşacak çok şeyimiz var anlaşılan," dedi.</p>
	<p class="block_13"> </p>
	<p class="block_14">Bir süre sonra döndüğünde, arkasında hanın sahibi Milo vardı. Hancı, "Tanrılar!" dedi. "Erik! Roo!</p>
	<p class="block_13"> </p>
	<p class="block_14">Yaşıyorsunuz!"</p>
	<p class="block_13"> </p>
	<p class="block_14">Erik ve Roo birbirlerine baktı, ardından Roo, "Eh, bu sırdı, öyle değil mi?" dedi.</p>
	<p class="block_13"> </p>
	<p class="block_14">Nathan, "Kaçak mısınız?" diye sordu.</p>
	<p class="block_13"> </p>
	<p class="block_14">Roo gülmeye başladı. "Hayır Demirci Ustası. Kral'ın kendisi tarafından affedilmiş özgür adamlarız. Ayrıca zengin insanlarız da." Anlamlı bir şekilde kesesini şıngırdattı.</p>
	<p class="block_13"> </p>
	<p class="block_14">Nathan getirdiği şarap şişesinin mantarını çıkarttı ve Freida kendine gelirken herkese içki doldurdu. Kadın gözlerini kırpıştırıp, "Erik?" dedi. "Buradayım anne."</p>
	<p class="block_13"> </p>
	<p class="block_14">Kadın kollarını oğlunun boynuna dolayıp ağlamaya başladı. "Bize yargılanıp idama mahkûm edildiğiniz söylendi."</p>
	<p class="block_13"> </p>
	<p class="block_14">"Öyleydi," dedi Erik hafifçe. "Ama affedildik ve serbest bırakıldık."</p>
	<p class="block_13"> </p>
	<p class="block_14">"Neden haber göndermedin?" diye sordu kadın, sesinde hafif bir sitemle. Sanki gerçekliğinden şüphe ediyormuş gibi oğlunun yüzüne dokundu.</p>
	<p class="block_13"> </p>
	<p class="block_14">"Gönderemedik," dedi Erik. "Prens'in hizmetindeydik ve," etrafa göz gezdirdi, "hiç kimseye söyleme iznimiz yoktu. Ama bütün bunlar geçmişte kaldı."</p>
	<p class="block_13"> </p>
	<p class="block_14">Kadın inanamayarak kafasını hafifçe iki yana salladı. Oğlunun yanağına dokunduktan sonra öptü. Başını Erik'in omzuna koyarak, "Dualarım kabul oldu," dedi.</p>
	<p class="block_13"> </p>
	<p class="block_14">Nathan, "Dua etti delikanlı," dedi. Gözünden akan bir damla yaşı sildi. "Sizin için hepimiz dua ettik."</p>
	<p class="block_13"> </p>
	<p class="block_14">Roo Erik'in duygulanmaya başladığını fark etti, ama duygularını asla açıkça göstermeyen Erik, onları bastırdı. Roo, aniden nemlenen gözleri yüzünden utandığını hissederek derin bir nefes aldı.</p>
	<p class="block_13"> </p>
	<p class="block_14">Erik, "Sizden n'aber?" diye sordu. "Nasılsınız?"</p>
	<p class="block_13"> </p>
	<p class="block_14">Freida arkasına yaslanıp Nathan'ın elini tuttu. "Bazı değişiklikler oldu."</p>
	<p class="block_13"> </p>
	<p class="block_14">Erik bir annesine, bir de demirciye baktı. "İkiniz mi?"</p>
	<p class="block_13"> </p>
	<p class="block_14">Nathan, "Geçen yaz evlendik," dedi gülümseyerek. Ardından yüzünün ifadesi değişti. "Bir itirazın yoktur umarım."</p>
	<p class="block_13"> </p>
	<p class="block_14">Erik bir sevinç çığlığı attı ve neredeyse şarabı devirerek masanın üstünden eğilip üvey babasını kucakladı; şarabı sadece Roo'nun hızlı refleksleri kurtarmıştı. "İtiraz mı! Sen tanıdığım en iyi insansın Nathan. Eğer babamı seçebilseydim, o sen olurdun." Oturup arkasına yaslandı ve yanağından süzülen bir damla gözyaşından utanmadan annesine baktı, ardından kalkıp annesini de kucakladı ve "Senin adına çok sevindim anne," dedi. Freida yeni gelin gibi kızardı. "Nathan benimle ilgilendi ve senin yokluğunda bana çok iyi davrandı. Acılarımı hafifletmek için elinden geleni yaptı Erik." Annesi Nathan'ın yanağına, Erik'in kendisi de dahil herhangi bir kimseye gösterdiğini hatırladığından daha büyük bir şefkatle dokundu. "Hayata yeniden bağlanmamı sağladı."</p>
	<p class="block_13"> </p>
	<p class="block_14">Erik masaya bir şaplak indirerek, "Bunu kutluyoruz!" dedi. Milo'ya dönüp, "Bu gece en iyi şarabını ve Kesh İmparatoriçesi'ni bile utandıracak bir yemek istiyorum!" dedi.</p>
	<p class="block_13"> </p>
	<p class="block_14">"Anlaştık!" dedi Milo. Duygulandığı gözlerinden belliydi. "Ben de senden sadece maliyetini alacağım."</p>
	<p class="block_13"> </p>
	<p class="block_14">Roo güldü. "Hiç değişmemişsin hancı efendi." "Rosalyn nerede?" diye sordu Erik.</p>
	<p class="block_13"> </p>
	<p class="block_14">Milo ve Nathan birbirlerine baktı ve Nathan, "Ailesiyle birlikte Erik," dedi.</p>
	<p class="block_13"> </p>
	<p class="block_14">Erik anlamayarak etrafına bakındı. "Ailesi mi? Onun babası sensin-"</p>
	<p class="block_13"> </p>
	<p class="block_14">Roo elini arkadaşının koluna koydu. "Kocasıyla beraber Erik." Milo'ya baktı. "Nathan'ın söylemeye çalıştığı şey bu muydu Milo?" Milo başını salladı. "Evet. Dede bile oldum."</p>
	<p class="block_13"> </p>
	<p class="block_14">Erik arkasına yaslandı. Hisleri karmakarışıktı. "Çocuğu mu oldu?" Milo Erik'e baktı. "Evet." Erik, "Babası kim?" diye sordu.</p>
	<p class="block_13"> </p>
	<p class="block_14">Milo ortalığa göz attıktan sonra, "Fırıncının çırağı Rudolph ile evlendi; onu tanıyor musun?" dedi.</p>
	<p class="block_13"> </p>
	<p class="block_14">Erik başını salladı. "Artık kalfa oldu ve yakında kendi fırınını açacak. Rosalyn onun ailesiyle birlikte yaşıyor, meydanın orada."</p>
	<p class="block_13"> </p>
	<p class="block_14">Erik ayağa kalktı. "Evi biliyorum. Rosalyn'i görmek istiyorum." Freida, "Dikkatli ol oğlum," dedi. "O da öldüğünü düşünüyor."</p>
	<p class="block_13"> </p>
	<p class="block_14">Erik annesini öpmek için tekrar eğilerek, "Biliyorum," dedi. "Korkudan ödünü patlatmamaya çalışırım. Bu gece bizle katılmasını istiyorum." Ardından, "Rudolph ile birlikte," diye ekledi. Roo, "Ben de seninle geliyorum," dedi.</p>
	<p class="block_13"> </p>
	<p class="block_14">Freida Erik'in elini sıktı. "Çok geç kalmayın, yoksa bunun bir rüya olduğunu düşüneceğim." Erik güldü. "Pek sanmıyorum. Roo'nun kuzeni Duncan harika ve inanılmaz hikâyeleriyle sizi büyüleyecektir."</p>
	<p class="block_13"> </p>
	<p class="block_14">Kuzenler gülümsedi. Nathan yakışıklı Duncan'a bakıp, "Anneni çok fazla etkileyeceğini sanmıyorum," dedi. Erik güldü. "Hemen döneriz."</p>
	<p class="block_13"> </p>
	<p class="block_14">Roo ve Erik hızla mutfağı ve hanın boş salonunu geçip ön kapıdan çıktı. Kasaba meydanına giden yolda hızla ilerledikleri için, Rupert Avery ile Erik von Darkmoor'u tanıyarak durup açık bir şaşkınlıkla bakan kasaba halkından birkaç kişiyi fark etmediler. Adamın biri, ölü olarak bilinen adamlar önünden geçince elindeki şarap testisini düşürdü. Bir ya da iki kişi bir şeyler söylemeye çalıştı, ama daha ağızlarını açamadan Roo ve Erik uzaklaşmıştı.</p>
	<p class="block_13"> </p>
	<p class="block_14">Kasaba meydanına geldiklerinde, Rudolph'un çalışıp yaşadığı fırına doğru yöneldiler. Roo, Erik'in kapıda duraksadığını gördü. Erik'in Rosalyn'e karşı olan hislerinin basit olmadığını biliyordu. Kız, Erik için bir kardeş gibiydi ama dahası da vardı. Erik bunu anlamak için çok kalın kafalı olsa da, Roo ve kasabadakiler, Rosalyn'in Erik'e âşık olduğunu biliyordu. Ama Erik, en azından Ravensburg'den ayrılmalarından hemen önce, Rosalyn'in ona karşı olan hislerinin kardeşlikten öte olduğunu fark etmişti. Bunu Roo ile birden fazla kere konuşmuştu. Üstelik Roo, Erik'in hâlâ Rosalyn için ne hissettiğini gerçekten anlayamadığını biliyordu.</p>
	<p class="block_13"> </p>
	<p class="block_14">Duraksamasından utanan Erik fırına girdi. Rudolph tezgâhın arkasındaydı. Kafasını kaldırıp, "Yardımcı olabilir-" dedi. "Erik? Roo?" derken gözleri ardına kadar açıldı.</p>
	<p class="block_13"> </p>
	<p class="block_14">Erik dostça gülümsedi. "Merhaba Rudolph." Kapıyla tezgah arasındaki kısa mesafeyi geçip elini uzattı. Roo da aynısını yaptı. Ravensburg gibi küçük bir kasabada yaşayan benzer yaşlardaki bütün çocuklar birbirlerini tanıdığı halde, Rudolph ne Roo'ya, ne de Erik'e arkadaş gözüyle bakmıştı. Sanki birisinin duymasından korkuyormuş gibi, "Öldüğünüzü sanıyordum," dedi sesini hafifçe alçaltarak.</p>
	<p class="block_13"> </p>
	<p class="block_14">"Görünen o ki, genel kanı bu yönde," dedi Roo. "Ama Kral tarafından özgür bırakıldık."</p>
	<p class="block_13"> </p>
	<p class="block_14">"Kral tarafından mı?" dedi Rudolph açıkça etkilenmiş bir şekilde ve formalite icabı da olsa Erik'in elini sıktı. Ardından Roo ile tokalaştı.</p>
	<p class="block_13"> </p>
	<p class="block_14">"Evet," dedi Erik. "Ve geri döndüm." Rudolph'un ifadesinin değiştiğini görünce, çabucak, "Birkaç günlüğüne," diye ekledi. "Artık Krondor Prensi'nin emrindeyim." Tuniğindeki armayı gösterdi. "Ay bitmeden önce geri dönmeliyim."</p>
	<p class="block_13"> </p>
	<p class="block_14">Rudolph rahatladı. "O halde sizi gördüğüme sevindim." Erik'i baştan aşağı süzdü. "Sanırım Rosalyn'i görmeye geldin?" "Kardeşim gibiydi," dedi Erik.</p>
	<p class="block_13"> </p>
	<p class="block_14">Rudolph başını salladı. "Arka tarafta. Beni izleyin."</p>
	<p class="block_13"> </p>
	<p class="block_14">Erik ve Roo, Rudolph'un menteşeli bir parçasını kaldırdığı tezgâhın sonuna yürüyüp arkasına geçti. Büyük dükkânda Rudolph'u takip edip, şimdi soğumaya başlayan ama ustalar sabahın ilk ışıklarına sıcak ekmek yetiştirebilmek için bütün gece çalışırken tekrar yakılacak olan fırınları geçtiler. Temizlenmiş büyük masalar ve akşam yemeğinden sonra hamurun yapılacağı boş hamur tekneleri fırıncıları bekliyordu. Temiz pişirme kapları doldurulmayı beklerken, köşedeki iki çırak önlerindeki gece işi için enerji toplamaya çalışarak uyuyordu.</p>
	<p class="block_13"> </p>
	<p class="block_14">Rudolph onları bir kapıya yönlendirdi ve dükkândan çıkıp küçük bir ara sokağı geçerek, Roo'nun Rudolph'un işverenine ait olduğunu bildiği binadaki bir odaya girdiler. Rudolph, "Burada bekleyin," deyip içeri girdi.</p>
	<p class="block_13"> </p>
	<p class="block_14">Bir süre sonra, Rosalyn kucağında bir bebekle kapıda belirdi. Rudolph ona destek olmaya hazır bir biçimde arkasında dururken, kız sıkıca kapı kasasına tutundu. "Erik?" dedi hafif kısık bir sesle. "Roo?"</p>
	<p class="block_13"> </p>
	<p class="block_14">Erik gülümsedi. Rosalyn bir adım atıp sağ kolunu Erik'in boynuna doladı ve onu hararetli bir şekilde kucakladı. Erik, kıpırdanan bebeğe dikkat ederek nazikçe sarıldı ve ardından kızın ağladığını fark etti.</p>
	<p class="block_13"> </p>
	<p class="block_14">"Hey, yapma," dedi kızı nazikçe uzaklaştırırken. "Ağlama. Ben iyiyim. Krondor Prensi'ne bir hizmette bulundum, o da suçumu affetti."</p>
	<p class="block_13"> </p>
	<p class="block_14">"Neden haber göndermedin?" diye fısıldadı kız sertçe.</p>
	<p class="block_13"> </p>
	<p class="block_14">Roo, kızın Erik'e karşı böyle öfkeyle konuşmasına şaşırmıştı, ama Erik Rudolph'a göz atınca, fırıncı başıyla onayladı.</p>
	<p class="block_13"> </p>
	<p class="block_14">"Gönderemedik," dedi Erik. Tuniğindeki armayı gösterip, "Arlık Prens için çalışıyorum, ona hizmet edeceğime yemin ettim ve" tecavüzden ve Krondor'daki davadan söz etmek istemeyerek, "ayrıldığımdan beri hayatta olduğumla ilgili konuşmama yeminim vardı," dedi. "Ama artık buradayım." Bebek kıpırdanıp huysuzlanmaya başlayınca, Rosalyn onu sakinleştirmeye çalıştı.</p>
	<p class="block_13"> </p>
	<p class="block_14">"Sus Gerd." "Gerd mi?" dedi Erik. "Babamın adıydı," dedi Rudolph.</p>
	<p class="block_13"> </p>
	<p class="block_14">Erik başını sallayıp bebeğe baktı. Ardından gözleri büyüdü ve Roo arkadaşının dizlerinin bağının çözüldüğünü fark etti. Erik kapının kasasına tutunurken, Roo arkadaşının koluna girdi. Roo, "Ne oldu?" diye sorduktan sonra bebeğe bir kez daha baktı. Ne olduğunu anlayınca tokat yemiş gibi sersemledi. Rudolph tıknaz, kısa boylu ve kızıla çalan kahverengi saçlıydı. Bu çocukta ondan eser yoktu. Bebeğin yüzünde gördüğü ifadeden ve boyutlarından, Erik ile birlikte buradan ayrılırken olanları hatırladı. Roo hafifçe Erik'in soramadığı şeyi sordu: "Stefan'dan mı?" Rosalyn başını salladı. Gözlerini sütkardeşinin yüzünden ayırmadan, "Gerd senin yeğenin Erik," dedi.</p>
	<p class="block_13"> </p>
	<p class="block_7"><img alt="Line" src="images/image.png" class="calibre3"/></p>
	<p class="block_13"> </p>
	<p class="block_3" id="calibre_pb_4"> </p>
</body></html>
