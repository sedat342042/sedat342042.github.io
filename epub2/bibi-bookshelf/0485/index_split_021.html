<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>02 - Tüccar Prensin Yükselişi - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_12">-19-</p>
	<p class="block_12">KEŞİFLER</p>
	<p class="block_13"> </p>
	<p class="block_14">Roo iç geçirdi.</p>
	<p class="block_13"> </p>
	<p class="block_14">Saraydan ayrılmış ve yol boyunca Frederick Jacoby'ye yaklaşmanın en iyi yolunu düşünerek eve yürüyerek dönmüştü. Eğer yaşlı adam biraz Randolph'a benziyorsa, bir uzlaşmaya varılabilirdi. Eğer maymun iştahlı Timothy'ye benziyorsa, kan davasının ailelerden biri yok edilene dek süreceği neredeyse kesindi.</p>
	<p class="block_13"> </p>
	<p class="block_14">Eve girdi. Tek ses, Rendel ile Mary'nin yemek hazırladıkları mutfaktan geliyordu. Üst kat koridoru sessizdi ve karısıyla çocuklarını uyurken bulacağını biliyordu. Saati merak etti ve kaç olduğuna dair en ufak bir fikri bile olmadığını fark etti. Güneşe bakılacak olursa, sekizi geçmiş olamazdı. Karli'nin bebekle uyuduğu odanın kapısını açınca, ikisinin de uyuduğunu gördü. Karli'yi uyandırmayı düşünüyordu, ama bebeğin karnı acıkana kadar beklemeye karar verdi. Roo sessizce yatağın yanına yürüdü ve perdelerden gelen loş ışıkta karısını ve oğlunu inceledi.</p>
	<p class="block_13"> </p>
	<p class="block_14">Loş ışıkta Karli çok genç görünüyordu. Roo aniden kendini korkunç derecede yaşlı hissetti ve Karli'nin, huysuzlandığı zaman bebeği sakinleştirmek için kullandığı sallanan sandalyeye oturdu. Oğlu ablası kadar iyi uyumuyor ve daha sık ağlıyordu.</p>
	<p class="block_13"> </p>
	<p class="block_14">Roo kendini kemiklerine kadar yorgun hissederek elini yüzünde gezdirdi. Gözlerine kum dolmuş gibiydi ve ağzının içinde kötü bir tat vardı: çok fazla kahve ve insan öldürmekten kaynaklanan safra tadı.</p>
	<p class="block_13"> </p>
	<p class="block_14">Gözlerini kapadı.</p>
	<p class="block_13"> </p>
	<p class="block_14">Bir süre sonra bebeğin ağlamasına uyandı. Karli doğruldu ve "Ne oldu?" dedi. Kocasının sandalyede oturduğunu gördü. "Roo?" "Uyuyakalmış olmalıyım."</p>
	<p class="block_13"> </p>
	<p class="block_14">"Neden yatağına gitmedin?" diye sordu karısı.</p>
	<p class="block_13"> </p>
	<p class="block_14">"Sana söylemem gereken bir şey var," diye yanıtladı Roo, Karli bebeği emzirmeye başlarken.</p>
	<p class="block_13"> </p>
	<p class="block_14">"Ne?"</p>
	<p class="block_13"> </p>
	<p class="block_14">"Babanın katilleri öldü." Karli bir tepki göstermedi.</p>
	<p class="block_13"> </p>
	<p class="block_14">Bir süre sonra Roo, "Beni batırmaya çalıştılar, ama tam zamanında fark ettim," dedi. "Dövüştük... ve öldüler. Saraydan geliyorum. Dük ile bu olaylar üzerine uzun bir konuşma yaptık." "Öyleyse bitti," dedi Karli.</p>
	<p class="block_13"> </p>
	<p class="block_14">"Tam olarak değil," dedi Roo.</p>
	<p class="block_13"> </p>
	<p class="block_14">Karli bir süre ona baktı. "Neden?"</p>
	<p class="block_13"> </p>
	<p class="block_14">"Babaları var." Derin bir nefes aldı. "Babanın eski bir rakibi vardı, Frederick Jacoby."</p>
	<p class="block_13"> </p>
	<p class="block_14">Karli başını salladı. "Birlikte büyümüşler, Tannerus'daki Advaria toplumunda." Sesini alçalttı.</p>
	<p class="block_13"> </p>
	<p class="block_14">"Galiba bir zamanlar arkadaşmışlar. Neden? Babamı o mu öldürtmüş?"</p>
	<p class="block_13"> </p>
	<p class="block_14">"Hayır, emri oğlu Timothy vermiş. Kardeşi Randolph yardım etmiş olabilir ya da en azından bunu biliyordu ama engellemek için hiçbir şey yapmadı."</p>
	<p class="block_13"> </p>
	<p class="block_14">"Yani o adamlar öldü?"</p>
	<p class="block_13"> </p>
	<p class="block_14">"Evet."</p>
	<p class="block_13"> </p>
	<p class="block_14">"Ama Frederick hâlâ yaşıyor," dedi Karli. Ağlamak üzereymiş gibi bakıyordu. "Onu da mı öldürmek zorundasın yani?"</p>
	<p class="block_13"> </p>
	<p class="block_14">Roo, "Bilmiyorum," dedi. "Yapabilirsem onunla barış yapmak istiyorum." Kalktı. "Ve bunu hemen yapmam gerekiyor. Dük ısrar etti."</p>
	<p class="block_13"> </p>
	<p class="block_14">Roo yatağın etrafından dolaşarak kapıya doğru yürümeye başlamıştı ki, durup döndü. Eğildi ve bebeğin başının arkasını, ardından yanağından Karli'yi öptü. "Muhtemelen akşam yemeğine kadar eve gelemeyeceğim. Ve gerçekten ihtiyacım olan şey uyumak."</p>
	<p class="block_13"> </p>
	<p class="block_14">Karli uzanıp Roo'nun elini sıktı. "Dikkatli ol."</p>
	<p class="block_13"> </p>
	<p class="block_14">Roo karşılık olarak karısının elini sıkıp odadan çıktı.</p>
	<p class="block_13"> </p>
	<p class="block_14">Mary'ye seslenerek arabasının getirilmesini söyledi, odasına gitti, çabucak elini yüzünü yıkadı ve tuniğini değiştirdi. Ardından alt kata indi ve evden çıktı. Arabası onu bekliyordu. Arabaya binerken, içeride başka birisinin oturduğunu gördü. Dash başıyla selam verdi. "Daha iyisin ya?"</p>
	<p class="block_13"> </p>
	<p class="block_14">"Yorgunum," dedi Roo. "Hangi rüzgâr attı seni?"</p>
	<p class="block_13"> </p>
	<p class="block_14">"Büyükbabam seninle gelmemin mantıklı olacağını düşündü. Bay Jacoby'nin, hizmetkârları ya da kardeşlerinin ölüm haberini kötü bir şekilde karşılayacak başka çocukları olabilir." Dizlerinin üstünde duran kılıcı gösterdi.</p>
	<p class="block_13"> </p>
	<p class="block_14">Roo başını salladı. "Onu nasıl kullanacağını biliyor musun?" "Çoğu kişiden daha iyi," dedi Dash övünmeksizin.</p>
	<p class="block_13"> </p>
	<p class="block_14">Araba Jacoby'nin konutuna varana kadar sessizlik içinde yolculuk ettiler. Dash arabadan çıkıp kapıya giden Roo'yu takip etti. Roo bir an duraksadıktan sonra kapıyı çaldı. Birkaç dakika sonra kapıyı genç bir kadın açtı. Kadının sade -siyah saçlar ve gözler, güçlü bir çene ve düzgün bir burun- bir güzelliği vardı. "Buyurun? Yardımcı olabilir miyim?" diye sordu kadın.</p>
	<p class="block_13"> </p>
	<p class="block_14">Roo konuşmakta güçlük çektiğini fark etti. Ne söyleyeceğini bilemiyordu. Bir anlık bir duraksamadan sonra, "Adım Rupert Avery," dedi.</p>
	<p class="block_13"> </p>
	<p class="block_14">Kadının gözleri kısıldı. "Adınızı duymuştum Bay Avery. Bu evde sevgiyle bahsedilen bir isim değildir."</p>
	<p class="block_13"> </p>
	<p class="block_14">"Tahmin edebiliyorum," dedi Roo. Derin bir nefes aldı. "Sanırım buraya gelme sebebimi öğrenince daha da az sevgiyle bahsedilir olacak. Frederick Jacoby ile konuşmak istiyordum."</p>
	<p class="block_13"> </p>
	<p class="block_14">"Korkarım bu mümkün değil," dedi genç kadın. "Ziyaretçi kabul etmiyor."</p>
	<p class="block_13"> </p>
	<p class="block_14">Roo'nun ifadesi bir şeyleri ele veriyordu, çünkü bir süre sonra kadın, "Ne oldu?" diye sordu.</p>
	<p class="block_13"> </p>
	<p class="block_14">Dash, "Affedersiniz hanımefendi," dedi. "Siz kimsiniz?" "Helen. Randolph'un karısıyım." Roo gözlerini kapayıp derin bir nefes aldı. "Korkarım kayınbabanız ve sizin için kötü haberler getirdim."</p>
	<p class="block_13"> </p>
	<p class="block_14">Kadının kapıyı tutan elinin parmak boğumları bembeyaz oldu. "Randy öldü, değil mi?"</p>
	<p class="block_13"> </p>
	<p class="block_14">Roo başını salladı. "İçeri girebilir miyim lütfen?"</p>
	<p class="block_13"> </p>
	<p class="block_14">Kadın geri çekildi ama bayıldı bayılacak gibi duruyordu. Dash, düşmesin diye yanına gidip kadını dirseğinden tuttu. Tam o sırada antreye, çocuksu bir haksızlığa şikâyet ederek, koşarak iki çocuk girdi. Kadın, Roo'ya dört ve altı yaşında gibi gelen biri erkek biri kız iki çocuğu ayırdı. "Çocuklar," dedi, "odanıza gidip sessizce oynayın."</p>
	<p class="block_13"> </p>
	<p class="block_14">"Ama anne," dedi çocuk, şikâyetine aldırış edilmeyişine gücenerek.</p>
	<p class="block_13"> </p>
	<p class="block_14">"Odanıza gidin!" dedi kadın sertçe.</p>
	<p class="block_13"> </p>
	<p class="block_14">Çocuk emir yüzünden incinmiş gözüküyordu, ama kız, annesinin çocuğun şikayetini duymazdan gelmesini sonsuz kardeş kavgasında bir zafer sayarak hemen odasına gitmeye başladı.</p>
	<p class="block_13"> </p>
	<p class="block_14">Çocuklar gittiği zaman, kadın Roo'ya bakıp, "Randy nasıl öldü?" diye sordu.</p>
	<p class="block_13"> </p>
	<p class="block_14">Roo, "Randolph ve Timothy'yi rıhtımlarda köşeye sıkıştırdık -benden aldıkları altınla beni batırmaya çalışıyorlardı- ve Timothy bana saldırmayı denedi," dedi. "Randolph kendini onun önüne attı ve Timothy'ye atılmış arbalet oklarıyla öldürüldü." Kadının acısını biraz olsun hafifletecek herhangi bir şey düşünmeye çalışarak, "Her şey çok çabuk oldu," dedi. "Ağabeyini kurtarmaya çalışıyordu."</p>
	<p class="block_13"> </p>
	<p class="block_14">Helen'in gözleri yaşla doldu, ama sesi öfkeliydi. "Sürekli ağabeyini kurtarmaya çalışırdı!" dedi. "Tim yaşıyor mu?"</p>
	<p class="block_13"> </p>
	<p class="block_14">"Hayır," dedi Roo alçak sesle. Derin bir nefes aldı. "Onu öldürdüm."</p>
	<p class="block_13"> </p>
	<p class="block_14">Kadın dönerken, Dash, "Adil bir dövüştü hanımefendi," dedi. "Timothy, Bay Avery'yi öldürmeye çalışırken elinde silahlarıyla öldü."</p>
	<p class="block_13"> </p>
	<p class="block_14">"Buraya neden geldiniz?" diye sordu kadın. "Jacoby ailesinin çöküşünü zevkle izlemek için mi buradasınız?"</p>
	<p class="block_13"> </p>
	<p class="block_14">"Hayır," dedi Roo. "Buradayım çünkü buraya gelmemi Dük James istedi." Kendini hayatında hiç hissetmediği kadar yorgun hissederek iç geçirdi. "Ne kocanızla, ne sizinle, ne de babanızla bir alıp veremediğim yoktu hanımefendi. Benim yalnızca Tim ile sorunum vardı. Tim ortağımın kayınbabamın- ölümünden sorumluydu. Beni batırmaya çalışıyordu."</p>
	<p class="block_13"> </p>
	<p class="block_14">Helen arkasını döndü. "Bundan kuşkum yok Bay Avery. Lütfen beni takip edin." Onları uzun bir koridordan geçirdi ve Roo evin sokaktan göründüğünden çok daha büyük olduğunu fark etti. Evin arkasındaki, yüksek taş duvarla çevrelenmiş bir bahçeye çıktılar. Bir sandalyede, kalın bir cüppeye sarmalanmış ve dizlerinin üstünde büyük bir yorgan olan yaşlı bir adam oturuyordu. Yaklaşırlarken, Roo adamın gözlerinin katarakt yüzünden kör olduğunu, ardından da yüzünün bir tarafının felçli olduğunu gördü. "Evet? Kim var orada?" dedi adam, kötü bir telaffuz ve zayıf bir sesle.</p>
	<p class="block_13"> </p>
	<p class="block_14">Helen sesini yükseltti. "Benim baba!" Roo'ya, "Ağır işitiyor," dedi. "İki yıl önce felç geçirdi. O zamandan beri böyle."</p>
	<p class="block_13"> </p>
	<p class="block_14">Dönüp Roo'ya baktı. "İşte fırsatınız Bay Avery. Bir zamanların büyük ticaret ailesi Jacoby'den geriye kalan kör, yarı sağır deli bir adam, bir kadın ve iki çocuk. Hepimizi şimdi öldürüp bu kan davasına bir son verebilirsiniz."</p>
	<p class="block_13"> </p>
	<p class="block_14">Roo tamamen çaresiz bir ifadeyle elini kaldırdı. "Lütfen ben... ben ailelerimizden başka hiç kimsenin daha fazla acı çekmesini istemiyorum."</p>
	<p class="block_13"> </p>
	<p class="block_14">"Acı çekmesini istemiyor musunuz?" dedi kadın yanaklarından yaşlar süzülürken. "Bunu nasıl yapmamı bekliyorsunuz? Şirketi kim idare edecek? Bize kim bakacak? Kılıcınızı çekip hepimizi bu sefaletten kurtarsanız çok daha kibarca olurdu." Hıçkıra hıçkıra ağlamaya başlayınca Dash yanına gitti ve ağlarken kadının omzuna yaslanmasına izin verdi.</p>
	<p class="block_13"> </p>
	<p class="block_14">"Helen?" dedi yaşlı adam, felç yüzünden kötü bir telaffuzla konuşarak. "Bir şey mi oldu?"</p>
	<p class="block_13"> </p>
	<p class="block_14">Roo yaşlı adamın yanına gidip diz çöktü. "Bay Jacoby?"</p>
	<p class="block_13"> </p>
	<p class="block_14">"Kim o?" dedi adam, sol kolunu uzatarak. Roo adamın sağ elinin hareketsiz bir şekilde kucağında durduğunu gördü. Yaşlı adamın sol elini tutup, "Adım Rupert Avery," dedi. Yüksek sesle konuşuyordu.</p>
	<p class="block_13"> </p>
	<p class="block_14">"Avery mi? Sizi tanıyor muyum bayım?" diye sordu yaşlı adam. "Eskiden bir Klaus Avery tanıyordum... hayır, o Klaus Klamer idi. Avery çocuğun adı neydi?"</p>
	<p class="block_13"> </p>
	<p class="block_14">Roo, "Hayır, sizinle daha önce tanışma onuruna eriştiğimi sanmıyorum," dedi. "Ama... eski bir arkadaşınızı tanıyorum. Helmut Grindle."</p>
	<p class="block_13"> </p>
	<p class="block_14">"Helmut!" dedi yaşlı adam sırıtarak. Ağzının kenarından salyası aktı.</p>
	<p class="block_13"> </p>
	<p class="block_14">Helen sakinleşince, Dash'ın omzuna bir teşekkür ifadesiyle vurarak yanlarına geldi ve bir peçeteyle adamın çenesini sildi.</p>
	<p class="block_13"> </p>
	<p class="block_14">"O ve ben aynı kasabada büyüdük, bunu biliyor muydun?" dedi yaşlı adam. "Nasıl?"</p>
	<p class="block_13"> </p>
	<p class="block_14">Roo, "Geçenlerde öldü," dedi. "Ah," dedi yaşlı adam. "Çok kötü. Onu bir süredir görmüyordum.</p>
	<p class="block_13"> </p>
	<p class="block_14">Aynı kasabada büyüdüğümüzü söylemiş miydim?" "Evet, söylediniz," dedi Roo. Yaşlı adam neşeyle, "Oğullarımı tanıyor olabilir misin?" diye sordu. "Tim ve Randy?" Roo, "Tanıyorum efendim," dedi.</p>
	<p class="block_13"> </p>
	<p class="block_14">Yaşlı adam, sanki vurgu içinmiş gibi Roo'nun elini hafifçe kaldırdı. "Sürekli ağacımızdan elma çalan o keratalardan biriysen, itiraz etme!" dedi gülerek. "Tim'e diğer çocukları o ağaçtan uzak tutmasını söyledim! Turta için o elmalara ihtiyacımız var! Eva'ın her sonbaharda turta pişirir!" Roo Helen'e bakınca, kadın fısıldayarak, "Kafası karıştı," dedi. "Bazen oğullarının hâlâ çocuk olduğunu sanıyor. Eva karısıydı; on üç yıl önce öldü."</p>
	<p class="block_13"> </p>
	<p class="block_14">Roo kafasını iki yana sallayıp yaşlı adamın elini bıraktı. "Yapamam," dedi. "Söylemeyecek misiniz?" diye sordu Helen. Roo kafasını iki yana salladı. "Randy?" dedi yaşlı adam Roo'yu yanına çağırarak. Roo başını yaşlı adamınkine yaklaştırmak için eğildi. Yaşlı adam fısıldayarak, "Randy, sen iyi bir çocuksun," dedi. "Tim'e göz kulak ol; çabuk öfkelenen bir yapısı var. Ama diğer çocukların elmaları çalmasına izin verme!" Sağlam elini uzatıp hafifçe Roo'nun omzuna vurdu.</p>
	<p class="block_13"> </p>
	<p class="block_14">Roo doğruldu ve birkaç dakika, günlerini düşlerinin ya da anılarının arasında kaybolarak geçiren yaşlı adamı izledi. Roo geri çekilip Helen'e, "Ne için söyleyeyim ki?" diye sordu. "Tanrılar aşkına, bırakalım oğullarının yaşadığını sansın."</p>
	<p class="block_13"> </p>
	<p class="block_14">Birkaç yıl içinde gelip Krondor'a yıkım getirecek donanmayı düşündü ve "Bırakalım birkaç yıl hoş düşler içinde yaşasın," dedi.</p>
	<p class="block_13"> </p>
	<p class="block_14">Helen onları bahçeden çıkardı ve "Bu küçük jestiniz için size teşekkür ederim bayım," dedi.</p>
	<p class="block_13"> </p>
	<p class="block_14">"Siz ne yapacaksınız?" diye sordu Roo.</p>
	<p class="block_13"> </p>
	<p class="block_14">"Evi ve şirketi satacağım." Tekrar ağlamaya başladı. "Ailem Tannerus'ta. Onların yanına gideceğim. Bizim için zor olacak, ama dayanacağız."</p>
	<p class="block_13"> </p>
	<p class="block_14">Roo, "Hayır," dedi. Çocukla kızı ve kendi çocuklarını düşündü, ardından, "Çocukların, babalarının yaptığı... hatalar yüzünden acı çekmesine gerek olduğunu sanmıyorum." "Ne demek istiyorsunuz?" diye sordu Helen.</p>
	<p class="block_13"> </p>
	<p class="block_14">"Jacoby ve Oğulları'nı yönetmeme izin verin. Şirketin kazancından metelik bile almayacağım. Sanki benimmiş gibi işleteceğim, ama oğlunuz yeterince büyüdükten sonra, onun kontrolüne geçecek." Antreye doğru yürürlerken Roo etrafa göz gezdirdi. "Randolph ile bir kelimeden fazla bir şey konuşmadım, ama bana öyle geliyor ki kocanızın tek kusuru ağabeyini çok fazla sevmiş olmasıydı. Benim sorunum sadece Tim ileydi." Kadının elini tutarak, "Buna şimdi burada bir son verelim," dedi. Kadın, "Çok iyisiniz," dedi.</p>
	<p class="block_13"> </p>
	<p class="block_14">Roo, "Hayır, değilim" dedi. "Üzgünüm. Asla bilemeyeceğiniz kadar. Hukuk danışmanım, siz şirketi satmak isteyene ya da oğlunuz kontrolü almaya hazır olana kadar, Jacoby ve Oğulları'nı işletmesi için Randolph Jacoby'nin eşi olarak sizinle Acı Deniz Şirketi arasında bir anlaşma hazırlayacak. "Bir şeye ihtiyacınız olursa, herhangi bir şeye, söylemeniz yeterli." Dash'ı gösterdi. "Yardımcım öğleden sonra sizi tapınağa götürmek için buraya gelecek. Sizinle gelmesini istediğiniz başka akrabalarınız var mı?"</p>
	<p class="block_13"> </p>
	<p class="block_14">"Hayır. Şehir dışında yaşıyorlar."</p>
	<p class="block_13"> </p>
	<p class="block_14">"Size iyi günler dilemek isterdim Bayan Jacoby, ama bu size boş bir dilek gibi gelecektir. Keşke başka şartlar altında karşılaşmış olsaydık diyerek ayrılmama izin verin."</p>
	<p class="block_13"> </p>
	<p class="block_14">Gözyaşlarını tutan Helen Jacoby, "Bence de Bay Avery," dedi. "Şartlar değişik olsaydı Randolph ile arkadaş olabileceğinizden bile kuşkum yok."</p>
	<p class="block_13"> </p>
	<p class="block_14">Evden çıkıp arabaya bindiler. Dash hiçbir şey söylemedi, Roo da sağ eliyle yüzünü kapadı. Bir süre sonra ağlamaya başladı.</p>
	<p class="block_13"> </p>
	<p class="block_7"><img alt="Line" src="images/image.png" class="calibre3"/></p>
	<p class="block_13"> </p>
	<p class="block_14">Calis işaret verince kol durdu. Son üç gündür, küçük çaplı Pantathialı gruplarla karşılaşmışlardı. Calis, dağın ortasındaki büyük kuyudan çıktıktan sonra otuz kilometre kuzeye ilerlediklerini tahmin ediyordu. Birkaç kere çarpışma ve yıkımdan daha çok ize rastlamışlardı. Ara sıra Saaur cesetleriyle karşılaşıyorlardı, ama henüz yaşayan bir tek kertenkele adama bile rastlamamışlardı. Bir kere onlarla karşılaşmış olan Erik bu küçük lütfa minnettardı.</p>
	<p class="block_13"> </p>
	<p class="block_14">Erik, içinde gittikçe büyüyen işe yaramazlık duygusuyla mücadele ediyordu. Tüneller dağların altında sonsuza uzanıyormuş gibi görünüyordu; bu erimin binlerce kilometre uzunluğunda olabileceğini öngören saraydaki haritaları hatırladı. Pantathialıların ana yurdu Calis'in teorisinin öngördüğü sınırlara yakınsa, yılan adamların yuvasını yok edene kadar ölmüş olurlardı.</p>
	<p class="block_13"> </p>
	<p class="block_14">Adamlar gergindi; hayallerini kaplayan diğer ürkütücü şey, şu gizemli üçüncü oyuncuydu.</p>
	<p class="block_13"> </p>
	<p class="block_14">Pantathialılardan ya da Saaurlardan başka ceset görmemişlerdi. İnsanlara ait tek kalıntılar, yavru Pantathialıları beslemek için dağın altına getirilmiş acınası tutsaklara ait olanlardı. Pantathialılarla savaşan her kim ya da neyse, Calis ve adamlarıyla aynı amacı gütmüş gibi görünüyordu: hepsi parçalarına ayrılmış, üç yuva yeni doğmuş Pantathialı bulunmuştu.</p>
	<p class="block_13"> </p>
	<p class="block_14">Erik daha çok kanıt gördükçe, başka bir istila kuvveti aramadıklarına daha çok ikna oluyordu. Birkaç vücut, kelimenin tam anlamıyla parçalarına ayrılmıştı. Genç Pantathialılardan bazıları sanki ısırılarak ikiye bölünmüş gibi görünüyordu. Erik, düşmanlarını yok etmek için bir büyücü tarafından burada cisimleştirilmiş, çok eski bir masaldan çıkıp gelmiş canavarımsı bir yaratığın görüntülerini aklından uzaklaştıramıyordu.</p>
	<p class="block_13"> </p>
	<p class="block_14">Ama düşüncesini dile getirdiği zaman Miranda'nın verdiği karşılık, "Pantathialı büyücüler nerede o zaman?" olmuştu Erik ilerlerlerken, Miranda'nın teorilerinden birini duymuştu: bütün Pantathialı yılan rahipler Zümrüt Kraliçe'ye hizmet etmek üzere yüzeye çıkmıştı. Miranda bu söylediğine kendi de inanmamış gibiydi.</p>
	<p class="block_13"> </p>
	<p class="block_14">Bir keşifçi döndü ve "İleride, birtakım garip yankılanmalardan başka hiçbir şey yok Çavuş," dedi.</p>
	<p class="block_13"> </p>
	<p class="block_14">Erik başını sallayıp, "Garip demekle neyi kastediyorsun?" diye sordu.</p>
	<p class="block_13"> </p>
	<p class="block_14">"Adlandırabileceğim bir şey değil, ama ileride bir şey var, muhtemelen bayağı uzakta, ama duyulmadan epeyce yaklaşabileceğimiz kadar çok ses çıkarıyor." Bu Calis'e söylendiğinde, Calis, "Neredeyse tabana geldik," dedi.</p>
	<p class="block_13"> </p>
	<p class="block_14">Miranda alnını sildi. "Buradaki sıcaklık Kesh'in Yeşil Erimleri'ndeki kadar kötü."</p>
	<p class="block_13"> </p>
	<p class="block_14">Erik'e göre de bu tartışmasız doğruydu. Adamlar zırhlarının altına ellerindeki en ince kıyafeti giyiyordu ve katlayıp ağır sırt çantalarına yerleştirdikleri kalın kürk pelerinlerini atmamaları için çok dikkat etmek gerekiyordu. Erik adamlara dağların yüzeyine çıktıklarında kışla karşılaşacaklarını ve buradaki sıcak kadar soğuk olacağını hatırlatıyordu.</p>
	<p class="block_13"> </p>
	<p class="block_14">Calis mola verip dinlenmelerini emredince diğerleri ellerinden geldiğince uyumaya çalışırken, Erik adamları nöbet sırasına koydu. Hatırlayabildiği her ayrıntıyı yeniden gözden geçirirken, de Loungville ona mağaranın uzak bir kısmına gelmesini işaret etti.</p>
	<p class="block_13"> </p>
	<p class="block_14">"Kokuyu alıyor musun?" diye sordu.</p>
	<p class="block_13"> </p>
	<p class="block_14">Erik başını salladı. "Kükürt bazen gözlerimi yakıyor."</p>
	<p class="block_13"> </p>
	<p class="block_14">"Ne düşünüyorsun?"</p>
	<p class="block_13"> </p>
	<p class="block_14">Erik'in kafası karışmıştı. "Ne hakkında?"</p>
	<p class="block_13"> </p>
	<p class="block_14">"Bütün bunlar hakkında?" Bobby eliyle etrafı gösterdi.</p>
	<p class="block_13"> </p>
	<p class="block_14">Erik omuzlarını silkti. "Düşünmek için para almıyorum."</p>
	<p class="block_13"> </p>
	<p class="block_14">Bobby sırıttı. "Doğru." Ardından sırıtışı kayboldu. "Şimdi, bana gerçekten ne düşündüğünü söyle." Erik omuzlarını silkti. "Bilmiyorum. Bazen bir daha gün ışığını görme fırsatımız olmayacakmış gibi geliyor, ama genelde, bir adım ileri atarak, nereye söylenirse oraya giderek ve adamları hayatta tutmaya çalışarak sadece ilerlemeye devam ediyorum ve yarını düşünmüyorum,"</p>
	<p class="block_13"> </p>
	<p class="block_14">De Loungville başını salladı. "Anladım. Ama işin zor kısmı da bu… 'Hep bir adım ileri' tutumu, siperlerdeki askerler için iyidir, ama senin sorumlulukların var." "Biliyorum."</p>
	<p class="block_13"> </p>
	<p class="block_14">"Hayır, bildiğini sanmıyorum," dedi de Loungville. Hiç kimsenin dinlemediğinden emin olmak için etrafına baktı. "Miranda'nın kendisini ve bir başkasını buradan çabucak çıkartacak yöntemleri var. Özel yöntemleri."</p>
	<p class="block_13"> </p>
	<p class="block_14">Erik başını salladı. Miranda'nın bir çeşit büyücü olduğu fikrini uzun zaman önce kabul ettiği için bu onu şaşırtmamıştı.</p>
	<p class="block_13"> </p>
	<p class="block_14">"Bana bir şey olacak olursa, senin görevin Yüzbaşı'yı Miranda ile birlikte dışarı yollamak, anlaşıldı mı?"</p>
	<p class="block_13"> </p>
	<p class="block_14">"Zannetmiyorum."</p>
	<p class="block_13"> </p>
	<p class="block_14">"O özel biri," dedi de Loungville. "Krallık'ın ona, senin benim gibi sefil heriflerden daha çok ihtiyacı var. Mecbur kalırsan, kafasına vurup bayılt ve gevşek bedenini Miranda'ya ver, ama Miranda'nın onsuz gitmesine izin verme."</p>
	<p class="block_13"> </p>
	<p class="block_14">Erik gülmemeye çalıştı. Bu birliğin Erik'ten daha güçlü tek üyesi Yüzbaşı'ydı ve Erik'in son birkaç yıl içinde gördüklerinden anladığı kadarıyla, Calis Erik'ten çok daha güçlüydü. Erik'in, eğer Calis'in kafasına vurursa, muhtemelen bunun onu bir an bile yavaşlatmayacağına dair oldukça iyi bir kanısı vardı.</p>
	<p class="block_13"> </p>
	<p class="block_14">"Ne yapabileceğime bakarım," dedi.</p>
	<p class="block_13"> </p>
	<p class="block_14">İki saat sonra yola çıktıklarında Erik'in aklında de Loungville'in söyledikleri vardı. Uyarıya aldırmıyordu çünkü de Loungville'in etrafta olmayarak ona ne yapması gerektiğini söylemediği bir durumu düşünmek istemiyor, ayrıca Yüzbaşı'ya yapması için herhangi bir şey söyleyebileceğini sanmıyordu.</p>
	<p class="block_13"> </p>
	<p class="block_14">Hafifçe aşağı eğimli gibi görünen uzun, dar bir tünelde ilerliyorlardı. Sıcaklık aynen devam ediyordu, ama daha da kötüleşmiyor gibiydi.</p>
	<p class="block_13"> </p>
	<p class="block_14">İki kere mola verdiler ve keşifçiler ileriye gönderildi. Keşifçiler her dönüşlerinde uzaktan gelen tanımlayamadıkları sesleri rapor etti.</p>
	<p class="block_13"> </p>
	<p class="block_14">İki saat sonra, Erik bahsedilen sesleri duydu. Uzaktan gelen ve çok tiz perdeden yankılanan hafif gürlemeler duyuyor ya da en azından ona öyle geliyordu.</p>
	<p class="block_13"> </p>
	<p class="block_14">Bir galeriye vardılar ve bir kez daha savaş izleri buldular. Ama dün ya da bugün bulduklarına benzemiyordu, bunlar oldukça tazeydi. "Bu çarpışma dün gerçekleşmiş," dedi Calis. Pıhtılaşmaya devam eden derin kan havuzlarını gösterdi. İlerideki bir üreme havuzundan bir asker Calis'e seslendi ve Erik takip etti.</p>
	<p class="block_13"> </p>
	<p class="block_14">"Tanrılar!" dedi Erik katliama bakarak. Bu şimdiye kadar buldukları en büyük kuluçka havuzuydu. Yumurtalar parçalanmıştı ve sarılarıyla akları suda yüzüyordu. Çürümüş yumurtaların kokusu neredeyse bayıltıcıydı. Derken Erik'in dikkatini bir şey çekti. "Gençlerin cesetleri nerede?" Kabarcıklar çıkan pembemsi suyun üstünde tek bir kol yüzüyordu ve havuzun kenarına kan sıçradığı belli oluyordu. Sonunda Calis, "Bir şey burada kendine ziyafet çekmiş," dedi.</p>
	<p class="block_13"> </p>
	<p class="block_14">Yumurtaları yararak açıp Pantathialı yavrularla beslenen bir şey, Erik'in düşünmek istemediği bir şeydi, bu yüzden arkasını dönüp uzaklaştı. "Devam etmeliyiz," dedi Calis sonunda. Erik adamları sıraya geçirdi ve ilerlemeye başladılar.</p>
	<p class="block_13"> </p>
	<p class="block_7"><img alt="Line" src="images/image.png" class="calibre3"/></p>
	<p class="block_13"> </p>
	<p class="block_14">Tören Helmut'a düzenlenen tören kadar kısa sürdü. Roo törene Karli ile birlikte gelmişti. Çocuklar evde Mary ile birlikteydi. Helen ve çocuklar sessizce beklerken Lims-Kragma rahibi tekdüze bir makamla ölü için kutsama duasını okudu ve cenaze ateşini yaktı. Kız dalgın dalgın elindeki oyuncak bebekle oynarken, çocuk yüzünde şaşkın bir ifadeyle olanları izliyordu.</p>
	<p class="block_13"> </p>
	<p class="block_14">Törenin sonunda Karli, "Bitti mi?" diye sordu.</p>
	<p class="block_13"> </p>
	<p class="block_14">Roo karısının elini okşadı. "Evet. Dul kadın oldukça güçlü ama içinde kırgınlık yok. Daha çok çocuklarını düşünüyor."</p>
	<p class="block_13"> </p>
	<p class="block_14">Karli çocuklara baktı. "Zavallılar." Helen'in yanına gidip, "Bunu söylemek hoşuma gitmiyor ama, yardım edebileceğim bir şey olursa, çekinmeden söyleyin," dedi.</p>
	<p class="block_13"> </p>
	<p class="block_14">Helen başını salladı. Bitkin ve solgun görünüyordu, ama kalan gözyaşlarını gecenin ilerleyen saatlerine, tekrar yalnız kalacağı zamana saklıyordu.</p>
	<p class="block_13"> </p>
	<p class="block_14">Karli Roo'nun yanına döndü. "Eve mi gidiyoruz?"</p>
	<p class="block_13"> </p>
	<p class="block_14">Roo kafasını iki yana salladı. "Çok isterdim, ama işim var." İkindi güneşine göz attı.</p>
	<p class="block_13"> </p>
	<p class="block_14">"Günbatımından önce bir borcu ödemem gerekiyor. Ondan sonrasını bilmiyorum."</p>
	<p class="block_13"> </p>
	<p class="block_14">Karli başını salladı. "Çocukların yanına dönmeliyim."</p>
	<p class="block_13"> </p>
	<p class="block_14">Roo karısını yanağından öptü. "İşlerim bittiğinde eve gelirim."</p>
	<p class="block_13"> </p>
	<p class="block_14">Karli tapınaktan ayrılırken Roo Helen'in yanına gitti. Dul kadını inceledi ve ne kadar güzel ve cesur bir kadın olduğunu düşündü. Sylvia'nınki gibi bir güzelliği yoktu, ama yine de ona çekici gelen bir kadındı.</p>
	<p class="block_13"> </p>
	<p class="block_14">Kadın dönüp onun kendisine baktığını görünce Roo bakışlarını indirdi. "Sadece bugün söylediklerimi tekrar etmek istedim. Neye ihtiyacınız olursa olsun, sizindir." Kadın sakince, "Teşekkür ederim," dedi.</p>
	<p class="block_13"> </p>
	<p class="block_14">Roo sebebini bilmeden, "Bana teşekkür etmek zorunda değilsiniz," dedi. Ardından düşünmeden kadının elini tutup, "Asla," dedi.</p>
	<p class="block_13"> </p>
	<p class="block_14">Kadının bir şey söylemesini beklemeden dönüp yürümeye başladı.</p>
	<p class="block_13"> </p>
	<p class="block_14">Tapmaktan Barret'in yerine gidene kadar düşüncelerini toparlayamadı. Yorgunluk ve yeni tattığı duygular aklını toplamasına engel oluyordu. Dövüşü ve ölümü düşündü, ardından Helen Jacoby'nin yüzünü gördü. Çocukları ve ardından kendi çocuklarını düşündü.</p>
	<p class="block_13"> </p>
	<p class="block_14">Arabacısı Barret'e geldiklerini bildirdi ve Roo bitkin bir şekilde her zamanki iş yerine girdi. Üç ortağı onu bekliyordu. Kendini sandalyeye bırakarak oturdu ve garsona büyük bir fincan kahve getirmesini işaret etti.</p>
	<p class="block_13"> </p>
	<p class="block_14">Masterson, "Nasıl gitti?" diye sordu.</p>
	<p class="block_13"> </p>
	<p class="block_14">"Altını aldım," diye karşılık verdi Roo. Altını geri aldığını ortaklarına kasten haber vermemişti. Dük James ile yaptıkları konuşma aklından çıkmıyordu ve ortakları meraktan çılgına dönmüşken onlarla konuşması gerektiğini biliyordu.</p>
	<p class="block_13"> </p>
	<p class="block_14">"Şükürler olsun!" dedi Hume, Crowley sadece derin derin iç geçirirken.</p>
	<p class="block_13"> </p>
	<p class="block_14">Masterson, "Altın nerede?" diye sordu. "Ödemeyi yapmak üzere yola çıktı." "İyi, iyi," dedi Crowley.</p>
	<p class="block_13"> </p>
	<p class="block_14">Roo bir an durduktan sonra, "Bütün hisselerimi almanızı istiyorum," dedi.</p>
	<p class="block_13"> </p>
	<p class="block_14">Masterson, "Ne?" dedi.</p>
	<p class="block_13"> </p>
	<p class="block_14">Roo, "Her şey çok hızlı gelişiyor," dedi. "Çok kolay darbe alacak durumdayız ve zamanımın çoğunu Acı Deniz Şirketi için harcadığımı ve Avery ve Oğlu'nun işlerine yeterli zamanı ayıramadığımı fark ettim."</p>
	<p class="block_13"> </p>
	<p class="block_14">Crowley, "Neden bütün hisselerini almamız gerekiyor?" diye sordu.</p>
	<p class="block_13"> </p>
	<p class="block_14">"Çünkü çekilmeyi hak ettim," dedi Roo. Vurgulamak için elini masaya vurdu. "Kıçlarımızı kurtarmak için bu sabah düello yapan bendim. Kendi altınımı kurtarmanın benim için bir sakıncası yok, ama siz beyefendilerden hiçbirini elinde kılıçla karanlıkta, hayatlarınız için dövüşürken orada görmedim!"</p>
	<p class="block_13"> </p>
	<p class="block_14">Hume, "Şey, yani, haberimiz olsaydı... " dedi.</p>
	<p class="block_13"> </p>
	<p class="block_14">Crowley, "Sana herhangi hızlı bir ayrılış borçlu olduğumuza ikna olduğumu sanmıyorum Bay Avery," dedi.</p>
	<p class="block_13"> </p>
	<p class="block_14">Masterson sessiz kalmıştı, derken, "Yani bu ortaklığın bozulması gerektiğini mi düşünüyorsun?" diye sordu.</p>
	<p class="block_13"> </p>
	<p class="block_14">Roo, "Ya da en azından yeniden düzenlenmesini," dedi.</p>
	<p class="block_13"> </p>
	<p class="block_14">Masterson hafifçe gülümsedi. "Nasıl?"</p>
	<p class="block_13"> </p>
	<p class="block_14">"Hisselerimin hepsini almayacaksanız," dedi Roo, "kontrol hissesi almama izin verin. Benim için ikisi de fark etmez, ama hayatımı ortaya koyacaksam, bu kendi çıkarlarım için olmalı."</p>
	<p class="block_13"> </p>
	<p class="block_14">Masterson, "Tez canlı birisin Roo Avery," dedi. "Bence bizle ya da bizsiz iyi idare edersin. Ayrılma konusunda istekliysen, sana hisselerimi satarım."</p>
	<p class="block_13"> </p>
	<p class="block_14">Hume, "Bütün bunlar benim için çok fazla," dedi. "Kafam karıştı."</p>
	<p class="block_13"> </p>
	<p class="block_14">Crowley, "Hah!," dedi. "Bu beni Acı-Deniz Şirketi Başkanlığından indirmek için düzenlenmiş bir oyun sadece."</p>
	<p class="block_13"> </p>
	<p class="block_14">"Bana hisselerinizin yarısını satın beyler," dedi Roo, "ben de sizi zengin yapayım. Ama bir daha sizin altınlarınız için kendimi, hayatımı ve ailemin geleceğini tehlikeye atacak bir duruma sokmayacağım."</p>
	<p class="block_13"> </p>
	<p class="block_14">Masterson güldü. "Haklısın Avery. Bak sana ne diyeceğim: diğerleri de satarsa, sana sadece kontrolü sağlayacak kadar hisse satarım, hepsini değil. Bize bu zenginliği sağlayan, iş konusundaki yeteneğin ve kahrolası şansın olmuş olabilir, ama biz de çok fazla miktarda altınımızı riske ettik." Hume, "Ben de aynısını yaparım," dedi. "Burada Acı Deniz Şirketi üzerine çok fazla zaman harcıyor, diğer işlerimle yeteri kadar ilgilenemiyorum."</p>
	<p class="block_13"> </p>
	<p class="block_14">Crowley, "Eh, ben böyle yapmayacağım," dedi. "Ya bütün hisselerimi alırsın ya da hisselerini bana satarsın."</p>
	<p class="block_13"> </p>
	<p class="block_14">Roo Crowley'ye bakıp, "Kaça?" diye sordu. "Alış mı, satış mı?"</p>
	<p class="block_13"> </p>
	<p class="block_14">Diğer üçü gülünce Crowley bir süre sonra, "Pekâlâ," dedi. "Sana bir fiyat önereceğim." Bir tüy kalem ve parşömen alıp bir rakam yazdı, ardından parşömeni Roo'ya doğru itti.</p>
	<p class="block_13"> </p>
	<p class="block_14">Roo parşömeni aldı, rakamın çok yüksek olduğunu gördü ve kafasını iki yana salladı. Tüy kalemi aldı, rakamın üstünü çizdi, başka bir rakam yazdı ve parşömeni Brandon Crowley'ye geri verdi.</p>
	<p class="block_13"> </p>
	<p class="block_14">Crowley rakama baktı. "Ama bu soygun!"</p>
	<p class="block_13"> </p>
	<p class="block_14">"Hisselerimi satın alman için ilk rakamı mı kabul edeyim o halde?" dedi Roo.</p>
	<p class="block_13"> </p>
	<p class="block_14">Masterson güldü. "Köşeye sıkıştın Brandon." Crowley, "İkisi arasındaki farkı alacağım," dedi.</p>
	<p class="block_13"> </p>
	<p class="block_14">Tam da Roo'nun tahmin ettiği gibiydi, bu yüzden Roo, "Anlaştık!" dedi. Hume ve Masterson'a, "Beyler şahitsiniz," dedi.</p>
	<p class="block_13"> </p>
	<p class="block_14">Mülkiyetin devri konusunda çabucak bir anlaşmaya vardılar ve Masterson bir kez daha özel konyağını çıkardı. Son iki günün olayları yüzünden Roo duygusal ve fiziksel olarak tükenmişti. Bir kadeh konyak, onu neredeyse şimdiye kadar hiç olmadığı kadar sarhoş etti. Aşağı inince, Duncan'ın kapıda onu beklediğini gördü. "Luis altının gitmesi gereken yere gittiğini ve her şeyin yolunda olduğunu söylememi istedi." Gülümsedi. Roo da gülümsedi. "Kuzenim olduğun kadar iyi bir arkadaşımsın da Duncan." Aniden kuzenine sarıldı. "Sana bunu söylemeyi ihmal ettim."</p>
	<p class="block_13"> </p>
	<p class="block_14">Duncan güldü. "İçki mi içiyordun?"</p>
	<p class="block_13"> </p>
	<p class="block_14">Roo başını salladı. "Evet. Ve şu anda Acı Deniz Ticaret ve Holding Şirketi'nin sahibiyle konuşuyorsun." Arabasını getirmelerini işaret etti. "Sanırım bu beni Krondor'un en zengin adamlarından biri yapıyor Duncan."</p>
	<p class="block_13"> </p>
	<p class="block_14">Duncan gülerek, "Eh, öyle diyorsan öyledir," dedi.</p>
	<p class="block_13"> </p>
	<p class="block_14">Araba gelince Duncan kapıyı açıp Roo'nun binmesine yardım etti. "Nereye efendim?" diye sordu arabacı.</p>
	<p class="block_13"> </p>
	<p class="block_14">Roo açık kapıdan dışarı sarkıp, "Duncan, bana bir iyilik yap," dedi. "Bu akşam Sylvia Esterbrook ile yemek yiyecektim ama çok yorgunum. Arkadaşım olarak ona üzüntülerimi iletir misin?"</p>
	<p class="block_13"> </p>
	<p class="block_14">Duncan sırıttı. "Sanırım halledebilirim."</p>
	<p class="block_13"> </p>
	<p class="block_14">"Sen iyi bir arkadaşsın Duncan. Bunu sana söylemiş miydim?" "Evet," dedi Duncan gülerek. Kapıyı kapayıp, "Eve git!" dedi.</p>
	<p class="block_13"> </p>
	<p class="block_14">Araba yola koyulunca Duncan atının bağlı olduğu yere gitti. Atına bindi ve Esterbrook konağına doğru ilerlemeye başladı. Bir blok sonra, atını çevirip Luis ayrıldıktan sonra rıhtımlarda tanıştığı bir fahişeyle paylaştığı küçük evine doğru yöneldi.</p>
	<p class="block_13"> </p>
	<p class="block_14">Kadını uyurken buldu ve teklifsizce üstündeki örtüyü çekti. Kadın homurdanıp uyandı ve "Ne oluyor?" dedi.</p>
	<p class="block_13"> </p>
	<p class="block_14">Duncan bir an kadının çıplak vücuduna baktı, ardından eğilip yerden elbisesini aldı. "Eşyalarını topla ve defol!" dedi elbiseyi kadına atarak.</p>
	<p class="block_13"> </p>
	<p class="block_14">"Ne oluyor?" diye sordu hâlâ şaşkın olan kadın, doğrularak.</p>
	<p class="block_13"> </p>
	<p class="block_14">"Defol dedim!" diye bağırdı Duncan, kadının yüzüne sert bir tokat atarak. "Yıkanmam gerekiyor. Ben işimi bitirene kadar gitmiş ol." Şaşkın ve ağlayan kadını yatak odasında bırakıp küçük bir sobanın yanında duran bir küvetin olduğu koridorun sonuna ilerledi. Suyu ısıttı ve parlatılmış metal bir aynada yüzünü inceledi. Elini çenesinde gezdirerek, tıraşa ihtiyacı olduğuna karar verdi. Yan odadaki adını hatırlayamadığı fahişe eşyalarını toplayıp sessizce ona küfür ederken, usturasını bileyerek isimsiz bir melodi mırıldanmaya başladı.</p>
	<p class="block_13"> </p>
	<p class="block_7"><img alt="Line" src="images/image.png" class="calibre3"/></p>
	<p class="block_13"> </p>
	<p class="block_14">Tünellerde çığlıklar yankılanıyor ve Erik, Calis ve birliğin geri kalanı mümkün olduğunca dikkatli bir şekilde ilerliyordu. İleride, bir çarpışmanın yaşandığı belli olan yeri parlak bir ışık sardı.</p>
	<p class="block_13"> </p>
	<p class="block_14">Çarpışma sesleri ara sıra kesiliyor, ardından çelik şakırtıları ve bağırışlar tekrar başlıyordu. Pantathialıların tıslama şeklindeki çığlıkları Erik'in Saaur savaş çığlıklarına benzettiği seslerle ve ensesindeki tüyleri diken diken eden başka bir şeyle kesiliyordu.</p>
	<p class="block_13"> </p>
	<p class="block_14">Erik, ilerideki gürültü yüzünden birisinin yaklaştıklarını duyabilme olasılığının zayıflığına karşın, el işaretlerini kullanıyordu. Renaldo en önde giden Erik'in yanına geldi ve ikisi de ileride ne olduğunu görmeye yetecek kadar ilerledi.</p>
	<p class="block_13"> </p>
	<p class="block_14">Çok büyük bir mağara, dağlara girmek için kullandıklarına benzeyen dairesel kuyu şeklinde şimdiye kadar gördükleri en büyük mağara önlerinde duruyordu. Kuyunun boyu o kadar yüksekti ki, Erik'in nerede son bulduğuna dair bir fikri yoktu, ama neredeyse tabanına ulaşmışlardı. Altlarında, kuyunun içini saran dairesel rampanın bir tur altında, onları son derece korkunç bir manzara karşıladı. Pantathialı yumurtalarının saklandığı, şimdiye kadar gördükleri en büyük yuva, kabarcıklar çıkan engin bir havuzda duruyordu. Erik çabucak ayrıntıları fark etti. Duvarların birinden havuza su akıyordu ve Erik suyun soğuk olduğunu tahmin etti, aksi takdirde yumurtalar haşlanırdı. Yukarıdan gelen soğuk suyla aşağıdan gelen sıcak su, yumurtaları kuluçka sıcaklığında tutmak için karıştırılıyor olmalıydı.</p>
	<p class="block_13"> </p>
	<p class="block_14">Havuz rahat yirmi metre çapındaydı ve ortasına çökmüş duran yaratık Erik'in tanımlayamayacağı kadar garipti. Arkasındakilere el etti ve birliğin geri kalanı tünelden çıkıp rampanın kenarına yayılırken yaratığı izledi. Erik omzunda bir acı hissedip dönünce, Calis'in omzunu sıktığını gördü. Erik, "Yüzbaşı?" diye fısıldadı.</p>
	<p class="block_13"> </p>
	<p class="block_14">Calis gözlerini kırpıştırdı ve elini çekerken, "Özür dilerim," dedi.</p>
	<p class="block_13"> </p>
	<p class="block_14">Erik Calis'in korktuğunu biliyordu ama bu kadar çok korkması onu şaşırtmıştı.</p>
	<p class="block_13"> </p>
	<p class="block_14">Sırtında büyük köselemsi kanatları olan havuzdaki yaratık beş, beş buçuk metre boyunda görünüyordu. Derisi parlak siyah, gözleri de zümrüt yeşiliydi. Dikkati, havuzda kalan yumurtalara vahşice saldırmak -yumurtaları parçalıyor ve içinden yavru Pantathialıları alıp bir yutuşta mideye indiriyordu- ve hayatta kalan savunucularla savaşmak arasında ikiye bölünmüştü. Yaratığın kafası ata benziyordu, ama başının üstünde keçi boynuzuna benzeyen geniş, kıvrık boynuzlar vardı ve kolları tırnakların olması gereken yerde uzun, keskin pençelerin olduğu beş parmaklı insansı ellerle son buluyordu.</p>
	<p class="block_13"> </p>
	<p class="block_14">"Bu şey de ne?" diye sordu de Loungville.</p>
	<p class="block_13"> </p>
	<p class="block_14">"Mantrecoe," dedi Boldar. "Sanırım siz iblis diyorsunuz. Farklı bir gerçeklik boyutunda yaşayan bir varlıktır. Daha önce hiç görmemiştim, ama onları bilirim." Miranda'ya dönüp, "Sen biliyor muydun?" diye sordu.</p>
	<p class="block_13"> </p>
	<p class="block_14">Kadın kafasını iki yana sallayıp, "Hayır," dedi. "Ben bambaşka bir şeyle karşılaşacağımızı düşünmüştüm."</p>
	<p class="block_13"> </p>
	<p class="block_14">"Buraya nasıl gelmiş?" diye sordu Boldar. "Bu dünya ve Beşinci Çember arasındaki mühür yüzyıllardır sağlamdı. Eğer bunlardan biri Koridor'dan geçseydi, haberimiz olurdu."</p>
	<p class="block_13"> </p>
	<p class="block_14">"Dünyalar Koridoru'ndan geçmediği belli," dedi Miranda, görmek için uzanarak. Ardından, "Artık Pantathialı büyü kullanıcılarının nerede olduğunu biliyoruz," dedi.</p>
	<p class="block_13"> </p>
	<p class="block_14">Yaratık acı içinde bağırınca ortamı aniden tiz bir uluma doldurdu. Yaratık ona büyü yapan bir grup yılan adama döndü. Calis, "Şurası!" dedi.</p>
	<p class="block_13"> </p>
	<p class="block_14">Gösterdiği yere bakan Erik, savaşın diğer tarafından yaklaşık altı metre uzakta bir tünel gördü.</p>
	<p class="block_13"> </p>
	<p class="block_14">"Ne?" "Gitmemiz gereken yer orası." "Çıldırdın mı sen?" dedi Erik, kimle konuştuğunu unutarak, "Ne yazık ki hayır," dedi Calis. Bobby'ye dönerek, "Adamları şu kapının tam üstüne gelene kadar rampada yürütmeye başlat ve ardından aşağıya bir ip atın," dedi. "Dikkat çekmemeye çalışın. Kaçınabilirsek, iki tarafla da uğraşmak istemiyorum."</p>
	<p class="block_13"> </p>
	<p class="block_14">De Loungville işaret verince Erik başa geçti. Elinden geldiği kadar duvara yakın durup yukarı tırmanan rampayı takip ederek kuyunun etrafında ilerlerken zaman zaman eğilip, sağa sola çekilerek koruma büyülerini ve enerji patlamalarını geçmeye çalışan yaratığın kafasını görüyordu. Aşağıdaki savaştan iki kere yakıcı bir sıcaklık yükseldi ve bir keresinde de bir an için gözlerini kırpıştırmasına neden olan çok parlak bir ışık çakması yüzünden neredeyse kör oluyordu.</p>
	<p class="block_13"> </p>
	<p class="block_14">Calis'in istediği tünel girişinin üstündeki yere varınca arkasındaki adam sırt çantasından ip çıkarsın diye arkasını döndü. Erik ipi bağlayabileceği hiçbir şey göremeyince, ağırlığını iyice yere verip ipten inip tünele girmesi için yanındaki askere baş işareti yaptı.</p>
	<p class="block_13"> </p>
	<p class="block_14">Adamlar düşünmeden ya da duraksamadan emri yerine getirdi. Az ötede, Pantathialı büyücülere ya da iblise ateş etmeye hazır bir biçimde iki okçu bekliyordu, ama iki taraf da kendini dövüşe kaptırmış gibiydi.</p>
	<p class="block_13"> </p>
	<p class="block_14">Onuncu adam aşağı indiğinde Calis geldi ve "Nasılsın?" diye sordu.</p>
	<p class="block_13"> </p>
	<p class="block_14">"Kolum ağrımaya başladı, ama iyiyim," dedi Erik. Calis, "Biraz ben tutayım," dedi. İpi tek eliyle aldı ve Erik Yüzbaşı'nın aslında göründüğünden çok daha güçlü olduğunu görerek bir kez daha etkilendi.</p>
	<p class="block_13"> </p>
	<p class="block_14">Adamlar aşağı inip tünele girmeye devam etti. Erik emin olamıyordu, ama aşağıdaki savaş yavaş yavaş iblisin lehine dönüyormuş gibi görünüyordu. Pantathialı büyücüler her saldırdıklarında, yaratık daha da vahşice karşılık veriyordu. Erik'in bu yabancı yaratıkları tanıyabildiği kadarıyla, büyücüler yorulmaya başlamış gibiydi. Derken aşağı Miranda indi ve Calis, "Erik, in," dedi. Erik emre uydu ve ardından de Loungville geldi; sonra ip yere düştü. Calis altı metreden fazla bir yükseklikten atladı ve yere sanki sadece birkaç metreden atlamış gibi hafifçe kondu.</p>
	<p class="block_13"> </p>
	<p class="block_14">Birliğinin duvara dayanarak tünele yayıldığını gördü. Calis sıranın başına ulaşınca, "Beni takip edin," dedi. Adamlar sıraya girdi ve Erik, geride kalan dövüşe göz atmak için arkada konum aldı. Havada garip, tıslamalı bir çığlık yankılanınca Erik büyücülerden birinin iblis tarafından öldürüldüğünü anladı. Birliğin ancak sığabileceği büyüklükte küçük bir odaya geldiler. Calis, "Herkes dinlesin," dedi. "Bir şey güç dengesini aleyhimize çevirdi ve bu şeyin ne olduğunu bulmamız gerekiyor." Çevresine göz gezdirdi. "Boldar?" "Evet?" dedi paralı asker.</p>
	<p class="block_13"> </p>
	<p class="block_14">"Sen o şeyin adını biliyorsun. Onunla ilgili başka ne biliyorsun?" Boldar'ın miğferi Miranda'nın olduğu tarafa dönünce kadın başını salladı. "Anlat."</p>
	<p class="block_13"> </p>
	<p class="block_14">Boldar miğferini çıkardı. "O şeye, ziyaret ettiğim bir dünya olan Ast'hap'ut rahiplerinin dilinde mantrecoe denir. Daha Önce hiç karşılaşmamıştım, ama tapınak resimlerini görmüştüm." Boldar söyleyeceklerini düşünüyormuş gibi durdu. "Başka dünyalar, başka kurallarla işler," diye başladı. "Ast'hap'ut'ta, bu gibi yaratıklarla anlaşmalar yapanlar vardı. Törensel kurbanlar, dualar ve bir çeşit tapınma.</p>
	<p class="block_13"> </p>
	<p class="block_14">"Diğer dünyalarda bunların farklı bir enerji boyutunda yaşayan yaratıklar olduğu düşünülür." "Enerji boyutu mu?" dedi Calis.</p>
	<p class="block_13"> </p>
	<p class="block_14">Miranda konuştu. "Evrende, bu dünyadan daha farklı kurallara tabi olan yerlerde pek çok varlık var. Babanın Dehşet'ten bahsettiğini duymuş muydun?"</p>
	<p class="block_13"> </p>
	<p class="block_14">Calis başını salladı ve hiç de az sayıda olmayan insan korunma işaretleri yaptı. "Bir keresinde bir Dehşet Ustası'nı yenmiş." Dehşet, Ejderha Lordları gibi efsane malzemesiydi. Ruh-emici ve yaşam-içici olan Dehşet, boşluğun yaratıklarının en güçlüsü olarak düşünülüyordu. Bastıkları yerdeki otlar kururdu ve onları sadece en güçlü büyü yok edebilirdi.</p>
	<p class="block_13"> </p>
	<p class="block_14">"Eh," diye devam etti Miranda, "dışarıdaki o yaratık, o iblis de buna benzer bir şey; onun içinde yaşadığı evren, bizimkinden farklı kurallarla yönetiliyor." Arkasındaki tünelin girişine göz atıp, "O yaratık, bizim işlerin nasıl yürüdüğüne dair anlayışımıza Dehşet kadar yabancı olmayabilir, ama önümüzde çok zor günlerin bizi beklediğine işaret edecek kadar da farklı," dedi. "Buraya nasıl gelmiş?" diye sordu Calis.</p>
	<p class="block_13"> </p>
	<p class="block_14">"Bilmiyorum," dedi Miranda. "Belki ileride bulabiliriz." Dışarıdaki çarpışmadan uzağa açılan tüneli gösterdi. Calis başını salladı. "Gidelim."</p>
	<p class="block_13"> </p>
	<p class="block_14">Arkasından Erik, Boldar, de Loungville ve diğerleriyle birlikte ilerlemeye başladı. "En azından sağda solda neden birtakım el sürülmemiş havuzlar bulduğumuzu anladık," dedi de Loungville. Erik başını salladı. "O şey bazı odalara girebilmek için çok büyük." Boldar, "Hep o şekilde olmamış olabilir," dedi.</p>
	<p class="block_13"> </p>
	<p class="block_14">"Ne demek istiyorsun?" diye sordu Calis, karanlık tünelde ilerlemeye devam ederek. Sırasının ortasındaki tek meşale sistemlerine geri dönmüşlerdi ve Erik loş ışıkta Calis'in sesini duymanın garip olduğunu fark etti.</p>
	<p class="block_13"> </p>
	<p class="block_14">"Boyutsal bir çatlaktan geçmiş olabilir." "Çatlak mı?" dedi Calis.</p>
	<p class="block_13"> </p>
	<p class="block_14">"Gedik," dedi Miranda. "Mantıklı görünüyor. Küçük bir iblis fark edilmeden gelip, merkezden uzakta bulunan kreşlere saldırabilecek kadar güçlenene dek tünellerdeki dikkatsiz kişileri avlayıp gücünü toplayarak biraz zaman geçirdiyse..."</p>
	<p class="block_13"> </p>
	<p class="block_14">"Ama bu, buraya nasıl ya da neden geldiğini yanıtlamıyor," dedi Calis.</p>
	<p class="block_13"> </p>
	<p class="block_14">Tünelde hızlı hızlı ilerlerlerken, aniden büyük bir odaya vardılar. Odaya yarım düzine daha giriş vardı ve önlerinde kadim bir ağaçtan yapılmış devasa çift kanatlı bir kapı yükseliyordu. Kapıları açıp şimdiye kadar gördükleri en büyük salona girdiler. Erik gördüklerini anlamakta güçlük çekti. Burası bir tapınaktı, ama daha önce gördüğü hiçbir insan tapınağına benzemiyordu. "Bütün tanrıların anası!" dedi Erik'in arkasından salona giren askerlerden biri.</p>
	<p class="block_13"> </p>
	<p class="block_14">Önlerinde tam doksan metrelik bir zemin uzanıyordu ve baktıkları her yerde, bölünmüş ve bir tarafı kopartılmış vücutlar saçılıydı. Koku, günlerdir ceset kokularını solumuş adamlar için bile neredeyse dayanılmazdı.</p>
	<p class="block_13"> </p>
	<p class="block_14">Bir zamanlar bin tane meşale bu salonu parlak bir şekilde aydınlatırken, şu anda yalnızca on meşaleden biri yanıyordu. Salon kasvetli bir loşluğa gömülmüştü ve her yerde titrek gölgeler dans ediyor, ortama olduğundan daha da korkutucu bir görüntü veriyordu.</p>
	<p class="block_13"> </p>
	<p class="block_14">Ve bu manzara öğle ışığında bile korkutucu olurdu.</p>
	<p class="block_13"> </p>
	<p class="block_14">Arka duvara muazzam boyutta bir heykel oyulmuştu. Ayak başparmağından tacının tepesine kadar otuz metre yüksekliğinde, muhteşem görünüşlü bir kadın bir tahtta oturuyordu, Cüppesi, göğüslerini açıkta bırakacak şekilde omuzlarından aşağı uzanıyordu. Kollarında, bir tanesi açıkça Pantathialı, diğeri de Erik'in gördüğü Saaurlardan biraz daha küçük yapıda olmasına rağmen Saaurlara benzeyen, gerçek boyutta yaratıklar vardı. Heykelin tamamı yeşildi; sanki evrendeki en büyük tek parça yeşim taşından kesilmişti.</p>
	<p class="block_13"> </p>
	<p class="block_14">Önünde dipsiz görünen çok büyük bir çukur vardı ve Erik aşağıya bakmak için vücut parçalarının arasından geçerek çukura gitti. "Tanrılar!" diye fısıldadı.</p>
	<p class="block_13"> </p>
	<p class="block_14">Çukuru doldurmak için kaç tane insan gerektiğini hesaplayamadı, çünkü kuyunun dibi görünmüyordu. Ama görebildiği kadarıyla, insanı afallatan bir sayıydı. Derken kara parmaklıkların rengini, boyadan ya da zamanla kararmadan değil, insan kanından almış olduğunu fark etti. Yanına Boldar geldi ve "Bu karşılık verilmesi gereken bir şey," dedi. "Miranda nereye ve neden gideceğimizi söylediğinde acımasız bir grup olduğunuzu düşünmüştüm, ama artık bu yaratıkları neden yok etmeniz gerektiğini anlıyorum."</p>
	<p class="block_13"> </p>
	<p class="block_14">"Bu sadece bir kısmı," dedi Calis arkadan. Devasa heykelin her iki tarafına dizilmiş eşyaları sergilemek için kullanılan dolapları gösterdi. "Şurası. Oraya gitmemiz gerekiyor."</p>
	<p class="block_13"> </p>
	<p class="block_14">Erik etrafa göz gezdirdi. Kemik dağının üstünden yürümeye çalışma fikrine sıcak bakmıyordu.</p>
	<p class="block_13"> </p>
	<p class="block_14">Derken çukurun tabanının yakınında bir giriş olduğunu gördü. "Bu taraftan olabilir mi?" Calis başını salladı. "Sen, Boldar ve Miranda, benimle gelin." De Loungville'e dönüp, "Adamlara dağılıp ortalığı araştırmalarını söyle," dedi. "Uzaktan yakından önemli görünen her şeyi buraya getirsinler."</p>
	<p class="block_13"> </p>
	<p class="block_14">Miranda, "Ama dikkatli olsunlar," dedi. "Yabancı alet ya da nesnelerin birbirlerine değmesine izin vermesinler."</p>
	<p class="block_13"> </p>
	<p class="block_14">Boldar, "Yanlış türden büyülerin birbirine değmesi kötü sonuçlar doğurabilir," dedi.</p>
	<p class="block_13"> </p>
	<p class="block_14">De Loungville adamlara dağılmalarını emretti ve tapınağın yıkıntılarını daha fazla ışık altında inceleyebilmeleri için meşaleler dağıtıldı. Calis diğerlerini Erik'in gördüğü küçük kapıya yönlendirdi. Aslında burası sunağa açılan bir kapıydı ve çukuru geçmeden muazzam heykele ulaşabilirlerdi.</p>
	<p class="block_13"> </p>
	<p class="block_14">Sahte tanrının oturduğu platforma yaklaştıklarında, Calis Boldar ve Erik'e kenara çekilmelerini işaret etti ve Miranda ile birlikte dikkatlice en yakındaki dolaba yaklaştı. Kitaplıktan başka bir şeye benzemiyor, diye düşündü Erik. Yalnız bunlar, taştan yapılmıştı ve yüzyıllardan beri dökülen insan kanıyla kararmışlardı. Miranda ile Calis'in dolaplarla ilgilenmediğini gördü. İçlerindeki nesneleri inceliyorlardı.</p>
	<p class="block_13"> </p>
	<p class="block_14">Erik hiçbirinde dikkate değer bir şey göremiyordu; dolaplarda çoğunlukla mücevher, birkaç tane silah ve birtakım tanımlanamayan nesne vardı. Ama Calis ve Miranda onlara birer kötücüllük deposuymuş gibi yaklaşıyordu.</p>
	<p class="block_13"> </p>
	<p class="block_14">Dolaplara yaklaşıp uzaklaşarak, ardından nesnelere çok hafifçe dokunarak sessizce inceliyorlardı. Calis birdenbire, "Sahteler!" dedi. Miranda, "Emin misin?" diye sordu.</p>
	<p class="block_13"> </p>
	<p class="block_14">"Mirasımdan olduğum gibi!" Bir hançer alıp, "Yanımıza aldığımız miğfer sesler, tatlar ve kadim görüntüler taşıyor," dedi. "Bunlarda öyle bir şey yok."</p>
	<p class="block_13"> </p>
	<p class="block_14">Miranda başka bir silah alıp inceledi, ardından kısa kılıcı Erik'e attı ve "Von Darkmoor: bir şeye vur," dedi.</p>
	<p class="block_13"> </p>
	<p class="block_14">Erik etrafına baktı ama vurabileceği hiçbir şey göremedi. Devasa putun öteki tarafına geçip büyük taş dolaplardan birinin kenarına vurdu. Kılıç paramparça oldu.</p>
	<p class="block_13"> </p>
	<p class="block_14">"Çok iyi yapılmamış," dedi Erik hâlâ elinde duran kabzaya bakarak. Yıllardır demircilik yapmış biri olarak, "Çelik bile değil," dedi. Calis diz çöküp parçalardan birini aldı. "Çelik olması gerekmiyor," dedi. "Çok daha... ölümcül bir şey olması gerekiyordu." Erik kabzayı bir kenara attı. Calis etrafında dolaşarak heykeli inceledi. "Bu Yeşil Anne olmalı," dedi sessizce. "Garip bir şekilde, halam olur kendisi."</p>
	<p class="block_13"> </p>
	<p class="block_14">Erik'in hafifçe gözleri büyüdü ve Miranda ile Boldar'a göz attı. Miranda, sanki bir şeylerden endişeleniyormuş gibi dikkatle Calis'e bakıyordu. Boldar, Erik'in soru soran bakışlarına omuzlarını silkerek karşılık verdi.</p>
	<p class="block_13"> </p>
	<p class="block_14">Miranda, "Bunlar... sahne dekoru," dedi. Elini sallayarak dolaplardaki eşyaları gösterdi. "Sanki bunları bir grup aktör yerleştirmiş gibi." Engin salona göz gezdirdi. "Burası bir tapınaktan çok bir tiyatroya benziyor."</p>
	<p class="block_13"> </p>
	<p class="block_14">Boldar etrafındaki kıyıma ve çukura baktı. "Cesetler yeterince gerçek." Calis, "Şuna bakın," dedi.</p>
	<p class="block_13"> </p>
	<p class="block_14">Erik Calis'in yanına gidince devasa putun arkasında hafif bir çatlak olduğunu gördü. Elini çatlağın üstüne koyunca bir hava akımı hissetti. "Bunun arkasında bir giriş var."</p>
	<p class="block_13"> </p>
	<p class="block_14">Calis omzunu puta yaslayınca Erik de aynısını yaptı ve heykeli itmeye başladılar. Müthiş bir dirençle karşılaşacaklarını bekledikleri bu tek parça taş put, tam karşılarındaki menteşelerin üzerinde dönerek birkaç santim açıldı. Putun arkasındaki duvarda bir insanın geçebileceği kadar bir açıklık, aşağı doğru giden bir dizi basamağa açılan bir giriş belirdi.</p>
	<p class="block_13"> </p>
	<p class="block_14">Miranda diz çöküp heykelin tabanının diğer tarafını inceledi. "Kusursuz bir mühendislik," dedi.</p>
	<p class="block_13"> </p>
	<p class="block_14">Boldar metal işçiliğine baktı. "Midkemia'da dövülmüş gibi durmuyor."</p>
	<p class="block_13"> </p>
	<p class="block_14">Olağanüstü çarklara, makaralara ve menteşelere bakan Erik de bu fikre katılmak zorunda kaldı. Bu nesneleri incelemek için yeterince zamanı olmasını isterdi -hâlâ demircilik sanatlarından büyüleniyordu-ama Calis merdivenlerden inmeye başlamıştı bile.</p>
	<p class="block_13"> </p>
	<p class="block_14">Erik meşaleyi sol eline, kılıcını da sağ eline alıp omzunun üstünden, "Çavuş!" diye bağırdı. De Loungville, "Ne var?" diye bağırdı.</p>
	<p class="block_13"> </p>
	<p class="block_14">"Burada aşağı giden bir geçit var. Yüzbaşı aşağı iniyor."</p>
	<p class="block_13"> </p>
	<p class="block_14">"Anlaşıldı!" dedi de Loungville, askerlerin yılan adamların bu garip yeraltı şehrinde olanlara ışık tutabilecek herhangi bir şey için cesetleri aramaya devam etmelerini işaret ederek.</p>
	<p class="block_13"> </p>
	<p class="block_14">Erik basamakların tepesine geçti ve aşağı inenlerin peşinden gitti.</p>
	<p class="block_13"> </p>
	<p class="block_7"><img alt="Line" src="images/image.png" class="calibre3"/></p>
	<p class="block_13"> </p>
	<p class="block_14">Duncan'ın çaldığı kapıyı çabucak bir hizmetkâr açtı; kapıcının Roo'nun gelişini beklediğini tahmin etti. "Evet?" dedi hizmetkâr.</p>
	<p class="block_13"> </p>
	<p class="block_14">"Leydi Sylvia'ya Rupert Avery'den bir mesaj getirdim." Atlının iyi giyimli olduğunu gören hizmetkâr kapıyı açarken, "Peki siz kimsiniz bayım?" diye sordu. "Duncan Avery." "Peki bayım," dedi hizmetkâr, eve doğru yönelen Duncan'ın arkasından kapıyı kapatırken.</p>
	<p class="block_13"> </p>
	<p class="block_14">Duncan atından indi ve dizginleri başka bir hizmetkâra verip kapıya yürüdü. Kapıyı çaldı. Bir süre sonra kapı açıldı ve Sylvia Duncan'a bakarak durdu. Yalnızca Krondor'daki en cesur genç kadınların giymeye cesaret edebileceği başka bir çarpıcı gece elbisesi giyiyordu; bu kadın onu hak edebilecek birkaç kadından biriydi.</p>
	<p class="block_13"> </p>
	<p class="block_14">Duncan en çekici haliyle gülümsedi.</p>
	<p class="block_13"> </p>
	<p class="block_14">Kadın, "Rupert'i bekliyordum," dedi.</p>
	<p class="block_13"> </p>
	<p class="block_14">"Üzüntülerini gönderdi. Bir mesaj yollamaktansa, şahsen gelmenin çok daha uygar olacağını düşündüm."</p>
	<p class="block_13"> </p>
	<p class="block_14">Kadın kenara çekilip, "İçeri buyurun," dedi.</p>
	<p class="block_13"> </p>
	<p class="block_14">Duncan içeri girdi ve "İş ve aile meseleleri üst üste geldiğinden bu akşam size katılamadığı için üzüntü duyduğunu söyledi," dedi. "Perişan bir durumda..."</p>
	<p class="block_13"> </p>
	<p class="block_14">Sylvia hafifçe gülümsedi. "Her nasılsa Roo'nun bunu tam olarak bu şekilde söyleyeceğini hayal etmekte zorlanıyorum."</p>
	<p class="block_13"> </p>
	<p class="block_14">Duncan omuzlarını silkti. "İtirazınız yoksa, bir alternatif olarak naçizane arkadaşlığımı teklif edebileceğimi düşünmüştüm."</p>
	<p class="block_13"> </p>
	<p class="block_14">Kadın güldü. Koluna girerek onu yemek salonuna götürürken, göğsünü sıkıca Duncan'a bastırdı. "Kadınların arkadaşlığınızı naçizane bulacağından kuşkuluyum sevgili... Duncan, değil mi?"</p>
	<p class="block_13"> </p>
	<p class="block_14">"Evet, Sylvia. Eğer haddimi aşmıyorsam."</p>
	<p class="block_13"> </p>
	<p class="block_14">Yemek salonuna geldiklerinde kadın, "Haddini epey bir aşabilirsin sanırım," dedi. Onu masanın sonundaki sandalyeye götürdü ve bir hizmetkâr Sylvia'nın sandalyesini çekerken oturmasını işaret etti. "O geceki partide tanışmıştık; şimdi hatırladım."</p>
	<p class="block_13"> </p>
	<p class="block_14">Duncan gülümsedi ve kadın bir süre onun yüzünü inceledi.</p>
	<p class="block_13"> </p>
	<p class="block_14">"Yemeğe başlayalım," dedi Sylvia. "Ve içmeye. Evet, kendimi çok fazla şarap içecek havada hissediyorum." Duncan'ın kadehini göstererek hizmetkâra, "Babamın en iyi şaraplarından birini getir," dedi.</p>
	<p class="block_13"> </p>
	<p class="block_14">Hizmetkâr şarabı getirmek için ayrılırken, Sylvia en delici bakışlarıyla Duncan'a baktı. "İyi kuzen Duncan. Evet, Roo senden bahsetmişti." Tekrar gülümsedi. "Çok içelim sevgili Duncan. Beraber sarhoş olalım. Ve ondan sonra, yapabileceğimiz diğer şeylere bir bakalım."</p>
	<p class="block_13"> </p>
	<p class="block_14">Duncan'ın gülümsemesi genişledi. "İsteğiniz ne olursa olsun, hizmetinizdeyim."</p>
	<p class="block_13"> </p>
	<p class="block_14">Uzanıp tırnaklarıyla Duncan'ın elinin tersini çizdi. "İstek ve hizmet; vay be, ne hazineymişsin!" Hizmetkâr gelip şarapları koydu ve yemek başladı.</p>
	<p class="block_13"> </p>
	<p class="block_7"><img alt="Line" src="images/image.png" class="calibre3"/></p>
	<p class="block_13"> </p>
	<p class="block_3" id="calibre_pb_21"> </p>
</body></html>
