<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>02 - Tüccar Prensin Yükselişi - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_12">-11-</p>
	<p class="block_12">YOLCULUK</p>
	<p class="block_13"> </p>
	<p class="block_14">Jason önündeki yığını gösterdi.</p>
	<p class="block_13"> </p>
	<p class="block_14">Barret'ten gelen eski garsonun önündeki muhasebe ve yevmiye defterleri yığını göz korkutuyordu. "Eh, hepsini baştan aşağı inceledim," dedi, dükkânın bir köşesine yerleştirilmiş yazı masasından sandalyesini iterek kalkarken.</p>
	<p class="block_13"> </p>
	<p class="block_14">Marangozlar Jason için çalışma alanının çevresine alçak bir parmaklık ve bir dizi raf yapmıştı, böylece bir miktar mahremiyete rağmen dükkâna gelen herkesi görebiliyordu. Roo delikanlıya kendisi, Duncan ve Luis dükkânda yoksa, nakliye işinin düzgün gitmesinden onun sorumlu olacağını söylemişti.</p>
	<p class="block_13"> </p>
	<p class="block_14">Duncan'ın canı, konu işe gelince -tabii ödeme almıyorsa- her zaman olduğu gibi sıkkın görünüyordu ve Luis her zamanki suskun halindeydi. Roo, "Eee?" dedi.</p>
	<p class="block_13"> </p>
	<p class="block_14">Jason, "Eh, eğer Helmut'a borcu olanların bazılarından ödeme alırsan, düşündüğünden daha iyi durumdasın," dedi. Günlerdir üstünde çalıştığı bir parşömeni uzatıp, "Bir alacak listesi yaptım," dedi.</p>
	<p class="block_13"> </p>
	<p class="block_14">Roo listeye göz attı. "Burada iki tane soylu var!"</p>
	<p class="block_13"> </p>
	<p class="block_14">Jason gülümsedi. "Barret'teki deneyimlerim bana ödeme konusunda çok yavaş olabileceklerini söylüyor." Bir an durakladıktan sonra, "Bunu söylemem seni rahatsız etmeyecekse, sarayda mevki sahibi olan ya da başka bir soylu üstünde nüfuzu olan birilerinden bir iyiliğe ihtiyacın olana kadar bırak borçlarını ödemesinler," diye ekledi.</p>
	<p class="block_13"> </p>
	<p class="block_14">Roo kafasını iki yana salladı. "Rahatsız etmez."</p>
	<p class="block_13"> </p>
	<p class="block_14">Jason başka bir liste uzatarak, "Bunda daha çok sıkıntı yaşadım," dedi.</p>
	<p class="block_13"> </p>
	<p class="block_14">Roo ikinci listeye baktı. "Bu ne?"</p>
	<p class="block_13"> </p>
	<p class="block_14">"Bay Grindle'ın uzak şehirlerde iş yaptığı, ama kimlikleri belli olmayan insanlar."</p>
	<p class="block_13"> </p>
	<p class="block_14">Roo'nun kafasının karıştığı belliydi. "Kimlikleri belli değil mi?" Jason, "Bu görülmedik bir şey değil," dedi. "Değerli mal ticareti yapanlar sık sık mallarının arasında nadir eşyalar olduğunun ya da bu gibi şeyleri sattıklarının bilinmesini istemezler. İşaretler bu yüzden. Bu bir şifre ve bu insanların kim olduklarını yalnızca Bay Grindle biliyordu."</p>
	<p class="block_13"> </p>
	<p class="block_14">Roo liste üzerinde kafa patlattı. "Belki bu insanlardan bazılarının kim olduğunu Karli biliyordur. Babasının işleri hakkında Helmut'un bile farkında olduğundan çok daha fazla şey bildiğini sanıyorum."</p>
	<p class="block_13"> </p>
	<p class="block_14">Duncan, "Ne yapacağız?" diye sordu.</p>
	<p class="block_13"> </p>
	<p class="block_14">Roo, Luis kadar yetkisi olmadığı konusunda sık sık şikâyet ettiği için, kuzeninin davranışlarını son zamanlarda sinir bozucu buluyordu. Roo Duncan'a daha fazla yetki vermek istiyordu, ama kuzeninin sıkı çalışma konusunda Luis'in istekliliğinden yoksun olduğunu fark etmişti. Diğer taraftan Luis nadiren şikâyet ediyordu ve Duncan sık sık özensiz davranıp işleri yarım bırakırken, Luis verilen iş ne olursa olsun her zaman titizdi.</p>
	<p class="block_13"> </p>
	<p class="block_14">Ters bir yanıt vermemek için kendini tutan Roo, "Sabah Salador'a gitmek üzere yola çıkıyoruz," dedi. "Teslim edilecek özel bir kargomuz var."</p>
	<p class="block_13"> </p>
	<p class="block_14">"Salador mu?" dedi Duncan. "Orada bir garson kız tanıyorum." Roo, "Sen her yerde bir garson kız tanıyorsun Duncan," dedi.</p>
	<p class="block_13"> </p>
	<p class="block_14">"Doğru," dedi eski paralı asker. Manzaranın değişme olasılığıyla, ruh hali gözle görülebilir bir şekilde düzelmişti.</p>
	<p class="block_13"> </p>
	<p class="block_14">"Salador'a gidecek olan kargo ne?" diye sordu Luis.</p>
	<p class="block_13"> </p>
	<p class="block_14">Roo ona rulo yapılmış bir parşömen verdi. Luis parşömeni açıp okuyunca gözleri büyüdü. "İnanılmaz."</p>
	<p class="block_13"> </p>
	<p class="block_14">Nihayet bu söz Duncan'ın dikkatini çekmişti. "Ne oldu?" diye sordu.</p>
	<p class="block_13"> </p>
	<p class="block_14">"Salador Dükü'ne saraydan mal götüreceğiz," diye yanıtladı Roo. "Kral'ın kuzenine mi?" diye sordu Jason.</p>
	<p class="block_13"> </p>
	<p class="block_14">"Aynen. Ne taşıdığımıza dair hiçbir fikrim yok, ama Krondor Prensi kargoyu hızlı nakliyeyle -bizimle- gönderiyor ve acele etmemiz gerekiyor. Ama ücret çok dolgun ve oraya gitmişken," dedi, listeyi havaya kaldırarak, "Salador'daki iki ismin kimliğini bulmaya çalışacağız." Listeyi düşündü. "Elimizde, Salador'dan atla bir haftalık mesafede yarım düzine isim var. Sanırım kargomuzu teslim ettikten sonra doğuda biraz dolaşacağız."</p>
	<p class="block_13"> </p>
	<p class="block_14">Arkadaşlarına dönüp, "Karli ile konuşmak için eve gideceğim ve ardından Duncan ve ben yarın günün ilk ışıklarıyla yola çıkacağız." Duncan'a, "Burada ve tetikte ol," dedi.</p>
	<p class="block_13"> </p>
	<p class="block_14">Duncan kaşlarını çattı, ama her ikisi de biliyordu, seçme şansı olursa, öğle vakti akşamdan kalma bir şekilde gelmesi yüksek bir olasılıktı.</p>
	<p class="block_13"> </p>
	<p class="block_14">Roo Luis'e, "Duncan ve ben yokken burası senin-" Duncan, "Bir dakika kuzen," dedi. "Neden yanında Luis'i götürüp işin başına beni bırakmıyorsun?" Roo bir süre kuzenine baktı; bu istek sadece, Duncan'ın, hayallerini süsleyen yeni bir garson kız ya da fahişe bulduğu anlamına gelebilirdi. Roo ters bir şekilde, "Çünkü buraya gelecek ay dönmeyi düşünüyorum ve döndüğümde hâlâ bir işim olmasını istiyorum," dedi.</p>
	<p class="block_13"> </p>
	<p class="block_14">Luis'e yarım kalan devam ederken, Duncan'ın asık suratına aldırış etmedi. "Burası senin sorumluluğunda ve eğer olağandışı ihtiyaçların olursa Karli'yi gör. Jason mali durumumuzun ne olduğunu biliyor, bu yüzden eğer yoluna paramızı bitirecek bir şey çıkarsa, garanti bir iş olduğundan emin ol."</p>
	<p class="block_13"> </p>
	<p class="block_14">Luis gülümsedi. Roo'ya defalarca 'garanti iş' olmadığını söylemişti. "Anlaşıldı," dedi. Roo, "Jason, muhasebe defterleriyle iyi iş çıkarıyorsun," dedi. "Şirketin yönetimini tek başıma aldığım günden başlayarak benim için yeni bir hesap çıkartabilir misin?" Jason, "Bunu yapabilirim," dedi.</p>
	<p class="block_13"> </p>
	<p class="block_14">Roo, "Güzel, bir de onları Avery ve Dostları' olarak etiketle," dedi. Kapıya doğru döndü, ardından durdu. "Ve bu son söylediğim isim değişikliğini, ben dönene kadar Karli'ye söyleme."</p>
	<p class="block_13"> </p>
	<p class="block_14">Jason ve Luis birbirlerine baktı, ama ikisi de hiçbir şey söylemedi. Roo ofisten çıkıp eve giden uzun yolu yürümeye başladı. Günbatımı yaklaşırken şehir sokakları kalabalıktı. Ulaklar günün son mektuplarını taşırken, son satışlarını yapıp evlerine dönmeye çalışan satıcılar, sokaklarda mallarını satıyordu.</p>
	<p class="block_13"> </p>
	<p class="block_14">Kalabalığın arasında ilerleyen Roo eve ulaşana kadar, güneş Grindle'ın evinin karşısındaki binaların ardında batmıştı. Eve göz gezdirince aniden evin, gölgelere boğulmadığı zaman bile ne kadar karanlık ve pis göründüğünü fark etti. Bütçesi izin verir vermez, karısını daha yeni ve daha görkemli bir evde oturtacağına bir kere daha yemin etti.</p>
	<p class="block_13"> </p>
	<p class="block_14">Kapıyı açıp içeri girdi. Karli, mutlakta aşçı Rendel ve hizmetçi Mary ile konuşuyordu. Roo'yu ilk gören Mary oldu ve "Ah, bey," dedi. "Hanım." Evlendiklerinden beridir, hizmetçi Karli'ye sanki bir soylunun karısıymış gibi, "evin hanımı" ya da basitçe "hanım" diye hitap ediyordu. Roo bunun, kendisine "efendi" ya da "bey" olarak hitap edilmesi kadar hoşuna gittiğini fark etti.</p>
	<p class="block_13"> </p>
	<p class="block_14">Roo bir an baktıktan sonra olayı anladı. Karli kenarını sıkıca tutarak mutfağın büyük bir bölümünü kaplayan tezgâhın yanında duruyordu. Öylesine sıkı tutunuyordu ki eli bembeyaz olmuştu. "Neyin var?" diye sordu Roo.</p>
	<p class="block_13"> </p>
	<p class="block_14">Yaşı anlaşılmaz, iri bir kadın olan Rendel, "Zavallının iştahı yok," dedi.</p>
	<p class="block_13"> </p>
	<p class="block_14">Roo, karısına sanki bir çiftlik hayvanıymış gibi hitap edilmesinin hoşuna gidip gitmediğinden emin olamayarak kaşlarını çattı. "Karli?"</p>
	<p class="block_13"> </p>
	<p class="block_14">Karli, "Midemde bir sorun var," dedi. "Mutfağa az önce geldim ve yemek kokusu..." Rengi daha da soldu ve midesindekileri çıkarmamak için mücadele ediyormuş gibi aniden elini ağzına götürdü.</p>
	<p class="block_13"> </p>
	<p class="block_14">Dönüp aceleyle arka kapıdan çıkıp tuvalete gitti.</p>
	<p class="block_13"> </p>
	<p class="block_14">Oldukça kıt zekâlı genç bir kadın olan Mary, "Hanım için çok endişeleniyorum," dedi.</p>
	<p class="block_13"> </p>
	<p class="block_14">Rendel güldü ve lavabodaki sepette sebze yıkama işine döndü. "Bir şeyi yok."</p>
	<p class="block_13"> </p>
	<p class="block_14">Roo, biraz sonra neyin geleceğinden emin olmadığı her halinden belli bir şekilde ikisine de bakarken, Mary, "Bey, hanıma bakmaya gideyim mi?" diye sordu.</p>
	<p class="block_13"> </p>
	<p class="block_14">Roo, "Hayır, ben giderim," dedi ve evin arka kapısından çıkıp karısının peşinden gitti. Evin sade cephesi, içi de dahil, arkadaki küçük bahçeyi gizliyordu. Karli zamanının büyük bir kısmını sebzeler ve çiçekler arasında eşit olarak bölünmüş bahçede geçiriyordu. Dipteki duvarda, şu anda Karli'nin öğürme seslerinin geldiği küçük bir tuvalet vardı.</p>
	<p class="block_13"> </p>
	<p class="block_14">Roo tuvalete ulaştığında kapı açıldı ve dışarı solgun bir Karli çıktı. "İyi misin?" diye sordu Roo, sorduğuna anında pişman olarak.</p>
	<p class="block_13"> </p>
	<p class="block_14">Karli'nin yüz ifadesi bunun Roo'nun hayatında sorduğu en aptalca sorulardan biri olduğunu gösteriyordu, ama, "İyiyim," dedi.</p>
	<p class="block_13"> </p>
	<p class="block_14">Roo, "Şifacı çağırttırayım mı?" diye sordu.</p>
	<p class="block_13"> </p>
	<p class="block_14">Karli Roo'nun bu açık ilgisi karşısında gülümsedi. "Hayır, bu bir şifacının yardımcı olabileceği bir şey değil."</p>
	<p class="block_13"> </p>
	<p class="block_14">Roo'nun yüzünde korku ifadesi belirdi. "Tanrılar! Ne oldu?"</p>
	<p class="block_13"> </p>
	<p class="block_14">Karli belirgin olan fiziksel rahatsızlığına rağmen kahkahasına engel olamadı. Roo kolunu uzattı ve Karli'ye sade çeşmenin yanındaki küçük taş banka kadar eşlik etti. "Korkacak bir şey yok Roo," dedi. Oturduklarında, "Emin olmak istedim," dedi. "Baba olacaksın." Roo bir süre konuşmadan oturdu. "Oturmam gerekiyor."</p>
	<p class="block_13"> </p>
	<p class="block_14">Karli güldü. "Zaten oturuyorsun."</p>
	<p class="block_13"> </p>
	<p class="block_14">Roo ayağa kalkıp, "Şimdi oturmam gerekiyor," deyip tekrar oturdu. Ardından ince yüzü Karli'nin şu ana kadar gördüğü en geniş sırıtışla ikiye ayrıldı. "Çocuk ha?"</p>
	<p class="block_13"> </p>
	<p class="block_14">Karli başını salladı ve Roo aniden onu hiç bu kadar güzel görmediğini fark etti. Karli'yi yanağından öptü. "Ne zaman?"</p>
	<p class="block_13"> </p>
	<p class="block_14">"Yedi ay daha var," dedi Karli.</p>
	<p class="block_13"> </p>
	<p class="block_14">Roo hesap yaptı ve gözleri büyüdü. "O halde..."</p>
	<p class="block_13"> </p>
	<p class="block_14">Kız başını salladı. "İlk gece."</p>
	<p class="block_13"> </p>
	<p class="block_14">Roo, "İşe bak," dedi. Uzunca bir süre konuşmadan ve kımıldamadan oturdu. Sonra aklından bir düşünce geçti ve "Luis'e tabelayı bir an önce 'Avery ve Oğlu' olarak değiştirmesini söylemeliyim!" dedi.</p>
	<p class="block_13"> </p>
	<p class="block_14">Karli'nin gözleri kısıldı. "Şirketin adını mı değiştirdin?"</p>
	<p class="block_13"> </p>
	<p class="block_14">Roo Karli'nin elini tutup, "Aşkım, bütün dünyanın bir oğlum olacağını bilmesini istiyorum," dedi. Ayağa kalktı. "Yarın yola çıkmadan önce bunu Duncan ile Erik'e söylemeliyim." Bahçe yolunu yarıladığında Karli, "Yarın gidiyor musun?" diye sordu.</p>
	<p class="block_13"> </p>
	<p class="block_14">Roo durdu. "Prens için Salador'a özel bir kargo götüreceğim. Döndüğüm zaman sana anlatırım, ama Erik ile Duncan'a baba olacağımı söylemem gerekiyor."</p>
	<p class="block_13"> </p>
	<p class="block_14">Bir yanıt beklemeden bahçeden dışarı fırladı. Karli bir süre sessizce oturdu, ardından yavaşça ayağa kalktı. Kendi kendine, "Ya kız olursa?" dedi.</p>
	<p class="block_13"> </p>
	<p class="block_14">Zayıf akşam ışığında, kendi evinde kendini hiç bu kadar konuk gibi hissetmeyerek hayatı boyunca ev olarak bildiği tek yere döndü.</p>
	<p class="block_13"> </p>
	<p class="block_14">Roo inledi. Duncan, atları şehir kapılarının dışına sürmek için dizginleri şaklatırken güldü. Duncan, Luis, Erik ve Roo'nun diğer arkadaşları, müstakbel babalığını söylediğinde arkadaşlarına bir eğlence düzenlemişlerdi ve Roo şimdi bunun bedelini ödüyordu. Eve Duncan'ın yardımı sayesinde dönmüş ve Karli'nin yanına neredeyse yarı baygın bir şekilde yatmıştı. Sabah beklenilenin aksine Duncan zamanında geldiğinde, Karli hiçbir yorum yapmadan onu uyandırmıştı.</p>
	<p class="block_13"> </p>
	<p class="block_14">Şafak sökmeden önce dükkâna gitmişler, atları arabaya koşmuşlar ve saraya yönelmişlerdi. Kapıda bir grup adam onları bekliyordu ve Salador'a gidecek kargoyu çabucak yüklediler.</p>
	<p class="block_13"> </p>
	<p class="block_14">Erik'in bir grup atlıyla kargoya eşlik etmesi Roo'yu şaşırtmıştı. Erik'in bütün söylediği, "Ben de kargonun ne olduğunu bilmiyorum," olmuştu.</p>
	<p class="block_13"> </p>
	<p class="block_14">Artık öğle olmuştu ve Calastius Dağları'nın güney ucunun eteklerine doğru uzun tırmanışına başlayan araba Kral'ın Yolu'nda iyi bir hızla gürültülü bir şekilde yol alıyordu. Roo, "Atları dinlendirmemiz gerekiyor," dedi.</p>
	<p class="block_13"> </p>
	<p class="block_14">Duncan dizginlere asılıp, "Erik," diye bağırdı. "Mola zamanı."</p>
	<p class="block_13"> </p>
	<p class="block_14">Biraz önden giden Erik atını döndürüp başını salladı ve diğer muhafızlara da aynısını yapmalarını işaret ederek aşağı indi. Otlaması için atını yolun kenarına bağladı.</p>
	<p class="block_13"> </p>
	<p class="block_14">Duncan büyük bir su tulumu aldı ve içtikten sonra Roo'ya verdi. Roo yüzüne biraz su döküp yüzünü sildi, ardından içti.</p>
	<p class="block_13"> </p>
	<p class="block_14">Erik yanına gelip, "Başın nasıl?" diye sordu.</p>
	<p class="block_13"> </p>
	<p class="block_14">"Ağrıyı içeride tutmak için çok küçük," diye karşılık verdi Roo. "Bunu neden yaptım?"</p>
	<p class="block_13"> </p>
	<p class="block_14">Erik omuzlarını silkti. "Bunu ben de düşündüm. Mutlu olmak için çok uğraşıyormuş gibi görünüyordun."</p>
	<p class="block_13"> </p>
	<p class="block_14">Roo başını salladı. "Doğrusunu istersen, aklım çıkmıştı. Ben, baba olacağım." Erik'i arabadan uzaklaştırarak, Duncan'a, "Atları kontrol et, olur mu?" dedi.</p>
	<p class="block_13"> </p>
	<p class="block_14">Duyulamayacak bir uzaklığa vardıklarında Roo, "Ben baba olma konusunda ne biliyorum ki?" dedi. "Benim ihtiyarın tek yaptığı şey beni dövmek olmuştu. Demek istediğim, çocuk doğduğunda ne yapacağım ben?"</p>
	<p class="block_13"> </p>
	<p class="block_14">Erik, "Yanlış adama soruyorsun," dedi. "Benim herhangi bir babam olmadı hiç."</p>
	<p class="block_13"> </p>
	<p class="block_14">Roo'nun yüzünde bir korku ifadesi göründü. "Ne yapacağım Erik?"</p>
	<p class="block_13"> </p>
	<p class="block_14">Erik sırıttı. "Sanırım sen de herkesin çektiği sıkıntıları çekiyorsun. Bu büyük bir değişiklik. Önce bir eş, şimdi de bir çocuk." Çenesini ovuşturdu. "Âşık olup evlenip çocuk sahibi olursam ne yapacağımı merak ediyorum."</p>
	<p class="block_13"> </p>
	<p class="block_14">'Eee?"</p>
	<p class="block_13"> </p>
	<p class="block_14">"Gerçekten bilmiyorum." "Çok yardımcı oldun."</p>
	<p class="block_13"> </p>
	<p class="block_14">Erik elini Roo'nun omzuna koydu. "Pekâlâ, bir şey buldum. Eğer baba olursam ve beklemediğim bir şey olursa, kendime, 'Milo olsaydı şimdi ne yapardı?' diye sorarım."</p>
	<p class="block_13"> </p>
	<p class="block_14">Roo bir süre bunu düşündü. Ardından gülümsedi. "O hayatımda gördüğüm en iyi baba." "Bence de," dedi Erik. "Eğer kafam karışmaya başlarsa, sadece Milo'nun ne yapacağını düşünüp onu yapmaya çalışırım."</p>
	<p class="block_13"> </p>
	<p class="block_14">Sanki bu baba olma olasılığını bir şekilde daha az korkutucu bir hale getirmiş gibi Roo'nun yüzü aydınlandı. "Pekâlâ, biraz daha su içeceğim galiba."</p>
	<p class="block_13"> </p>
	<p class="block_14">Erik güldü. "Sakin ol Roo. Ayılmak için bir sürü zamanın var."</p>
	<p class="block_13"> </p>
	<p class="block_14">Roo arabaya doğru döndü. "Neden bu muhafız takımının basındasın?" diye sordu.</p>
	<p class="block_13"> </p>
	<p class="block_14">"Ben istedim," dedi Erik. "Sarayda her şey kontrol altında ve Prens bu kargonun özel bir korumaya ihtiyacı olduğunu düşünüyor gibiydi ve bir yıldır eve gitmedim." Roo gözlerini kırpıştırdı. "Bir yıl oldu, değil mi?"</p>
	<p class="block_13"> </p>
	<p class="block_14">Erik, "Bu yolda iki ziyaret yapacağız: yolumuzun üstünde kısa bir tane ve doğru düzgün bir araya gelmek için geri dönüş yolunda ekstra bir gün çalabileceğimiz ikinci bir tane," dedi.</p>
	<p class="block_13"> </p>
	<p class="block_14">Roo, "Eh, senin annen var ve Nathan, Milo ve Rosalyn var," dedi. "Bir sürü arkadaşın var." "Senin de arkadaşların var Roo."</p>
	<p class="block_13"> </p>
	<p class="block_14">Roo gülümsedi. "Gwen'in nasıl olduğunu merak ediyorum?" Erik'in alnı kırıştı. "Sen evli bir adamsın Roo." Arabanın altına uzanan Roo bir erzak çantası çıkardı ve içinden biraz ekmek aldı. Bir parça kopararak ağzına tıktı ve bir yudum suyla yuttu. "O kadar da evli değilim," dedi.</p>
	<p class="block_13"> </p>
	<p class="block_14">Erik'in yüzü asıldı. Roo elini kaldırdı. "Yani, sırf kadın oldukları için eski arkadaşlarımla konuşamayacak kadar evli değilim."</p>
	<p class="block_13"> </p>
	<p class="block_14">Erik bir an arkadaşının yüzünü inceledikten sonra, "Eğer kastettiğin buysa," dedi.</p>
	<p class="block_13"> </p>
	<p class="block_14">Duncan atları kontrolden döndü, "Her şey yolunda," dedi.</p>
	<p class="block_13"> </p>
	<p class="block_14">Roo arabaya bindi ve "Pekâlâ, tekrar yola koyulalım," dedi. "Salador Dükü bu kargoyu bekliyor ve hızlı gidersek ikramiye alırız."</p>
	<p class="block_13"> </p>
	<p class="block_14">Duncan iç geçirdi; araba neredeyse sadece hareket eden bir taş bloğu kadar rahattı. "Umarım çok iyi bir ikramiye olur," dedi gizlemeyi pek başaramadığı bir huysuzlukla.</p>
	<p class="block_13"> </p>
	<p class="block_14">Yolculuk sorunsuz geçti. Erik'in muhafızlarının varlığı, iki kere yerel polislere hesap verme işini hızlandırmış ve Roo'nun değerli saatlerini kurtarmıştı. Ravensburg'deki ziyaretleri kısa sürmüştü, Milo'nun Kılkuyruk Hanı'na günbatımından sonra varmış ve Rosalyn ile ailesini görmeden gündoğumundan önce yola çıkmışlardı. Erik annesine, dönüşte daha fazla kalacakları sözünü vermişti.</p>
	<p class="block_13"> </p>
	<p class="block_14">Darkmoor'da yerel muhafızlar Erik'i ya da Roo'yu tanıdılarsa bile hiçbir şey söylememişlerdi. Yine de, şehir arkalarında kaldığında Roo kendini çok daha iyi hissetmişti.</p>
	<p class="block_13"> </p>
	<p class="block_14">Çocukken, Roo babasıyla Salador'a yalnızca iki kere yolculuk etmişti ve şimdi Doğu Toprakları'nı bir yetişkinin gözüyle görüyordu. Geçtikleri topraklar yüzyıllardır ekiliyordu. Uzaktaki çiftlikler ressam elinden çıkmış bir minyatür kadar düzgün görünüyordu. Buralarıyla karşılaştırıldığında, Batı Toprakları kabaca yontulmuş, denizin ötesindeki topraklar ise ilkel ve vahşi kalırdı.</p>
	<p class="block_13"> </p>
	<p class="block_14">Şehir kapılarına öğle vakti vardılar ve Erik, "Prens'in Dük'e gönderdiği kargo!" diye bağırarak Şehir Muhafızları'nı geçerken neredeyse hiç yavaşlamadı.</p>
	<p class="block_13"> </p>
	<p class="block_14">Askerlerden biri yol boyunca taşıdığı bir flamayı açmıştı; flama Krondor Prensi'nin armasını taşıyordu. Askerler bu sabah eyer çantalarında taşıdıkları yelekleri giymişti ve Roo muhafız takımının basit birer şehir birliği değil, Prens Patrick'in kişisel korumaları olduğunu anladı. Roo bir kez daha kargonun ne olduğunu merak etti, ama asla öğrenemeyebileceğini biliyordu.</p>
	<p class="block_13"> </p>
	<p class="block_14">Şehirde ilerlerlerken Roo insan sayısına şaşırdı. Krondor Batı Toprakları'nın başkenti olabilirdi, ama büyüklük olarak doğu şehirlerinden birkaçının yanında gölgede bırakılıyordu. Salador, Rillanon'dan sonra Krallık'ın en büyük ikinci şehriydi ve Roo'nun kalabalığın arasında ilerleyip arabasını dükün sarayına getirmesi bir saatten fazla zamanını almıştı.</p>
	<p class="block_13"> </p>
	<p class="block_14">Prens'in Krondor'daki sarayı limanın sırtında aniden yükselerek göze çarpan bir tepeye oturtulmuştu. Salador'un yöneticisinin evi de bir tepenin üstündeydi, ama limandan bir buçuk kilometre uzaktaydı. Uzun bir yamaç şehrin kalbine iniyor ve bunun çok ötesinde Roo limanı görebiliyordu.</p>
	<p class="block_13"> </p>
	<p class="block_14">"Burasının ne kadar büyük olduğunu hep unutuyorum," dedi Duncan.</p>
	<p class="block_13"> </p>
	<p class="block_14">Roo'nun tek söylediği, "Ben hiç fark etmemiştim," olmuştu.</p>
	<p class="block_13"> </p>
	<p class="block_14">Saraya vardıklarında Erik kendilerini saray muhafızlarına tanıttı. Muhafız geçmeleri için elini sallarken, bir başka muhafız Dük'e haber vermek için ana koridorda koşmaya başladı. Üçüncü bir muhafız Roo'nun arabasını, keskin bir şekilde yükselen geniş merdivenlerin bir tarafında yer alan çift kanatlı büyük bir kapıya yönlendirdi.</p>
	<p class="block_13"> </p>
	<p class="block_14">Duncan, "O merdivenleri önemli insanlar kullanıyor olmalı," dedi. Atlayarak arabadan indi ve başıyla kapıyı göstererek, "Sıradan insanlar için," dedi.</p>
	<p class="block_13"> </p>
	<p class="block_14">Roo, "Başka bir şey mi bekliyordun?" diye sordu.</p>
	<p class="block_13"> </p>
	<p class="block_14">Duncan abartılı bir rahatlamayla kaba etini ovuşturarak iç geçirdi. "Tek istediğim bu gece sıcak su dolu bir küvete uzanmak ve beni gecenin geri kalanı boyunca sıcak tutacak bir kadın." Roo gülümsedi. "Bunun ayarlanabileceğinden eminim."</p>
	<p class="block_13"> </p>
	<p class="block_14">Sarayın kapısı açıldı ve merdivenlerden, arkasında saray maliyetiyle birlikte iyi giyimli genç bir adam indi. Ardından Roo saray maiyetinin yaşlı bir kadının etrafında gevşek bir daire oluşturduklarını fark etti. Kadın rahatlıkla seksenlerinde olmasına rağmen, yine de sağlam adımlarla ve dimdik yürüyordu. Elinde, destek almaktan çok gösteriş için taşıdığı altın topuzlu, şatafatlı bir baston vardı. Gri saçları Roo'nun hiç görmediği bir tarzda toplanmış ve mücevher kakmalı altın tokalarla tutturulmuştu.</p>
	<p class="block_13"> </p>
	<p class="block_14">Genç adam Erik'in yanına varınca, Erik başını eğerek selam verdi. "Lordum."</p>
	<p class="block_13"> </p>
	<p class="block_14">"Büyükanne," dedi genç adam yaşlı kadına, "geldi." Merdivenlerin yanındaki iki büyük kapı açıldı ve dükün özel uşakları çıktı. Genç adam arabaya doğru elini salladı ve uşaklar kargonun üstündeki brandayı açmaya başladı. Altı büyük kutu dikkatlice yere indirildi.</p>
	<p class="block_13"> </p>
	<p class="block_14">Kadın ilk kutuyu gösterdi. "Açın."</p>
	<p class="block_13"> </p>
	<p class="block_14">Uşaklar denileni yaptı; kadın bastonunu yığına daldırıp kumaşları karıştırdı. "Bu, bir ömrü göstermek için yeterli değil, öyle değil mi?"</p>
	<p class="block_13"> </p>
	<p class="block_14">Roo ve Duncan birbirlerine baktı ve genç adam Erik'e, "Kuzen Patrick'e bütün bunlar için minnettar olduğumuzu söyle," dedi. "Büyükanne?"</p>
	<p class="block_13"> </p>
	<p class="block_14">Yaşlı kadın gülümseyince, Roo gençken görülmeye değer bir güzellik belirtisi gördü. "Evet, minnettarız."</p>
	<p class="block_13"> </p>
	<p class="block_14">Uşaklarına kutuları almalarını işaret etti ve "Arutha... benim için her zaman özel biri olmuştur," dedi. "Kocamdan sonra, en çok onu özlüyorum." Düşüncelerde kaybolmuş gibiydi, ardından, "Duncan," dedi. Genç adam, "Büyükanne?" derken, Duncan şaşkın bir ifadeyle bir adım öne çıktı.</p>
	<p class="block_13"> </p>
	<p class="block_14">"Hanımefendi?" dedi Duncan.</p>
	<p class="block_13"> </p>
	<p class="block_14">Yaşlı kadın ikisine de bakıp gülümsedi. "Torunumla konuşuyordum bayım," dedi kadın, Duncan Avery'ye. "Sizin adınız da Duncan galiba?"</p>
	<p class="block_13"> </p>
	<p class="block_14">Duncan şapkasını çıkarıp en kibar selamını verdi. "Duncan Avery hizmetinizdedir hanımefendi." Kadın torununa, "Babana kısa bir süre sonra yanına geleceğimi söyle Duncan," dedi.</p>
	<p class="block_13"> </p>
	<p class="block_14">Genç adam başını salladı, diğer Duncan'a göz attı, ardından hızla merdivenlerden yukarı çıktı.</p>
	<p class="block_13"> </p>
	<p class="block_14">Kadın, Duncan Avery'nin yanına gidip yüzünü inceledi, "Seni tanıyorum," dedi sessizce. Duncan en çekici gülümseyişiyle gülümsedi. "Hanımefendi, bunun pek mümkün olduğunu sanmıyorum. Tanışmış olsaydık bunu unutmayacağımdan eminim."</p>
	<p class="block_13"> </p>
	<p class="block_14">Kadın güldü ve Roo bu kadar yaşlı birisinden böylesine genç bir kahkaha çıkmasını şaşırtıcı buldu. Kadın parmağını hafifçe Duncan'ın göğsüne vurdu. "Haklıydım. Seni gerçekten tanıyorum. Seninle evlendim." Döndü ve onu bekleyen maiyetinin yanına giderken, "Ya da sana çok benzeyen birisiyle, uzun zaman önce," dedi. Arkasına bakmadan, "Ve eğer seni kız torunlarımdan herhangi birinin yakınlarında görürsem, şehirden kırbaçlata kırbaçlata kovarım," diye ekledi.</p>
	<p class="block_13"> </p>
	<p class="block_14">Duncan bir anlık bir korkuyla Roo'ya baktı. Yaşlı kadın merdivenlerin ilk basamağını çıkarken Duncan'a baktı ve Roo kadının, "Ya da seni odama getirtirim," derken şeytanca gülümsediğini gördü. "İyi yolculuklar baylar." Erik'e, "Çavuş, yeğenimin oğluna kardeşimin bu hatıraları için minnettar olduğumu söyleyin," dedi.</p>
	<p class="block_13"> </p>
	<p class="block_14">Erik selam verdi. "Leydim," dedi.</p>
	<p class="block_13"> </p>
	<p class="block_14">Roo Erik'e bakıp, "Kimdi o?" diye sordu.</p>
	<p class="block_13"> </p>
	<p class="block_14">Erik, "Leydi Carline, Dul Salador Düşesi," dedi. "Kral'ın halası."</p>
	<p class="block_13"> </p>
	<p class="block_14">Duncan güldü. "Bir zamanlar harika bir kadın olmalı."</p>
	<p class="block_13"> </p>
	<p class="block_14">Roo dirseğini kuzeninin kaburgalarına geçirip, "Görünüşe bakılırsa hâlâ öyle," dedi.</p>
	<p class="block_13"> </p>
	<p class="block_14">Arabaya döndüler ve Duncan, "Demek değerli kargomuz buymuş," dedi. "Birtakım eski kıyafetler." Roo arabaya binip, "Öyle görünüyor," dedi. "Ama kesinlikle onları koyacak büyük bir yeri vardır." Duncan da arabaya binince Roo, "Şimdi nereye Erik?" diye sordu.</p>
	<p class="block_13"> </p>
	<p class="block_14">Erik, "Çevik Arabacı Hanı'na," dedi. "Buraya gelirken yolumuzun üstündeydi. Kraliyet hesapları var."</p>
	<p class="block_13"> </p>
	<p class="block_14">Roo bunun, kendisinin ve Duncan'ın bir gecelik masrafının Prens tarafından karşılanması anlamına geldiğini bildiği için gülümsedi. Helmut öldürüldüğü zaman kaybettikleri parayı telafi etmek için artık biriktirdiği her sikke işe yatırılacaktı. Ortağının öldürülüşünü düşününce Roo'nun düşünceleri tekrar karardı ve keyfinin kaçtığını hissetti.</p>
	<p class="block_13"> </p>
	<p class="block_14">Han sade ama temizdi ve Roo uzun bir yolculuktan sonra sıcak bir banyonun keyfini çıkarıyordu.</p>
	<p class="block_13"> </p>
	<p class="block_14">Duncan istekli garson kızını bulmuştu ve Roo kendini Erik ve bir grup askerle baş başa buldu. Roo Erik'e onunla oturmasını işaret etti ve askerlerin duyamayacağı bir mesafede olduklarından emin olduğunda, alçak sesle, "Neler döndüğünü biliyor musun?" diye sordu. Erik, "Ne hakkında?" diye sordu. "Eski kıyafetlerin şu 'acele' nakliyesi hakkında."</p>
	<p class="block_13"> </p>
	<p class="block_14">Erik omuzlarını silkti. "Sanırım Prens Patrick büyük halasının eski Prens'e ait bazı şeyleri isteyeceğini düşünmüş sadece."</p>
	<p class="block_13"> </p>
	<p class="block_14">"O kısmını ben de anladım," dedi Roo. "Malları saraya neden benim getirmemi istediklerini anlıyorum." Anlaşmayla ilgili ikisinin de bildiği şeyi dile getirmedi. "Ama bu kargoyu herhangi birisi de getirebilirdi ve bu acele neden?" "Belki yaşlı kadın hastadır?" dedi Erik.</p>
	<p class="block_13"> </p>
	<p class="block_14">Roo kafasını iki yana salladı. "Zannetmiyorum. Duncan'ın pantolonunu aşağı indirebilirmiş gibi görünüyordu."</p>
	<p class="block_13"> </p>
	<p class="block_14">Erik güldü. "Açık sözlü biriydi, değil mi?"</p>
	<p class="block_13"> </p>
	<p class="block_14">Roo, "De Loungville bana kıyak mı yaptı?" diye sordu.</p>
	<p class="block_13"> </p>
	<p class="block_14">Erik kafasını iki yana salladı. "O yapmadı. Bu konuda hiçbir şey söylemedi; gerçek şu ki, ordudaki, ne bizim komutamız altındaki ne de sarayın komutası altındaki herhangi birine bir şey söyledi. Seni Şansölye'nin ofisi seçti."</p>
	<p class="block_13"> </p>
	<p class="block_14">"Ki bu da Dük James anlamına geliyor."</p>
	<p class="block_13"> </p>
	<p class="block_14">"Sanırım," dedi Erik, aniden esneyerek. "Yorgunum. Neden bu iş hakkında yarın endişelenmiyorsun. Ayrıca, ödemesi iyi olduğu sürece bunun gereksiz bir iş olması kimin umurunda?"</p>
	<p class="block_13"> </p>
	<p class="block_14">Ayağa kalktı ve adamlarına yatmalarını işaret etti. Roo uzunca bir süre tek başına oturdu ve bir garson kız bir şey isteyip istemediğini sormaya geldi. Kız Roo'ya gülümsedi. Roo kızı genç bir adamın gözleriyle inceledikten sonra kafasını iki yana salladı.</p>
	<p class="block_13"> </p>
	<p class="block_14">Sonunda, Erik'in az önce oturduğu sandalyeye bakarak, "Benim umurumda," dedi. Ravensburg'e döndüklerinde, eve dönüş öncekinden daha çok şenlik havasındaydı. Roo'nun döndüğünü öğrenen kasabalılar küçük bir parti düzenlemişlerdi.</p>
	<p class="block_13"> </p>
	<p class="block_14">Erik ve askerleri teslimattan sonraki sabah Salador'dan ayrılmış, Roo ile Duncan da, Jason'ın muhasebe defterinde bulduğu gizemli müşterilerden bazılarını bulmak üzere yola koyulmuştu. Karli listedekilerden birkaçını tanıyordu ve o insanlarla yapılan görüşmelerden yola çıkıp bazı tahminlerde bulunan Roo Salador bölgesindeki bütün kimlikleri çabucak teşhis etmişti. Her bir müşteriyle yaptığı görüşmeden sonra, Helmut Grindle'ın gizliliğe önem vermesinin farklı farklı sebepleri olduğunu keşfetmişti. Biri hariç hepsi Roo'nun yeni şirketiyle iş yapmaya devam etmeyi kabul etmiş, o biri de bütün borcunu ödemişti. Roo sonuçtan tatmin olmuştu.</p>
	<p class="block_13"> </p>
	<p class="block_14">Erik Ravensburg'de birkaç gün geçirebilmek için önden gitmişti. Roo çocukluğunu geçirdiği kasabada günlerce kalmaya gerek görmemişti. Krondor'daki yeni evine dönmeden önce bir gece geçirmek ona yetecekti.</p>
	<p class="block_13"> </p>
	<p class="block_14">Kılkuyruk Hanı'nın salonunda en azından altmış kişi toplanmıştı ve ilgiden dolayı Erik'in ağzı kulaklarındaydı. Roo kalabalık salonun karşısından gıpta ederek arkadaşını izliyordu.</p>
	<p class="block_13"> </p>
	<p class="block_14">Ravensburg'de serserilik yapan Roo, herkesi tanıyordu ama birkaç arkadaşı vardı. Diğer taraftan Erik, Roo'nunkiler de dahil, her zaman herkesin arkadaşı olmuştu.</p>
	<p class="block_13"> </p>
	<p class="block_14">Roo oldukça keyifsiz olmasına rağmen gülümsedi. Erik'in, Roo'nun hayatındaki daimi yağmur bulutu olan annesi Freida, güneş ışığı gibi parıldayarak mutfaktan salona geldi. Oğlunun ve kocasının konuştuğunu görerek gülümsedi. Roo, evliliğin Freida'ya kesinlikle yaramış olduğunu itiraf etmek zorunda kaldı. Karısıyla ve ailesiyle böylesi bir mutluluk yaşayıp yaşamayacağını merak etti. Karli'yi düşünerek biraz endişelendi, ama kadınlar zamanın başlangıcından beri çocuk doğuruyordu. Hem onun yanında bulunarak ne yapabilirdi ki? Para kazanmak, onun ve çocuğun geçimini sağlamak, Roo'nun yapabileceği en önemli şeydi.</p>
	<p class="block_13"> </p>
	<p class="block_14">"Daldın gittin, değil mi?" diye sordu bir kadın.</p>
	<p class="block_13"> </p>
	<p class="block_14">Roo kafasını kaldırıp baktığında tanıdık bir yüz gördü. Gülümsedi. "Gwen, merhaba."</p>
	<p class="block_13"> </p>
	<p class="block_14">Kız oturdu. Eski bir arkadaş olarak masanın üstünden uzanıp hafifçe Roo'nun eline vurdu. "Seni ve şu kuzenini bulabileceğimi düşünmüştüm," dedi. Ardından başını eğerek, salonun öteki tarafında</p>
	<p class="block_13"> </p>
	<p class="block_14">Roo'nun tanımadığı bir kızla koyu bir sohbete dalmış olan Duncan'ı gösterdi. "Görünüşe bakılırsa Duncan'ı ilk bulan Ellien olmuş."</p>
	<p class="block_13"> </p>
	<p class="block_14">"Ellien mi? Bertram'ın küçük kardeşi mi?" Roo kıza tekrar bakınca, Duncan'ın ona kur yapmaya başladığını gördüğünde düşündüğünden biraz daha genç olduğunu fark etti. Roo kızı son gördüğünde, kız henüz biçimlenmemişti. Şimdiyse, bluzunun dekolte yakasına bakılacak olursa, üç yıl içinde kesinlikle belli olan bir miktar şekil görülebiliyordu.</p>
	<p class="block_13"> </p>
	<p class="block_14">Gwen dalgın dalgın saçıyla oynarken, "Nasılsın?" diye sordu.</p>
	<p class="block_13"> </p>
	<p class="block_14">Roo, "İyiyim," dedi. "Artık bir nakliye şirketim var."</p>
	<p class="block_13"> </p>
	<p class="block_14">Gwen'in gülümsemesi genişledi. "Şirketin mi? Bunu nasıl basardın?"</p>
	<p class="block_13"> </p>
	<p class="block_14">Roo ortağının ölümünden bahsetti ve becerilerini sadece biraz abartarak hikâyesini anlattı. Yanlarına Freida geldi ve ona gülümseyerek Roo'nun şarap kadehini doldurdu.</p>
	<p class="block_13"> </p>
	<p class="block_14">Roo, "Değişmiş," dedi.</p>
	<p class="block_13"> </p>
	<p class="block_14">"İyi bir adam buldu," dedi Gwen.</p>
	<p class="block_13"> </p>
	<p class="block_14">"Ya sen?" diye sordu Roo, şarabından büyük bir yudum alarak.</p>
	<p class="block_13"> </p>
	<p class="block_14">Gwen hararetli bir şekilde iç geçirdi. Onun yaşındaki çoğu kasaba kızı gibi, akşamlarını kasabanın çocuklarıyla flört etmek için çeşmede geçirmişti ve çoğu kızın aksine, hâlâ bekardı. "İyileri kapıldı."</p>
	<p class="block_13"> </p>
	<p class="block_14">Numaradan suratını astı. Tırnağını Roo'nun elinin arkasında gezdirerek, "Sen ve Erik ayrıldığınızdan beri Ravensburg'de işler eskisi gibi değil," dedi.</p>
	<p class="block_13"> </p>
	<p class="block_14">Roo sırıttı. "Sıkıcı bir hale mi geldi?"</p>
	<p class="block_13"> </p>
	<p class="block_14">"Öyle de diyebilirsin." Gwen omzunun üstünden, Ellien'in kulağına bir şeyler fısıldayan Duncan'a göz attı. Kızın gözleri büyüdü ve kıpkırmızı oldu, ardından eliyle ağzını kapayarak kahkahaya boğuldu. Gwen hafifçe, "Eh, şu küçük çiçek bu gece açacak galiba," dedi. Roo kızın ses tonundaki hırçınlığı fark etmişti. Gwen'in, Duncan'ın kasabada olduğunu duyup ona bakmaya geldiği belliydi. Roo gençken, Gwen ile birkaç kere yatmıştı. Kasabadaki en hoppa kızlardan biri sayılıyordu ki, muhtemelen bu yüzden hiç kimse ona evlenme teklif etmemişti. Roo bunu, yaşıtları arasındaki kızların sayısının erkeklerden çok olmasına bağlıyordu. Hepsinin koca bulamaması normaldi. Yine de, Gwen'den hoşlanıyordu.</p>
	<p class="block_13"> </p>
	<p class="block_14">"Babanın evinden ayrılıp bir handa iş bul," diye tavsiyede bulundu Roo.</p>
	<p class="block_13"> </p>
	<p class="block_14">"Neden böyle bir şey yapacakmışım?" diye sordu Gwen.</p>
	<p class="block_13"> </p>
	<p class="block_14">Şarap içini ısıtırken Roo sırıttı. "Çünkü hayallerine uygun zengin bir tüccarı ancak o zaman bulabilirsin."</p>
	<p class="block_13"> </p>
	<p class="block_14">Gwen güldü. Bir yudum şarap aldı. "Senin gibi mi?"</p>
	<p class="block_13"> </p>
	<p class="block_14">Roo kızardı. "Ben zengin değilim. Ama bunun için çok çalışıyorum."</p>
	<p class="block_13"> </p>
	<p class="block_14">"Demek ki günün birinde zengin olacaksın," dedi kız. Gittikçe keyiflendiğini hisseden Roo, "Ne yapacağımı sana anlatayım," dedi.</p>
	<p class="block_13"> </p>
	<p class="block_14">Gwen Freida'ya şarap getirmesini işaret edip Roo'nun anlatacaklarını dinlemek için arkasına yaslandı.</p>
	<p class="block_13"> </p>
	<p class="block_14">Bir kapının çarpılarak kapandığını duyan Roo yerinden sıçradı. Ardından birisi odasının kapısını yumruklayınca irkildi. "Ne var?" dedi çatlak bir sesle.</p>
	<p class="block_13"> </p>
	<p class="block_14">Kapının arkasından Erik'in sesi duyuldu. "Giyin. Bir saat içinde yola çıkıyoruz."</p>
	<p class="block_13"> </p>
	<p class="block_14">Roo kendini Krondor'dan ayrıldığı günkü gibi hissediyordu. "Bundan vazgeçmeliyim," diye inledi.</p>
	<p class="block_13"> </p>
	<p class="block_14">"Ne oldu?" diye uykulu bir ses geldi yanından.</p>
	<p class="block_13"> </p>
	<p class="block_14">Roo bir anda tamamen uyanıp ayıldı. Sağ tarafına baktı ve çarşafa sarılmış yatan Gwen'i gördü. "Tanrılar!" diye fısıldadı Roo.</p>
	<p class="block_13"> </p>
	<p class="block_14">"Ne oldu?" diye sordu Gwen.</p>
	<p class="block_13"> </p>
	<p class="block_14">"Burada ne işin var?" dedi Roo, hızla yataktan çıkıp giysilerine uzanarak.</p>
	<p class="block_13"> </p>
	<p class="block_14">Gwen çarşafın düşmesinden rahatsızlık duymadan vücudunu gözler önüne serecek şekilde gerinip, "Buraya gel de... bir kez daha göstereyim," dedi.</p>
	<p class="block_13"> </p>
	<p class="block_14">Roo pantolonunu giydi. "Yapamam! Tanrılar! Yapmadım... değil mi?"</p>
	<p class="block_13"> </p>
	<p class="block_14">Gwen'in yüz ifadesi karardı ve "Kesinlikle yaptın, hem de birden çok," dedi. "Sorun nedir Roo? Bu seninle ilk yatışımız değil."</p>
	<p class="block_13"> </p>
	<p class="block_14">"Aaa... " dedi Roo, bu işten kurtulmak için ne söyleyebileceğinden emin olamayarak. Oturdu ve elinden geldiğince hızlı bir şekilde çizmelerini giydi. "Şey, yalnızca... "</p>
	<p class="block_13"> </p>
	<p class="block_14">"Ne?" dedi Gwen, artık duyacaklarının hoşuna gitmeyeceğinden emin bir şekilde.</p>
	<p class="block_13"> </p>
	<p class="block_14">Roo gömleğini koluna atıp paltosunu yerden alarak, "Şey, yalnızca... dün gece bahsetmiş olabilirim diye düşünmüştüm... ama... ben evliyim," dedi.</p>
	<p class="block_13"> </p>
	<p class="block_14">"Ne!" diye bir çığlık duyuldu Roo kapıyı açarken. "Seni piç!" diye bağırdı kız yatağın yanındaki komodinin üstünde duran porselen tası fırlatarak. Roo hızla merdivenlerden inerken tas gürültüyle parçalandı.</p>
	<p class="block_13"> </p>
	<p class="block_14">Roo Duncan'ın dışarıda beklediğini gördü ve "Araba hazır mı?" diye sordu.</p>
	<p class="block_13"> </p>
	<p class="block_14">Duncan başını salladı. "Sen sabah kahvaltıya inmeyince, demircinin çırağına atları arabaya koşmasını söyledim."</p>
	<p class="block_13"> </p>
	<p class="block_14">Kuzeninin allak bullak bir durumda olduğu gören Duncan, "Bir sorun mu var?" diye sordu.</p>
	<p class="block_13"> </p>
	<p class="block_14">Sanki sorusuna yanıt verirmiş gibi, handan yüksek bir öfke çığlığı yükseldi.</p>
	<p class="block_13"> </p>
	<p class="block_14">Erik'i yolcu etmeye gelen Freida, Nathan ve Milo çığlığı duyunca hana baktı, ama Roo arkasına bakmadı. Arabaya bindi, dizginleri aldı ve "Gidiyoruz," dedi.</p>
	<p class="block_13"> </p>
	<p class="block_14">Erik başını salladı, askerlere sıraya girmelerini ve Roo'nun arabasının peşinden gelmelerini işaret etti. Duncan arkada kalmadan arabaya binmek için zıplamak zorunda kalmıştı.</p>
	<p class="block_13"> </p>
	<p class="block_14">"Bu da neydi?" diye sordu Duncan sırıtarak.</p>
	<p class="block_13"> </p>
	<p class="block_14">Roo döndü ve "Hiçbir şey söylemeyeceksin," diye uyardı. "Tek kelime bile, anladın mı?" Duncan sadece başını sallayıp güldü.</p>
	<p class="block_13"> </p>
	<p class="block_7"><img alt="Line" src="images/image.png" class="calibre3"/></p>
	<p class="block_13"> </p>
	<p class="block_3" id="calibre_pb_13"> </p>
</body></html>
