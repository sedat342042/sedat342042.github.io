<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>02 - Tüccar Prensin Yükselişi - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_12">-12-</p>
	<p class="block_12">BÜYÜME</p>
	<p class="block_13"> </p>
	<p class="block_14">Bebek kıpırdandı.</p>
	<p class="block_13"> </p>
	<p class="block_14">Saflık Tanrıçası Beyaz Sung'ın rahibi isim gününde çocuğu kutsarken Roo'nun yanında duran Erik gülümsedi. Uygun zamanda, Roo çocuğu çabucak Karli'ye verdi.</p>
	<p class="block_13"> </p>
	<p class="block_14">Rahip, "Abigail Avery, yaşamının bu saf ve masum çağında, tanrıçanın önünde kutsandığını bil," dedi. "Eğer dürüst ve iyi kalır, hiç kimseye zarar vermezsen, onun şerefine nail olursun. Onun adını kutlu kıl."</p>
	<p class="block_13"> </p>
	<p class="block_14">Roo, Karli ve Erik, "Kutlu kıl," diye tekrar edince, tören tamamlanmış oldu.</p>
	<p class="block_13"> </p>
	<p class="block_14">Rahip başını salladı ve gülümseyip, "Güzel bir kız," dedi. Roo zorla gülümsedi. Bir hafta önce, Karli doğuma başladığında o kadar çok bir erkek çocuk beklemişti ki, tamamen hazırlıksız yakalanmıştı. Saatler boyu çocuğun adını tartışmışlardı. Roo oğluna Rupert adını koymak istiyordu, böylece kendini bir hanedanın kurucusu olarak görebilecekti, ama Karli çocuğun adının Helmut olmasında ısrar etmişti. Karli, "Kızın adını ne koyacağız?" diye sorduğunda, Roo bir yanıt veremeyerek aptallaşarak durmuştu. Karli, "Annemin adı olan Abigail'i koyabilir miyiz?" diye sormuş, Roo da, söyleyecek bir söz bulamayarak başını sallamıştı.</p>
	<p class="block_13"> </p>
	<p class="block_14">Rahip yatak odasından çıkarken Karli çocuğu göğsüne bastırdı. Erik Roo'ya onu takip etmesini işaret edip arkadaşını odadan çıkarttı. "Güzel bir kız olacak," dedi Erik.</p>
	<p class="block_13"> </p>
	<p class="block_14">Merdivenlerden aşağı inerlerken Roo omuzlarını silkti. "Sanırım. Doğrusunu istersen, ben erkek bekliyordum. Belki bir dahaki sefere…"</p>
	<p class="block_13"> </p>
	<p class="block_14">Erik, "Bu kadar üzülme," dedi. "Üzülürsen, sanırım Karli buna çok bozulur."</p>
	<p class="block_13"> </p>
	<p class="block_14">"Öyle mi?" dedi Roo, üst kata bakarak. "Pekâlâ, geri dönüp biraz çocuğun üstüne titreyip heyecanlıymışım gibi davranırım."</p>
	<p class="block_13"> </p>
	<p class="block_14">Erik'in gözleri kısıldı, ama bir şey söylemedi. Kapıya doğru ilerleyip pelerinini ve geniş kenarlı fötr şapkasını aldı. Krondor'da yağmur yağıyordu ve törene tanıklık etmeye gelirken sırılsıklam olmuştu. "Sanırım sana şimdi söylesem iyi olur," dedi eli kapı kulundayken. "Neyi?"</p>
	<p class="block_13"> </p>
	<p class="block_14">"Muhtemelen seni bir süre göremeyeceğim."</p>
	<p class="block_13"> </p>
	<p class="block_14">"Neden?" diye sordu Roo, yüzünde korkuya yakın bir ifade belirerek. Erik, bu dünyada güvenebileceği birkaç insandan biriydi.</p>
	<p class="block_13"> </p>
	<p class="block_14">"Gidiyorum. Yakında. Jadow'un gitmesi gerekiyordu, ama geçen hafta ayağı kırıldı." Sesini alçalttı.</p>
	<p class="block_13"> </p>
	<p class="block_14">"Nereye gittiğimi söyleyemem, ama sanırım biliyorsun."</p>
	<p class="block_13"> </p>
	<p class="block_14">Roo'nun yüzünü endişeli bir ifade bürüdü. "Ne kadarlığına?"</p>
	<p class="block_13"> </p>
	<p class="block_14">"Bilmiyorum. Önümüzde oldukça... kanlı bir iş var ve şey, uzun sürebilir." "Yapabilirsem ölmem." Roo arkadaşına sıkıca sarıldı. "Hayattaki tek lanet kardeşimsin Erik von Darkmoor. Oğlumu görme fırsatını elde edemeden öldüğünü öğrenirsem çok sinirlenirim."</p>
	<p class="block_13"> </p>
	<p class="block_14">Erik kucaklamaya beceriksizce karşılık verdi. "Greylock'a göz kulak ol. Onun da gelmesi gerekiyordu, ama de Loungville burada kalacağını duyunca küplere bindi... " Buruk da olsa gülümsemeyi başardı. "İlginç bir yolculuk olacak. Bizimle gelmek istemediğine emin misin?" Roo soğuk bir şekilde güldü. " 'İlginç' şeyler olmadan da yaşayabilirim." Üst katı işaret etti.</p>
	<p class="block_13"> </p>
	<p class="block_14">"Bakmam gereken insanlar var."</p>
	<p class="block_13"> </p>
	<p class="block_14">"Öyle olsun," dedi Erik gülümseyerek. "Yalnızca iyi iş çıkarmaya bak, yoksa gelip peşine düşerim."</p>
	<p class="block_13"> </p>
	<p class="block_14">"Sen gel yeter, o zaman ne istersen yapabilirsin," dedi Roo.</p>
	<p class="block_13"> </p>
	<p class="block_14">Erik başını salladı, kapıyı açtı ve çıktı.</p>
	<p class="block_13"> </p>
	<p class="block_14">Roo, hayatında daha önce hiç hissetmediği kadar büyük bir boşluk hissederek kımıldamadan durdu. Bir süre orada öylece durdu ve sonunda düşüncelerinden sıyrıldığı zaman, duvardaki askıdan pelerinini aldı ve dükkâna gitmek üzere evden çıktı. Üst kata çıkıp bebekle ilgilenmeyi unutmuştu. Jason, kalabalık depoda ilerleyen Roo'ya işaret etti. İş son altı aydır hiç durmadan büyütülüyordu ve artık yirmi altı arabacıları ve yirmi tane çırakları vardı.</p>
	<p class="block_13"> </p>
	<p class="block_14">"Ne oldu?" diye sordu Roo.</p>
	<p class="block_13"> </p>
	<p class="block_14">Jason üzerinde hiçbir mühür olmayan bir parşömen uzattı. Parşömenin üstündeki tek işaret Roo'nun adıydı. "Bu az önce geldi. Kraliyet postasıyla."</p>
	<p class="block_13"> </p>
	<p class="block_14">Roo parşömeni alıp açtı. Şöyle yazıyordu: "Sarth'a Quegli bir tüccar uğradı. John."</p>
	<p class="block_13"> </p>
	<p class="block_14">Mesajın önemini düşünürken Roo'nun alnı kırıştı, ardından, "Duncan'a bir an önce Sarth'a gitmek üzere yola çıkacağımızı söyle," dedi.</p>
	<p class="block_13"> </p>
	<p class="block_14">Jason başını salladı. Duncan, Luis ile paylaştığı arka taraftaki küçük daireden geldi; Jason, Roo evlendikten sonra Roo'nun boşalan küçük dairesine yerleşmişti. "Ne oldu?" diye sordu Duncan, yaptığı şekerlemeden uyandırıldığı belli bir şekilde.</p>
	<p class="block_13"> </p>
	<p class="block_14">"Sarth'taki John Vinci'yi hatırlıyor musun?"</p>
	<p class="block_13"> </p>
	<p class="block_14">Duncan başını sallarken uzun uzun esnedi. "Ne olmuş ona?"</p>
	<p class="block_13"> </p>
	<p class="block_14">"Bize bir mesaj göndermiş." "Ne diyor?" diye sordu Duncan.</p>
	<p class="block_13"> </p>
	<p class="block_14">"Quegli bir tüccar uğramış."</p>
	<p class="block_13"> </p>
	<p class="block_14">Duncan bir an anlamayarak baktı; ardından yüzü bir gülümsemeyle aydınlandı. "Sarth'a uğrayan Quegli bir tüccarın yalnızca bir anlamı olabilir." Sesini alçalttı. "Kaçak mal."</p>
	<p class="block_13"> </p>
	<p class="block_14">Roo sessiz olması için parmağını kaldırdı. "Ağız sıkılığı gerektiren bir şey." Jason'a, "Ben gittikten sonra Karli'ye aşağı yukarı bir hafta burada olmayacağım haberini gönder," dedi.</p>
	<p class="block_13"> </p>
	<p class="block_14">Bakımı yeni yapılmış bir arabaya atlar koşulup yiyecek ve su yüklenilerek hazırlanırken, Roo Vinci'nin ona ne satmak isteyebileceğini düşündü. Avludan şehre çıkıp kuzeye doğru giderlerken düşünmeye devam etti.</p>
	<p class="block_13"> </p>
	<p class="block_14">Sarth'a yaptıkları yolculuk olaysız geçmişti. Roo, Duncan'ın hiç durmadan şu garson kızdan ya da bu barbuttan bahsetmesini dinlerken garip bir rahatsızlık duyuyordu. Bunu adlandıramıyordu, ama sanki Krondor'da bir şey yapmayı ihmal etmiş gibi hissediyordu ve bu belli belirsiz huzursuzluk Sarth'a ulaşana kadar tam bir endişeye dönüşmüştü.</p>
	<p class="block_13"> </p>
	<p class="block_14">Sarth'a günbatımında vardılar ve doğruca John Vinci'nin dükkânına gittiler. Arabayı dükkânın önüne çektiler ve Roo aşağı atladı. "Onunla bir konuşayım," dedi Duncan'a, "ardından hana gideriz."</p>
	<p class="block_13"> </p>
	<p class="block_14">"Tamam," dedi Duncan.</p>
	<p class="block_13"> </p>
	<p class="block_14">Roo içeri girince Vinci, "Ah, demek geldin," dedi. "Ben de tam kapatmak üzereydim. Ailemle yemek yemek ister misin?"</p>
	<p class="block_13"> </p>
	<p class="block_14">Roo, "Elbette," dedi. "Şu bana gönderdiğin gizemli not da neyin nesi?"</p>
	<p class="block_13"> </p>
	<p class="block_14">Vinci kapıyı kilitledi. Roo'ya arka tarafa gelmesini işaret etti. "İki şey var. Notta da belirttiğim gibi, yaklaşık bir hafta önce buraya Quegli bir tüccar geldi. Kaptan... bir malı elden çıkartmaya can atıyordu ve malı görünce aklıma sen geldin."</p>
	<p class="block_13"> </p>
	<p class="block_14">Büyük bir kutu çıkarıp açtı. Kutunun içinde, bir mücevher kutusuna yerleştirilmiş çok şık görünümlü bir yakut takımı vardı. Roo hayatında hiç böyle bir şey görmemişti, ama Helmut ona bu gibi kutulardan bahsetmiş olduğu için bunun ne anlama geldiğini anlamak için bir saniyeden fazlasına ihtiyacı yoktu. "Çalıntı."</p>
	<p class="block_13"> </p>
	<p class="block_14">"Eh, tüccar Queg'e dönmeden önce ona ne verirsem almaya hazır görünüyordu." Roo bir süre düşündü. "Ne kadar ödedin?"</p>
	<p class="block_13"> </p>
	<p class="block_14">John bir an kuşkuyla Roo'ya baktı. "Senin için ne fark eder ki? Değeri nedir?"</p>
	<p class="block_13"> </p>
	<p class="block_14">"Bunu metresine hediye etmek için ısmarlamış Quegli soylu, bunun sende olduğunu öğrenirse, hayatın?" dedi Roo. "Bak, eğer bunu senden alırsam, bunu Doğu Toprakları'na götürmek zorunda kalırım. Batı Topraklarındaki hiçbir soylu bunu bir davette taksın diye karısına almak ve bunun ne olduğunu anlayacak birtakım Quegli elçilerle karşılaşmak istemez."</p>
	<p class="block_13"> </p>
	<p class="block_14">John şüpheli görünüyordu. "Nereden bilecekler?"</p>
	<p class="block_13"> </p>
	<p class="block_14">Roo taşları gösterdi. "Bu eşlenik bir takım John. Beş tane eşlenik ve bir düzine de daha küçük taş var, ama hepsi de özdeş bir şekilde kesilmiş. Kutu da..." Kutuyu aldı, kapattı ve ters çevirdi. "Bak, işte." Kutuya oyulmuş bir dizi sembolü gösterdi.</p>
	<p class="block_13"> </p>
	<p class="block_14">"Quegçe okuyamam," dedi John.</p>
	<p class="block_13"> </p>
	<p class="block_14">"Ben de uçabilirim," dedi Roo. "Bir yalancıya yalan söyleme John. Vinci Krallık adı değil. Nedir, Vincinti'nin kısaltması mı?"</p>
	<p class="block_13"> </p>
	<p class="block_14">John sırıttı. "Vincintius. Büyükbabam efendisinin soyadını alan Quegli kaçak bir köleymiş." Damgaya baktı. "Bu Lord Vasarius'un görevlendirdiği mücevher ustası Secaus Gracianus tarafından yapılmış. Yeni bir kutu alırsın."</p>
	<p class="block_13"> </p>
	<p class="block_14">Roo, "O mücevher kesicisi bu yakutları kendi çocuklarını tanır gibi tanıyacağı için, çalındıklarının herkesçe bilinmesini sağlamıştır," dedi. "Darkmoor'un batısında herhangi bir yerde ortaya çıkarlarsa, bir ay içinde kimin elinde olduğunu ve kimden alındığını öğrenir. Av başlar. Gırtlağını sağlam tutmanın tek yolu bana olta atmayı bırakıp ne kadar ödediğini söylemen olacaktır." John ikna olmuş görünmüyordu. "On bin altın." Roo güldü. "Tekrar dene." John, "Pekâlâ, beş bin," dedi.</p>
	<p class="block_13"> </p>
	<p class="block_14">Roo, "Üzgünüm," dedi. "Seni duyamıyorum. Ne dedin?" John, "Bin altın ödedim," dedi. "Bin altını nereden buldun?" diye sordu Roo. "Birazını biriktirmiştim, kalanını da ticaretten kazandım. Paraya ihtiyacı vardı."</p>
	<p class="block_13"> </p>
	<p class="block_14">"Kesh'e ya da Özgür Şehirler'e mi gidiyordu?" diye sordu Roo.</p>
	<p class="block_13"> </p>
	<p class="block_14">"Acelesi var gibiydi," dedi John. "Kutuyu çaldı ya da kutu, elden çıkarılmasının ne kadar zor olduğunu fark etmeden önce çalınmıştı." Omuzlarını silkti. "Onun kaybı; bizim kazancımız." Roo başını salladı. "İşte teklifim. Ya şimdi sana vereceğim iki bin altını alırsın, ya da sana... Doğu'da aldığım paranın üçte birini veririm, ama o zaman beklemek zorunda kalırsın." John sadece bir an düşündü. "İki bin altın."</p>
	<p class="block_13"> </p>
	<p class="block_14">Roo, "Ben de öyle tahmin etmiştim," dedi. Elini tuniğine sokarak ağır bir kese çıkardı. "Sana şimdi yüz altın ve bir alacak mektubu verebilirim. Altın Krondor'da."</p>
	<p class="block_13"> </p>
	<p class="block_14">"Bu 'peşin ödeme' olmuyor Roo."</p>
	<p class="block_13"> </p>
	<p class="block_14">Roo kafasını iki yana salladı. "Pekâlâ, şunu iki bin yüz altın yapalım: yüz altın şimdi, iki bin altın mektupla."</p>
	<p class="block_13"> </p>
	<p class="block_14">"Anlaştık. Önümüzdeki ay Krondor'a geleceğim. Mektubu o zaman veririm."</p>
	<p class="block_13"> </p>
	<p class="block_14">"Ofisime getirirsen paranı alabilirsin. Ya da sana kredi açabiliriz."</p>
	<p class="block_13"> </p>
	<p class="block_14">"Ne yani, biraz rüşvetle fiyatları yükseltip, malın fiyatını indirebilmek için mi?"</p>
	<p class="block_13"> </p>
	<p class="block_14">Roo güldü. "John, niye, neden benim için çalışmıyorsun?" John, "Ne demek istiyorsun?" diye sordu.</p>
	<p class="block_13"> </p>
	<p class="block_14">"Bırak bu perişan dükkânını satın alıp kapatayım. Aileni Krondor'a getir ve benim için bir dükkân işlet. Sana burada kazandığından çok daha fazlasını veririm. Sarth'ta harcanıyorsun." John, "Krondor mu?" dedi. "Bir şehirde yaşamayı hiç düşünmemiştim. İzin ver de biraz düşüneyim."</p>
	<p class="block_13"> </p>
	<p class="block_14">"Düşün," dedi Roo. "Ben hana gidiyorum. Akşam yemeğine gelirim. Yanımda kuzenim var." "Onu da getir," dedi John. "Şu bahsettiğim diğer konuyu yemekte konuşabiliriz."</p>
	<p class="block_13"> </p>
	<p class="block_14">"Güzel," dedi Roo, dükkândan çıkarken. Kendini iyi hissediyordu. Birkaç ay sürebilirdi, ama bu yakutlar ona en azından beş bin altın kâr getirecekti.</p>
	<p class="block_13"> </p>
	<p class="block_14">Arabaya binerken Duncan, "Biraz uzun sürdü," dedi. Roo dizginleri alarak sırıttı. "Buna değdi." John'un ailesi, evle arasında karısının sebze ektiği küçük bir bahçe olan dükkânın biraz arkasındaki küçük bir evde oturuyordu. Roo ve Duncan'a kapıyı, piposunu tüttüren John açtı. Karısı Annie birkaç çocuğun yardımıyla mutfakta yemek hazırlarken, John ikisine de birer maşrapa bira ikram etti. Roo, John onlara aldırış etmeden otururken, ayakaltında yarı oyun oynayıp, yarı itişen daha küçük üç çocuğun çıkardığı gürültüyü sinir bozucu buldu.</p>
	<p class="block_13"> </p>
	<p class="block_14">"Bunun biraz fazla olduğunu düşünmüyor musun?" diye sordu Roo.</p>
	<p class="block_13"> </p>
	<p class="block_14">"Neyin?" diye sordu John. "Gürültünün."</p>
	<p class="block_13"> </p>
	<p class="block_14">John güldü. "Alışırsın. Çocuğun olmadığı belli…" Roo kızardı. "Aslında... var. Yeni doğdu." John kafasını iki yana salladı. "O zaman alışırsın." Duncan, "Bira çok güzelmiş," dedi.</p>
	<p class="block_13"> </p>
	<p class="block_14">John, "Özel bir şey değil, ama dükkânı kapattıktan sonra yemeği beklerken bir maşrapa içmek hoşuma gidiyor," dedi.</p>
	<p class="block_13"> </p>
	<p class="block_14">"Bahsettiğin şu diğer konu ne?" diye sordu Roo.</p>
	<p class="block_13"> </p>
	<p class="block_14">"İş yaptığım şu Quegli tüccarla konuşurken, adam ilgini çekebileceğini düşündüğüm bir şeyden bahsetti."</p>
	<p class="block_13"> </p>
	<p class="block_14">"Neymiş o?"</p>
	<p class="block_13"> </p>
	<p class="block_14">"Eğer bunu kâra dönüştürebilirsen, benim payım ne olacak?"</p>
	<p class="block_13"> </p>
	<p class="block_14">Roo Duncan'a göz attı. "Bu söyleyeceğin şeye bağlı John. Bilgi bazen bir insan için çok yararlıyken, diğeri için değersizdir."</p>
	<p class="block_13"> </p>
	<p class="block_14">"Krondor'daki şu ticari ortaklıkları biliyorum ve sen de onlarla bağlantısı olan birisin." Roo güldü. "Henüz değil, ama Barret'te işlerin nasıl yürütüldüğünü iyi bilirim. Eğer Barret'in yerinde altına çevirebileceğim bir şeyler biliyorsan, kazandığım altının yüzde ikisini sana veririm." John düşündü. "Daha fazlasını isterim. Bana borcun olan iki bin altını al ve seninkilerle birlikte yatırım yap." Öne doğru eğildi. "Beni ortağın yap."</p>
	<p class="block_13"> </p>
	<p class="block_14">Roo, "Bu iş için anlaştık."</p>
	<p class="block_13"> </p>
	<p class="block_14">"İşte bildiklerim," diye anlatmaya başladı John. "Konuştuğum Quegli kaptana, Margrave Limanı'na kargo götüren bir arkadaşı söylemiş. Şehirde, şehrin dışındaki buğday tarlalarını bir çeşit böceğin istila ettiği dedikoduları dolaşıyormuş." Sanki birilerinin bir şekilde onu kendi evinde duyacağından korkuyormuş gibi sesini alçalttı. "Çekirgeler."</p>
	<p class="block_13"> </p>
	<p class="block_14">Roo şaşkın görünüyordu. "Yani? Her yerde çekirge var." John, "Bunlar gibisi yok," dedi. "Eğer bir çiftçi çekirgelerden bahsediyorsa, çok daha kötüsünden bahsediyor demektir: çekirge istilası."</p>
	<p class="block_13"> </p>
	<p class="block_14">Roo sersemlemiş şekilde arkasına yaslandı. "Eğer bu doğruysa... " Düşündü. "Eğer bu haber henüz Krondor'a ulaşmamışsa..." Ayağa fırladı. "Duncan, hemen gidiyoruz. John, sana borcum olan altınla yatırım yapacağım. Çünkü bu dedikodu asılsız çıkarsa, sana olan borcumu ödeyemeyecek kadar parasız kalırım. Ama eğer doğruysa... ikimiz de zengin oluruz."</p>
	<p class="block_13"> </p>
	<p class="block_14">Duncan şaşkın bir halde ayağa kalkarken, Annie kafasını mutfak kapısından uzattı. "Yemek hazır."</p>
	<p class="block_13"> </p>
	<p class="block_14">"Yemek yemeyecek miyiz?" diye sordu Duncan. Roo, John'un karısına selam verdi. "Üzgünüm Annie. Uçmalıyız." Roo şikâyet eden Duncan'ı hafifçe ittirerek kapıdan çıkarttı. "Sizi dinlemiyordum. Neler oluyor?"</p>
	<p class="block_13"> </p>
	<p class="block_14">"Yolda anlatırım. Yemeği araba kullanırken yiyeceğiz." Yorgun atları arabaya koşmak ve eve doğru hızlı bir yolculuğa başlamak zorunda oldukları için aceleyle hana giderlerken Duncan abartılı bir ses çıkardı. "İleride bir şey yar," dedi.</p>
	<p class="block_13"> </p>
	<p class="block_14">Takımı sürme işini kuzeni devraldığından beri biraz kestirmekte olan Roo anında uyandı. Atları sınırlarına kadar zorlamaları dışında olaysız bir yolculuk olmuştu. Şartlı ve Krondor arasında durum genellikle böyleydi, ama hâlâ iyi devriye gezilen Prenslik sınırları içinde de olsalar, haydutlar ve ara sıra da olsa goblin akınları duyulmadık şeyler değildi.</p>
	<p class="block_13"> </p>
	<p class="block_14">Yolu tırmanırlarken başka bir araba göründü. Araba yolun kenarına çekilmişti ve arabacı el sallıyordu. Roo durunca arabacı, "Bana yardım edebilir misiniz?" dedi. "Sorun nedir?" diye sordu Roo.</p>
	<p class="block_13"> </p>
	<p class="block_14">"Tekerlek göbeklerinden biri kırıldı." Gergin bir şekilde arka tekeri gösterdi. "Ve eğer bu kargo gecikirse patronum küplere biner."</p>
	<p class="block_13"> </p>
	<p class="block_14">Roo arabaya bir kez daha baktı. "Patronun kim?"</p>
	<p class="block_13"> </p>
	<p class="block_14">"Jacoby ve Oğulları için çalışıyorum," diye yanıtladı arabacı.</p>
	<p class="block_13"> </p>
	<p class="block_14">Roo güldü. "Patronunu tanıyorum. Evet, gecikirsen kudurur. Ne taşıyorsun?"</p>
	<p class="block_13"> </p>
	<p class="block_14">Arabacı bu sorudan rahatsız olmuş gibi görünüyordu. "Yalnızca... Sarth'tan birtakım mallar."</p>
	<p class="block_13"> </p>
	<p class="block_14">Roo göz ucuyla Duncan'a bakınca, Duncan başını sallayıp aşağı atladı. "Dostum," dedi Duncan, "sana yardım edebiliriz." Yavaşça kılıcını çekip arabayı gösterdi. "İlk önce kargonu boşaltıp, gördüğün gibi şu anda boş olan bizim arabaya koyacağız. Sonra da bizim çok yorgun atlarımızla senin dinlenmiş ve dinç atlarını değiştireceğiz."</p>
	<p class="block_13"> </p>
	<p class="block_14">Arabacı sanki kaçacakmış gibi görünüyordu, ama Roo atların önünden dolaşarak öteki tarafa geçmişti ve arabacıyla özgürlüğü arasında duruyordu. Korkan adam, "Lütfen bana bir şey yapmayın," dedi.</p>
	<p class="block_13"> </p>
	<p class="block_14">Duncan gülümsedi. "Dostum, yapmak istediğimiz son şey bu. Şimdi, arkadaşım konşimentonu gözden geçirirken neden arabayı boşaltmaya başlamıyorsun."</p>
	<p class="block_13"> </p>
	<p class="block_14">Arabanın arkasına geçerken adamın gözleri büyüdü. Son bağı da çözerken, "Belgeler... ulakla... daha sonra gelecek," dedi.</p>
	<p class="block_13"> </p>
	<p class="block_14">Roo güldü. "Tim Jacoby'nin rüşvet verdiği kapı muhafızının da bu saçmalığa inanacağından kuşkum yok."</p>
	<p class="block_13"> </p>
	<p class="block_14">Arabacı başını sallayıp iç geçirdi. "İşi bildiğiniz belli." Arabadan büyük bir kutu alıp Roo'nun arabasına taşıdı. Duncan arka kapağı indirdi ve adam kutuyu arabaya koyup dibe kadar ittirdi. "Beni öldürteceğinizin farkında mısınız?"</p>
	<p class="block_13"> </p>
	<p class="block_14">"Pek sanmıyorum," dedi Roo. "Kırık bir tekerleğin var ve Krondor'a gittiğinde malları korumak için ne kadar da cesurca savaştığını anlatacağın harika bir hikâyen olacak."</p>
	<p class="block_13"> </p>
	<p class="block_14">Lafa Duncan girdi: "Cesaretin kuşku götürmez ve altı -hayır, patronunun kargosu için yedi- hayduda karşı hayatını riske attın. Vay be, bu hikâyeyi tekrar duymak için Krondor'daki herhangi bir handa sana içki ısmarlardım." "Kargo nedir?" diye sordu Roo.</p>
	<p class="block_13"> </p>
	<p class="block_14">"Size söylememem için bir neden yok," dedi arabacı, Roo'nun arabasına ikinci kutuyu taşırken. "Lüks Queg malları. Patronum, oraya kayıtdışı bir şekilde uğrayacak Quegli bir kaptanla buluşmam için beni Sarth'a gönderdi. Sarth'taki gümrük memuru öldüğü için Kraliyet Gümrüğü Ofisi kapalı."</p>
	<p class="block_13"> </p>
	<p class="block_14">"Ne zaman ölmüş?" diye sordu Roo, aniden ilgilenerek.</p>
	<p class="block_13"> </p>
	<p class="block_14">"Bir yıldan biraz fazla olmuş." Arabacı acı acı güldü. " Bir sebepten dolayı, yeni Prens ya da başka birileri, o zamandan beri oraya yeni bir memur göndermemiş. Oradan mal alıp şehre getirmek çok kolaylaştı. Dediğin gibi, eğer doğru şehir kapısını ve hangi muhafız çavuşuyla konuşacağını biliyorsan, şehre istediğin kargoyla girmek kolay iş."</p>
	<p class="block_13"> </p>
	<p class="block_14">Roo, "Bana zamandan ve kapıdan bahsetmek ister misin?"</p>
	<p class="block_13"> </p>
	<p class="block_14">Arabacı, "Benim çıkarım ne olacak?" diye sorunca Roo aniden gülmeye başladı. "Jacobylere olan bağlılığın eşsiz."</p>
	<p class="block_13"> </p>
	<p class="block_14">Arabacı omuzlarını silkti, ardından son kutuyu almak için arabaya atladı. "Tim'i tanıyor musun?" Roo başını salladı. "Yeterince iyi."</p>
	<p class="block_13"> </p>
	<p class="block_14">"O halde domuz herifin teki olduğunu da biliyorsundur. Babası Frederick şirketin başındayken, nasıl desem, sert, eski toprak bir adamdı, ama çoğunlukla adildi. Eğer bir işi iyi yapmışsan, küçük bir ikramiye verirdi. Randolph da oldukça iyi birisidir.</p>
	<p class="block_13"> </p>
	<p class="block_14">"Ama Tim," dedi arabacı, kutuyu Roo'nun arabasına taşırken, "tam bir pislik. Eğer mükemmel bir iş yaparsan, ödemeni alırsın, ama en ufak bir hata yaparsan, sırtının sıvazlanması yerine kaburgalarının arasına bir bıçak da yiyebilirsin. Yanında da her zaman o iki hödük olur. Hergelenin tekidir."</p>
	<p class="block_13"> </p>
	<p class="block_14">Roo Duncan'a göz attı. "En azından öyle olduğunu düşünüyor. Adın ne?"</p>
	<p class="block_13"> </p>
	<p class="block_14">"Jeffrey," diye karşılık verdi arabacı.</p>
	<p class="block_13"> </p>
	<p class="block_14">"Pekâlâ Jeffrey," dedi Roo, "çok yardımcı oldun." Elini kesesine atıp bir altın çıkardı. "Kapı ve zaman?"</p>
	<p class="block_13"> </p>
	<p class="block_14">"Şehre gelmeden hemen önce, sahil yoluna sapın ve şehrin kuzeyindeki balıkçı limanına açılan küçük kapıya gidin. Kapı o. Gündüz vardiyası sırasında. Diggs adında bir çavuş var. Jacoby'nin altınını o alıyor."</p>
	<p class="block_13"> </p>
	<p class="block_14">"Seni tanıyor mu?"</p>
	<p class="block_13"> </p>
	<p class="block_14">Arabacı başını salladı. "Ama Jacoby izlerini örtmek için farklı farklı arabacılar kullanıyor. Kaçakçılık yaparken yakalanabileceğini düşünüyorsa, bazen denizcileri ya da çiftçileri kullanıyor." Roo, arabasını Barret'in ön kapısına sıkıştırmış olan sarhoş denizciyi hatırlayarak başını salladı. "Bu yüzden kapı muhafızını gördüğünde, Diggs'i sor. Ona Sarth'tan ağ getirdiğini söyle." "Sarth'tan ağ mı?"</p>
	<p class="block_13"> </p>
	<p class="block_14">"Başka bir şey dersen bir dilencinin üstüne üşüşen pireler gibi üstüne çullanacaktır, ama eğer 'Sarth'tan ağ' dersen, geçmen için el sallayacaktır. Jacoby'den bahsetmeyin ve başka bir şey söylemeyin. Sadece 'Sarth'tan ağ' deyin ve geçin."</p>
	<p class="block_13"> </p>
	<p class="block_14">Roo bir altın daha çıkardı ve birdenbire, soyulduğu için sıkıntılı görünmekten çok uzak gibi görünen arabacıya fırlattı. Jeffrey, "Tim Jacoby beni öldürmesin diye üstümde biraz iz bıraksanız iyi olur," dedi.</p>
	<p class="block_13"> </p>
	<p class="block_14">Roo başını sallayınca Duncan elinin tersiyle sertçe adamın suratına vurdu. Jeffrey kendi etrafında dönüp yere düştü ve Roo adamın yanağında kırmızı bir iz oluştuğunu gördü. Jeffrey kafasını iki yana sallayıp ayağa kalktı. "Gözlerimden birini kaparsanız daha iyi olur," dedi tuniğini yırtarken. Duncan Roo'ya göz atınca Roo tekrar başını salladı ve Duncan bu kez yumruğunu sıktı, geriye çekti ve adamın sol gözüne indirdi. Adam geriye doğru sendeleyip kötü bir şekilde düştü ve kafasını Jacoby'nin arabasının yanına çarptı. Külçe gibi yere oturunca Roo bir an için bilincini yitirmiş olabileceğini düşündü, ama adam yana yatıp yerde yuvarlanmaya başladı. Ardından dizleri titreyerek ayağa kalktı. "Bir kere daha," dedi boğuk bir sesle.</p>
	<p class="block_13"> </p>
	<p class="block_14">Roo elini kaldırınca Duncan elini indirdi. "Jacoby seni işten attığında beni görmeye gel." Arabacı sağlam gözünü kısarak, "Adın ne?" diye sordu.</p>
	<p class="block_13"> </p>
	<p class="block_14">"Rupert Avery."</p>
	<p class="block_13"> </p>
	<p class="block_14">Adam boğuk bir kahkaha koyuverdi. "Ah, bu çok iyi. Yalnızca adından bahsedilmesi bile Tim'in altına etmesine sebep oluyor. Hiç kimse ona ne yaptığını bilmiyor, ama sana karşı oldukça büyük bir nefreti var Bay Avery."</p>
	<p class="block_13"> </p>
	<p class="block_14">Roo, "Hislerimiz karşılıklı," dedi. "Ortağımı öldürdü."</p>
	<p class="block_13"> </p>
	<p class="block_14">Jeffrey, "Dedikoduları duymuştum, ama hepsi bu," dedi. "Şimdi, eğer şu işi bitirirsek, iyileştikten sonra gelirim ve o zaman sizinle iş konuşabiliriz."</p>
	<p class="block_13"> </p>
	<p class="block_14">Roo başını sallayınca Duncan Jeffrey'nin ayaklarını yerden kesecek kadar sert bir yumruk indirdi.</p>
	<p class="block_13"> </p>
	<p class="block_14">Adam yere düşerken havada kendinden geçti ve bu kez kalkamadı. Duncan eğilip adama baktı. "Nasıl dayak yiyeceğini bildiği kesin. Yaşayacak."</p>
	<p class="block_13"> </p>
	<p class="block_14">"Oldukça dayanıklı biri," dedi Roo. "Onu kiralayamasam bile, Jacobylerin işlerini nasıl yürüttükleri hakkında bildiği her şeyi öğrenmek istiyorum."</p>
	<p class="block_13"> </p>
	<p class="block_14">Duncan, "Eh, devriyelerden biri gelmeden gitsek iyi olur," dedi. "Bütün bunları açıklamak zor olabilir."</p>
	<p class="block_13"> </p>
	<p class="block_14">Roo başını salladı. Arabaya bindiler ve Krondor'a doğru yola koyuldular.</p>
	<p class="block_13"> </p>
	<p class="block_14">Krondor'a dönüş olaysız geçmişti. Tek gergin an, belirtilen kapıya vardıklarında askerin kargolarını sorduğu an oldu. Roo Çavuş Diggs'i sordu ve ona kargoyu söyledikten sonra çavuş bir an duraksayıp el salladı.</p>
	<p class="block_13"> </p>
	<p class="block_14">Roo izlenmeleri olasılığına karşı şehrin içinde dolambaçlı bir yol izlemiş ve sonunda dükkânına ulaşmıştı. Luis, şehrin dışında bir kervanı karşılayıp saraya mal taşıyacak olan dört arabayla ilgileniyordu. Roo çabucak Jacoby'nin arabasından aldığı malları boşalttı ve gözden geçirmek için kutuları açtı.</p>
	<p class="block_13"> </p>
	<p class="block_14">Tahmin ettiği gibi, bunlar yüksek vergili mallardı. Birkaç tane küçük kutuda uyuşturucu gibi görünen bir şeyler vardı.</p>
	<p class="block_13"> </p>
	<p class="block_14">Duncan, "Uzman değilim, ama bunlar galiba Düş ve Zevk," dedi. "Kullanıcısı değilim, ama gittiğim yerlerin bazılarında kokusunu duydum."</p>
	<p class="block_13"> </p>
	<p class="block_14">Düş sanrıya, Zevk de aşırı zindelik hissine sebep oluyordu. İkisi de tehlikeli, yasadışı ve son derece kârlıydı. "Bunun gibi kutuların değeri nedir sence?" diye sordu Roo.</p>
	<p class="block_13"> </p>
	<p class="block_14">Duncan, "Dediğim gibi, uzman değilim, ama bence Jacoby bu malı kaybettiği için arkadaşımız Jeffrey'i öldürüp limana atabilir," dedi. "On bin altın olabilir. Bilmiyorum. Bunun kime satılabileceğini bile bilmiyorum."</p>
	<p class="block_13"> </p>
	<p class="block_14">Roo hesap yaptı. "Öğren. İşe Kırık Kalkan Hanı'ndaki şu kızla, Katherine ile başla. O kız eski bir Şakacı ve şehirde alıcı olabilecek ağzı sıkı bir eczacı varsa biliyordur." Diğer kutularda, muhtemelen çalıntı olan bir miktar mücevher vardı.</p>
	<p class="block_13"> </p>
	<p class="block_14">Duncan ayrıldıktan sonra Roo çalışma masasında oturan Jason'a seslendi. "Elimizde hemen kullanabileceğimiz ne kadar altın var?"</p>
	<p class="block_13"> </p>
	<p class="block_14">Jason, "Tam bir rakam mı istiyorsun yoksa aşağı yukarı mı?" diye sordu.</p>
	<p class="block_13"> </p>
	<p class="block_14">"Şimdilik aşağı yukarı."</p>
	<p class="block_13"> </p>
	<p class="block_14">"On üç bin, on dört bin altın, artı bu malların satışından gelen tutar."</p>
	<p class="block_13"> </p>
	<p class="block_14">Roo düşünürken çenesini ovuşturdu. Sağduyusu, bir gece yatak odasında kızgın bir Quegli lordun kiraladığı bir suikastçıyı bulma riskine girmemek için, mücevheri Queg'den olabildiğince uzakta satmasını söylüyordu.</p>
	<p class="block_13"> </p>
	<p class="block_14">Luis kervansaraya gidecek arabaları yolladıktan sonra odaya girdi ve Roo, "Erik gitti mi?" diye sordu.</p>
	<p class="block_13"> </p>
	<p class="block_14">"Dün gece handa gördüm. Neden sordun?" Roo, "Döndüğümde anlatırım," dedi. Duncan'ın arkasından aceleyle ofisten çıktı.</p>
	<p class="block_13"> </p>
	<p class="block_14">Roo salona göz gezdirdi ve Erik'in ortalarda olmadığını gördü. Duncan ile birlikte Katherine'in çalıştığı yere gittiler ve Roo, "Erik gitti mi?" diye sordu.</p>
	<p class="block_13"> </p>
	<p class="block_14">Kız omuzlarını silkti. "Dün gece buradaydı. Neden sordun?"</p>
	<p class="block_13"> </p>
	<p class="block_14">"Onunla konuşmam gerekiyor." Duncan'a dönüp, "Kızın bize yardım edip edemeyeceğine bak, ben saraya gidiyorum," dedi. "İşim bitince buraya gelirim."</p>
	<p class="block_13"> </p>
	<p class="block_14">"Tamam," dedi Duncan, elini bara vurup kıza göz kırparak. "Gırtlağım ağzına kadar yol tozuyla dolu ve haftalardır güzel bir yüz görmedim."</p>
	<p class="block_13"> </p>
	<p class="block_14">Katherine ona sinirli bir bakış fırlattı ama, "Ne içersin?" diye sordu.</p>
	<p class="block_13"> </p>
	<p class="block_14">"Bira güzelim," dedi Duncan, Roo aceleyle handan çıkarken.</p>
	<p class="block_13"> </p>
	<p class="block_14">Kapı muhafızını Erik'e haber göndermeye ikna etmek birkaç dakika sürmüştü. Roo her zaman sabah saatlerinde ve arabayla gelirdi oysa şimdi saat epey ilerlemişti ve yayandı, bu yüzden muhafız Roo'yu tanımamıştı.</p>
	<p class="block_13"> </p>
	<p class="block_14">Erik on dakika sonra geldi ve "Ne oldu?" diye sordu.</p>
	<p class="block_13"> </p>
	<p class="block_14">"Seninle bir dakika konuşmam gerekiyor."</p>
	<p class="block_13"> </p>
	<p class="block_14">Erik eliyle içeri girmesini işaret etti ve diğer askerlerin duyamayacağı bir yere gittiler. "Ne kadar altının var?" diye sordu Roo.</p>
	<p class="block_13"> </p>
	<p class="block_14">Erik gözlerini kırpıştırdı. "Altın mı? Niçin?"</p>
	<p class="block_13"> </p>
	<p class="block_14">"Borç paraya ihtiyacım var." Erik güldü. "Ne için?"</p>
	<p class="block_13"> </p>
	<p class="block_14">"Elimde bir bilgi var," dedi Roo. "Fazla zamanım yok. Yirmi bin altına ihtiyacım var. Yaklaşık on dört binim var ve üç dört bin daha çıkarabilirim. Sadece bu yatırıma katılmak isteyip istemediğini sormaya geldim." Erik düşündü. "Eh, gideceğim yerde çok fazla altına ihtiyacım olacağını sanmıyorum." Roo, Erik ile çoktan vedalaşmış olduklarını fark edince gözlerini kırpıştırdı. "Ne zaman gidiyorsun?"</p>
	<p class="block_13"> </p>
	<p class="block_14">Erik, "Yarından sonraki gün, ama bunu hiç kimseye söyleme," dedi.</p>
	<p class="block_13"> </p>
	<p class="block_14">Roo, "Özür dilerim Erik," dedi. "Düşünemedim. Aklında bir sürü şey ve yapacak bir sürü işin var."</p>
	<p class="block_13"> </p>
	<p class="block_14">"Aslında her şey oldukça kontrol altında." Bir an dikkatle Roo'ya baktı. "Önemli bir şey mi?" "Çok," dedi Roo. "Daha eve bile gitmedim."</p>
	<p class="block_13"> </p>
	<p class="block_14">"Pekâlâ, benimle gel."</p>
	<p class="block_13"> </p>
	<p class="block_14">Roo'yu Şansölye'nin saraydaki ofisine götürdü. Dük James'in sekreteri, "Buyurun?" dedi. "Bir süredir maaşımı almadığım aklıma geldi. Ne kadar param olduğunu söyleyebilir misiniz?" Sekreter, "Bir dakika efendim," dedi. Deri ipleri olan büyükçe bir defter açıp göz attı.</p>
	<p class="block_13"> </p>
	<p class="block_14">İç kapı açıldı ve Lord James özel ofisinden çıktı. "Von Darkmoor," dedi başıyla selam vererek, ardından Roo'yu gördü. "Avery? Hangi rüzgâr attı seni? Tekrar asker olmayı mı düşünüyorsun?" Roo, soruyu komik bulmamasına rağmen gülümsedi. Sonuçta adam Krondor Dükü'ydü. "Lordum," dedi selam vererek. "Hayır, bir yatırım yapmak için arkadaşımdan borç istemeye geldim." James durdu ve gözleri kısıldı. "Yatırımcılar mı arıyorsun?" "Evet," diye yanıtladı Roo.</p>
	<p class="block_13"> </p>
	<p class="block_14">Yaşlı Dük bir süre Roo'nun yüzünü inceledi, ardından onu takip etmesini işaret etti. "İçeri gelin, ikiniz de."</p>
	<p class="block_13"> </p>
	<p class="block_14">İçeri girdiklerinde James Erik'e kapıyı kapamasını işaret etti ve yalnız kaldıklarında oturdu. Roo'ya bakarak, "Yine ne numaralar çeviriyorsun?"</p>
	<p class="block_13"> </p>
	<p class="block_14">Roo gözlerini kırpıştırdı. "Numara falan çevirdiğim yok lordum. Bana büyük kâr sağlayabilecek bir bilgi aldım."</p>
	<p class="block_13"> </p>
	<p class="block_14">James arkasına yaslandı. "Bu bilgiyi benimle paylaşmak ister misin?"</p>
	<p class="block_13"> </p>
	<p class="block_14">"Kusura bakmayın ama, hayır lordum."</p>
	<p class="block_13"> </p>
	<p class="block_14">Dük James güldü. "Oldukça açık sözlüsün. İzin ver de başka bir şekilde söyleyeyim: anlat!" Roo önce James'e, ardından da Erik'e baktı ve sonunda, "Pekâlâ, ama sadece yatırımımı engellemeyeceğinize söz verirseniz söylerim lordum," dedi.</p>
	<p class="block_13"> </p>
	<p class="block_14">Erik, Roo'nun Dük'e saygısızlık etmesinden dolayı mahcup olmasına karşın, Dük oldukça keyifli görünüyordu. "Söz vermiyorum genç Rupert, ama düşündüğün miktarlarda paranın pek ilgimi çekmediğini söylediğimde bana güven. İlgi alanlarım daha çok ülkenin güvenliği ve iyiliği için yapılacak şeylerdir."</p>
	<p class="block_13"> </p>
	<p class="block_14">"Pekâlâ," dedi Roo, "edindiğim bilgi Özgür Şehirler'deki buğdayla ilgili."</p>
	<p class="block_13"> </p>
	<p class="block_14">"Ne olmuş onlara?" diye sordu James, ilgi bir şekilde. "Çekirge istilası."</p>
	<p class="block_13"> </p>
	<p class="block_14">James doğruldu, gözlerini kırpıştırdı ve ardından kahkahalarla gülmeye başladı. "Peki sen bunu nereden öğrendin?"</p>
	<p class="block_13"> </p>
	<p class="block_14">Roo, Quegli tüccarın Sarth'a getirdiği şey hakkındaki haber zincirini ayrıntıya girmeden anlattı ve bitirdiğinde James, "Ne yapmayı düşünüyorsun, Batı'daki bütün buğdayı alıp, ardından Özgür Şehirler'in ticari temsilcilerini rehin tutmayı mı?"</p>
	<p class="block_13"> </p>
	<p class="block_14">Roo kıpkırmızı oldu. "Pek sayılmaz. Yapabildiğim kadar çok tahıl gemisi sigorta ettirmek istiyorum. Bir sendika kurmak istiyorum. Bu zaman alır, bu yüzden Barret'in yerinde bana kefil olabilecek birilerini bulmam gerekiyor çünkü zaman hızla geçip gidiyor." "Bu iyi bir plan," dedi James. Küçük bir zil alıp çaldı. Bir kalp atımı süresi içinde kapı açıldı ve Dük'ün sekreteri, "Lordum?" dedi. "Krallık'ın genç von Darkmoor'a kaç altın borcu var?" "Yaklaşık bin altın lordum."</p>
	<p class="block_13"> </p>
	<p class="block_14">James çenesini ovuşturdu. "Bin altını öde ve," gözlerini kıstı, "gelecek yıl ödeyeceğimiz miktardan iki bin altın da avans ver." Adam sebebini merak ettiyse bile hiçbir şey söylemedi, sadece başıyla hafifçe selam verip kapıyı kapadı. Kapı tamamen kapanmadan Dük James, "Ve torunum Dash'ı çağır."</p>
	<p class="block_13"> </p>
	<p class="block_14">"Emredersiniz lordum," diye geldi yanıt kapı kapanırken. Dük ayağa kalktı ve "İki torunum da Rillanon'dan bana hizmet etmek için geldi," dedi. "Oğlumun bize katılmadan önce ayarlaması gereken birkaç işi var o yüzden ebeveynleri hâlâ başkentte." Masanın etrafından dolaşıp, "Büyük olan James'in, büyük amcası William gibi orduya karşı büyük bir ilgisi var," dedi. James gülümsedi. "Ama Dashel... aaa, olağandışı... yeteneklerini kullanacağı düzgün bir iş arıyorum diyelim."</p>
	<p class="block_13"> </p>
	<p class="block_14">Elini Roo'nun omzuna koydu. "Sence bu 'çok yakında patlayacak' girişimde zeki bir delikanlıya ihtiyacın olabilir mi Bay Avery?"</p>
	<p class="block_13"> </p>
	<p class="block_14">Roo bir soylunun torununu, arkasında bir çıban istediği kadar işe almak istiyordu, ama konuşmanın nereye varacağını hissederek, "Lordum, şirketime parlak ve yetenekli bir delikanlı almaktan çok mutlu olurum... tabii anlayışla karşılayacağınız gibi, çırak olarak," dedi. "Yüksek statüsünden dolayı adam kayıramam."</p>
	<p class="block_13"> </p>
	<p class="block_14">James bu son söylenene güldü. "Rupert, eğer benim geçmişime dair herhangi bir fikrin olsaydı... boş ver. Sanırım bu çocuğun çabuk öğrendiğini fark edeceksin. Burada biraz ayakaltında dolaşıyor."</p>
	<p class="block_13"> </p>
	<p class="block_14">Kapı vurulunca James, "Gir," dedi.</p>
	<p class="block_13"> </p>
	<p class="block_14">Kapı açıldı ve içeri genç bir adam girdi. Roo bir Dük'e, bir de torununa baktı. Benzerlik şaşırtıcıydı. Aynı boydaydılar. Belki çocuk bir parmak daha uzun olabilirdi. Yaş farkı olmasa, büyükbaba ve torun değil de, kardeş oldukları sanılabilirdi. Ama Dük sakallı ve saçları neredeyse beyazdı, delikanlıysa tıraşlı ve saçları kıvırcık kahverengi lüleler şeklindeydi.</p>
	<p class="block_13"> </p>
	<p class="block_14">"Şansını ticarette denemeye ne dersin?" diye sordu Dük.</p>
	<p class="block_13"> </p>
	<p class="block_14">"Ağzındaki bakla nedir büyükbaba?" diye karşılık verdi delikanlı.</p>
	<p class="block_13"> </p>
	<p class="block_14">"Seni kumar salonlarından ve meyhanelerden uzak tutacak bir şeyler Dash. Yeni işverenin Bay Avery ile tanış."</p>
	<p class="block_13"> </p>
	<p class="block_14">Roo başını salladı. Genç adam artık Avery ve Oğlu'nun bir çalışanı olduğu haberinden buruk bir şekilde memnun görünmesine karşın, sadece başını salladı. Tek söylediği "Bayım" oldu. "Şimdi, Bay Avery ile git ve Barret'e gittiğinizde Jerome Masterson'ı görmek istediğini söyle. Kendini tanıt ve Bay Avery'nin küçük sendikasını kurması için her türlü kolaylığı sağlarsa, bunu büyük bir kişisel iyilik olarak sayacağımı söyle."</p>
	<p class="block_13"> </p>
	<p class="block_14">Roo'ya dönüp, "İyi şanslar," dedi. "Umarım çabucak batmazsın." Erik'e, "Umarım sen dönene kadar Rupert'in senin için bir kenara koyacağı bu engin servetin tadını çıkarabilecek zaman bulursun," dedi.</p>
	<p class="block_13"> </p>
	<p class="block_14">Erik başını salladı. "Buna evet derim efendim."</p>
	<p class="block_13"> </p>
	<p class="block_14">Dük Dash'a dönüp, "Ara sıra bizi ziyarete gel seni serseri," dedi.</p>
	<p class="block_13"> </p>
	<p class="block_14">Delikanlı, "Bu, beni bir kez daha saraydan kovduğun anlamına mı geliyor?" diye sordu. James güldü. "Onun gibi bir şey. Seni kovana kadar Bay Avery'nin çırağısın, bu yüzden o seni nereye yerleştirirse orada yaşayacaksın."</p>
	<p class="block_13"> </p>
	<p class="block_14">Roo, Luis, Duncan ve Jason'ın paylaştığı zaten dar olan odayı düşündü, ama bir şey demedi. Üç adam Dük'ün ofisinden çıktı ve Roo güçlükle nefes aldığını fark etti; önündeki fırsat olasılığından dolayı çok heyecanlıydı.</p>
	<p class="block_13"> </p>
	<p class="block_14">Yanında Krallık'taki en güçlü soylunun torunu olan yeni çırağı ile şehir kapısına doğru giderken, Erik'in hoşçakal dediğini zar zor duydu.</p>
	<p class="block_13"> </p>
	<p class="block_7"><img alt="Line" src="images/image.png" class="calibre3"/></p>
	<p class="block_13"> </p>
	<p class="block_3" id="calibre_pb_14"> </p>
</body></html>
