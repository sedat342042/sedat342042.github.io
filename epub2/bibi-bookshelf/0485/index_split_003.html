<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>02 - Tüccar Prensin Yükselişi - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_12">-1-</p>
	<p class="block_12">DÖNÜŞ</p>
	<p class="block_13"> </p>
	<p class="block_14">Limana bir gemi süzüldü.</p>
	<p class="block_13"> </p>
	<p class="block_14">Siyah ve tehlikeli görünen gemi, avının üzerine çullanan kara bir avcı gibi hareket ediyordu. Pupa yelken giderken görkemli gözüken üç uzun direk, diğer gemilerin yol verdiği savaş gemisini büyük bir şehrin limanına taşıdı. Günbatımı Adaları'ndan gelen büyük bir korsan gemisine benzemesine rağmen, baş direğinde Kraliyet Sancağı dalgalanıyordu ve gemiyi gören herkes Kral'ın kardeşinin evine döndüğünü anlıyordu.</p>
	<p class="block_13"> </p>
	<p class="block_14">Bu geminin yukarısında, genç bir adam üst mizana yelkeninin camadanını bağlayarak hızlı hızlı işini yapıyordu. Roo son camadanı da bağlarken bir an durdu ve limanın ardında uzanan Krondor Şehri'ne baktı.</p>
	<p class="block_13"> </p>
	<p class="block_14">Prens'in şehri, güneydeki tepelerin üstünde yükselip kuzeyde görüş alanının dışına çıkarak limanın etrafına yayılmıştı. Gemi limana iyice yaklaşırken manzara daha da etkileyici bir hal aldı. Bir sonraki Yaz Ortası festivalinde on sekiz yaşına girecek olan genç adam, geçirdiği bir yıldan uzun sürede sayısız kere, bu şehri bir daha asla göremeyeceğini düşünmüştü. Ama işte buradaydı ve Adalar Krallığı'nın Kralı'nın kardeşi ve Krondor Prensi'nin amcası Amiral Nicholas'ın kumandası altındaki Özgürliman Korucusu'nun mizana direğinin tepesinde vardiyasını tamamlıyordu.</p>
	<p class="block_13"> </p>
	<p class="block_14">Batı Toprakları'nın başkenti Krondor, Adalar Krallığı'nın en önemli ikinci şehriydi ve Adalar Krallığı'nın tahtının varisi olan Krondor Prensi için bir güç merkeziydi. Roo, limanı çevreleyen tepelere yayılmış sayısız küçük binayı görebiliyordu, ama manzaraya, denize bakan bir yarın doruğuna oturtulmuş Prens'in sarayı hakimdi. Sarayın görkemi, limanın yakınındaki ambarlar, mum dükkânları, yelken ve ip imalathaneleri, halıcılar ve denizci hanları gibi kaba binalarla tam bir karşıtlık oluşturuyordu. Serseriler ve hırsızlar için Fakir Mahalle'den sonra ikinci bir barınak olan liman bölgesi, saraya yakınlığı yüzünden daha da köhne görünüyordu.</p>
	<p class="block_13"> </p>
	<p class="block_14">Yine de Roo, Krondor'u görmekten mutluydu, çünkü artık özgür bir adamdı. Düzgün bir biçimde bağlandığından emin olmak için yelkene son bir kez baktı ve neredeyse iki yıldır tehlikeli denizlerde yolculuk ederken edindiği kusursuz dengeyle, yelken altı halatında hızla ilerledi. Roo, hiç kış görmeden arka arkaya üçüncü baharı yaşayacak olmanın getirdiği garipliği düşündü. Dünyanın diğer tarafındaki kıtanın tepe taklak mevsimleri Roo ve çocukluk arkadaşı Erik'i öyle bir duruma sokmuştu ki, Roo bu durumu hem eğlenceli, hem de garip bir biçimde rahatsız edici buluyordu.</p>
	<p class="block_13"> </p>
	<p class="block_14">Mizana direği iskalaryasının tepesine ulaşmak için bir iskota halatından aşağı indi. Roo yukarıda çalışmaktan çok hoşlanmıyordu, ama mürettebattaki en küçük ve en çevik kişi olması sebebiyle, sık sık kontra babafingo direklerini ve babafingoları bağlamak ya da çözmek için yukarı çıkması gerekmişti. İskalaryadan aşağı atlayıp yumuşak bir şekilde güverteye indi.</p>
	<p class="block_13"> </p>
	<p class="block_14">Çocukluğundan beri Roo'nun tek yakın arkadaşı olan Erik von Darkmoor, seren halatını bir koçboynuzuna bağlama işini bitirdikten sonra, limandaki diğer gemilerin yanından hızla geçerlerken küpeşteye doğru seğirtti. Arkadaşından iki kafa daha uzun ve iki kat daha iri olan Erik, Roo ile birlikte herhangi iki çocuğun oluşturabileceğinden daha sıradışı bir çift oluşturuyordu. Erik, kasabaları Ravensburg'deki bütün çocuklardan daha güçlüyken, Roo en ufak tefekleri arasında yer alıyordu.</p>
	<p class="block_13"> </p>
	<p class="block_14">Erik asla yakışıklı olarak nitelendirilmemesine rağmen, diğer insanların sevimli bulduğu sıcak ve dost canlısı bir yüz ifadesine sahipti; Roo ise kendi görünüşüyle ilgili hayallere kapılmıyordu. Çiçek bozuğu bir surat, sanki sürekli tehdit arıyormuş gibi kısık ve etrafını kolaçan eden gözler ve neredeyse kalıcı ve yalnızca sinsi olarak adlandırılabilecek bir yüz ifadesiyle, haddinden fazla çirkindi. Ama gülümsediği ya da güldüğü nadir anlarda, yüzüne sevimsizlikten çok uzak bir sıcaklık yayılıyordu.</p>
	<p class="block_13"> </p>
	<p class="block_14">Çocukken Erik'i Roo'ya çeken, kurnaz nüktedanlığı ve sorunların üstüne gitmekteki cesareti olmuştu.</p>
	<p class="block_13"> </p>
	<p class="block_14">Erik ileriyi işaret edince Roo, sarayın altındaki Kraliyet Rıhtımı'na geçiş hakkı verilen Özgürliman Korucusu'nun yolundan kaçışan diğer gemilere bakıp başını salladı. Yaşlı gemicilerden biri gülünce, Roo dönüp, "Ne oldu?" diye sordu.</p>
	<p class="block_13"> </p>
	<p class="block_14">"Prens Nicky Liman Şefi'ni bir kez daha kızdıracak." Saçları güneş yüzünden neredeyse beyazlaşmış olan Erik, güneş yanığı teniyle keskin bir karşıtlık oluşturduğu için göze çarpan mavi gözlü denizciye baktı. "Ne demek istiyorsun?"</p>
	<p class="block_13"> </p>
	<p class="block_14">Denizci ileriyi işaret etti. "Liman Şefi bu tarafa geliyor." Roo adamın gösterdiği yere baktı. "Ama Amiral kılavuz almak için yavaşlamıyor!"</p>
	<p class="block_13"> </p>
	<p class="block_14">Denizci güldü. "Amiral onun öğretmeninin öğrencisi. Yaşlı Amiral Trask da aynı şeyi yapardı, ama o, rıhtımlara yedekte çekilmesine karşı çıkarak kızdırmak için en azından kılavuz kaptanı gemiye alırdı. Amiral Nicky, Kral'ın kardeşi, bu yüzden o formaliteyle canını bile sıkmıyor." Roo ve Erik yukarı bakınca, tecrübeli denizcilerin, Amiral'in emriyle son yelkenleri bağlamak için beklediğini gördü. Ardından Roo kıç güvertesine baktı ve eski Krondor Prensi ve Kral'ın Batı Donanması'nın yeni Amirali Nicholas'ın işaret verdiğini gördü. Yaşlı eller anında kalın bezi çekip bağladı. Güvertede bulunan Roo ve diğer adamlar, Prens'in sarayının altındaki Kraliyet Rıhtımları'na yaklaşırlarken geminin hızının saniyeler içinde azalmaya başladığını hissetti.</p>
	<p class="block_13"> </p>
	<p class="block_14">Korucu'nun hızının azalmaya devam etmesine rağmen, Roo'ya sanki rıhtımlara doğru hâlâ çok hızlı gidiyorlarmış gibi geldi. Yaşlı denizci, sanki aklını okumuş gibi konuştu: "Rıhtıma çok fazla su ittiriyoruz, bu yüzden de rıhtımlara yanaştığımızda o su bizi geri itecek ve koçboynuzlarını bir parça inletmesine rağmen neredeyse duracak kadar yavaşlatacak." Rıhtımda bekleyenlere halat atmaya hazırlandı. "Yardım edin!"</p>
	<p class="block_13"> </p>
	<p class="block_14">Roo ve Erik birer halat alıp emri beklemeye başladı. Nicholas, "Fırlatın!" diye bağırdığı zaman, Roo elindeki halatı rıhtımda duran bir adama fırlattı ve adam halatı ustalıkla yakalayıp çabucak demir bir koçboynuzuna bağladı. Yaşlı denizcinin dediği gibi, halat gerildiği zaman demir koçboynuzları inledi, ama pruva rıhtımdan geri döndü ve devasa gemi sanki eve dönmenin mutluluğuyla rahatlayarak iç geçirmiş gibi tek bir salınımla yerine oturdu.</p>
	<p class="block_13"> </p>
	<p class="block_14">Erik Roo'ya döndü: "Liman Şefi'nin Amiral'e ne dediğini merak ediyorum doğrusu."</p>
	<p class="block_13"> </p>
	<p class="block_14">Amiral ana güverteye gelirken Roo arkasına göz atıp bunu düşündü. Roo'nun bu adamı ilk görüşü, Erik ile birlikte, Erik'in üvey kardeşi Stefan'ı öldürmekten yargılandıkları davadaydı. Onu ikinci görüşüyse, Roo ile Erik'in de dahil olduğu sözde paralı asker birliğinden sağ kalanların Maharta şehir limanının dışında, bir balıkçı teknesinden kurtarılmaları sırasında olmuştu. Eve dönüş yolculuğunda Amiral'in emri altında çalışan Roo, "Muhtemelen, evine git ve sarhoş ol dışında hiçbir şey söylemeyecektir," diye mırıldandı.</p>
	<p class="block_13"> </p>
	<p class="block_14">Erik güldü. Nicholas'ın, astlarını tek bir kelime etmeden sadece bakışlarıyla ağlatacak kadar utandırmayı başaran, sükûnetle sağlanan bir otoriteye sahip -Erik ile Roo'nun birliği Kızıl Kartallar'ın Yüzbaşısı Calis ile ortak özelliğiydi-bir adam olduğunu biliyordu. Sayıları yüze varan asıl birlikten, elli adamdan daha azı -Calis ile birlikte kaçan altı adam ve Özgürliman Korucusu Krondor'a doğru yola çıkmadan önce Yılan Nehri Şehri'ne gelmenin bir yolunu bulmuş, birlikten kopan bazı askerler- hayattaydı.</p>
	<p class="block_13"> </p>
	<p class="block_14">Nicholas'ın diğer gemisi Trenchard'ın İntikamı, Calis'in birliğinden birileri daha gelir umuduyla bir ay daha Yılan Nehri Şehri'nde kalmıştı. Gemi demir aldığında orada olmayanlar, ölmüş sayılacaktı. İskele tahtası sürüldü ve Roo ile Erik, gemiden karaya ilk çıkan Nicholas ile Calis'i izledi. Rıhtımda Krondor Prensi Patrick, amcası Prens Erland -sırasıyla Nicholas'ın yeğeni ve ağabeyi- ve Krondor kraliyet sarayının diğer üyeleri bekliyordu. Erik, "Pek gösterişli bir karşılama sayılmaz, değil mi?" dedi. Roo yalnızca başıyla onaylayabildi. Nicholas'ın, yeğeni olan Prens'e taşıdığı bilginin buraya getirilebilmesi için çok fazla adam ölmüştü. Ve Roo'nun bildiği kadarıyla, bu bilgi en iyi olasılıkla yetersizdi. Dikkatini kraliyet ailesine çevirdi.</p>
	<p class="block_13"> </p>
	<p class="block_14">Yeğeni görevi üstlenmek için Adalar Krallığı'nın başkentinden gelene kadar Krondor Prensi olan Nicholas, ağabeyine hiç mi hiç benzemiyordu. Erland'ın saçları çoğunlukla beyazdı, ama asıl rengini gösterecek kadar kızıl kalmıştı, Aynı şekilde saçları grileşmiş olan Nicholas ise siyah saçlıydı ve keskin yüz hatlarına sahipti. Yeni Krondor Prensi Patrick, görünüş olarak iki amcasının arasında bir yerlerdeydi; ikisinden de daha koyu tenliydi, ama saçları kestane rengiydi. Biraz Erland'ın güçlü yapısına, biraz da Nicholas'ın sertliğine sahipti. "Evet," dedi Roo, "haklısın; tören namına pek bir şey yok." Erik başını salladı. "Üstelik bu işte şimdiye dek dişe dokunur bir başarı elde edilmediğini öğrenmişlerdir. Prens ve amcası muhtemelen Calis ile Nicholas'ın getirdiği haberleri duymaya can atıyordur." Roo başını sallayarak iç geçirdi.</p>
	<p class="block_13"> </p>
	<p class="block_14">"Haberler hiç de iyi değil. Uğursuz işler ve gittikçe daha da kötüleşiyor." Sırtlarına indirilen birer şaplak ikisinin de arkasını dönmesine yol açtı. İki genç adamın arkasında; ikisinin de son zamanlarda en kötüsünü beklemesine yol açan sırıtışıyla Robert de Loungville duruyordu, ama bu kez, sadece mizacının daha hoş yönünü göstermek için sırıttığını biliyorlardı. Seyrelen saçlarını çok kısa kesmeye devam ediyordu ve sakal tıraşına ihtiyacı vardı. "Nereye gençler?" Roo tuniğinin içine tıkıştırdığı altın dolu keseyi şıngırdattı. "Sanırım bir bardak sert biraya ve kötü bir kadının yumuşak dokunuşuna. Yarın için yarın endişeleneceğim." firik omuzlarını silkti. "Düşündüm de, teklifini kabul etmeye karar verdim Çavuş."</p>
	<p class="block_13"> </p>
	<p class="block_14">"Güzel," dedi Calis'in birliğinin çavuşu de Loungville. De Loungville, Erik'e orduda, Prens Nicholas'ın gizemli ve 'tam olarak insan olmayan' dostu Calis tarafından oluşturulacak özel bir birlik içinde bir yer teklif etmişti. "Yarın öğlen, Lord James'in ofisine uğra. Saray kapısına içeri girmeye iznin olduğunu söylerim."</p>
	<p class="block_13"> </p>
	<p class="block_14">Roo rıhtımdaki adamları inceledi. "Prensimizin etkileyici bir görünüşü var."</p>
	<p class="block_13"> </p>
	<p class="block_14">Erik, "Ne demek istediğini anlıyorum," dedi. "O ve babası tehlikeli yerlerde bulunmuş tiplere benziyorlar."</p>
	<p class="block_13"> </p>
	<p class="block_14">De Loungville, "Rütbeleri sakın sizi yanıltmasın gençler," dedi. "Erland ile Kralımız ve onlardan sonra da çocukları, hayatlarını kuzey sınırlarında goblinlerle ve Kara Yol Kardeşliği ile savaşarak geçirdi." Dünyanın Dişleri olarak bilinen dağların öteki tarafında yaşayan kara elf moredheller için kullanılan yaygın adı kullanmıştı. "Kral'ın, bir keresinde Kesh'te bazı tehlikeli işlere giriştiğini duydum; köle tüccarlarıyla bir anlaşmazlık mı ne olmuş. Ama ne olursa olsun oradan, sıradan insanların aklında bir kralın bırakabileceği en iyi izlenimi bırakarak çıktı.</p>
	<p class="block_13"> </p>
	<p class="block_14">"Kral Lyam tahtı devraldıktan sonra, Kral Rodric'ten beri sarayda doğup büyümüş bir kralımız yok ve bu da ben doğmadan önceydi. Bunlar zamanlarının bir kısmını askerlik yaparak geçiren sert adamlar, bu yüzden de bu ailenin yumuşaması birkaç nesil sürecektir. Bu da Yüzbaşı sayesinde olacaktır." Sesinde, güçlü duygular olduğunu hissettiren bir şey vardı; Roo çavuşa göz attı ve bunun ne olabileceğini anlamaya çalıştı, ama de Loungville'in yüzünde geniş bir sırıtış belirmişti.</p>
	<p class="block_13"> </p>
	<p class="block_14">"Ne düşünüyorsun?" diye sordu Erik, çocukluktan beri en iyi arkadaşı olan Roo'ya.</p>
	<p class="block_13"> </p>
	<p class="block_14">Roo, "Sadece bir ailenin ne kadar garip olabileceğini," dedi, Nicholas'ı dikkatle dinleyen rıhtımdaki grubu göstererek.</p>
	<p class="block_13"> </p>
	<p class="block_14">Erik, "Yüzbaşı'ya bak," dedi.</p>
	<p class="block_13"> </p>
	<p class="block_14">Roo başını salladı. Erik'in Calis'i kastettiğini biliyordu. Elf görünümlü adam, diğerleriyle arasında yeterli mesafe bırakacak kadar uzakta, ama gerektiğinde sorulara yanıt verebilecek kadar da yakında duruyordu.</p>
	<p class="block_13"> </p>
	<p class="block_14">Robert de Loungville, "Yirmi yıldır arkadaşız," dedi. "Beni Yüksekşato Lordu Daniel Troville'e hizmet ettiğim sırada buldu ve beni sınır savaşlarından çekip çıkararak bir insanın hayal edebileceği en garip yerlere götürdü.</p>
	<p class="block_13"> </p>
	<p class="block_14">Birliğindeki herhangi bir adamdan daha uzun bir süredir onunla birlikteyim, onunla soğuk azık yedim, yanında uyudum, kollarında adamların ölümünü izledim, hatta Hamsa'nın düşüşünden sonraki iki gün boyunca beni taşıdı, ama yine de bu adamı tanıdığımı söyleyemem."</p>
	<p class="block_13"> </p>
	<p class="block_14">Erik, "Yarı elf olduğu doğru mu?" diye sordu. De Loungville çenesini ovuşturdu. "Bu konuda gerçeği bildiğimi söyleyemem. Babasının aslen Crydeeli olduğunu ve orada yamaklık yaptığını iddia ediyor. Geçmişinden pek bahsetmez. Daha çok gelecek için planlar yapar ve sizin gibi kışla farelerini alıp onları asker yapar. Ama bu sıkıntıya girmeye değer. Beni bulduğu zaman benim de bir kışla faresinden pek farkım yoklu. Beni o günlerden bugünkü durumuma o getirdi." Son cümleyi, sanki sıradan bir çavuştan başka bir şey değilmiş de, bu söylediği şakaymış gibi daha da geniş bir sırıtmayla söylemişti, ama hem Erik, hem de Roo, askeri rütbesine ek olarak yüksek bir soyluluk unvanı taşıdığını duymuşlardı. "Bu yüzden çok fazla kişisel soru sormadım hiç. Tam 'görev adamı' diyeceğin tipte bir adamdır."</p>
	<p class="block_13"> </p>
	<p class="block_14">De Loungville, sanki Calis bir şekilde rıhtımdan onları duyabilirmiş gibi sesini alçalttı ve yüz ifadesi ciddi bir hal aldı. "Onda da şu sivri kulaklardan var. Böyle bir varlığın -yarı insan, yarı elf- olduğunu hiç duymadım ama tanıdığım başka hiçbir adamın yapamayacağı şeyler yapabiliyor." Bir kez daha sırıtarak, "Ama hepimizin postunu sayamayacağım kadar çok kurtardı, bu yüzden soyunun kime dayandığı kimin umurunda," dedi. "Hangi statüde doğduğunuzun hiçbir önemi yoktur. Kimse bunu değiştiremez. Önemli olan nasıl yaşadığımızdır." İki genç adamın omuzlarına da birer şaplak indirdi. "Sizi bulduğumda, yalnızca açlıktan ölmek üzere olan kargaların tenezzül edeceği değersiz köpek leşleriydiniz, ama şimdi bir de şu halinize bakın!"</p>
	<p class="block_13"> </p>
	<p class="block_14">Erik ve Roo birbirlerine bakıp güldüler. İkisinin üstünde de Maharta'nın yok edilişinden kaçarken giydikleri, haddinden fazla yamalı, temizlenemeyecek kadar lekelenmiş ve her ikisinin de görünüşünü sıradan sokak haydutlarına çeviren kıyafetler vardı.</p>
	<p class="block_13"> </p>
	<p class="block_14">Roo, "İkimizin de yeni kıyafetlere ihtiyacı var," dedi. "Erik'in çizmeleri hariç, paçavracılar gibi görünüyoruz."</p>
	<p class="block_13"> </p>
	<p class="block_14">Erik çizmelerine bakıp, "Bunların da onarıma ihtiyacı var," dedi. Erik'in 'von Darkmoor' soyadını kullanma hakkını inkâr etmemesi dışında, babası Darkmoor Baronu'nun mirasından Erik'e kalan tek şey, babalığının gönülsüzce kabulü olan bu çizmelerdi. Çizmeler binici çizmeleriydi, ama Erik topukları neredeyse tamamen aşınana kadar onlarla yürümüştü ve derisi hava şartlarından dolayı yıpranmış ve çatlamıştı.</p>
	<p class="block_13"> </p>
	<p class="block_14">Yüce Kesh İmparatorluğu'ndan gelen Isalani Sho Pi, sırtında yolculuk çantasıyla güverteye çıktı. Arkasından yine bir Isalani olan ve Sho Pi'nin, 'ustası' olduğuna karar verdiği Nakor geliyordu.</p>
	<p class="block_13"> </p>
	<p class="block_14">Nakor yaşlı göstermesine karşın dinç adımlarla yürüyordu ve Erik ile Roo'nun iyi bildiği bir çevikliğe sahipti. Nakor onlara çıplak elle dövüşmeyi öğretmişti ve Roo ile Erik bu garip küçük adamın silahsızken, tıpkı Sho Pi gibi, silahlı çoğu adamdan daha tehlikeli olduğunu biliyordu. Roo, Nakor'un hiçbir zaman gerçek hızını göstermediğini düşünüyordu ve böyle bir şeyi kendi üstünde görmek istediğinden hiç de emin değildi. Roo, Kesh'in Isalani eyaletinde kullanılan çıplak elle dövüş tekniğinde yetenekli bir öğrenciydi. Sadece Calis'in birliğindeki Sho Pi ve Nakor ondan daha iyiydi ve Roo, ikisinin de hızlı, ölümcül bir vuruşla onu kolayca alt edebileceğini biliyordu.</p>
	<p class="block_13"> </p>
	<p class="block_14">"Arkamda kuyruk gibi dolaşmanı istemiyorum evlat!" diye üsteledi çarpık bacaklı Nakor, omzunun üstünden bağırarak. "Neredeyse yirmi yıldır, yakıp kül edilmeyen ya da askerler tarafından istila edilmeyen ya da farklı bir şekilde bazı yönlerden hoş olmayan bir şehirde bulunmadım, bu yüzden de bir süre keyfime bakmak istiyorum. Ardından Efsuncu'nun Adası'na döneceğim."</p>
	<p class="block_13"> </p>
	<p class="block_14">Nakor'dan bir baş uzun ve simsiyah saçları olması dışında Sho Pi, ince yapılı küçük adamın çok daha genç bir uyarlamasına benziyordu. "Nasıl istersen Usta," dedi.</p>
	<p class="block_13"> </p>
	<p class="block_14">"Bana usta deme," dedi Nakor, yolculuk çantasını omzuna atarak. Küpeşteye doğru giderken, "Erik, Roo!" diye seslendi. "Nereye gidiyorsunuz?"</p>
	<p class="block_13"> </p>
	<p class="block_14">"Sırasıyla, içki içmeye, bir fahişe tutmaya ve yeni kıyafetler almaya," dedi Roo. "Sonrasında annemi ve arkadaşlarımı görmek için eve gideceğim," dedi Erik.</p>
	<p class="block_13"> </p>
	<p class="block_14">"Ya sen?" diye sordu Roo.</p>
	<p class="block_13"> </p>
	<p class="block_14">"Sizinle geliyorum," dedi Nakor, çantasını düzelterek, "tabii 'eve gitme' kısmına kadar. Ardından beni Efsuncu'nun Adası'na götürecek bir tekne kiralayacağım." Kendisinden daha genç olan yurttaşının bir adım arkasında görmezden gelerek borda iskelesinden aşağı baktı.</p>
	<p class="block_13"> </p>
	<p class="block_14">Erik Sho Pi'ye göz atıp, "Aşağı inip çantalarımızı almamız gerekiyor," dedi. "Ardından rıhtımda size katılırız."</p>
	<p class="block_13"> </p>
	<p class="block_14">Aşağı inerlerken Roo arkadaşından bir adım öndeydi, arkadaş oldukları denizcilerle vedalaştılar ve eşyalarını toplamayı az önce bitiren 'çaresiz adamlar' birliğinden arkadaşları Jadow Shati'ye rastladılar.</p>
	<p class="block_13"> </p>
	<p class="block_14">"Ne yapacaksın?" diye sordu Roo küçük çantasını çabucak alırken. "Biraz içki içmeyi düşünüyorum." "Bize katılsana," dedi Erik.</p>
	<p class="block_13"> </p>
	<p class="block_14">"Sanırım katılacağım, küçük domuz Bay Robert de Loungville'e, onbaşısı olma teklifini kabul ettiğimi söyler söylemez."</p>
	<p class="block_13"> </p>
	<p class="block_14">Erik gözlerini kırpıştırdı. "Onbaşısı mı? O görevi bana teklif etmişti."</p>
	<p class="block_13"> </p>
	<p class="block_14">İki adam tartışmaya başlamadan önce Roo, "Söylediklerinden anladığım kadarıyla, bir taneden fazlasına ihtiyacı olacak," dedi.</p>
	<p class="block_13"> </p>
	<p class="block_14">İki iri adam birbirlerine bakıp güldüler. Jadow'un yüzüne, siyah derisine karşın belirgin bir biçimde beyaz olan dişleriyle, Roo'yu daima gülümseten mutlu bir sırıtma yerleşti. Diğer çaresiz adamlar gibi, Jadow da bir katil ve azılı bir suçluydu, ama Calis'in birliğinin kardeşliğinde uğruna ölmek isteyeceği ve onun için ölecek adamlar bulmuştu.</p>
	<p class="block_13"> </p>
	<p class="block_14">Hayatı boyunca tamamen bencil biri olduğunu düşünen Roo, bunu itiraf etmekten nefret etmesine rağmen, bu birlikten hayatta kalanları Erik'i sevdiği kadar seviyordu. Hepsi de sert adamlardı, nereden bakarsan bak tehlikeliydiler, birlikte kanlı bir sınavdan geçmişlerdi ve hepsi de birbirlerine güvenebileceklerini biliyordu. Roo yaptıkları yolculukta kaybettikleri arkadaşlarını düşündü. Üzerinden garip bir dindarlık akan iri yarı, komik haydut Biggo; bir aktör gibi hikâye anlatabilen ve duvarda canlanan gölge oyunları yapan, can yakan bir öfkeye sahip insan azmanı Jerome Handy; hayata dair hiçbir şey anlamadan saçma sapan bir kazayla ölen, can yakan öfkesi dışımla kibar bir genç adam olan Billy Goodwin ve hem saray entrikalarını, hem de karanlık sokak kavgalarını bilen, hançeri kadar keskin bir zekâya sahip Rodezyalı katil Luis de Savona; garip sadakatleri olan öfkeli bir adam. Roo çıkınını bağladı ve döndüğünde Erik ile Jadow'un kendisine bakmakla olduğunu gördü. "Ne oldu?"</p>
	<p class="block_13"> </p>
	<p class="block_14">"Bir an daldın gittin," dedi Erik. "Biggo ile diğerlerini düşünüyordum..." Erik başını salladı.</p>
	<p class="block_13"> </p>
	<p class="block_14">"Anlıyorum."</p>
	<p class="block_13"> </p>
	<p class="block_14">"Belki bazıları Trenchard'ın İntikamı ile birlikte gelir," dedi dalgınca.</p>
	<p class="block_13"> </p>
	<p class="block_14">Roo, "Bu iyi olurdu," dedi ve çıkınını omzuna atarak, "ama Billy ve Biggo gelemez," diye ekledi. Erik başını salladı. Billy'nin atından düşüp başını bir kayaya çarparak öldüğünü ve Roo ile birlikte Maharta'da Biggo'nun ölümünü görmüştü.</p>
	<p class="block_13"> </p>
	<p class="block_14">İkisi de de tek kelime etmeden güverteye çıkıp çabucak borda İskelesinden indiler ve Robert de Loungville'i, Nakor ve Sho Pi ile konuşurken buldular.</p>
	<p class="block_13"> </p>
	<p class="block_14">"Bana bak aşağılık bücür!" dedi Jadow teklifsiz bir şekilde, neredeyse üç yıldır hayatını kontrol eden adama.</p>
	<p class="block_13"> </p>
	<p class="block_14">De Loungville arkasına döndü. "Kiminle konuştuğunu sanıyorsun, seni Vadili pislik!" "Seninle, Bobby de Loungville, Çavuş efendim!" diye karşılık verdi Jadow, ama Erik her iki adamın da yüz ifadesindeki alaycılığı rahatça görebiliyordu. Savaş, yoldaşlarının bütün ruh hallerini anlamasına sebep olmuştu ve birbirleriyle dalga geçtiklerini biliyordu. "Hem sen kime 'pislik' diyorsun? Biz Vadi insanlarının bu dünyadaki en iyi dövüşen halk olduğunu ve çizmelerimizi temizlemek için genellikle sana benzer bir şeyler kullandığımızı bilmiyor musun?" Sanki kötü kokunun kaynağı de Loungville'miş gibi öne eğilerek gürültülü bir şekilde havayı kokladı. "Evet, tıpkı senin gibi..." De Loungville Jadow'un yanağını tutup bir annenin çocuğuna yaptığı gibi çimdikledi ve "O kadar tatlısın ki seni öpebilirim," dedi. Şaka yollu yüzüne vurarak, "Ama bugün değil," diye ekledi. Gruba dönüp, "Nereye gidiyorsunuz?" diye sordu. "İçmeye!" dedi Nakor sırıtarak.</p>
	<p class="block_13"> </p>
	<p class="block_14">De Loungville gözlerini yuvarladı. "İyi, ama kimseyi öldürmeyin." Jadow'a, "Geri gelecek misin?" diye sordu. Jadow sırıttı. "Sebebini bilmiyorum, ama geleceğim." Gülümsemesi yok olan de Loungville, "Sebebini tam olarak biliyorsun," dedi.</p>
	<p class="block_13"> </p>
	<p class="block_14">Bir anda hepsinin keyfi kaçtı. Hepsi de diğerlerinin gördüklerini görmüştü ve hepsi de denizin öteki tarafında korkunç bir düşmanın toplandığını biliyordu ve son aylarda ne kadar çok şey başarıldığının bir önemi yoktu; mücadele daha yeni başlamıştı. Zümrüt Kraliçe'nin sancağı altında toplanan ordularla karşılaşmadan önce on yıl ya da daha fazla zaman geçebilirdi, ama eninde sonunda Krallık'ta yaşayan her insan ya karşı koyup savaşacak ya da ölecekti.</p>
	<p class="block_13"> </p>
	<p class="block_14">Bir anlık bir sessizlikten sonra de Loungville elini sallayarak sokağın aşağısını gösterdi. "Uzayın. Çok fazla eğlenmeyin." Adamlar giderken arkalarından, "Erik, sen ve Jadow yarın kâğıtlarınızı almaya gelin," diye seslendi. "Ondan sonraki gün asker kaçağı sayılacaksınız! Ve asker kaçaklarını astığımızı biliyorsunuz!"</p>
	<p class="block_13"> </p>
	<p class="block_14">"Bu adam," dedi Jadow, bir han bulmak için sokakta ilerlerlerken, "sürekli tehdit ediyor. Asmaya karşı tuhaf bir sevgisi var."</p>
	<p class="block_13"> </p>
	<p class="block_14">Roo güldü ve diğerleri de ona katıldı ve önlerindeki köşede büyüyle ortaya çıkmış gibi görünen bir han belirince keyifleri biraz da olsa yerine geldi.</p>
	<p class="block_13"> </p>
	<p class="block_14">Roo uyandı. Başı zonkluyordu ve ağzı kurumuştu. Sanki birisi gözkapaklarının altına kum doldurmuş gibiydi ve nefesi, sanki bir şey ağzına girmiş de orada ölmüş gibi kokuyordu. Dönünce, Erik bir inilti koyuverdi, bu yüzden diğer tarafa döndü, ama bu sefer de Jadow inleyip onu itti.</p>
	<p class="block_13"> </p>
	<p class="block_14">Başka seçeneği olmadığını gören Roo doğruldu ve uyandığına anında pişman oldu. Midesinde her ne vardıysa, yukarı gelmesini önlemek için kendini zorladı ve sonunda gözlerini odaklamayı başardı.</p>
	<p class="block_13"> </p>
	<p class="block_14">"Ah, harika," dedi ve konuştuğuna anında pişman oldu. Sesi, başının zonklamasının artmasına sebep olmuştu.</p>
	<p class="block_13"> </p>
	<p class="block_14">Bir hücredeydiler. Ve eğer Roo yanılmıyorsa, bu hücrenin ne hücresi olduğunu çok iyi biliyordu. Burası, bir tarafı koridora bakan, yerden tavana kadar parmaklıkları ve kalın demir kilitli bir kapısı olan uzun bir hücreydi. Parmaklıkların karşısındaki duvarda neredeyse bir baş yukarıda, yüksekliği otuz santimden biraz daha az, hücrenin bir ucundan diğerine kadar uzanan uzun bir pencere vardı. Hücrenin kısmen yer seviyesinin altında olduğunu biliyordu, çünkü pencere, hücrenin içindekiler avlunun büyük bir kısmını kaplayan darağacını görebilsinler diye tuhaf bir açı sağlamak için yerden yaklaşık otuz santim yukarıdaydı.</p>
	<p class="block_13"> </p>
	<p class="block_14">Krondor Prensi'nin sarayının altındaki ölüm hücresindeydiler. Erik'i dürttü ve arkadaşı sanki işkence yapılıyormuş gibi inledi. Roo onu ısrarcı bir biçimde sallayınca sonunda uyandı. "Ne var?" dedi, dikkatini arkadaşının yüzünde toplamaya çalışarak. "Neredeyiz?"</p>
	<p class="block_13"> </p>
	<p class="block_14">"Ölüm hücresinde."</p>
	<p class="block_13"> </p>
	<p class="block_14">Erik anında ayıldı. Etrafına göz gezdirdi ve Nakor'un bir köşede kıvrılmış, horlayarak uyuduğunu gördü. Onun biraz ötesinde Sho Pi yatıyordu.</p>
	<p class="block_13"> </p>
	<p class="block_14">Sallayarak diğerlerini de uyandırıp üstlerini başlarını incelediler. İçlerinden birkaçı kurumuş kan tükürdü ve hepsinin vücudunda da tedavisi yapılmış çürüklerden, sıyrıklardan ve kesiklerden oluşan yaralar vardı. "Ne oldu?" diye sordu Roo. Sesi sanki kum yemiş gibi çıkmıştı.</p>
	<p class="block_13"> </p>
	<p class="block_14">Jadow, "Şu Quegli denizcileri hatırlıyor musun?" dedi. İçlerinde en az hırpalanmış görünen Sho Pi ile Nakor birbirlerine baktı ve Nakor, "İçlerinden biri kucağından genç bir kadını kaldırmaya çalıştı Roo," dedi.</p>
	<p class="block_13"> </p>
	<p class="block_14">Roo başını salladı ve ardından bunu yapmamış olmayı diledi. "Şimdi hatırladım."</p>
	<p class="block_13"> </p>
	<p class="block_14">Jadow, "Birisine sandalyeyle vurdum..." dedi. Nakor, "Belki de o Queglileri öldürdük," dedi.</p>
	<p class="block_13"> </p>
	<p class="block_14">Akşamdan kalma olduğu için dizleri titreyen Erik, duvara dayanarak ayakta durmaya çalışıyordu. "Yaşadığımız onca şeyden sonra tekrar darağacını boylamak için buraya geri gelmemiz, ancak tanrıların yaptığı bir eşek şakası olabilir."</p>
	<p class="block_13"> </p>
	<p class="block_14">Roo, akşamdan kalma olduğu zamanlarda sürekli hissettiği gibi belli belirsiz bir suçluluk duygusu hissediyordu. İnce yapılı bir adamdı, bu yüzden de Jadow ve Erik -kaldı ki Erik çok fazla içki içen bir insan da değildi- cüssesindeki adamlarla içki üstüne içki içmeye çalışmak aptalcaydı. "Birisini öldürüp öldürmediğimi hatırlamamı beklemeyin benden," dedi Roo.</p>
	<p class="block_13"> </p>
	<p class="block_14">"O zaman ölüm hücresinde ne işimiz var ahbap?" diye sordu Jadow oturduğu köşeden. İçinde bulundukları durumdan rahatsız olduğu belliydi. "Bobby de Loungville sonunda beni asabilsin diye dünyanın öteki tarafına yelken açmadım ben."</p>
	<p class="block_13"> </p>
	<p class="block_14">Olanları hatırlamaya çalışırlarken, koridorun kapısı hızla çekilerek hepsinin gözle görülür bir biçimde irkilmesine yol açan bir gürültüyle açıldı. Görüş alanına de Loungville girdi ve "Ayağa kalkın sizi domuzlar!" diye bağırdı. Nakor hariç, herkes düşünmeksizin ayağa kalktı ve hepsi de bir an sonra vücutlarının ağrısından inledi. Jadow Shati kafasını çevirerek lazımlığa tükürdü. Diğerleri bacakları titreyerek ayakta dururken, Erik dik durabilmek için hücrenin parmaklıklarına tutunmuştu.</p>
	<p class="block_13"> </p>
	<p class="block_14">De Loungville sırıtarak, "Ne kadar da sevimli bir grupsunuz," dedi Nakor, "Burada ne işimiz var Çavuş?" diye sordu.</p>
	<p class="block_13"> </p>
	<p class="block_14">De Loungville hücrenin kapısına doğru ilerledi ve kilitli olmadığını göstermek için kapıyı çekerek açıp, "Sizi koyacak daha uygun bir yer bulamadık," dedi. "Sizi tutuklamak için görevdeki selin muhafızlarının en iyi kısmının ve saray muhafızlarından oluşan bir manga askerin gerektiğini biliyor muydunuz?" Gururlanmış bir baba gibi gülümsedi. "Ne kavga ama! Ayrıca pek çok zarar vermenize karşın hiç kimseyi öldürmeyecek kadar da sağduyu sahibiymişsiniz."</p>
	<p class="block_13"> </p>
	<p class="block_14">De Loungville elini sallayarak onu takip etmelerini işaret etti. "Prens Patrick ve amcaları, gecenin kalanını yakınlarında geçirmenizin daha iyi olacağını düşündü," dedi onları hücreden çıkarırken. Roo etrafına göz attı ve doğup büyüdüğü yerden ayrılmadan önce onu asla hayal bile edemeyeceği bir işe bulaştıran sahte idamın yapıldığı yere götürülürken bu koridorları son gördüğü zamanı hatırladı. O korku aklına tekrar düşene kadar buraya yaptığı ilk yolculuğu neredeyse hiç hatırlamamıştı. Dün gece haddinden fazla içtiği için de, şimdi güçlükle odaklanabiliyordu.</p>
	<p class="block_13"> </p>
	<p class="block_14">Erik'in Darkmoor Baronu olan üvey kardeşi Stefan'ı öldürdükten sonra, Erik ile birlikte hayatlarını geçirdikleri Ravensburg'den kaçmışlardı. Kalıp mahkemeye çıksalardı yargıcı, bunun bir nefsi müdafaa olduğuna ikna edebilirlerdi, ama kaçmaları aleyhlerine sayılmış ve ölüm cezasına çarptırılmışlardı.</p>
	<p class="block_13"> </p>
	<p class="block_14">Darağacının bulunduğu avluya giden merdivenlere vardılar, ama bu kez onları geçip gittiler. Dün gemiden inene kadar, darağacının sert tahta zeminine düştükleri andan itibaren hayatlarını elinde tutan de Loungville, "Leş gibisiniz, bu yüzden huzura kabul edilmeden önce bir parça temizlenmeniz gerektiğini düşünüyorum," dedi.</p>
	<p class="block_13"> </p>
	<p class="block_14">"Huzura mı?" dedi Erik, hâlâ dün gecenin izlerini taşıyarak. Roo'nun tanıdığı en güçlü insanlardan biri olan Erik -Ravensburg'de tartışmasız en güçlü çocuktu- bir muhafızı pencereden atmış, ama hemen ardından başka bir muhafız kafasında bir şarap testisini kırmıştı. Roo, Erik'in darbeden mi, yoksa kavga başlamadan önce çok fazla içtiği şaraptan mı daha fazla zarar gördüğünü söyleyemiyordu; Erik asla çok içki içen birisi olmamıştı.</p>
	<p class="block_13"> </p>
	<p class="block_14">"Bazı önemli adamlar sizinle bir iki çift laf etmek istiyor. Sizi bu halinizle oraya götüremem.</p>
	<p class="block_13"> </p>
	<p class="block_14">Şimdi," dedi bir kapıyı itip açarak, "soyunun!"</p>
	<p class="block_13"> </p>
	<p class="block_14">Sıcak sabunlu su dolu küvetler onları bekliyordu ve adamlar söylenileni yaptı. De Loungville'in emirlerini iki yıl boyunca sorgusuz sualsiz yerine getirmek karşı konulması güç bir alışkanlık yarattığı için, saray iç oğlanlarının onları süngerlerle yıkayabilmesi için beş adam hemen küvetlere girip oturdu.</p>
	<p class="block_13"> </p>
	<p class="block_14">Soğuk su maşrapaları getirildi ve hepsi de kana kana içti. Çok sıcak hamam ve çok miktarda içtiği soğuk su Roo'ya, bir kez daha hayatın yaşamaya değer olduğunu düşündürmeye başladı.</p>
	<p class="block_13"> </p>
	<p class="block_14">Temizlendikleri zaman, kıyafetlerinin yenileriyle değiştirilmiş olduğunu gördüler. De Loungville, göğüs kısmında tanıdık bir arma olan iki tane siyah tuniği işaret etti. Erik bir tanesini aldı ve "Kızıl Kartal," dedi.</p>
	<p class="block_13"> </p>
	<p class="block_14">De Loungville, "Nicholas uygun olacağını düşündü, Calis de itiraz etmedi," dedi. "Yeni ordumuzun sancağı bu Erik... Sen ve Jadow benim ilk onbaşılarımsınız, o yüzden giyin şunları üstünüze." Diğerlerine dönüp, "Şurada temiz kıyafetler var," dedi.</p>
	<p class="block_13"> </p>
	<p class="block_14">Nakor ve Sho Pi giymeye alışkın oldukları her zamanki cüppelerin yerine temiz tunik ve pantolonların içinde garip görünüyorlardı, ama Roo kendi görünüşünü çarpıcı bir biçimde iyileşmiş buldu. Tunik onun küçük bedenine biraz büyük gelmiş olabilirdi, takat şimdiye kadar giydiği en kaliteli dokuma olduğu şüphe götürmezdi ve pantolon üzerine tam oturmuştu. Hâlâ yalınayaktı, ama denizde geçirdiği aylar taban derisini öylesine sertleştirmişti ki, bunu umursamıyordu.</p>
	<p class="block_13"> </p>
	<p class="block_14">Erik yıpranmış çizmelerini giymişti, ama diğerleri gibi Jadow da yalınayaktı.</p>
	<p class="block_13"> </p>
	<p class="block_14">Giyindikten sonra, de Loungville tarafından tanıdık bir salona götürüldüler; Calis'in çaresiz adamlar birliği, Krondor Prensi'nin Nicholas'ın görevde olduğu zaman- önünde burada yargılanmıştı. Salon çok değişmemiş, diye düşündü Roo, ama burada bulunduğu son seferde beyni korkudan öylesine uyuşmuştu ki etrafa zar zor dikkat edebilmişti.</p>
	<p class="block_13"> </p>
	<p class="block_14">Bütün tavan kirişlerinden kadim sancaklar sarkıyordu ve kubbeli tavana kadar yükselen pencerelerden gelen ışığı keserek salona gölgeler düşürüyorlardı. Uzak duvardaki büyük pencerelere rağmen salon çok büyük olduğundan, ortalığı aydınlatmak için duvarlardaki apliklerde meşaleler yanıyordu. Roo, Prens ben olsaydım sancakları kaldırtırdım, diye düşündü. Her iki duvar boyunca da, kralın söylediklerini anında yerine getirmeye hazır nedimeler ve iç oğlanları duruyordu ve Teşrifatçı demir altlı makam asasını yere vurup Robert de Loungville'i, Saray Baronu ve Prens'in Özel Ajanı olarak takdim etti. </p>
	<p class="block_13"> </p>
	<p class="block_14">De Loungville birliğin çavuşuydu ve onu bir saray baronu olarak düşünmek çok garip geldiği için, Roo keyifle başını hafifçe iki yana salladı. Saray üyeleri, tahtın önüne gelen küçük grubu izledi. Roo elinden geldiği kadarıyla, yakınındaki duvara dizili aplikleri süslemek için kullanılan altının değerini hesapladı ve Prens bunları son derece dekoratif ama çok ucuz olan pirinçle değiştirerek servetini daha iyi kullanabilirdi, diye düşündü. Ardından böyle bir konuda Prens ile konuşmasına izin verilip verilmeyeceğini düşündü.</p>
	<p class="block_13"> </p>
	<p class="block_14">Prens'i düşünmesi, dikkatini bir zamanlar kendisi hakkında ölüm cezası veren adama çevirmesine sebep oldu. Artık Batı Donanması'nın Amirali olan Nicholas tahtın bir tarafında, halefi Prens Patrick'in yanında duruyordu. Diğer tarafta Calis ve Roo'nun Krondor Dükü James olarak tanıdığı adam duruyordu ve rıhtımda gördükleri Patrick'in amcası Prens Erland ile konuşuyorlardı. Ve tahtta oturan onun ikiziydi. Roo, Kral'ın huzurunda olduklarını anlayınca, birden kıpkırmızı oldu! "Majesteleri, Ekselansları," dedi de Loungville kibar bir baş selamıyla, "size, cesaret ve onurla kendilerini temize çıkarmış beş adamı takdim etmekten şeref duyuyorum."</p>
	<p class="block_13"> </p>
	<p class="block_14">"Yalnızca beş kişi mi hayatta kaldı?" diye sordu Kral Borric. O ve kardeşi iri yarı adamlardı ama Kral'da, kardeşinin güçlü görünüşünün ötesinde belirgin bir sertlik vardı. Roo nedenini tam olarak anlayamıyordu, ama içgüdüsel olarak, Kral'ın Prens Erland'dan daha tehlikeli biri olduğu yargısına vardı.</p>
	<p class="block_13"> </p>
	<p class="block_14">"Başkaları da var," dedi de Loungville. "Çeşitli garnizonlarınızdan askerler. Bazıları bu öğleden sonra huzurunuza getirilecek. Ama bunlar, sadece idam mahkûmlarından hayatta kalanlar." Nakor, "Bilmediğimiz bir şey söyle," dedi.</p>
	<p class="block_13"> </p>
	<p class="block_14">De Loungville protokolün kesilmesine sinirlenerek dönüp öfkeyle Nakor'a baktı, ama Borric sadece gülümsedi. "Nakor, sen misin? Bu ne kılık böyle?"</p>
	<p class="block_13"> </p>
	<p class="block_14">Kral'ın gülümsemesine karşılık veren Nakor öne çıktı. "Benim Majesteleri. Gidenlerin arasında ben de vardım. Greylock ve hayatta kalıp da Yılan Nehri Şehri'ne ulaşabilmiş olan herkes diğer gemiyle gelecek."</p>
	<p class="block_13"> </p>
	<p class="block_14">De Loungville, Nakor'a herhangi bir şey söyleyecektiyse bile, dilini tuttu. Nakor'un ve Kral'ın birbirlerini tanıdığı belliydi. Nakor ufak tefek Isalani'ye gülümseyen Erland'a başıyla selam verdi. Kral dört mahkûma, "Hepiniz affedildiniz, suçlarınız ve hükümleriniz feshedilmiştir," dedi. Erik ile Jadow'a bakarak, "Görevi kabul ettiğinizi görüyoruz," dedi.</p>
	<p class="block_13"> </p>
	<p class="block_14">Erik yalnızca başını sallarken, Jadow, "E-evet Majesteleri," diye kekeledi.</p>
	<p class="block_13"> </p>
	<p class="block_14">Kral, Sho Pi ile Roo'ya bakarak, "Siz etmemişsiniz," dedi. Sho Pi başını eğerek selam verdi. "Ustamı takip edeceğim Majesteleri."</p>
	<p class="block_13"> </p>
	<p class="block_14">Nakor, "Bana usta demeyi kes!" dedi. Kral'a döndü. "Çocuk benim bir çeşit bilge olduğuma inanıyor ve peşimde dolaşmakta ısrar ediyor."</p>
	<p class="block_13"> </p>
	<p class="block_14">Prens Erland, "Neden acaba?" dedi. "Seni 'mistik bilge' numaranı yaparken görmüş olduğu için olamaz, değil mi Nakor?"</p>
	<p class="block_13"> </p>
	<p class="block_14">"Ya da 'gezgin rahip' numaranı?" diye sordu Kral.</p>
	<p class="block_13"> </p>
	<p class="block_14">Nakor çenesini ovuştururken sırıttı. "Aslında, bir süredir bunları denemiyordum." Ardından yüz ifadesi ciddileşti. "Ve Kesh'ten dönerken ikinize de bundan asla bahsetmemeliydim."</p>
	<p class="block_13"> </p>
	<p class="block_14">Kral, "Eh, o halde onu da yanında götür," dedi. "Yolda fazladan bir çift ele ihtiyacın olabilir."</p>
	<p class="block_13"> </p>
	<p class="block_14">Nakor, "Yolda mı?" diye sordu. "Efsuncu'nun Adası'na dönüyorum ben."</p>
	<p class="block_13"> </p>
	<p class="block_14">Kral, "Bir süreliğine dönmüyorsun," dedi. "Taç adına Akademi liderleriyle konuşmak için Yıldızlimanı'na gitmen gerekiyor."</p>
	<p class="block_13"> </p>
	<p class="block_14">Nakor'un suratı asıldı. "Yıldızlimanı ile olan bütün bağlarımı kopardığımı biliyorsun Borric ve nedenine dair iyi bir fikrin olduğuna da hiç şüphem yok."</p>
	<p class="block_13"> </p>
	<p class="block_14">Kral'ın, kendisiyle böylesine gayri resmi olarak konuşulmasına itirazı vardıysa bile, konuşurken bunu belli etmedi. "Biliyoruz, ama neyle karşı karşıya olduğumuzu kendi gözlerinle gördün ve iki kere Novindus'ta bulundun. Yıldızlimanı'ndaki büyücülerin neyle karşı karşıya olduğumuzu anlamalarını sağlaman gerekiyor. Onların yardımına ihtiyacımız olacak."</p>
	<p class="block_13"> </p>
	<p class="block_14">"Pug'ı bulun. Onu dinleyeceklerdir," dedi Nakor. "Yapabilseydik bulurduk," dedi Kral. Arkasına yaslanıp iyice tahta gömülerek iç geçirdi. "Oraya buraya mesajlar bırakıp duruyor, ama karşımıza alıp konuşmak için onu yakalamayı başaramadık." "Denemeye devam edin," diye karşılık verdi Nakor. Borric gülümsedi. "Sen, dostum, elimizdeki en iyi seçeneksin. Bu yüzden, kart ve zar oyunlarını nasıl oynadığının Krallık'taki bütün kumar salonlarında bilinmesini istemiyorsan, arkadaşın için bu küçük iyiliği yaparsın." Nakor yüzünü buruşturup Kral'ın söylediklerini savmak istiyormuş gibi elini salladı. "Hah! Deli olduğun zamanlarda seni daha çok seviyordum." Borric ve Erland birbirlerine eğlenerek bakarlarken, Nakor kısa bir süre için öfkeyle bakmaya devam etti. Kral dikkatini Roo'ya çevirerek, "Peki ya sen, Rupert Avery?" diye sordu. "Senin yardımını da alamaz mıyız?"</p>
	<p class="block_13"> </p>
	<p class="block_14">Kral'ın doğrudan kendisiyle konuşması, Roo'nun bir an için nasıl konuşulduğunu unutmasına yol açtı; ardından güçlükle yutkunarak, "Üzgünüm Majesteleri," dedi. "Eğer yeterince uzun yaşarsam, geri gelip zengin olacağıma dair kendi kendime söz verdim. Niyetim bu. Ticaretle uğraşacağım ve bunu orduda gerçekleştiremem."</p>
	<p class="block_13"> </p>
	<p class="block_14">Kral başını salladı. "Ticaret ha? Ticaretin, yeğleyebileceğin pek çok şeyden daha iyi olduğuna inanıyoruz." Roo'nun geçmişi hakkında daha fazla konuşmaktan kaçındı. "Yine de, hizmetimizin dışında olan birkaç insanın gördüğü şeyi gördün. Sağduyuna güveniyoruz ama eğer bunun anlamı açık değilse, sağduyulu davranmanı bekliyoruz."</p>
	<p class="block_13"> </p>
	<p class="block_14">Roo gülümsedi. "Anlıyorum Majesteleri. Şu kadarına söz verebilirim ki, zamanı geldiğinde elimden gelen her türlü yardımı yaparım. Eğer o yılanlar buraya gelirse, dövüşürüm." Ardından, gözünde bir parıltı ve yüzünde bir gülümsemeyle, "Ayrıca, sizin için yalnızca bir başka kılıçtan daha fazla yararlı olabileceğim bir gün gelebilir," diye ekledi.</p>
	<p class="block_13"> </p>
	<p class="block_14">"Olabilir Rupert Avery," dedi Kral Borric. "Hırslı olduğun belli." Elini Lord James'e doğru sallayarak, "Eğer saygınlığımızı zedelemeyecekse, Bay Avery'nin kariyerini başlatmasında küçük bir yardımımız olup olamayacağına bir bak," dedi. "Belki bir tavsiye mektubu ya da onun gibi bir şeyler ayarlayabiliriz." Ardından eliyle işaret etti ve elinde beş heybeyle bir toprak beyi geldi ve heybeleri adamlara dağıttı. "Kralınızdan bir teşekkür..."</p>
	<p class="block_13"> </p>
	<p class="block_14">Roo heybeyi tarttı ve içinde altın olduğunu ve ağırlığından değerini bile tahmin edebileceğini anladı. Çabucak, zengin olmak için yaptığı programda şimdiden bir adım ileride olduğunu hesapladı. Diğerlerinin başlarıyla selam verip ayrıldığını fark edince, beceriksizce çabucak başıyla Kral'ı selamlayıp diğerlerinin peşinden seğirtti.</p>
	<p class="block_13"> </p>
	<p class="block_14">Salondan çıktıklarında de Loungville, "Pekâlâ, artık tekrar özgür insanlarsınız," dedi. Jadow ile Erik'e, "Beladan uzak durun ve önümüzdeki ayın ilk günü burada olun," dedi. Nakor ile Sho Pi'ye, "Kral'ın mesajı yarın hazır olacak," dedi. "Dük James'in sekreterine uğrayın, size yolculuk belgelerini ve parayı o verecek."</p>
	<p class="block_13"> </p>
	<p class="block_14">Roo'ya dönüp, "Bir kemirgensin Avery, ama o delik deşik küçük suratını sevmeye başladım," dedi.</p>
	<p class="block_13"> </p>
	<p class="block_14">"Fikrini değiştirirsen, bir tecrübeli asker daha işime yarar."</p>
	<p class="block_13"> </p>
	<p class="block_14">Roo kafasını iki yana salladı. "Teşekkürler Çavuş, ama çirkin bir kızı olan bir tüccar bulup servetimi yapmaya başlamalıyım."</p>
	<p class="block_13"> </p>
	<p class="block_14">De Loungville hepsine birden, "Eğer eve dönmeden önce bedensel zevkler yaşamak istiyorsanız, Tüccarlar Kapısı'nın oradaki Beyaz Kanat'a gidin," dedi. "Orası yüksek standartlarda bir genelevdir, o yüzden içeriye çamurlu ayaklarla girmeyin. Sizi karşılayan hanıma benim gönderdiğimi söyleyin. Beni asla affetmeyebilir, ama bana bir iyilik borçlu. Orada olay çıkarmayın, çünkü sizi üst üste iki kere kurtaramam." Hepsine tek tek bakarak, "Her şey göz önüne alınırsa, iyi iş başardınız gençler," dedi.</p>
	<p class="block_13"> </p>
	<p class="block_14">Erik, "Teşekkürler Çavuş," diyene kadar kimse konuşmadı. Jadow ile Erik'e, "Yolunuzun üstündeki Şövalye-Mareşal'in ofisine uğrayıp belgelerinizi alın," dedi. "Siz Prens'in adamlarısınız ve bugünden itibaren yalnızca Patrick'e, Calis'e ve bana hesap vereceksiniz." Erik, "Ofis nerede?" diye sordu. "Buradan aşağı gidip sağa dönün, soldan ikinci kapı. Şimdi, serseri grubu olduğunuz için fikrimi değiştirip sizi tekrar tutuklatmadan önce," dedi de Loungville, "defolun buradan." Roo'nun başının yanına şaka yollu bir şaplak indirdikten sonra döndü ve kendi işleriyle ilgilenmek üzere ayrıldı. Beş adam koridorda yürürken Nakor, "Açım," dedi.</p>
	<p class="block_13"> </p>
	<p class="block_14">"Sen her zaman açsın ahbap," dedi Jadow gülerek. "Başım bana hâlâ dün gece akıllıca davranmadığımı hatırlatıyor. Midem de beni affetmemiş." Ardından duraklayıp, "Ama biraz bir şeyler ziftlenmeye hayır demem," diye ekledi. Erik güldü. "Ben de açım."</p>
	<p class="block_13"> </p>
	<p class="block_14">"O zaman gidip bir han-" dedi Nakor.</p>
	<p class="block_13"> </p>
	<p class="block_14">"Sakin bir han," diye araya girdi Roo.</p>
	<p class="block_13"> </p>
	<p class="block_14">"-sakin bir han bulalım," diye devam etti Nakor, "ve yemek yiyelim." "Sonra ne yapacağız Usta?" diye sordu Sho Pi.</p>
	<p class="block_13"> </p>
	<p class="block_14">Nakor yüzünü buruşturdu, ama sadece, "Sonra Beyaz Kanat'a gideceğiz evlat," dedi. Kafasını iki yana salladı. Sho Pi'yi göstererek diğerlerine, "Bu çocuğun öğrenecek çok şeyi var," dedi. Beyaz Kanat, Roo'nun beklentisinin çok dışında bir yer çıkmıştı. Aslında beklentisinin ne olduğunu gerçekten bilmediğini fark etti. Fahişelerle daha önce de işi olmuştu, ama bu, sefer sırasında, parasını alır almaz adamı arkadaşlarının yanına postalayıp sıradaki müşterisine geçen ve kampın peşinde gezen fahişelerle olmuştu.</p>
	<p class="block_13"> </p>
	<p class="block_14">Oysa burası farklı bir dünyaydı. Beş çakırkeyif adam, burayı bulabilmek için birkaç kere yol sormak zorunda kalmıştı. Birkaç başarısız girişimden sonra, sonunda Tüccarlar Mahallesi'nin bitimine yakın bir yerde bulunan gösterişsiz binayı bulmuşlardı. Daha bildik mekânları gösteren ve daha büyük harflerle yazılmış tabelaların aksine, beyaza boyanmış basit metal kanattan başka bir şey içermeyen bu tabelayı okumak neredeyse imkânsızdı.</p>
	<p class="block_13"> </p>
	<p class="block_14">Kapı açıldı, bir hizmetkâr beş adamı da tek kelime etmeden içeri kabul etti ve iki yan duvardan sarkan ne olduğu belirsiz duvar halıları hariç başka hiçbir eşya olmayan küçük bir bekleme odasını işaret etti. Girdikleri kapının karşısında bir kapı daha vardı. O kapı açıldığı zaman, dışarıya, hafif toplu sayılsa da iyi giyimli bir kadın çıktı.</p>
	<p class="block_13"> </p>
	<p class="block_14">"Evet?" diye sormuştu kadın.</p>
	<p class="block_13"> </p>
	<p class="block_14">Adamlar birbirlerine baktı ve sonunda yanıt veren kişi Nakor oldu. "Buraya gelmemiz söylendi."</p>
	<p class="block_13"> </p>
	<p class="block_14">"Kim söyledi?" diye sordu kadın, pek inanmamış gibi bakarak.</p>
	<p class="block_13"> </p>
	<p class="block_14">"Robert de Loungville," dedi Erik hafifçe, sanki sesini yükseltmeye korkuyormuş gibi.</p>
	<p class="block_13"> </p>
	<p class="block_14">Kadının şüpheli görünen yüz ifadesi neşeli bir hal aldı. "Bobby de Loungville! Tanrılar, eğer Bobby'nin arkadaşlarıysanız, hoş geldiniz."</p>
	<p class="block_13"> </p>
	<p class="block_14">Ellerini bir kez çırptı, çıktığı kapı ardına kadar açıldı ve karşılarına iri yarı ve silahlı iki muhafızın durduğu kısa bir koridor çıktı.</p>
	<p class="block_13"> </p>
	<p class="block_14">Muhafızlar kenara çekilince, Roo birden, adamların kadının güvenliğini sağlamak için orada dikildiklerini anladı. "Adım Jamila, ev sahibenizim ve işte," dedi kadın, başka bir kapıya uzanıp ardına kadar açarken, "Beyaz Kanat Evi'ne giriyoruz." Beş adamın da ağzı açık kaldı.</p>
	<p class="block_13"> </p>
	<p class="block_14">Yüce Kesh İmparatoriçesi'nin sarayında zenginlikler görmüş olan Nakor'un bile şaşkınlıktan nutku tutulmuştu. Oda çok zengin değildi, aksine odayı etkileyici yapan, zenginliğin gösterişli bir şekilde sergilenmemiş olmasıydı. Odadaki her şey ince ve zevkli olmasına rağmen, Roo odanın neden böyle göründüğünü anlamakta zorlanıyordu. Oturanların birbirlerini görebilmesine olanak sağlayacak şekilde odanın etrafına dizilmiş koltuklar ve divanlar, her alanın diğerlerinden ayrı olduğuna dair açık bir his uyandırıyordu.</p>
	<p class="block_13"> </p>
	<p class="block_14">İki tane genç ve çekici kadının, bir divanın üzerine yayılmış, şarabını yudumlayan zengin görünümlü bir adamla ilgilenmesi, bu durumu açıkça gösteriyordu. Kızlardan birisi adamın, omuzlarını ve boynunu okşamasına olanak sağlayacak şekilde yerde otururken, diğeri omzunun üstünden eğilerek yaldızlı bir tepsiden adama şekerlemeler yediriyordu.</p>
	<p class="block_13"> </p>
	<p class="block_14">Sanki bir büyü yapılmışçasına, perdelerin arkasından kızlar ortaya çıktı. Hepsi de, odada bulunan adamla ilgilenen iki kız gibi, ince kumaştan yapılmış sade ve bol gecelikler giyiyordu. Tepeden tırnağa kapalı giyinmeleri, konuklarını karşılamaya gelirken vücutlarının kıvrımlarını saklamaya engel oluşturmuyordu.</p>
	<p class="block_13"> </p>
	<p class="block_14">Her adam, kendisine koltuklara ya da divanlara eşlik edecek bir çift kız buldu ve oturarak mı, yoksa uzanarak mı rahatlamak istediklerini seçmek kendilerine bırakıldı. Roo ne olduğunu anlayamadan kendini bir divana götürülmüş, nazikçe yatırılmış, ayakları kaldırılıp divana konulmuş ve eline bir kadeh şarap verilmiş olarak buldu; konuşamadan kızlardan biri omuzlarındaki kasları sertçe yoğurmaya başladı.</p>
	<p class="block_13"> </p>
	<p class="block_14">Jamila adındaki kadın, "Hazır olduğunuzda, kızlar sizi odalarınıza götürecek," dedi.</p>
	<p class="block_13"> </p>
	<p class="block_14">Jadow, güçlü kollarından birini kızlardan birinin beline dolayarak kendine doğru çekip yanağına sesli bir öpücük kondurdu ve "İnsanlar ve tanrılar, öldüm ve cennete gittim!" dedi.</p>
	<p class="block_13"> </p>
	<p class="block_14">Bu bir dizi kahkahayı da beraberinde getirdi ve Roo, kızların yumuşak dokunuşlarının yıllardır tecrübe etmediği şekilde onu rahatlatmasını sağlamak için iyice yerleşti.</p>
	<p class="block_13"> </p>
	<p class="block_7"><img alt="Line" src="images/image.png" class="calibre3"/></p>
	<p class="block_13"> </p>
	<p class="block_3" id="calibre_pb_3"> </p>
</body></html>
