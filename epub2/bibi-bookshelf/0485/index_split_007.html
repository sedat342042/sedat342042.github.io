<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>02 - Tüccar Prensin Yükselişi - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_12">5</p>
	<p class="block_12">YENİ GELEN</p>
	<p class="block_13"> </p>
	<p class="block_14">Roo esnedi.</p>
	<p class="block_13"> </p>
	<p class="block_14">Görüşme saatlerdir devam ediyordu. Dalıp gitmişti, bu yüzden bir soru sorulduğu zaman, "Affedersiniz lordum? Üzgünüm, dediğinizi duymadım," demek zorunda kalıyordu.</p>
	<p class="block_13"> </p>
	<p class="block_14">Krondor Dükü Lord James, "Robert, sanırım genç arkadaşımızın bir şeyler yiyip içmeye ihtiyacı var," dedi. "Biz William ile konuşurken onu ve kuzenini yemekhaneye götür."</p>
	<p class="block_13"> </p>
	<p class="block_14">Roo geldiğinden beri Muhafız Komutanı'nın ofisinde konuşmaya dalmışlardı ve Lord James yemekten ve yemekhaneden bahsedene kadar, kahvaltı etmedikleri Roo'nun aklına gelmemişti. De Loungville, Roo ile Duncan'a kendisini takip etmelerini işaret etti.</p>
	<p class="block_13"> </p>
	<p class="block_14">Ofisten çıkıp koridorda ilerlerlerken Roo, "Neler oluyor Çavuş?" diye sordu. "Paramı bir daha göreceğime dair neredeyse umudum kalmamış olsa da, yaptıklarından dolayı o Sam Tannerson piçinin bağırsaklarını bir kazığın üstünde görmek istiyorum."</p>
	<p class="block_13"> </p>
	<p class="block_14">Robert omzunun üstünden arkaya bakıp sırıttı. "Hâlâ kinci, küçük bir kemirgensin, değil mi Avery? Böyle adamları takdir ederim." Şatonun içinde ilerlerlerken Robert, "Muhafızları toplayıp Tannerson'ı yakalamak ve onu asmak o kadar basit değil," dedi. "Tanık yok," dedi Duncan. "Doğru. Ayrıca o çalışanları neden öldürdükleri konusu da var."</p>
	<p class="block_13"> </p>
	<p class="block_14">"Evet neden?" dedi Roo. "Şarabımı yok etmeleri yeterince açık bir uyarı olurdu."</p>
	<p class="block_13"> </p>
	<p class="block_14">Robert, yemekhaneye açılan kapıdan girmelerini işaret edip "Bahse girerim, Dük ile Şövalye-Mareşal de şu an kendilerine bu soruyu soruyordur," dedi.</p>
	<p class="block_13"> </p>
	<p class="block_14">Roo, üstlerinde gri tunik ve pantolon olan bir grup asker oturmuş yemek yerken, Erik ile Jadow'un yemekhanenin bir kenarında dikildiğini gördü. De Loungville elini sallayınca Erik yanlarına geldi. "Çavuş?" dedi, herhangi bir emri olup olmadığını anlamak için. "Jadow'a bu adamlara göz kulak olmasını söyle ve bize katıl. Erik denileni yapıp onlarla birlikte oturdu. Şatonun hizmetli çocukları çabucak yemek ve bira getirdi. Robert büyük bir iştahla yemeye başlayıp, "Sanırım bu gece biraz eğleneceğiz," dedi. Roo, "Eğlenecek miyiz?" diye sordu. "Dükü tanıyorsam," dedi de Loungville, "son zamanlarda çok fazla cinayet işlendiği ve bununla ilgili bir şeyler yapmanın zamanının geldiği sonucuna varacaktır bence."</p>
	<p class="block_13"> </p>
	<p class="block_14">"Ne yapmanın?" diye sordu Duncan. "Şu kadarını biliyorum ki Şakacılar ben... ben doğmadan çok önceden beridir bu şehrin belli kısımlarını kontrol altında tutuyor."</p>
	<p class="block_13"> </p>
	<p class="block_14">Robert, "Doğru, ama şöyle de bir gerçek var ki, o zamanlar Lord James gibi bir Krondor Dükü yoktu," dedi. Gülümseyip soğuk koyun pirzolasından bir ısırık aldı. Lokmayı ağzında çevirirken, "Karnınızı doyursanız iyi olur gençler," dedi. "Sanırım uzun bir gece bizi bekliyor." Roo, "Bizi mi?" dedi. </p>
	<p class="block_13"> </p>
	<p class="block_14">Robert, "Bizimle gelmek isteyeceksin Avery," dedi. "Senden alınanı geri almaya çalışıyoruz, öyle değil mi? Ayrıca, yapacak daha iyi ne gibi bir işin olabilir ki?" Roo iç geçirdi. "Şu an için hiçbir şey."</p>
	<p class="block_13"> </p>
	<p class="block_14">"Belli ki uykunuzu alabilmeniz için size bir ranza vereceğiz," dedi de Loungville. "Sanırım gecenin çoğunu ayakta geçireceğiz."</p>
	<p class="block_13"> </p>
	<p class="block_14">Roo omuzlarını silkti. "Altınlarımı geri almak için çok küçük bir şans varsa bile, bunu değerlendirmek istiyorum. Kaybettiğim ürünü saymazsak, başladığım noktaya dönmüş olacağım. O paraya, bana verdiğin altınlar da dahildi."</p>
	<p class="block_13"> </p>
	<p class="block_14">Erik omuzlarını silkti. "Bir yatırımı her zaman kâr getireceğini düşünerek yapmazsın. Bunu baştan kabul etmiştim."</p>
	<p class="block_13"> </p>
	<p class="block_14">"Ama bir şekilde sana ödeyeceğim," dedi Roo. Salonun uzak solundaki adamlara baktı. "Bunlar yeni 'çaresiz adamların' mı?"</p>
	<p class="block_13"> </p>
	<p class="block_14">De Loungville gülümsedi. "O kadar çaresiz değiller, ama zaten fiilen işimiz henüz başlamadı. Şu anda sadece yeterli olmayanı ayıklıyoruz, doğru değil mi Erik?" "Doğru Çavuş," diye onayladı Erik. "Ama hâlâ üçümüzün yeterli olup olmadığından tam emin değilim."</p>
	<p class="block_13"> </p>
	<p class="block_14">"Hallederiz," dedi Robert belirsiz bir ses tonuyla. "Şansın da lütfuyla, Trenchard'ın İntikamı her an limana gelebilir. Belki bizim çocuklardan birkaçı daha gemiye binmeyi başarmıştır." Duncan soru sorar gibi bir kaşını kaldırdı, ama hiç kimse ona olanları açıklamaya istekli değildi. Roo, "Yüzbaşı nerede?" diye sordu. Robert omuzlarını silkti. "Nakor ile Yıldızlimanı'na gitti. Birkaç gün sonra dönmesi gerekiyor." Neyin peşinde olduğunu merak ediyorum," dedi Roo dalgın.</p>
	<p class="block_13"> </p>
	<p class="block_14">Robert de Loungville'in yüz ifadesi çok iyi bildiği bir şekle bürününce, Roo konuştuğuna anında pişman oldu. Duncan hariç, masadaki herkes, sadece birkaç kişinin bildiği sırlara ortaktı ve bir daha düşünmeden konuşmak gibi hatalar yapması, Roo'nun başını istemediği kadar belaya sokabilirdi.</p>
	<p class="block_13"> </p>
	<p class="block_14">Erik Roo'ya göz attı Ve yılların dostluk bağı, Erik'in de, Roo'nun sessiz kalmasını istediğini anlamasına yetti.</p>
	<p class="block_13"> </p>
	<p class="block_14">Roo boğazını temizledi. "Bu gece dışarı çıkacaksak, sanırım bize vereceğiniz şu ranzayı kullanabilirim sanırım."</p>
	<p class="block_13"> </p>
	<p class="block_14">Robert başını salladı, Erik ise gülümsedi. Duncan bakışmalardan hiçbirisini fark etmemiş gibiydi ve sonra masada sıradan konular konuşulmaya başlandı.</p>
	<p class="block_13"> </p>
	<p class="block_7"><img alt="Line" src="images/image.png" class="calibre3"/></p>
	<p class="block_13"> </p>
	<p class="block_14">Küpeşteden ufka bakan Calis, "Şunu görüyor musun?" diye sordu.</p>
	<p class="block_13"> </p>
	<p class="block_14">Nakor gözlerini kısarak ikindi güneşinin olduğu tarafa baktı. "Kesh devriyesi."</p>
	<p class="block_13"> </p>
	<p class="block_14">Calis ve arkadaşları, Shamata Limanı'ndan birkaç kilometre uzakta, bir nehir sandalında, Düşler Denizi'nde kıyıya yakın seyrediyordu. Calis, "Onlara burada rastladığımıza göre, sınırın yanlış tarafında epey bir yol almışlar demektir." dedi.</p>
	<p class="block_13"> </p>
	<p class="block_14">Nakor omuzlarını silkti. "Krallık, Kesh'le, her zaman bu bölge için savaşır. İyi tarım alanları, zengin ticaret yolları ama sınırdaki akıncılar yüzünden hiç kimse ekinlerini içeri sokamıyor ve hiç kimse Düşler Vadisi'nden kervan geçiremiyor. Bu yüzden de bölge ölmeye hazır olmayıp, hayata sıkı sıkıya tutunan bir adam gibi gibi can çekişiyor." Arkadaşına baktı. "Shamata'da bulunan garnizon komutanına söylersen, Keshlilerin güneye geri dönmesine refakat edecek bir devriye gönderecektir!" diye ekledi sırıtarak.</p>
	<p class="block_13"> </p>
	<p class="block_14">Calis kafasını iki yana salladı. "Birisinin eninde sonunda ona söyleyeceğinden eminim." Buruk bir biçimde gülümsedi. "Ona bir şey söylememe gerek kalacağını sanmıyorum. Eğer söylersem, Krondor Prensi'nin özel temsilcisini etkileme ihtiyacı hissedip bir savaş çıkarabilir."</p>
	<p class="block_13"> </p>
	<p class="block_14">Kesh devriyesi görüş alanından çıktıktan sonra bile Calis uzun bir süre ufka bakmaya devam etti. Shamata Limanı, uzakta, Güneydoğuda görülebiliyordu, ama hafif öğle rüzgârına bakılırsa oraya varmaları bir saat sürecekti.</p>
	<p class="block_13"> </p>
	<p class="block_14">"Ne görüyorsun Calis?" diye sordu Nakor, üstü kapalı bir merakla. "Döndüğümüzden beri durgunsun."</p>
	<p class="block_13"> </p>
	<p class="block_14">Calis'in, Pantathialı yılan rahipler ve kötücül büyüleri hakkında yaşayan herhangi bir insandan daha fazla şey anlayan Nakor'a bir şey açıklaması gerekmiyordu. Kötücül büyülerin en kötülerinin bir kısmını görmüştü. Ama Calis, Nakor'un şu anda Krallık'a uzak bir mesafeden gelişen tehditle ilgili endişelerine dair bir şey içermediğini biliyordu. Calis'in zihnini meşgul eden daha kişisel bir konuydu.</p>
	<p class="block_13"> </p>
	<p class="block_14">"Yalnızca birisini düşünüyorum."</p>
	<p class="block_13"> </p>
	<p class="block_14">Nakor sırıtıp omzunun üstünden, onun ısrarıyla bir pamuk balyasının üstünde uyuyan eski Dala keşişi Sho Pi'ye baktı. "Kim? Bir kadın mı?"</p>
	<p class="block_13"> </p>
	<p class="block_14">"Ondan bahsettiğimi duymuştun. Miranda." "Miranda mı?" dedi Nakor. "Onu birkaç adamdan daha duymuştum. Söylenenlere göre gizemli bir kadınmış." Calis başını salladı. "Garip bir kadın…"</p>
	<p class="block_13"> </p>
	<p class="block_14">"Ama yine söylenenlere göre," diye ekledi Nakor, "çekiciymiş."</p>
	<p class="block_13"> </p>
	<p class="block_14">"O da var. Onun hakkında bilmediğim çok şey var, ama yine de ona güveniyorum." "Ve onu özlüyorsun."</p>
	<p class="block_13"> </p>
	<p class="block_14">Calis omuzlarını silkti. "Yaradılışım sıradan değil,-" "Eşsiz," diye düzeltti Nakor.</p>
	<p class="block_13"> </p>
	<p class="block_14">"-bu yüzden birliktelik olayları kafamı karıştırıyor," diye tamamladı Calis.</p>
	<p class="block_13"> </p>
	<p class="block_14">"Bu anlaşılabilir bir şey," dedi Nakor. "İki kere evlendim. İlki gençkendi... kim olduğunu biliyorsun."</p>
	<p class="block_13"> </p>
	<p class="block_14">Calis başını salladı. Nakor'un Jorna olarak tanıdığı kadın, Nakor ile Calis'in yaklaşık yirmi yıl önce Novindus'un güneyine gitmeyi göze aldıkları ilk seferinde karşılaştıkları, Pantathialılar adına çalışan Leydi Clovis'e dönüşmüştü. Aynı kadın artık Pantathialıları yaratan Valheru Alma-Lodaka'nın yaşayan simgesi Zümrüt Kraliçe ve bir gün denizi geçerek Krallık'ı işgal edecek olan orduların göstermelik kumandanı olmuştu.</p>
	<p class="block_13"> </p>
	<p class="block_14">"İkinci karım iyiydi. Adı Sharmia idi. Yaşlanıp öldü. Çekici bulduğum kadınlarla konuşurken hâlâ aklım karışıyor ve senden altı kat daha yaşlıyım." Omuzlarını silkti. "Aşık olacaksan Calis uzun süre yaşayacak birisine aşık olmalısın."</p>
	<p class="block_13"> </p>
	<p class="block_14">"Aşkın ne olduğundan emin değilim Nakor," dedi Calis daha da buruk bir biçimde gülümseyerek. "Annemle babam, bu dünya tarihindeki en eşsiz varlıklar ve evliliklerinde hiç de küçük sayılamayacak bir büyü var."</p>
	<p class="block_13"> </p>
	<p class="block_14">Nakor başını salladı. Calis'in, bir zamanlar insan olan baba Tomas, kadim büyüyle ne tam insan, ne de tam Ejderha Lordu -insanların Valherulara verdiği ad- olan bir şeye dönüşmüştü ve kadim bir miras Calis'in annesi, Elvandar Elf Kraliçesi Aglaranna'nın Tomas ile evlenmesine yol açan şeyin bir kısmını oluşturmuştu.</p>
	<p class="block_13"> </p>
	<p class="block_14">Calis devam etti. "Yeteri kadar flört etmeme rağmen, hiçbir kadın gerçekten ilgimi çekmemişti." "Miranda'ya kadar," dedi Nakor. Calis başını salladı. Nakor, "Belki seni ona çeken şey gizemdir," dedi. "Ya da onu çok fazla görmüyor olduğun gerçeğidir." Parmağını Calis'e doğru uzattı. "Sen ve o..."</p>
	<p class="block_13"> </p>
	<p class="block_14">Calis güldü. "Elbette. Bu, onu çekici bulmam için hiç de az bir sebep oluşturmuyor."</p>
	<p class="block_13"> </p>
	<p class="block_14">Nakor irkildi. "Yorganın altındayken en azından bir kere bile aşık olduğunu düşünmeyen bir erkek olup olmadığını merak ediyorum."</p>
	<p class="block_13"> </p>
	<p class="block_14">"Ne demek istiyorsun?" diye sordu Calis.</p>
	<p class="block_13"> </p>
	<p class="block_14">Nakor, "Elli yaşını geçmene rağmen, annenin ırkının kıstaslarına göre hâlâ genç biri sayıldığını unutuyorum," dedi.</p>
	<p class="block_13"> </p>
	<p class="block_14">"Daha çocuk sayılırım," dedi Calis. "Hâlâ, nasıl normal bir Eledhel gibi davranmam gerektiğini öğreniyorum." İnsanların elf dediği ırkın, annesinin halkının, kendileri için kullandığı adı kul-ı inmişti.</p>
	<p class="block_13"> </p>
	<p class="block_14">Nakor kafasını iki yana salladı. "Karşı cinsten uzak durma yemini eden şu rahiplerin, kiminle yatacaklarıyla ilgili sürekli düşünmenin ne kadar yorucu olduğunu anlayan insanlar olduklarını düşünüyorum bazen." Annemin halkı hiç de böyle değil," dedi Calis. "İçlerinden birisiyle arasında giderek büyüyen bir şeyler olduğunu hissedip eşlerini belirliyorlar. Bir noktada sadece... biliyorlar."</p>
	<p class="block_13"> </p>
	<p class="block_14">Sandal Shamata Limanı'na giden koya doğru yönelmeye başlarken, Calis tekrar kıyıya baktı. "Sanırım bu yüzden insan tarafım ağır basıyor Nakor. Elvandar'daki mevsimlerin görkemli akışı, sadece bir parça güven verici bulduğum bir tekdüzeliğe sahip. Oysa insan toplumundaki kargaşa... bana yurdumun büyülü ormanlarından daha çekici geliyor."</p>
	<p class="block_13"> </p>
	<p class="block_14">Nakor omuzlarını silkti. "Neyin doğru olduğunu kim söyleyebilir ki? Herkesten farklısın, ama bu dünyada doğmuş diğer her erkek ya da kadın gibisin, doğumda aldığın mirasın bir önemi yok, kim olmak istediğine kendin karar vermelisin. Şu 'çocukluğunu' bitirdiğin zaman, bir süreliğine de olsa, annenin halkıyla yaşama zamanının geldiğine karar verebilirsin. Başkalarından bir şeyler öğrenme konusunda gerçekten çok iyi olmayan yaşlı bir adamın söylediklerinden şu kadarını hatırla sadece: karşılaştığın her insan, etkileşime girdiğin herkes, sana bir şeyler öğretir. Bazen birinin sana gösterdiği şeyi anlaman yıllar sürebilir." Omuzlarını silkti ve dikkatini önündeki manzaraya çevirdi.</p>
	<p class="block_13"> </p>
	<p class="block_14">Kayık kamış kaplı sahile yaklaştıkça, ördek ve diğer su kuşlarını avlayan avcıların ve ağlarını toplayan balıkçıların kıyı şeridinde hareket halinde olan daha küçük sandalları görülebilir hale geliyordu. Nehir sandalı yavaşça ilerlerken, Nakor ve Calis yolculuğun devamında sesiz kaldı. Kasabadan gelen sesler gittikçe artarken Sho Pi uyandı ve sandal rıhtıma yanaşana kadar </p>
	<p class="block_14">'ustası'nın ve Calis'in yanındaki yerini aldı. Prens'in temsilcisi olarak Calis'in kıyıya ilk çıkan kişi önceliği vardı, ama borda iskelesinin önünden çekilip diğer yolcuların inmesine izin verdi.</p>
	<p class="block_13"> </p>
	<p class="block_14">Yolcular sonunda tekneden indiklerinde, Calis kıyı şeridini ve Shamata Liman kasabasını inceledi. Shamata şehri limandan yaklaşık yüz otuz kilometre uzunluğundaki tarım alanları ve meyve bahçeleri ile ayrılmıştı. Aslında Krallık'ın güney sınırını Yüce Kesh'e karşı korumak için yapılmış bir garnizon olan Shamata, Krallık'ın güneydeki en büyük şehrine dönüşmüştü. Rıhtımda bir asker grubu Calis'i bekliyordu. Shamata şehrine yönelmek yerine, Büyük Yıldız Gölü'ne dökülen nehre varana kadar Düşler Denizi'nin kıyısını takip ettiler. Nehri göle, ardından da Yıldızlimanı adasındaki büyücüler topluluğunun karşısına denk gelen ve gölün güney kıyısında bulunan Yıldızlimanı kasabasına kadar takip ettiler.</p>
	<p class="block_13"> </p>
	<p class="block_14">Sahilden gelen bir sandal yasal olsun olmasın fırsat anlamına geldiği için, rıhtımların her tarafında her zamanki gibi türlü türlü dilenciler, dolandırıcılar, işçiler ve gezgin satıcılar dolaşıyordu. Nakor, Sho Pi'ye, "Para kesene dikkat et," derken sırıttı.</p>
	<p class="block_13"> </p>
	<p class="block_14">"Para kesem yok Usta."</p>
	<p class="block_13"> </p>
	<p class="block_14">Nakor sonunda genç adamın kendisine usta demekten vazgeçeceğinden umudunu kestiği için, artık sadece duymazdan geliyordu. Calis gülüp, "Ben laf diye buna derim," dedi.</p>
	<p class="block_13"> </p>
	<p class="block_14">Tekneden indiler ve borda iskelesinin dibinde Shamata garnizonunun renklerinde giyinmiş bir çavuş tarafından karşılandılar. Kuzeydeki sınır baronları gibi, Shamata'daki garnizon komutanı da Krallık'a doğrudan hesap verdiği için, Düşler Vadisi'nde saray formalitelerinin çok azı gözlemleniyordu. Yerel soylulara nezaket merasimi yapmak zorunda kalmamasına memnun olan Calis, adamın selamına karşılık verdi ve "Adın?" dedi.</p>
	<p class="block_13"> </p>
	<p class="block_14">"Çavuş Aziz, lordum."</p>
	<p class="block_13"> </p>
	<p class="block_14">"Rütbem yüzbaşı," dedi Calis. "Üç ata ve Büyük Yıldız Gölü'ne kadar bize eşlik edecek bir muhafız takımına ihtiyacımız var."</p>
	<p class="block_13"> </p>
	<p class="block_14">"Güvercinler günler önce geldi Yüzbaşı," dedi çavuş. "Burada, ihtiyaçlarınızı karşılamak için fazla fazla atımızın ve yeterince rahat edeceğiniz bir alt garnizonumuz var. Yüzbaşım sizi bu akşam onunla birlikte yemek yemeye davet ediyor Yüzbaşı." Calis gökyüzüne baktı. "Sanmıyorum. En azından dört saat at sürebiliriz ve görevim acil. Binekleri ve azıkları getirtmek için birilerini gönderdiğinde Yüzbaşına üzüntülerimi ilet." Etrafa göz attı ve sokağın karşısındaki kötü görünüşlü bir hanı gösterdi. "Orada olacağız."</p>
	<p class="block_13"> </p>
	<p class="block_14">"Emredersiniz," dedi çavuş. Yakındaki bir askere emirler verdi ve asker selam verdikten sonra atını mahmuzlayarak uzaklaştı. "Bir saatten fazla sürmez Yüzbaşı. Muhafız takımınız, atlarınız ve azıklarınız çok yakında burada olur."</p>
	<p class="block_13"> </p>
	<p class="block_14">"Güzel," dedi Calis, Sho Pi ile Nakor'a rıhtımın yanındaki hana gittiklerini işaret ederek.</p>
	<p class="block_13"> </p>
	<p class="block_14">Ölçülü bir ortamı olan han, ne gördüklerinin en kötüsü ne de en iyisiydi. Limana bu kadar yakın olan bir handan beklenen türden bir handı-, sakince beklemek için uygun, ama daha iyi konaklama yerleri ya da para varken sık sık gidilmeyecek bir yer. Calis üç tane bira söyledi ve muhafız takımının gelmesini beklemeye başladılar.</p>
	<p class="block_13"> </p>
	<p class="block_14">İkinci içkilerinin ortalarındayken, dışarıdan gelen bir ses Nakor'un dikkatini çekti. Anlaşılmaz bir ağlama ve maymunsu bağırışlar dizisinin hemen ardından kalabalığın gülüşleri ve alayları geliyordu. Ayağa kalkıp en yakındaki pencereden dışarı baktı. "Hiçbir şey göremiyorum. Dışarı çıkalım."</p>
	<p class="block_13"> </p>
	<p class="block_14">"Çıkmayalım," dedi Calis, ama Nakor çoktan kapıdan çıkmıştı bile. Sho Pi omuzlarını silkip ustasının arkasından handan çıktı.</p>
	<p class="block_13"> </p>
	<p class="block_14">Boğazına kadar batmadan önce Nakor'un ne gibi bir belaya bulaştığını görmenin daha iyi olacağına karar veren Calis, ayağa kalkıp dışarı çıktı.</p>
	<p class="block_13"> </p>
	<p class="block_14">Çömelmiş, bir kuzu kemiğini kemiren bir adamın etrafına bir kalabalık toplanmıştı. Kuşkusuz Calis'in hayatında gördüğü en pis adamdı. Sanki yıllardır yıkanmamış gibi görünüyor ve kokuyordu.</p>
	<p class="block_13"> </p>
	<p class="block_14">Zamanının çoğunu dışarıda geçirmek, kişiyi Prens'in sarayında gereken titizliğe karşı kayıtsız yapıyordu, ama bu adam sıradan liman işçilerinin ve fakir yolcuların arasında bile yürüyen bir lağım çukuru gibi kalıyordu.</p>
	<p class="block_13"> </p>
	<p class="block_14">Yağdan ve kirden topak topak olmuş, gri çizgileri olan siyah saçları vardı. Omzuna gelen saçları, çerçöp ve yiyecek kırıntılarıyla keçeleşmişti. Yüzü, kirli sakalına denk bir şekilde neredeyse siyahtı ve açıkta olan yerleri güneşten yanmıştı. Kumaştan çok delik, varmış gibi görünen son derece yıpranmış bir cüppe giyiyordu, cüppenin rengi her neydiyse artık anılarda kalmıştı ve lime lime olmuş kumaş parçaları kirli ve lekeliydi.</p>
	<p class="block_13"> </p>
	<p class="block_14">Yıllardır kötü beslenmesi, adamı bir deri bir kemik bırakmıştı, kollarında ve bacaklarında yaralar vardı. "Dans et!" diye bağırdı işçilerden biri.</p>
	<p class="block_13"> </p>
	<p class="block_14">Çömelmiş adam vahşi bir hayvan gibi hırladı, ama çağrı birkaç kere daha yinelenince, neredeyse hiç et kalmamış kuzu kemiğini yere koyup ellerini uzattı. "Lütfen," dedi, şaşırtıcı derecede acıklı bir ses tonuyla. Sanki bir çocuk yalvarıyormuş gibiydi. Kelime ağzından, "Lüfffen," şeklinde çıkmıştı. Kalabalıktan biri, "Önce dans et!" diye bağırdı. Perişan haldeki dilenci ayağa kalkıp aniden çılgınca dönmeye başladı. Calis dilenciyi dikkatle izleyen Nakor'un arkasında duruyordu. Hareketlerindeki bir şey, sanki çılgınca dönmek Calis'e belli belirsiz tanıdık gelmişti. "Bu da ne böyle?" diye sordu. Nakor arkasına bakmadan konuştu. "Çok ilginç bir şey..." Adam dansını bitirip durdu. Zayıflıktan sallanıyordu ama elini uzattı. Kalabalıktaki biri dilenciye yarısı yenmiş bir ekmek parçası attı ve parça dilencinin ayaklarının dibine düştü. Adam hemen çömelip ekmeği kaptı.</p>
	<p class="block_13"> </p>
	<p class="block_14">Bir şef, "İşinizin başına dönün bakayım," diye bağırınca, liman işçilerinden çoğu dağıldı. Birkaç tanesi dilenciyi izlemek için bir an durdu; ama ardından onlar da uzaklaşmaya başladı. Calis oralı olduğunu tahmin ettiği birisine dönüp, "Kim bu adam?" diye sordu.</p>
	<p class="block_13"> </p>
	<p class="block_14">"Delinin teki," dedi adam. "Birkaç ay önce ortaya çıktı ve nerede barınabiliyorsa orada yaşıyor. Yiyecek için dans ediyor." "Nereden geldi?" diye sordu Nakor. "Kimse bilmiyor," dedi kasabalı uzaklaşırken. Nakor perişan haldeki adamın yanına gidip, yüzüne bakabilmek için diz çöktü. Adam vahşi bir hayvan gibi hırladı ve etsiz kemiğini ve kuru ekmek kabuğunu korumaya çalışarak hafifçe arkasını döndü. Nakor elini çantasına daldırıp bir portakal çıkardı. Başparmağını meyveye soktu ve kabuğunu soyup portakalın bir kısmını dilenciye uzattı. Dilenci bir an baktıktan sonra meyveyi Nakor'un elinden kaptı. Bütün parçayı ağzına sokmaya çalışınca, sakalından aşağı portakal suları akmaya başladı.</p>
	<p class="block_13"> </p>
	<p class="block_14">Sho Pi ve Calis Nakor'un yanına gitti ve Calis, "Ne oldu?" diye sordu.</p>
	<p class="block_13"> </p>
	<p class="block_14">"Bilmiyorum," dedi Nakor. Ayağa kalktı. "Ama bu adamı yanımıza almamız gerekiyor." "Neden?" diye sordu Calis.</p>
	<p class="block_13"> </p>
	<p class="block_14">Nakor hırlayan dilenciye baktı. "Bilmiyorum. Onunla ilgili tanıdık bir şeyler var."</p>
	<p class="block_13"> </p>
	<p class="block_14">"Ne? Onu tanıyor musun?" diye sordu Calis. Nakor çenesini kaşıdı. "Tanıdık gelmiyor, ama bütün bu pisliği göz önüne alırsan, kim bilebilir? Hayır, onu tanıdığımı sanmıyorum. Ama önemli olabilir."</p>
	<p class="block_13"> </p>
	<p class="block_14">"Nasıl?"</p>
	<p class="block_13"> </p>
	<p class="block_14">Nakor sırıttı. "Bilmiyorum. İstersen önsezi de." Calis kuşkulu görünüyordu, ama yıllar, Nakor'un önsezilerinin önemli, sık sık da hayati olduğunu kanıtladığı için sadece başını salladı. Yaklaşan atlıların sesi, bineklerinin ve muhafız takımının geldiği haberini veriyordu. Calis, "Onu ata binmeye nasıl ikna edeceğini senin çözmen gerekecek ama," dedi.</p>
	<p class="block_13"> </p>
	<p class="block_14">Nakor kafasını kaşıdı. "Bak, işte bu iyi bir numara olacak." Calis, "Ve her şeyden önce, onu yıkamak zorundayız," dedi. Nakor'un sırıtışı genişledi. "Bu daha da iyi bir numara olacak." Calis de sırıttı. "O zaman bunu nasıl yapacağını düşün. Mecbur kalırsam, muhafızlara onu denize atmalarını söylerim."</p>
	<p class="block_13"> </p>
	<p class="block_14">Atlılar Calis'in yanına gelince, Nakor döndü ve önündeki seçenekleri gözden geçirmeye başladı.</p>
	<p class="block_13"> </p>
	<p class="block_7"><img alt="Line" src="images/image.png" class="calibre3"/></p>
	<p class="block_13"> </p>
	<p class="block_14">Krondor'un Fakir Mahallesi'nden birkaç sokak yukarıda bulunan Tüccarlar Mahallesi'ndeki sade bir handa toplanmışlardı. Han Krondor Prensi'nin kontrolü altındaydı, ama bu gerçeği sadece birkaç kişi biliyordu. Robert de Loungville tarafından yönetilen toplantıyı, hanın arka odalarından birinde yapıyorlardı.</p>
	<p class="block_13"> </p>
	<p class="block_14">"Duncan, sen ve William," Roo'nun hayatında hiç görmediği bir adamı göstermişti, "Mumcular Caddesi ve Dulanic Sokağı'nın köşesinin oralarda küçük bir tezgâh bulacaksınız. O tezgâhta atkı ve şapka satan adam, Şakacılar için muhbirlik yapıyor. Hiç kimseye hiçbir şey söylemediğinden emin olun. Gerekirse bayıltın."</p>
	<p class="block_13"> </p>
	<p class="block_14">Roo omuzlarını silken Erik'e göz attı. De Loungville ve bugün öğle yemeyi yediği adamların yanı sıra, bu küçük odada Roo'nun tanımadığı yirmi tane adam daha vardı. Akşam yemeğinin üstünden bir saat geçmişti ve dükkânların çoğu kapalıydı ve kalanlarsa son işlerini yapıyordu. Erik ve Roo, Jadow ve de Loungville ile beraber bir dükkânın bulunduğu sokağın karşısında bekleyecekti. Robert, işaret verdiği zaman, olabildiğince hızlı bir şekilde o dükkâna gireceklerini üstüne basa basa vurgulamıştı. Bunu iki kere söylemişti, bu yüzden de Roo bunun gece görevi için hayati bir rolü olduğunu biliyordu.</p>
	<p class="block_13"> </p>
	<p class="block_14">"Siz, siz ve siz," dedi Robert, Şakacılar'ın gözcülerini etkisiz hale getirmekle görevlendirilen üç ekibi göstererek. "Arka kapıdan çıkın."</p>
	<p class="block_13"> </p>
	<p class="block_14">Birkaç dakika sessiz kaldıktan sonra William adındaki adamla Duncan'ı gösterdi. "Siz, önden çıkın."</p>
	<p class="block_13"> </p>
	<p class="block_14">Adamlar söyleneni yaptı ve bir sonraki on dakika boyunca adamların geri kalanları da gönderildi.</p>
	<p class="block_13"> </p>
	<p class="block_14">Dört adam yalnız kaldıklarında Roo, "Bu adamlar da kim?" diye sordu.</p>
	<p class="block_13"> </p>
	<p class="block_14">"Prens'in, şehrinde bir sürü göze ve kulağa ihtiyacı var diyelim," dedi de Loungville.</p>
	<p class="block_13"> </p>
	<p class="block_14">"Gizli polis," dedi Jadow.</p>
	<p class="block_13"> </p>
	<p class="block_14">"Onun gibi bir şey," dedi de Loungville. "Avery, buradaki en hızlı adam sensin; bana yakın dur. Erik, sen ve Jadow uzun süre dikkat çekmeden kalmak için çok irisiniz, bu yüzden sizi bıraktığım yerde kalın ve sakın kımıldamayın. Buradan çıktığımız zaman konuşmak yok. Sorusu olan?" Kimse soru sormayınca, de Loungville onları hanın arka kapısından dışarı çıkardı. Önemsiz bir iş için bir yere giden dört sıradan vatandaşmış gibi görünmeye çalışarak, hızla İlerlemeye başladılar. Fakir Mahalle'nin başladığı köşede kurulu bir tezgâhın yanından geçerlerken, Duncan ile William denilen adamın satıcıyla koyu bir pazarlığa girişmiş olduğunu gördüler. Roo Duncan'ın, kılıcını fark edilmesi güç bir şekilde adamın kaburgalarına doğru tuttuğunu. William'ın ise tezgâha çok yaklaşacak olan birisinin yolunu kesmeye hazır bir şekilde durduğunu fark etti.</p>
	<p class="block_13"> </p>
	<p class="block_14">İlkine paralel olan başka bir caddeye çıkan kısa bir sokaktan geçip köşeyi döndüler. De Loungville bir el hareketiyle Erik ile Jadow'a derin ve nispeten karanlık bir kapı girişine gizlenmelerini işaret ederken, kendisi Roo ile birlikte çabucak sokağın karşısına geçti. El işaretlerini kullanarak, Roo'ya kapı girişiyle pencere arasındaki duvara dayanmasını söyledi. De Loungville binanın, kapıyla yandaki binaya giden ara sokağa denk gelen köşesine yerleşti. Roo binanın içinden, bir tüccarın mallarını yerleştirmekte olduğu kanısını uyandıran birtakım sesler duydu. Pencereden içeri bakma dürtüsüne direnerek herhangi bir aksiliğe karşı etrafı kolaçan ederken, bir dakikalığına soluklanan sıradan bir adammış gibi görünmeye çalıştı.</p>
	<p class="block_13"> </p>
	<p class="block_14">Karanlıktan görkemli bir şekilde, kocaman bir pelerine sarınmış birisi çıktı. Roo adamın arkasında, karanlıkta belli belirsiz birilerinin kaybolduğunu gördü ve yakınlarda, gördüğünden daha fazla adamın konuşlandığını sezdi.</p>
	<p class="block_13"> </p>
	<p class="block_14">Cüppeli adam kararlı adımlarla Roo'nun yanından geçip binanın kapısına giden üç basamağı çıktı. Roo yanından geçerken adama göz atınca, şaşkınlıktan gözleri büyüdü. Adam dükkâna girerek kapıyı arkasından kapadı. Roo birisinin, "Yardımcı olabilir-" dediğini duydu.</p>
	<p class="block_13"> </p>
	<p class="block_14">"Merhaba," diye sözünü kesti tanıdık bir ses. Uzun bir sessizlikten sonra ilk konuşan adam, "James?" dedi. "Uzun zaman oldu," dedi Krondor Dükü Lord James. "Ne kadar? Kırk yıl mı?" "Daha fazla." Uzun bir sessizliğin ardındın adam, "Sanırım adamların dışarıda," dedi.</p>
	<p class="block_13"> </p>
	<p class="block_14">"Bu konuşmanın bölünmeyeceğinden ve ben bitti dediğim zaman biteceğinden emin olacak kadar." Tekrar bir sessizliğin ardından iki adamın kısık sesleri duyuldu. Sandalyelerin çekilme sesine benzer bir sesten sonra James, "Teşekkür ederim," dedi.</p>
	<p class="block_13"> </p>
	<p class="block_14">"Uzun süredir namuslu olduğumu ve Sıradan bir tüccardan başka bir şey olmadığımı söylememin bir yararı olmaz sanırım."</p>
	<p class="block_13"> </p>
	<p class="block_14">"İstediğin her şeyi söyleyebilirsin Brian," dedi James. "Otuz yıl önce, Krondor'da Lysle Rigger adında bir tüccarın ortaya çıktığını duyduğum zaman, Prens Arutha'dan, peşine, seni tazı gibi takip edecek adamlar takmasını istedim. Son yirmi yıldır Rillanon'da görev yaptığım sırada bile, senin hakkında düzenli raporlar alıyordum."</p>
	<p class="block_13"> </p>
	<p class="block_14">"Rigger. Bu ismi yıllardır kullanmıyorum. Bu ismi şeyden beri kullanmıyorum, nerede karşılaşmıştık?" "Lyton'da," dedi James.</p>
	<p class="block_13"> </p>
	<p class="block_14">"Evet, şimdi hatırladım," dedi adam. "O zamandan beri bu ismi sadece birkaç kere kullandım." "Önemli değil." James yüksek sesle iç geçirdi. "Bütün kaçış yollarını bulduklarından ve bütün ulaklarının kimliğini saptadıklarından emin olmaları, Prens'in adamlarının birkaç yılını aldı, ama bu bir kere gerçekleştikten sonra, senin izini sürmek benim için oldukça kolay oldu."</p>
	<p class="block_13"> </p>
	<p class="block_14">"Düşündüğümüzden daha iyi adamların varmış. Taç'ın casuslarından her zaman sakınırız." James, "Bu geceye kadar sadece izlemek istediğimiz için sakındığınızı zannediyordunuz," dedi.</p>
	<p class="block_13"> </p>
	<p class="block_14">"Unuttun mu, eskiden ben de Şakacıydım. Etrafta hâlâ Eliuzun Jimmy'yi hatırlayan birkaç kişi var."</p>
	<p class="block_13"> </p>
	<p class="block_14">"Şimdi ne olacak?"</p>
	<p class="block_13"> </p>
	<p class="block_14">"Adını bir kere daha değiştirmek ve görünüşünle ilgili bir şeyler yapmak zorunda kalacaksın. Eğer yapmazsan, dilenciler ve hırsızlar yeni bir lider seçmenin zamanının geldiğine karar verecek." Bir kıkırdama oldu ve Roo söylenen her sözü duyabilmek için kulak kesildi. "Her şey Sürüngen ile olan o meseleye dayanıyor. Eğer en başta loncayı ele geçirmeye çalışmamış olsaydı, Dürüst Adam başa geçtiğinde yaşadığımızdan daha düzenli bir değişim yaşardık. Bu tam bir karmaşaydı."</p>
	<p class="block_13"> </p>
	<p class="block_14">"Ben de öyle duydum," dedi James. "Ama bunun konumuzla bir ilgisi yok. Bu gece beni sana getiren şey Lysle, ya da Brian, şu: son zamanlarda lonca üstündeki kontrolünü kaybettin. Şehrimde yasalara saygılı ve vergilerini ödeyen vatandaşlarımın gırtlaklarını kesen çok fazla katil dolaşmaya başladı. Küçük hırsızlıklar ve soygunlar, Krondor gibi bir şehir için normaldir, ama geçen gece kasaplarından biri, koruma için zorla ödeme yapmasını istediği genç bir şarap tüccarına bir 'uyarı' olarak bir seyis yamağını, iki garson kızı ve dört atı öldürdü."</p>
	<p class="block_13"> </p>
	<p class="block_14">"Bu çok fazla," diye kabul etti Brian denilen adam. "Koruma için istenen ücret de öyle," dedi James. "Adam kim? İcabına bakarım."</p>
	<p class="block_13"> </p>
	<p class="block_14">"Hayır, onun icabına ben bakarım. Kelleni ipten uzak tutmak istiyorsan, ya da daha önemlisi, kendi adamlarının vücudun soğumadan senin yerine başka birisini seçmesini istemiyorsan, dikkatle dinle. "Önümüzdeki birkaç yıl boyunca, Krondor'un özellikle sakin ve beladan arınmış olmasına ihtiyacım olacak. Aslında, Krondor'a çok gönenç ve zengin bir şehir olarak ihtiyacım olacak. İşlerin neden bu şekilde yürümesine ihtiyaç duyduğum seni ilgilendirmez, ama inan bana bu, uzun vadede şehirdeki diğer herkes gibi, senin ve kanun kaçağı çapulcu adamlarının da yararına olacaktır.</p>
	<p class="block_13"> </p>
	<p class="block_14">Sonuç olarak, Sam Tannerson'ı ve arkadaşlarını bulup, onları halkın huzurunda asacağım. Bana, onu Yedi Çiçek Hanı'ndan elinde kanlı bir bıçakla çıkarken gören güvenilir tanıklar bulacaksın. Sıcak yüzlü, küçük sokak afacanları bulacaksın. Bir kız daha iyi olur. Yargıcı, Tannerson ve arkadaşlarının, onları asmak için kullanılacak iplere ancak değdiğine ikna edecek birisi.</p>
	<p class="block_13"> </p>
	<p class="block_14">"Ardından neşeli hırsızlar takımına, işlerin bu şekilde yürümesinin çok fazla sorun çıkartmaya başladığını ve bu gibi örnekler oluşturacak yaratıcı fikirlere kapılacak bir sonraki parlak adamının asılmaya yetecek kadar uzun yaşamayacağını söyleyeceksin. Bu konuda çok ciddiyim Brian: katillerinden biri çizgiyi aşarsa, ben asmadan önce onu sen asarsan iyi edersin, aksi takdirde kökünüzü kazırım."</p>
	<p class="block_13"> </p>
	<p class="block_14">"Bu daha önce de denendi," dedi adam. "Ama gördüğün gibi Şakacılar hâlâ iş başında." James konuşmadan önce uzun bir sessizlik oldu. "Ana'nın yerine açılan bütün giriş çıkışları hâlâ hatırlıyorum. Çizmene sakladığın o hançere uzanamadan önce bağırırsam, ölürsün ve bir saat içinde Geceustan tutuklanır ve Günustan da yatağından kaldırılıp gözaltına alınır. Gün doğmadan Ana'nın yerinin etrafını sardırıp kapattırırım. Ajanlarımın tanıdığı her hırsızı yakalattırırım ve hepsini, ya da yarısını, ele geçiremesem bile, elimde yeteri kadar hırsız olur. Krondor'da hâlâ hırsızlar ve dilenciler olacak Brian, ama artık Şakacılar olmayacak." "O halde neden işimizi bitirmiyorsun?"</p>
	<p class="block_13"> </p>
	<p class="block_14">"Sizi gözetim altında tutmak işime geliyor. Ama, daha önce de söylediğim gibi, artık kesin şeylere ihtiyacım var. Onun dükkânında oturup şu an onunla sohbet ettiğime göre, ikimiz de Dürüst Adam'ın halefinin kim olduğunu bildiğimi anlıyoruz; eğer seni öldürürsem, senden sonra Hırsızlar Loncası'nın liderinin kim olduğunu öğrenmek için yıllarımı harcamak zorunda kalabilirim." Bir anlık bir sessizliğin ardından James, "Garip ama bunca yıldan sonra şehre geri döneceğini bilmemin tek sebebi, birbirimize çok benzememiz," dedi.</p>
	<p class="block_13"> </p>
	<p class="block_14">Bunu uzun bir iç geçirme izledi. "Bunu ben de sık sık düşündüm. Akraba olduğumuzu mu düşünüyorsun?"</p>
	<p class="block_13"> </p>
	<p class="block_14">"Bir teorim var," diye geldi yanıt, ama bunu ayrıntılar izlemedi. "Sadece ikimize de bir iyilik yap ve hayvanlarının ipini kısa tut. Birkaç tane mütevazı soygun, ara sıra haraç toplama. Limandan birtakım mallar çal ve ara sıra gümrük komisyoncularını dolandır. Hatta elimde, sana ve perişan kardeşliğine kazanç -birtakım komisyonlar- sağlayacağı garanti olan birkaç iş de olabilir, ama bu büyük çaplı suç cümbüşü bitti ve bugünden itibaren cinayetler bitmeli; size savaş açmak zorunda kalırsam açarım. Yeterince açık mı?"</p>
	<p class="block_13"> </p>
	<p class="block_14">"Hâlâ ikna olmuş değilim, ama bunu düşüneceğim." James güldü, ama bu Roo'ya acı bir kahkaha gibi geldi. "Düşünecek misin? Hiç zannetmiyorum. Ya bunu şimdi kabul edersin ya da buradan canlı çıkmazsın."</p>
	<p class="block_13"> </p>
	<p class="block_14">"Pek fazla seçeneğim yok," diye sinirli bir yanıt geldi. Adamın ses tonu, çok da olmasa, öfkesini kontrol altında tuttuğunu gösteriyordu.</p>
	<p class="block_13"> </p>
	<p class="block_14">Roo etrafa göz gezdirdi. Konuşma yalnızca birkaç dakika sürmüştü, ama ona sanki saatlerdir dinliyormuş gibi gelmişti. Onun ve de Loungville'in durduğu yerin otuz metre etrafında Prens'in adamlarından en az yirmi tanesinin olduğunu bilmesine rağmen, sokaktaki durum şaşırtıcı derecede normal gibi görünüyordu. "Sakin ve gönenç bir şehre ihtiyacım olduğunu söylediğimde," dedi James, "bunun bir grup tüccarı zengin etme ve -her ne kadar kendi başlarına istenilebilen sonuçlar olsalar da- kendi egemenliğim için daha çok vergi toplama isteğimden kaynaklanmadığını, şehrimin güvenliğinin buna bağlı olduğunu ve bu konuda, gerekirse başını seve seve ezeceğim hariç başka tek kelime etmeyeceğimi anlaman gerekiyor. Birbirimizi anlıyor muyuz?"</p>
	<p class="block_13"> </p>
	<p class="block_14">"Evet," dedi tüccar. Sesinde kabullenmeyle karışık bir öfke vardı.</p>
	<p class="block_13"> </p>
	<p class="block_14">"O halde sana birkaç iyi haber vermeme izin ver," dedi James, bir sandalyenin arkaya itilme sesiyle birlikte. "Ben ayrıldıktan on dakika sonra, kaçış yollarından biri -aşağıdaki bodruma inen ve kanalizasyonlara açılan- açık bırakılacak. Kim olduğunu tam olarak bilmeme rağmen, bunu bilen tek kişi benim. Bir sonraki kimliğine kaç ve sinirin yatıştıktan ve söylediklerimi düşünme fırsatı bulduktan sonra, bana bir mesaj gönder. Sokaklara, Akıllı Adam'ın kaçtığı ve Dürüst Adam'ın döndüğü haberini yay. Geceustanla Günustana bunun, yetkililerin seni başarıyla sürdüklerini düşünmeye sevk etmek için olduğunu söyle. Yarın gece bu saate kadar senden mesaj alamazsam, ya adamlarının sana ihanet ettiği ya da uyarımı ciddiye almadığın sonucuna varacağım. Her iki şekilde de Şakacılar savaşa hazırlansa iyi olur."</p>
	<p class="block_13"> </p>
	<p class="block_14">Anlamlı bir sessizlik olunca James sonunda, "Güzel," dedi. "Senin yerinde olsaydım, bir an için o hançere uzanmayı düşüneceğimi bilirdim, ama aksini yapmaya karar vereceğimi de bilirdim. Şakacılar'ın başındaki insan aptal değildir."</p>
	<p class="block_13"> </p>
	<p class="block_14">"Ramak kalmıştı." "Buradan sağ çıkamazdın; inan bana. Şimdi, söylediğim gibi, kaçmak için on dakikan var. Ana'nın yerine git ve ihtiyacın olan yeni kimliği çıkart; görünüşünü bilen ajanlarım gerçekte kim olduğunu bilmiyor. Sadece izlemek istediğim bir tüccar olduğunu zannediyorlar. Bazıları şüphesiz senin Yüce Kesh'in ya da diğer birtakım politik düşmanların casusu olduğunu düşünüyordur. Seni ismen ve yaptığın işlerle tanıyanların neye benzediğine dair bir fikirleri yok.</p>
	<p class="block_13"> </p>
	<p class="block_14">Sana bu kadarcık bilgiyi verecek kadar Şakacı oldum. "Ama seni her zaman bulabilecek gücüm var. Bundan bir an bile kuşku duyma Lysle; çünkü hep aklımdasın."</p>
	<p class="block_13"> </p>
	<p class="block_14">"Bundan bir an bile kuşku duymadım Eliuzun Jimmy. Bir şey var."</p>
	<p class="block_13"> </p>
	<p class="block_14">"Nedir?"</p>
	<p class="block_13"> </p>
	<p class="block_14">"Senin hakkında söyledikleri bütün o şeyler doğru muydu?" Alaycı bir kahkaha duyuldu. "Gerçeğin yarısı bile değildi Lysle. Yarısı bile değil. Sandığımdan daha iyi bir hırsızdım ama iddia ettiğimin yarısı kadar bile değildim. Yine de daha önce hiçbir Şakacı'nın başarmak bir yana, denemeye bile kalkışmadığı şeyler yaptım."</p>
	<p class="block_13"> </p>
	<p class="block_14">"Tanrılar adına, bu doğru," diye geldi yanıt istemeyerek de olsa. "Hiç kimse buna itiraz edemez; kahrolası Dük rütbesine ve Kral'dan sonra Krallık'taki en güçlü tek adam statüsüne yükselen bir hırsız daha yoktur."</p>
	<p class="block_13"> </p>
	<p class="block_14">"Şimdi, Tannerson nerede?"</p>
	<p class="block_13"> </p>
	<p class="block_14">"Onu muhtemelen Sabella'nın yeri denilen bir genelevde saklanırken bulacaksın-"</p>
	<p class="block_13"> </p>
	<p class="block_14">Roo'nun karşısındaki kapı sundurmasında duran de Loungville dönüp karanlığa doğru tıslayarak seslendi ve ardından sessizce, "Sabella'nın yeri!" dedi. Roo'nun o ana kadar fark etmediği birisi hızla karanlıktan çıkıp uzaklaştı.</p>
	<p class="block_13"> </p>
	<p class="block_14">"Yerini biliyorum. Sabah ilk iş bana bir tanık bul."</p>
	<p class="block_13"> </p>
	<p class="block_14">"Tanığın ölecek, bunu biliyorsun. Tannerson ve diğerleri aleyhine tanıklık ederse, onu da öldürtmem gerekir; Şakacıların yasasını bilirsin."</p>
	<p class="block_13"> </p>
	<p class="block_14">"Bana genç birini bul," dedi James. "Eğer güzel ve zeki olursa, ona uzak bir şehirde bir yuva bulurum; hatta belki onu genelevden kurtarıp soylu bir ailenin yanına çocuk bakıcısı olarak bile yerleştirebilirim. Asla öğrenemezsin. Ama suça iyice batmamış kadar genç birisi olması gerekiyor." Bir duraklamanın ardından, "Sonuçta, Arutha ile karşılaştığımda on dört yaşındaydım ve bildiğim bir tek şeyi bile unutmadım," dedi.</p>
	<p class="block_13"> </p>
	<p class="block_14">"Bu tanrıların gerçeği Jimmy, gerçek bu," dedi Lysle.</p>
	<p class="block_13"> </p>
	<p class="block_14">Birden kapı açıldı ve Lord James, hâlâ tepeden tırnağa pelerine sarılı bir şekilde merdivenlerden indi. Çok kısa bir süre Robert'in yanında durup, "Duydun mu?" diye sordu.</p>
	<p class="block_13"> </p>
	<p class="block_14">De Loungville'in bütün söylediği, "Duydum. Diğerlerine de iletildi," oldu. Ardından Krondor Dükü karanlığın içinde kayboldu. Roo karanlık sokağın ilerisindeki diğer adamların dükün etrafına toplandığını gördü, ama bir an sonra sokak tekrar boş görünüyordu.</p>
	<p class="block_13"> </p>
	<p class="block_14">Roo, elini kaldırmış beklemelerini işaret eden de Loungville'e göz attı. On dakika sonra de Loungville aniden iki parmağını ağzına götürüp tiz bir ıslık çaldı. Jadow ve Erik sokağın karşısından fırladıkları anda, yan sokaktan koşarak bir grup asker geldi. De Loungville askerlere, "Siz!" dedi. "Şu binaya girin ve içerideki herkesi tutuklayın. Bulduğunuz her belgeye el koyun ve mühürledikten sonra binaya hiç kimsenin girip çıkmamasını sağlayın." Roo'ya, Jadow'a ve Erik'e, "Benimle gelin," dedi.</p>
	<p class="block_13"> </p>
	<p class="block_14">Roo, "Sabella'nın yerine mi?" diye sordu.</p>
	<p class="block_13"> </p>
	<p class="block_14">"Evet. Ve eğer şanslıysak, arkadaşın Tannerson tutuklanmaya karşı koyacaktır." Jadow, "Ahbap, bu olasılıktan memnun olmuş gibi görünmedi mi?" dedi.</p>
	<p class="block_13"> </p>
	<p class="block_14">De Loungville, "Uzun süredir birisini öldürmek için iyi bir bahanesi yoktu Jadow," dedi.</p>
	<p class="block_13"> </p>
	<p class="block_14">Sessizce Fakir Mahalle'nin içlerine doğru seğirttiler.</p>
	<p class="block_13"> </p>
	<p class="block_14">Roo, de Loungville'in hemen arkasından gidiyordu. Sonunda bloğun ilk üç binasını kaplayan Sabella'nın yerine geldiler.</p>
	<p class="block_13"> </p>
	<p class="block_14">De Loungville köşede bekleyen bir adama fısıldayarak, "Adamlar yerlerini aldı mı?" diye sordu. "Sizi bekliyorlar," dedi adam. "Birkaç dakika önce çatıda bir şey gördüm sanırım, ama muhtemelen kedidir. Ortalık oldukça sakin..."</p>
	<p class="block_13"> </p>
	<p class="block_14">De Loungville başını salladıktan sonra, "Gidelim!" dedi.</p>
	<p class="block_13"> </p>
	<p class="block_14">Geneleve, sanki bir düşman kampıymış gibi girdiler. Jadow fedaiye başını zonklatacak bir darbe indirince, adam içeri girmelerine engel olamadan dizlerinin üstüne çöktü ve Jadow adamı bu şekilde tutarken, Erik bayıltıcı darbeyi indirdi.</p>
	<p class="block_13"> </p>
	<p class="block_14">Roo koşarak de Loungville'in ve ortamda bir anda patlak veren şiddetten çok korkmuş, şaşkınlıktan ağızları açık oturup bakmaktan başka hiçbir şey yapamayan iki kadının yanından geçti. Ön kapıdaki karışıklığın ne olduğunu görmek için dönen, orta yaşlarda iri bir kadının durduğu merdivenlere ulaştı. Kadın döner dönmez Roo'nun hançerini çenesinde buldu. "Tannerson?" dedi Roo damla damla tehdit akan kısık bir sesle.</p>
	<p class="block_13"> </p>
	<p class="block_14">Kadın sapsarı oldu ama, "Üst katta, sağdaki ilk kapı," dedi fısıldayarak.</p>
	<p class="block_13"> </p>
	<p class="block_14">Roo, "Yalan söylüyorsan ölürsün," dedi.</p>
	<p class="block_13"> </p>
	<p class="block_14">Kadın, Jadow ile Erik'in kendisine doğru geldiğini gördü ve üzerine gelen adamların cüsselerinin ve öldürücü görünümlerinin ilk defa olarak farkına vardı. "Hayır, soldaki ilk kapı demek istedim!" Roo üst kata fırladı. De Loungville bir adım arkasından onu takip ediyordu. Dönüp Erik ile Jadow'a merdivenleri tutmalarını işaret etti. Önüne döndüğünde, Roo'nun merdivenlerin başına ulaşmış olduğunu gördü. Roo, de Loungville'e kapıyı tekmelemesini işaret etmek için durduktan sonra eğildi.</p>
	<p class="block_13"> </p>
	<p class="block_14">De Loungville kapıyı tekmeleyince, Roo kılıcı elinde, eğilmiş bir durumda içeri girdi. Bu kadar sıkıntıya girmesine gerek yoktu. Yatakta yatan kişi Sam Tannerson'dı, boş boş tavana bakıyordu ve boğazındaki yarıktan kan akıyordu.</p>
	<p class="block_13"> </p>
	<p class="block_14">"Ne?" dedi de Loungville önündeki manzarayı görünce.</p>
	<p class="block_13"> </p>
	<p class="block_14">Roo açık pencereye doğru seğirtip dışarı baktı. Görünüşe bakılırsa, birisi onlar gelmeden dakikalarca önce odadan çıkmıştı. Roo dönüp gülmeye başladı.</p>
	<p class="block_13"> </p>
	<p class="block_14">"Bu kadar komik olan ne?" diye sordu, üst kata çıkıp içeriye bakan Erik.</p>
	<p class="block_13"> </p>
	<p class="block_14">Roo yataktaki cesedi gösterdi. "Fahişenin biri Tannerson'ı öldürmüş. Bahse girerim paramı da çalmıştır."</p>
	<p class="block_13"> </p>
	<p class="block_14">De Loungville adamın giysilerini araştırdıktan sonra, "Kese ya da para yok," dedi.</p>
	<p class="block_13"> </p>
	<p class="block_14">"Kahretsin!" dedi Roo. "Altınlarım şimdi de fahişenin birinde."</p>
	<p class="block_13"> </p>
	<p class="block_14">De Loungville cesede baktı. "Olabilir. Ama bunu başka bir yerde konuşsak iyi olur." Roo başıyla onayladı, kılıcını kınına soktu ve de Loungville'in peşinden odadan çıktı. Kız, Tannerson'ı yakalamaya gelen adamların, alt katta poker oynayanları sürükleyerek binadan dışarı çıkartışlarını izliyordu. Yan sokaklarda sinsi sinsi dolaşan diğer adamların, izlenip izlenmediklerini anlamak için etrafı kolaçan ettiğini gördü. Kendisini Tannerson'un odasından çıkarken görmediklerinden emindi. Titreyeceğini sandığı ellerine baktı, ama aşağıdaki adamlar onu görmesin diye karanlığa saklanmak için sindiği çatının saçaklarında sabit durduklarını gördü. Daha önce hiç kimseyi öldürmemişti, ama daha önce hiç kimse de ablasını öldürmemişti. İntikam duygusuyla içini kaplayan soğuk öfke, zannettiği gibi Tannerson'un ölümüyle azalmamıştı. Sona erdirmişlik hissi yoktu, hesabı kapatmışlık hissi yoktu. Hâlâ içi kaynıyordu ve hiçbir şey ablasını geri getirmeyecekti.</p>
	<p class="block_13"> </p>
	<p class="block_14">Merak bütün endişesini bastırdı ve o adamların kim olabileceklerini düşündü. Sokakta öfke dolu seslerin yükseldiğini duyduğu zaman, beş dakikadan az bir sürede odadan çıkmıştı. İş kıyafetlerini, işini bitirdikten sonra kanlı kıyafetleriyle değiştirmek zorunda kalabilir diye, Tannerson'un karargâh olarak kullandığı genelevin karşısındaki evin bacasının arkasına sakladığı bir çantaya koymuştu. Betsy'nin öcünü almaya karar verdiği zaman, bu gece ya Tannerson'un ya da kendisinin o odanın zemininde yatacağına yemin etmişti.</p>
	<p class="block_13"> </p>
	<p class="block_14">Sabella'nın yerine girmek zor olmamıştı; bir fahişeye Tannerson'a o odada onu özel birisinin beklediğini söylemesi için rüşvet vermek çok kolay olmuştu. Kızın doğuştan gelen aptallığı, Sabella'nın komisyon kesemeyeceği altınlarla dolu bir keseyi almaktan başka bir şey düşünmemesini sağlamıştı. Ama artık korkusundan hiç kimseye bir şey söylemezdi.</p>
	<p class="block_13"> </p>
	<p class="block_14">Kaçışının ilk birkaç dakikasında, korku neredeyse tüm benliğini sarmıştı. Çatıya ulaştıktan sonraki beş dakika, hareket edemeyecek kadar uyuşmuş olduğundan dolayı sadece oturmuştu. Belinden çenesine kadar her yeri Tannerson'ın kanıyla kaplıydı ve sonunda kanlı kıyafetlerini çıkartmıştı. Ardından, aşağıdaki sokakta adamların hareketini duymuş ve korku onu kaçmaya çalışmaktan alıkoymuştu.</p>
	<p class="block_13"> </p>
	<p class="block_14">Beklerken yorgunluk bastırmış ve uyuklamıştı -bir dakikalığına ya da bir saatliğine, emin değildi- ve ardından baskın onu kendine getirmişti. Artık korku yorgunluğa baskın çıkmıştı; Sabella'nın yerine giren o adamlar Geceustası tarafından gönderilmişse, görülebilir ya da tanınabilirdi. Prens'in polisi tarafından kovalanmak başka, Şakacılar tarafından kovalanmak başkaydı. İkincisindeki tek umut, şehri terk etmek ve LaMut'un kuzeyine ya da Kesh İmparatorluğu'nun güneyine, mümkün olduğunca uzağa gitmek olurdu.</p>
	<p class="block_13"> </p>
	<p class="block_14">İpini bıraktığı yere ulaşana kadar çatıda sürünerek ilerledi. Günlük pantolon, gömlek, yelek, hançer ve çizmelerin -ve artık kanlı bir bıçak ve kana bulanmış bir gömlek ve pantolon da içeriyordu- olduğu küçük çantayı bir kenara atarak, saçağın üstünden aşağıya göz attı.</p>
	<p class="block_13"> </p>
	<p class="block_14">Geri muhafızlardan ikisi aşağıdaki karanlıktan hızla geçince, çatının başka bir köşesine geçti ve genelevden yeni çıkmış diğerlerinin de aynı noktaya yöneldiğini gördü. Düşünmek için çömeldi. Gördüğü adamlardan hiçbirisi uzaktan yakından tanıdık gelmiyordu ve eğer Şakacılar'dan olsalardı, en azından bir tanesini tanıması gerekirdi. Sabella'nın yerine gelenler her kimse, kuşkusuz Prens'in adamlarıydı, çünkü şehirdeki başka hiç kimsenin böylesi bir baskın yapmaya gücü yetmezdi, özellikle de Hırsızlar Loncası'nın en iyi hırsızları gibi karanlığın içinde bir kaybolup bir görünen adamlarla. Bunlar, Krondor Dükü'nün özel ajanları, gizli polisleri olmalıydı.</p>
	<p class="block_13"> </p>
	<p class="block_14">Ama Tannerson ve onun haydut çetesinden ne istediler, diye düşündü. Görmüş geçirmiş birisi değildi ama akıllıydı, zekiydi ve meraklıydı. Yandaki çatıyla aradaki mesafeyi ölçtü, geriledi, çevik bir atlayışla karşıdaki çatıya geçti ve aşağıdaki adamların arkasından 'Hırsızlar Yolu'nda ilerlemeye devam etti. Bir blok sonra geride kalıp çabucak aşağı inebileceği bir oluk buldu.</p>
	<p class="block_13"> </p>
	<p class="block_14">Bu saatte sokaklar karanlık ve neredeyse boş olduğundan, fazla dikkat çekmemek için gölgelerde ilerlemek zorunda kaldı. İki kez, takip edilmelerini önlemek için yerleştirilmiş geri gözcüleri fark etti, bu yüzden bekledi ve adamlar sonunda hareket edince sessizce peşlerinden gitti. Takip ettiği son adamı da gözden kaybettiğinde şafağın sökmesine bir saat kalmıştı, ama baskıncıların gittiği yer belliydi: Prens'in sarayı.</p>
	<p class="block_13"> </p>
	<p class="block_14">Dolambaçlı bir rota takip etmiş ve izlenmediklerinden emin olmak için ellerinden geleni yapmışlardı, ama o aklını kullanıp acele etmemişti ve artık doğrudan saraya gittiklerini anlamıştı.</p>
	<p class="block_13"> </p>
	<p class="block_14">Durup etrafına baktı. Anlayabildiği kadarıyla sokaklar bomboştu, ama midesinde aniden o kadar da meraklı olmamış olmayı dilemesine yol açan bir rahatsızlık hissetti. Yorgunluk kendini tekrar göstermeye başlamıştı ve iki saatten az bir süre sonra Günustası'na rapor vermek zorundaydı. Uyuyakalmaktan korktu, çünkü uyursa, zamanında kalkamayacağını biliyordu. Çarşıda bir gün yankesicilik yapmaması, ona genellikle sertçe uyarılmaktan ya da birkaç tokattan fazlasını kazandırmazdı, ama bunu Tannerson'ın öldürüldüğü gecenin sabahında yapamazdı. Aşırı dikkat çekecek hiçbir şey yapmamalıydı.</p>
	<p class="block_13"> </p>
	<p class="block_14">Tannerson birkaç tane arkadaşı olan bir hayvandı, ama pek çok müttefiki vardı ve zor kullanma hakkını -silahlı soygun, haraç kesme ve dilencilere ve daha kurnazca hırsızlık yapanlara karşı koruma- alışkanlık haline getirmiş olan dayakçılar olarak bilinen Şakacılar grubu arasında kendini bir çeşit küçük bir güç odağı haline getirmişti. Akıllı Adam ve vekilleri Günustası ve Geceustası, Tannerson ve onun gibi ortaya çıkan diğerlerini dizginlemeye isteksizdi ve bu domuz herif hakkında ne derseniz deyin, bir kere ortaya çıkmıştı.</p>
	<p class="block_13"> </p>
	<p class="block_14">Liman civarındaki ve Fakir Mahalle'deki tüccarlar üzerinde kurduğu küçük çaplı korku egemenliği, geçen yıl loncaya giren koruma parasını ikiye katlamıştı. Ama sokaklardan saraya giden adamları gördüğü haberiyle ortaya çıkarsa, dikkatleri kendi üzerinden uzaklaştırabilir ve Akıllı Adam'ın, bir yankesici kızın yaptıklarından çok, Prens'in gizli polisinin yaptıklarıyla ilgilenmesini sağlayabilirdi. Hatta Tannerson'un gırtlağını Prens'in adamlarının kestiği fikrinin tohumlarını bile atabilirdi.</p>
	<p class="block_13"> </p>
	<p class="block_14">Kızın, yarı yorgunluktan, yarı ablasının katilini öldürmek için harcadığı güçten kaynaklanan dalgınlığı, onu serseme çevirmişti. Dönüp uzaklaşmaya çalıştığında yakınında başka birinin olduğunu güçlükle fark edebildi.</p>
	<p class="block_13"> </p>
	<p class="block_14">Bileğine bir el yapıştı ve kendini savunmak için hançerini çekerken mengene gibi sıkmaya başladı. Başını kaldırıp adamın mavi gözlerine bakarken ikinci bir el hareketini engelledi. Karşısındaki, şu ana kadar karşılaştığı en güçlü adamdı, çünkü ne kadar uğraşsa da kendini kurtaramıyordu. Aynı zamanda çevikti de; kasıklarının arasına tekme atmaya çalıştığında, tekme, meşe kadar sert olan uyluğuna gelecek şekilde dönmüştü adam.</p>
	<p class="block_13"> </p>
	<p class="block_14">Başka adamlar da geldi ve kız şafak öncesi loşluğunda etrafını tehlikeli görünüşlü adamların sardığını gördü. Seyrek saçlı, kısa boylu, sevimsiz bir adam onu tepeden tırnağa süzdükten sonra, "Bakın burada kim var?" dedi. Elindeki hançere baktı.</p>
	<p class="block_13"> </p>
	<p class="block_14">Yüzünü seçemediği başka bir adam, "Bizi takip eden buydu," dedi.</p>
	<p class="block_13"> </p>
	<p class="block_14">Robert de Loungville, "Sen de kimsin evlat?" diye sordu.</p>
	<p class="block_13"> </p>
	<p class="block_14">Onu tutan iri yarı adam, "Sanırım ellerinde kan var," dedi.</p>
	<p class="block_13"> </p>
	<p class="block_14">Üstü örtülmüş bir fener açılınca, kız birdenbire etrafını saran adamların yüzlerini gördü. Onu yakalayan, bir çocuktan biraz büyük, yaklaşık kendi yaşlarında biriydi. Adamın kolları neredeyse kendi uylukları kadardı, yüzü sevecen ve çocuksu olmasına rağmen, gözlerinde onu dikkatli olmaya iten bir şeyler vardı.</p>
	<p class="block_13"> </p>
	<p class="block_14">Adamların lideri gibi görünen kısa boylu adam kıza bakıp, "Keskin gözlerin var Erik," dedi.</p>
	<p class="block_13"> </p>
	<p class="block_14">"Temizlemeye çalışmış, ama su bulamamış." Halkanın en dışındaki adamlardan birine dönerek,</p>
	<p class="block_13"> </p>
	<p class="block_14">"Sabella'nın yerine dön ve etraftaki çatıları ve ara sokakları kontrol et; sanırım silahları ve Tannerson'ı öldürürken giydiklerini bulacaksın," dedi. "Onları limana atıp bize yetişecek vakti yoktu."</p>
	<p class="block_13"> </p>
	<p class="block_14">Liderden de kısa boylu, güçlü görünen ama ince, hatta sıska başka bir genç adam ileri çıktı ve yüzünü kızın yüzüne iki santim kalacak şekilde yaklaştırdı.</p>
	<p class="block_13"> </p>
	<p class="block_14">"Altınlarımı ne yaptın?" diye sordu Roo.</p>
	<p class="block_13"> </p>
	<p class="block_14">Kız yanıt olarak Roo'nun yüzüne tükürünce, de Loungville karşılığında kıza vurmasın diye onu tutmak zorunda kaldı. "Hava aydınlanıyor ve burası çok göz önünde bir yer," dedi çavuş, sert bir şekilde fısıldayarak. "Onu saraya getir Erik. Orada sorgularız."</p>
	<p class="block_13"> </p>
	<p class="block_14">Kız, bir şeyler yapma zamanının geldiğine karar verdi ve genci bileğini gevşetecek kadar şaşırtarak kaçabilmek umuduyla tüm gücüyle bağırdı. Bütün olan biten, ağzını dolgun bir elin kapatması olmuştu ve lider, "Gaganı tekrar açarsan, seni bayıltana kadar döverim kızım," dedi. "Sana nazik davranmam için hiçbir sebep yok."</p>
	<p class="block_13"> </p>
	<p class="block_14">Kız adamın boş bir tehdit savurmadığını biliyordu. Ama yukarıdan bir pencere kepengi açılıp, yakınlardaki bir ara sokaktan da iki sokak çocuğu çıkınca, kız hedefine ulaştığını anladı. O saraya ulaşmadan önce, Kitty adındaki hırsızın, Prens'in ajanları tarafından yakalandığı haberi Günustası'na gidecekti ve en azından bu sabah Ana'nın yerine yapılan baskını rapor etmediği için tatmin edici bir açıklaması olacaktı. Ana'nın yerine döndüğünde, Günustası'na söylenecek en mantıklı bahaneye sahip olacaktı.</p>
	<p class="block_13"> </p>
	<p class="block_14">Erik adındaki genç adam, söken şafağın aydınlattığı sokaklarda onu yarı taşıyıp yarı çekiştirirken, kız son düşüncesini değiştirdi: Ana'nın yerine dönebilirse...</p>
	<p class="block_13"> </p>
	<p class="block_14">Saraya vardıklarında, altınına ne olduğunu bilmek isteyen Roo hariç, mahkûma eşlik eden adamların arasındaki hava yumuşamıştı. Genç adam çok sinirliydi ve şüpheli gözlerle kıza bakıyordu.</p>
	<p class="block_13"> </p>
	<p class="block_14">Saraya, tek kelime etmeden tetikte duran iki muhafızın yanından geçerek küçük bir kapıdan girdiler. Sarayın daha alt kısımlarına giden geniş merdivenlere ulaşana kadar hiç konuşmadan, duvarlardaki meşalelerle aydınlatılan uzun bir koridorda ilerlediler. Adamlardan birkaçı, kızı de Loungville, Erik, Roo, Duncan ve Jadow'un gözetimine bırakarak yanlarından ayrıldı. Bir sorgulama hücresine girerlerken, Erik kızı yarı itip yarı fırlatarak kolunu bıraktı. Duvardan prangalar sarkıyordu, ama eğer kızın onları incelemek için zamanı olsaydı, kullanılmamaktan dolayı paslanmış olduklarını görürdü. Kız, tuzağa düşüp saldırı bekleyen bir hayvan gibi çömeldi. "Zor biri, değil mi?" dedi de Loungville.</p>
	<p class="block_13"> </p>
	<p class="block_14">"Altınım ne olacak?" diye sordu Roo.</p>
	<p class="block_13"> </p>
	<p class="block_14">"Ne altını?" dedi kız.</p>
	<p class="block_13"> </p>
	<p class="block_14">De Loungville kıza bir adım yaklaştı. "Yeter!" Hırsız kıza bakarak, "Sana nasıl hitap edelim?" diye sordu.</p>
	<p class="block_13"> </p>
	<p class="block_14">"Nasıl istiyorsanız öyle," diye tersledi kız. "Ne fark eder ki?"</p>
	<p class="block_13"> </p>
	<p class="block_14">De Loungville, "Bize çok fazla sorun çıkardın kızım," dedi. İşaret edince, Jadow ona oturması için tahta bir tabure getirdi. "Yorgunum. Çok uzun bir gece ve çok fazla hoşlanmadığım şey oldu. En az hoşuma giden şeyse, yarın asacağım adamı senin öldürdüğünü görmek oldu. Tannerson ile derdinin ne olduğunu bilmiyorum çocuk, ama onu halkın önünde asmam gerekiyordu." Hücrenin duvarına yaslanmış olan yanındaki adamlara göz atarak, "Asacak birisine ihtiyacımız var," dedi.</p>
	<p class="block_13"> </p>
	<p class="block_14">Jadow, "Eğer erkek kıyafetleri giydirip saçını kesersek, iş görebilir," dedi.</p>
	<p class="block_13"> </p>
	<p class="block_14">Kız tehdidi anladıysa bile, tepki göstermedi. Sanki ileride alacağı öç için sessizce yüzlerini ezberliyormuş gibi sırayla, dik dik adamlara baktı. Sonunda, "Ablamı öldürmüştü," dedi.</p>
	<p class="block_13"> </p>
	<p class="block_14">"Ablan kimdi?" diye sordu de Loungville.</p>
	<p class="block_13"> </p>
	<p class="block_14">"Bar kızıydı... Yedi Çiçek'te fahişeydi. Adı Betsy idi."</p>
	<p class="block_13"> </p>
	<p class="block_14">Roo kıpkırmızı oldu. Bu kız ablasından kat kat güzel olmasına rağmen, birden aralarındaki benzerliği fark etti. Roo, Betsy ile yatmıştı ve bu açıklamaya verdiği tepki şaşırtıcıydı. Utandığını hissetti ve kızın, öldürüldüğünde ablasının beraber olduğu adamın kendisi olduğunu bilmesini istemedi.</p>
	<p class="block_13"> </p>
	<p class="block_14">"Adın ne?" diye sordu de Loungville.</p>
	<p class="block_13"> </p>
	<p class="block_14">"Katherine," dedi birisi arkalarından. Roo dönünce Lord James'in hücrenin kapısında dikildiğini gördü. "Yankesicidir." De Loungville'in etrafından dolaşıp, dikkatle kızın yüzüne baktı. "Sana Kitty diyorlar, değil mi?"</p>
	<p class="block_13"> </p>
	<p class="block_14">Kız başını salladı. Diğerlerinden korkmuştu, çünkü bunlar sıradan giyimli sert adamlardı. Ama adam bir soylu gibi giyinmişti ve kendisine itaat edilmesini bekliyormuş gibi konuşuyordu. Adam kızın yüzünü inceledikten sonra, "Büyükanneni tanıyordum," dedi.</p>
	<p class="block_13"> </p>
	<p class="block_14">Kitty bir an kafası karışmış gibi baktı, ama ardından gözleri büyüdü ve yüzü sapsarı oldu. "Tanrılar ve iblisler adına, sen lanet Düksün, değil mi?"</p>
	<p class="block_13"> </p>
	<p class="block_14">James başını salladı ve de Loungville'e dönüp, "Bu küçük balığı nasıl yakaladınız?" diye sordu. De Loungville, geri gözcülerden birinin, kızı bir oluktan aşağı inerken gördüğünü, takip edildiklerini işaret ettiğini ve kıza nasıl tuzak kurduklarını anlattı. "Yanından geçerken onu yakalaması için Erik'i gölgelerde bıraktım," diye bitirdi. Ayağa kalktı ve düke oturmasını işaret etti.</p>
	<p class="block_13"> </p>
	<p class="block_14">James oturdu ve sakince, "Bana olanları tam olarak anlatsan iyi olur kızım," dedi.</p>
	<p class="block_13"> </p>
	<p class="block_14">Kız, Tannerson ve dayakçılarının ablasını öldürdüklerini keşfettiğini ve odalardan birinde ona nasıl bir tuzak hazırladığını anlattı. Lambayı söndürüp yatağa yatmıştı. Tannerson odaya girdiğinde genç ve güzel bir kadın görmüş ve üzerine uzanıp kızın hançerinin gırtlağına girmeye başladığını fark edene kadar da hiçbir şeyden şüphelenmemişti.</p>
	<p class="block_13"> </p>
	<p class="block_14">Adamın altından çıkmış ve o da yatağa yığılmıştı. Pencereden çıkmadan önce kanları üzerinden ve ellerinden mümkün olduğunca temizlemeye çalışmıştı.</p>
	<p class="block_13"> </p>
	<p class="block_14">Roo araya girip, "Ondan hiç altın aldın mı?" diye sordu. "Bir kesesi bile yoktu," dedi kız. "En azından ben öyle sanıyorum; bakmak için oyalanmadım."</p>
	<p class="block_13"> </p>
	<p class="block_14">Roo küfür etti. "Birisi odadan çıktığını duydu, içeri baktı, kanı gördü ve altınları aldı." "Kapının kilitli olmasına ne demeli?" dedi de Loungville.</p>
	<p class="block_13"> </p>
	<p class="block_14">Yanıt veren Dük James oldu. "Dilin nerede olduğunu bilirsen, düşündüğün kadar güvenli olmayan o kapı mandallarını bulmak basit bir iştir. Altınlarını muhtemelen han çalışanlarından biri aldı Roo. Kapıyı kapattıkları zaman, mandalın yerine nasıl yerleştirileceğini bilirler. Eğer beş dakika önce orada olsaydınız, hırsızı suçüstü yakalayabilirdiniz. Artık hırsızı bir kazığa bağlayıp yavaşça kızartsak bile, altınlarını bulamayız." Roo tekrar küfür etti.</p>
	<p class="block_13"> </p>
	<p class="block_14">James tabureye yerleşti. "Bizim için bir sorun oluşturuyorsun Kitty. Tannerson ve arkadaşları konusunda Akıllı Adam ile bir anlaşmaya varmıştım ve sen bunu tamamen berbat etmeyi basardın." Çenesini ovuşturdu.</p>
	<p class="block_13"> </p>
	<p class="block_14">"Pekâlâ, Şakacılar arasındaki kariyerin sona erdi."</p>
	<p class="block_13"> </p>
	<p class="block_14">"Bana ne yapacaksınız?" diye sordu kız, sesi korkudan zayıflamış bir şekilde.</p>
	<p class="block_13"> </p>
	<p class="block_14">"Sana bir iş vereceğiz," dedi Dük ayağa kalkarak. De Loungville'e, "Kadın ajanlara ihtiyacımız var Bobby," dedi. "Ama bir süre yularını kısa tut. Eğer güvenilmez olduğu ortaya çıkarsa, onu istediğimiz an öldürebiliriz."</p>
	<p class="block_13"> </p>
	<p class="block_14">Dük hücreden çıkınca de Loungville diğerlerine de aynısını yapmalarını işaret etti. Kitty'nin yanına giderek kızın çenesini tuttu. "Bütün bu kire rağmen oldukça güzelsin."</p>
	<p class="block_13"> </p>
	<p class="block_14">"Biraz eğlence istiyorsun, öyle değil mi?" dedi kız, gözlerinde bir meydan okuma pırıltısıyla. "İstiyorsam ne olmuş?" diye karşılık verdi adam, sert ve kısık bir sesle. Kızın yüzünü kendine doğru çekip çabucak öptü, ama gözleri açıktı ve dikkatle kızı izliyordu. Kız iterek adamı uzaklaştırdı. "Eh, bana el sürecek ilk sert erkek sen olmayacaksın," dedi duygusuz bir şekilde. "Bekâretimi çok gençken kaybettim, bu yüzden hepsi bana aynı geliyor. Bir adam tarafından dürtülmekle, başka bir adam tarafından dürtülmek arasında pek bir fark yok." Geriye çekilip yeleğini çıkardı. Ardından tuniğinin düğmelerini açıp, çizmeleri ve pantolonuyla birlikte çıkardı.</p>
	<p class="block_13"> </p>
	<p class="block_14">De Loungville Erik ile Roo'nun beklediği kapıya dönüp gitmelerini işaret etti. Bir süre kızı inceledi.</p>
	<p class="block_13"> </p>
	<p class="block_14">Kızın, aralarında hoş bir uyum olan küçük göğüsleri, ince kalçaları ve kıvrak bir vücudu vardı. Uzun boyunlu ve büyük gözlüydü ve adam, "Evet, oldukça güzelsin," dedi. Arkasını dönüp giderken, "Şimdi, giyin de sana yiyecek bir şeyler göndereyim," dedi. "Bir süre dinlen. Gün içinde biraz daha konuşuruz. Ve şunu düşün: artık benim için çalışıyorsun ve gerekirse, gırtlağını, seni yatağıma aldığım kadar memnuniyetle keserim."</p>
	<p class="block_13"> </p>
	<p class="block_14">Hücreden çıkarken, kapıyı kapatırken ve kilitlerken arkasına bakmadı. Diğerlerinin yanına gitti.</p>
	<p class="block_13"> </p>
	<p class="block_14">Erik ile Jadow'a, "Odalarınıza gidip biraz uyuyun," dedi. "Birkaç saat içinde size ihtiyacım olacak.</p>
	<p class="block_13"> </p>
	<p class="block_14">Akıllı Adam kaçtığına ve şu Tannerson öldürüldüğüne göre, çok geçmeden şehirde işler canlanabilir."</p>
	<p class="block_13"> </p>
	<p class="block_14">Onlar giderken Duncan ile Roo'ya döndü "Siz ikiniz ne yapacaksınız?"</p>
	<p class="block_13"> </p>
	<p class="block_14">Roo, Duncan'a bakınca kuzeni omuzlarını silkti. "Sanırım biz de iş bulacağız," dedi Roo. De Loungville, "Hâlâ benim için çalışabilirsin," dedi.</p>
	<p class="block_13"> </p>
	<p class="block_14">"Teşekkürler, ama eğer bir bozgunun beni durdurmasına izin verirsem, nasıl tüccar olabilirim ki?" "Doğru," dedi Robert. "Pekâlâ, kendi yolunu çizebilirsin. İsterseniz, gitmeden önce yemekhanede bir şeyler yiyebilirsiniz; selamlarımla Prens'ten sıcak bir yemek yiyin."</p>
	<p class="block_13"> </p>
	<p class="block_14">Yürümeye başladı ve uzaklaşırken, "Ama fikrini değiştirirsen beni nerede bulacağını biliyorsun," dedi</p>
	<p class="block_13"> </p>
	<p class="block_14">Duncan, de Loungville'in yeterince uzaklaşmasını bekledikten sonra, "Şimdi ne yapacağız?" diye sordu.</p>
	<p class="block_13"> </p>
	<p class="block_14">Roo uzun uzun ve yüksek sesle iç geçirdi. "Hiçbir fikrim yok." Askerlerin yemekhanesine doğru yürümeye başladı. "Ama iş aramaya başlayacaksak, bunu en azından tok bir karınla yapabiliriz "</p>
	<p class="block_7"><img alt="Line" src="images/image.png" class="calibre3"/></p>
	<p class="block_13"> </p>
	<p class="block_3" id="calibre_pb_7"> </p>
</body></html>
