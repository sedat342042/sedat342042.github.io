<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>02 - Tüccar Prensin Yükselişi - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_12">4</p>
	<p class="block_12">AKSAKLIK</p>
	<p class="block_13"> </p>
	<p class="block_14">Roo işaret verdi.</p>
	<p class="block_13"> </p>
	<p class="block_14">Duncan arabayı Roo'nun kullandığı arabanın arkasında durdurdu. Roo döndü, ayağa kalktı ve "Krondor!" diye bağırdı.</p>
	<p class="block_13"> </p>
	<p class="block_14">Tom'u, Roo'nun elleriyle kazdığı ve leş yiyicileri uzak tutmak için üstünü taşlarla örttükleri bir mezara gömdüklerinden beridir, bu yoldan ilerliyorlardı. Duncan ortalama bir arabacı olmuştu. Çocukken Tom'un ona öğrettiği birkaç şeyi hatırlamış, Roo da sürekli olarak ikinci araba ve yükü hakkında endişelenmek zorunda kalmayana kadar onun becerisini arttırmıştı.</p>
	<p class="block_13"> </p>
	<p class="block_14">Babasının ölümüne hâlâ canı sıkılıyordu. Roo'nun annesinden bahsederken babasının gözlerinin içinde bir şeyler gördüğü hissinden kurtulamıyordu. Roo, kendi geçmişiyle ilgili anlamadığı çok şey olduğunu biliyordu. Babası ayıkken soğuk, sarhoşken de ağzı bozuk bir insandı ve Roo sebebini şimdi kısmen anlıyordu. Tom oğluna her baktığında, Roo'yu doğururken ondan alınan çok sevdiği karısını hatırlıyordu.</p>
	<p class="block_13"> </p>
	<p class="block_14">Ama dahası ve artık Roo'nun aklında babasının hiçbirisini yanıtlayamayacağı düzinelerce soru vardı. Ravensburg'e döndüğünde bu soruları sormak için Tom'un arkadaş dediği birkaç kişiyi bulmaya yemin etti. Belki Salador'a gidip Duncan'ın aile tarafını ziyaret edebilirdi. Ama o sorularına yanıt istiyordu. Roo aniden kim olduğunu gerçekten bilmediğini fark etmişti. Bu düşünceyi aklından uzaklaştırarak, birisinin kim olduğunun ne olduğundan daha önemli olmadığını hatırlattı kendine. Zengin, saygıdeğer bir adam olmaya kararlıydı.</p>
	<p class="block_13"> </p>
	<p class="block_14">Duncan dizginleri bağlayıp arabadan inerek Roo'nun yanına gitti. Tavırlarında hâlâ serserilik olmasına rağmen, Roo Duncan'dan hoşlanmıştı, ama onda, Calis'e hizmet etmiş diğer adamlara ya da Erik'e duyduğu gibi güçlü bir güven hissi uyandırmamıştı. Ama kuzenini seviyordu ve soylular sınıfıyla görgü ve giyim kuşam konusunda ona hocalık yapacak kadar deneyimi olduğu için yararlı olabileceğini düşünüyordu.</p>
	<p class="block_13"> </p>
	<p class="block_14">Duncan Roo'nun yanına çıkıp ilerideki şehre baktı. "Bu gece mi gireceğiz?" diye sordu. Roo batan güneşe bakıp, "Zannetmiyorum," dedi. "Sabah yola çıkana kadar bu şarabı koyabileceğimiz bir yer bulmak zorundayız. Kapıya varmak için hâlâ bir saatten fazla yolumuz var. Kamp yapıp yarın günün ilk ışıklarıyla yola koyulalım ve hanlar çok fazla dolmadan kargonun bir kısmını satmaya çalışalım."</p>
	<p class="block_13"> </p>
	<p class="block_14">Kamp yaptılar ve uzun bir kazığa bağladıkları atlar yol kenarında otlarken, yaktıkları küçük ateşin önünde soğuk yemeklerini yediler. Roo atlara ballı tahılın sonunu vermişti. Atlar tatmin olmuş sesler çıkarıyordu. "Arabaları ne yapacağız?" diye sordu Duncan.</p>
	<p class="block_13"> </p>
	<p class="block_14">"Satacağız sanırım." Roo diğer nakliyecilere bel bağlamak isteyip istemediğinden emin değildi, ama zamanını Ravensburg ile Krondor arasında mekik dokuyarak harcamasının iyi olmayacağını düşünüyordu. "Ya da belki bu partiyi sattıktan sonra bir araba tutup ikinci parti mal için seni geri gönderirim."</p>
	<p class="block_13"> </p>
	<p class="block_14">Duncan omuzlarını silkti. "Çok heyecan verici değil, tabii iki talihsiz çocuk haydudu saymazsan."</p>
	<p class="block_13"> </p>
	<p class="block_14">Roo, "Hatırlarsan, o çocuk haydutlardan biri beni neredeyse başımdan," hafifçe kafasının yanına vurdu, "vuruyordu," dedi.</p>
	<p class="block_13"> </p>
	<p class="block_14">"O da doğru." Duncan iç geçirdi. "Ama ben kadınları ve içkiyi kastediyordum."</p>
	<p class="block_13"> </p>
	<p class="block_14">"Yarın gece ikisine de doyacağız." Roo etrafa göz gezdirdi "Yat. İlk nöbeti ben tutarım." Duncan esnedi. "Tartışmayacağım."</p>
	<p class="block_13"> </p>
	<p class="block_14">Kuzeni bir battaniye kapıp gece boyunca oluşabilecek çiğden korunmak için arabalardan birinin altına girerken, Roo ateşin başında oturuyordu. Okyanusa bu kadar yakınken aslında bu bir olasılık değil, kesin bir şeydi ve ıslak uyanmak hiç kimsenin güne başlamak için hoş bir yol olarak görmediği bir fikirdi.</p>
	<p class="block_13"> </p>
	<p class="block_14">Roo sabah ilk olarak ne yapacağını düşünüp birkaç konuşma hazırladı ve her birini prova ederek şu ya da bu cümleyi çıkardı ve satışa nereden başlaması gerektiğine karar vermeye çalıştı. Gençliğinde asla çok düşünen birisi olmamıştı, ama başarılı olması birçok şeye bağlı olduğu için düşüncelere daldı ve ateşin geçtiğini fark edene dek ne kadar zaman geçtiğine dikkat etmemişti. Duncan'ı uyandırmayı düşündü, ama satış yapacağı yerlerin birkaçını yeniden düşünmek için tersini yapmaya karar verdi ve ateşe biraz daha odun attı.</p>
	<p class="block_13"> </p>
	<p class="block_14">Dikkati, sonunda yerini kırmızı korlara bırakmış ateşten, aydınlanan gökyüzüne çekilirken hâlâ satış yapacağı yerleri düşünüyordu ve yarı uykulu halinden kurtulmak için silkinirken, bütün gece doğru düzgün uyumadığını fark etti. Ama içi heyecanla doluydu, yeni hayatına atılmaya hazırdı ve Duncan'ın fazla uyumaya itiraz etmeyeceğini düşündü. Ayağa kalkınca, nemli ve serin gece havasında saatlerdir hareketsiz oturmaktan dizlerinin tutulduğunu fark etti. Saçları nemlenmişti ve silkelenirken pelerininin üstünde parıldayan çiyleri gördü.</p>
	<p class="block_13"> </p>
	<p class="block_14">"Duncan!" diye bağırdı kuzenini kaldırmak için. "Satmamız gereken şaraplarımız var!"</p>
	<p class="block_13"> </p>
	<p class="block_14">Arabalar parke taşı döşeli Krondor sokaklarında gürültüyle ikiliyordu. Roo, dar sokaktaki trafiği engellememek için arabayı kenara çekerken Duncan'a arkasında durmasını işaret etti. İlk Duncan, Tüccarlar Mahallesi'nin sınırına yakın bir yerde bulunan Mutlu Atlayıcı adındaki sade bir han olarak belirledi. Tabelada ip çeviren iki çocuk ve ipin ortasında havada asılı duran üçüncü bir çocuk vardı.</p>
	<p class="block_13"> </p>
	<p class="block_14">Roo iterek kapıyı açınca, barın arkasında bardakları temizleyen iri yarı bir adamın olduğu sessiz bir salonla karşılaştı. "Bayım?" dedi barmen.</p>
	<p class="block_13"> </p>
	<p class="block_14">"Buranın sahibi siz misiniz?" diye sordu Roo.</p>
	<p class="block_13"> </p>
	<p class="block_14">"Alistair Rivers hizmetinizdedir. Nasıl yardımcı olabilirim?" Şişman bir adamdı, ama Roo yağların altında güçlü kaslar -düzeni sağlamak için çoğu hancıda olan bir şeydi bu- olduğunu sezdi, Kibar, ama mesafeliydi; tabii Roo'nun ne iş yaptığını öğrenene kadar. "Rupert Avery," dedi Roo, elini uzatarak. "Ravensburglü şarap tüccarı." Adam formalite icabı elini sıkıp, "Odaya mı ihtiyacınız var?" diye sordu. "Hayır, şarap satıyorum."</p>
	<p class="block_13"> </p>
	<p class="block_14">Adamın suratında açık bir ilgisizlik ifadesi belirdi. "İhtiyacım olan bütün şarabı aldım, teşekkür ederim."</p>
	<p class="block_13"> </p>
	<p class="block_14">Roo, "Ama hangi nitelik ve kalitede?" diye sordu. Adam burnunun üstünden Roo'ya bakarak, "Konuş," dedi.</p>
	<p class="block_13"> </p>
	<p class="block_14">"Ben Ravensburg'de doğdum bayım," diye başladı Roo. Ve ardından o küçük kasabada üretilen şaraplarla, Krondor'daki daha sade işletmelerde yaygın olarak içilen şarabın kısa bir karşılaştırmasına girişti.</p>
	<p class="block_13"> </p>
	<p class="block_14">Roo konuşmasının sonunda, "Krondor'a getirilen şarap ya sıradan insanlar için getirilen toptan şarap, ya da soylular için muazzam fiyatlara satılan şaraptı, ama bugüne kadar kimse kaliteli müşterilere şarap sağlamamıştı," dedi. "Size toptan fiyatına üstün kalite şarap verebilirim, çünkü ben şarabı şişede getirmiyorum!" Adam bir dakika hiçbir şey söylemedi. "Elinizde örnek var mı?" diye sordu sonunda.</p>
	<p class="block_13"> </p>
	<p class="block_14">"Dışarıda," dedi Roo ve Ravensburg'den ayrılmadan önce doldurduğu örnek fıçısını getirmek için hızla dışarı çıktı. İçeri döndüğünde barın üstüne iki bardak konulmuş olduğunu gördü. Fıçının mantarını çıkartıp bardakları tadımlık doldururken, "Bu sabah yoldan geldiği için biraz çalkalanmış, ama servis yapmadan bir ya da iki hafta dinlendirirseniz, bölgedeki diğer hanlardan daha fazla iş yaparsınız," dedi.</p>
	<p class="block_13"> </p>
	<p class="block_14">Adam ikna olmamış gibi baktı, ama şarabı da tattı. Şarabı ağzında çevirdikten sonra bir kovaya tükürdü. Roo da aynısını yapmıştı. Alistair tekrar sessizleşti, ardından, "Fena değil," dedi. "Sizin de söylediğiniz gibi yoldan dolayı biraz çalkalanmış, ama karışım iyi ve meyvesi bol. Müşterilerimin çoğu bu şarabın her zamanki ucuz şaraplardan farkını anlamayacaktır, ama elimde, buraya sık sık uğrayan ve bu şarapla ilgilenebilecek birkaç iş adamı var. Yarım düzine fıçı almakla ilgilenebilirim.</p>
	<p class="block_13"> </p>
	<p class="block_14">Fiyatı nedir?"</p>
	<p class="block_13"> </p>
	<p class="block_14">Roo durdu ve adamın kabul edebileceğinin üç katı bir fiyat söyledi, ki bu da, Ravensburg'den alınabilecek en iyi soylu şarabının sadece yüzde on beş aşağısındaydı. Alistair gözlerini kırpıştırdıktan sonra, "Hanı da yak tam olsun bari!" dedi. "Bu şekilde beni daha çabuk batırırsın." Adam fıçı başına, Roo'nun Ravensburg'de ödediğinin birkaç bakır altında bir fiyat teklif etti. Ardından sıkı bir pazarlığa giriştiler.</p>
	<p class="block_13"> </p>
	<p class="block_14">Öğleyi bir saat geçe üçüncü handan dışarı çıktığında Roo'yu bekliyorlardı. İlk iki anlaşması kârlı olmuş ve ona umduğundan daha fazlasını kazandırmıştı. Alistair Rivers'a, düşündüğü fiyatın yüzde on fazlasını kabul ettirmişti ve bu da, Bol Yıldız Hanı'nda daha sıkı pazarlık etmesine yol açmıştı.</p>
	<p class="block_13"> </p>
	<p class="block_14">Alış fiyatı şarabı Alistair'a sattığı fiyattan sadece birkaç bakır azdı, bu yüzden de Köpek ve Tilki Meyhanesi'nde başına gelecekleri anlamıştı. Pazarlıklarını çabuk bir biçimde sonuçlandırmıştı ve Köpek ve Tilki'den dışarı çıkarken, "Duncan!" demişti. "Beş fıçı indirmemiz gerekiyor!" Ardından durmuştu. Duncan, arabada dibinde oturup kaburgalarına bir hançer dayamış adamı göstermek için kafasını hafifçe oynattı. Hançeri fark etmek için dikkatlice bakmak gerekiyordu.</p>
	<p class="block_13"> </p>
	<p class="block_14">Yoldan geçenlere bu olay, yalnızca arabacıyla sessizce konuşan birisi olarak görünürdü.</p>
	<p class="block_13"> </p>
	<p class="block_14">Ortaya başka bir adam çıkıp, "Bu arabaların sahibi sen misin?" diye sordu.</p>
	<p class="block_13"> </p>
	<p class="block_14">Roo adamı incelerken başıyla onayladı. Çırpı sayılacak kadar uzun bacakları olmasına rağmen, hareketlerinde bir serilik ve tehlike hissi vardı. Roo adamın ellerinde silah göremedi, ama üstünde, kolayca ulaşabileceği bir yerlerde birden fazla silahın gizli olduğunu tahmin ediyordu. Adamın ince yüzünde iki ya da üç günlük sakal vardı ve gri çizgileri olan düzensiz kesilmiş saçları alnının üstünde ve ensesinde gevşekçe sallanıyordu.</p>
	<p class="block_13"> </p>
	<p class="block_14">"Etrafta gezinip mal sattığına dikkat ettik. Krondor'da yeni olup olmadığınızı merak ettik."</p>
	<p class="block_13"> </p>
	<p class="block_14">Roo bir adama, bir de- Duncan'ın yanındaki adama baktıktan sonra adamların yalnız olup olmadığını anlamak için etrafa göz gezdirdi. Arabaların çok yakınında, kendilerine ihtiyaç duyulana kadar üzerlerine dikkat çekmeden oyalanan, ama saniyeler içinde arkadaşlarının yardımına koşacak iki adam daha vardı. Roo, "Burada daha önce de bulundum, ama şehre bu sabah geldik," dedi.</p>
	<p class="block_13"> </p>
	<p class="block_14">"Ah!" dedi adam. Bu kadar ince birisi için sesi şaşırtıcı derecede kalın çıkmıştı. "O halde yerel izinler ve vergiler hakkında hiçbir şey bilmiyorsunuz, öyle değil mi?"</p>
	<p class="block_13"> </p>
	<p class="block_14">Roo'nun gözleri kısıldı. "Kapıda Prens'in gümrük memuruna kargomuzu bildirdik ve bize izinler ve vergiler hakkında hiçbir şey söylenmedi."</p>
	<p class="block_13"> </p>
	<p class="block_14">"Benim bahsettiğim Prens'in izinleri ve vergileri değil." Adam çevredekilerin duymaması için sesini alçalttı. "Bu şehirde iş yapmanın yolları ve diğer yolları vardır, anlarsın ya. Biz, Krondor'da zorluklarla karşılaşmana engel olmayı amaçlayan çıkarları temsil ediyoruz." Roo, gerekirse bu adamı ne kadar hızlı öldürebileceğini ve Duncan'ın, yanındaki adamı silahsız bırakma şansının ne olduğunu kestirmeye çalışırken, ilgisiz görünmeye çalışarak arabanın arkasına yaslandı.</p>
	<p class="block_13"> </p>
	<p class="block_14">İlkinden emindi; arkadaşları yardım etmek için iki adım atamadan bu adamı öldürebilirdi, ama Duncan Roo'nun aldığı dövüş eğitiminden yoksundu ve kılıç kullanmada becerikli olmasına rağmen muhtemelen ölürdü. Roo, "Bugün çok aptalım," dedi. "Hiçbir şey bilmiyormuşum gibi davran ve beni bilgilendir." Adam, "Pekâlâ," dedi. "Krondor'da, şehirdeki günlük ticaretin rahat sürdürüldüğünden emin olmaktan hoşlananlarımız var, ne demek istediğimi anlıyorsundur.</p>
	<p class="block_13"> </p>
	<p class="block_14">Çirkin fiyat savaşları ve arz-talep arasındaki büyük dalgalanmaları çok hoş karşılamayız. Bu yüzden de, hiç kimsenin çok fazla üstünlüğü olmasın diye, şehre giren her ürünün uygun bir kâr getirdiğinden emin oluruz, anlıyor musun? İşlerin medeni bir şekilde yürümesini sağlıyoruz. Aynı zamanda, haydutların tüccarları hırpalamasını ve mallarını yok etmesine engel oluyoruz. Tıpkı bir adamın boğazının kesilme korkusu olmadan geceleri uyuyabilmesini sağladığımız gibi, anlıyor musun? Bunun sonucunda da, bu yaptıklarımızın bir karşılığı olmasını bekleriz."</p>
	<p class="block_13"> </p>
	<p class="block_14">Roo, "Anlıyorum," dedi. "Ne kadar?"</p>
	<p class="block_13"> </p>
	<p class="block_14">"Sizin kargonuz için, araba başına yirmi altın."</p>
	<p class="block_13"> </p>
	<p class="block_14">Roo'nun gözleri büyüdü. Bu, bu kargodan elde etmeyi umduğu kârın neredeyse bir buçuk katına yakındı. Öfkesini daha fazla dizginleyemedi. "Delirdin mi be adam? Yirmi altın mı?" Çabucak bir şekilde gerileyip, "Hiç sanmıyorum!" dedi.</p>
	<p class="block_13"> </p>
	<p class="block_14">Adam, Roo'nun da beklediği gibi, ona doğru bir adım attı, "Eğer iri arkadaşının sağ kalmasını istiyorsan" Roo'nun kılıcı aniden kınından çıkmış ve hareket edemeden adamın gırtlağına dayanmıştı. Adam çevikti ve geriye doğru ilerlemeye çalıştı, ama Roo adamı takip etti ve kılıcının ucunun adamın gırtlağında kalmasını sağladı. "Ah!" dedi Roo. "Çok hızlı hareket etme; ölçüyü kaçınırsam her yere kan sıçratırsın. Eğer arkadaşın hançerini kuzenimin kaburgalarından çekmez ya da sokağın karşısındaki şu iki adamdan biri yanlış bir hareket yaparsa, yeni bir delikten nefes alırsın."</p>
	<p class="block_13"> </p>
	<p class="block_14">"Durun!" diye bağırdı adam. Ardından, başını hareket ettirmeden yan tarafına bakıp, "Bert! İndir şunu!" diye bağırdı. Duncan'ın yanındaki adam hançerini sorgusuz sualsiz indirirken, Roo'nun gırtlağına kılıcını dayadığı adam, "Büyük bir hata yapıyorsun," dedi.</p>
	<p class="block_13"> </p>
	<p class="block_14">"Öyleyse bile, bu ilk değil," dedi Roo.</p>
	<p class="block_13"> </p>
	<p class="block_14">"Akıllı Adam ile zıtlaşırsan, bu ilk ve son olur," dedi haraççı bozuntusu.</p>
	<p class="block_13"> </p>
	<p class="block_14">"Akıllı Adam mı?" dedi Roo, "O da kim?" "Bu şehirde önemli bir kişi," diye yanıtladı çelimsiz adam. "Bunu bir yanlış anlama sayacağız. Sen de bunu etrafta biraz soruşturacaksın. Ama yarın tekrar geldiğimizde, senden daha iyi bir tavır sergilemeni bekliyorum."</p>
	<p class="block_13"> </p>
	<p class="block_14">Sokağın karşısındaki iki arkadaşına işaret verince adamlar çabucak öğle kalabalığının arasına karıştı. Kalabalıktakilerden birkaçı, bir adamın başka bir adamın gırtlağına kılıç dayadığı sahneyi izlemek için durmuştu ve çelimsiz adamın bundan pek hoşlanmadığı belliydi. Bir tüccar dükkânının önüne çıkıp bağırarak şehir muhafızlarını çağırmaya başladı.</p>
	<p class="block_13"> </p>
	<p class="block_14">Adam Roo'ya bakarak, "Eğer seni şehir muhafızlarına teslim edersem, başın zaten olabileceğinden çok daha büyük bir belaya girer," dedi. Gergin bir şekilde dudaklarını yaladı. Bir blok öteden tiz bir düdük sesi duyulunca, Roo kılıcını indirdi, adam da uzaklaşarak kalabalığın arasında gözden kayboldu. "Bu da neydi?" diye sordu Duncan. "Para sızdırma." Duncan, "Şakacılar," dedi. "Şakacılar mı?"</p>
	<p class="block_13"> </p>
	<p class="block_14">"Hırsızlar Loncası," dedi Duncan, hâlâ sağlam olduklarından emin olmak için kaburgalarını yoklarken.</p>
	<p class="block_13"> </p>
	<p class="block_14">"Olabilir. O serseri Akıllı Adam adında birisinden bahsetti." "Bunlar Şakacılar, buna şüphe yok.</p>
	<p class="block_13"> </p>
	<p class="block_14">Krondor gibi şehirlerde birilerine haraç vermeden iş yapamazsın."</p>
	<p class="block_13"> </p>
	<p class="block_14">Roo kendi sürdüğü arabaya çıkıp, "Verirsem tanrılar beni kahretsin," dedi.</p>
	<p class="block_13"> </p>
	<p class="block_14">Duncan bir yanıt verdiyse bile, Roo fıçıları tutan ipi çözüp arka kapıya indirdiği için duymadı bir bağırış ve koşarak onlara doğru gelen adamlar, Roo'nun etrafa göz atmasına sebep oldu ve Roo'yu gösteren tüccara bakmak için duran, mavi tunik giymiş ve ellerinde sopa taşıyan Şehir Muhafızları'nı gördü.</p>
	<p class="block_13"> </p>
	<p class="block_14">Roo sessizce küfür etti. Muhafız yaklaşıp, "Şu beyefendi sokakta düello yaptığınızı söylüyor," dedi. Roo Duncan'a bir ip attı. "Düello mu? Ben mi? Üzgünüm, ama beyefendinin yanlışı var. Ben sadece şu hana şarap taşıyorum." Duncan aşağı inip arabanın tepesindeki fıçıları indirmek üzere ona yardım ederken, Roo çenesiyle hanı gösterdi.</p>
	<p class="block_13"> </p>
	<p class="block_14">"O halde," dedi muhafız, Krondor'da fazlasıyla bela varken, bir yenisine bulaşmak istemediği açık bir şekilde, "işlerin aynı şekilde kalmasına dikkat et." Arkadaşına işaret etti ve geldikleri yoldan gittiler.</p>
	<p class="block_13"> </p>
	<p class="block_14">Duncan, "Bazı şeyler hiç değişmiyor," dedi. "Eğer yanılmıyorsam, düdük çaldığında şu ikisi her ne yapmaya girdiyse, o pastaneden geri gelecek."</p>
	<p class="block_13"> </p>
	<p class="block_14">Roo güldü. Arabadan beş fıçı indirdiler ve Roo hancıyı Duncan'ın fıçıları içeriye taşımasına yardım edecek bir çalışanını göndermeye ikna etti, böylece şarap taşınırken Roo arabaları koruyabilecekti. Geri kalan kargo sıkıca bağlandıktan sonra, arabalara binip bir sonraki meyhaneye doğru ilerlediler.</p>
	<p class="block_13"> </p>
	<p class="block_14">Günbatımında, Roo'nun Ravensburg'den aldığı şarabın üçte birine yakın bir kısmını satmışlardı.</p>
	<p class="block_13"> </p>
	<p class="block_14">Dahası, Roo'nun harcadığı paranın neredeyse tamamını geri kazanmışlardı. Roo, eğer iş diğer şehirlerde de şu ana kadar gittiği gibi giderse, parasını üçe katlayacağını hesapladı. "Geceyi nerede geçireceğiz?" diye sordu Duncan. "Ve ne zaman yemek yiyeceğiz? Açlıktan ölüyorum."</p>
	<p class="block_13"> </p>
	<p class="block_14">Roo, "Şarapları arkadaşlarımızdan koruyabileceğimiz, büyükçe bir avlusu olan bir han bulalım," dedi.</p>
	<p class="block_13"> </p>
	<p class="block_14">Duncan Roo'nun ne demek istediğini çok iyi anlayarak başını salladı. Şehrin, daha niceleri defalarca Krondor'da bulunmuş olan Duncan'ın bilmediği bir bölgesindeydiler ve geçtikleri dükkânların vitrinlerinde sergilenen mallardan, şehrin çok da iyi bir kısmında olmadıkları anlaşılıyordu. Roo, "Bloğun etrafından dolaşıp geldiğimiz yöne dönelim," dedi. "Bu tarafa doğru ilerlemeye devam edersek refahı arkamızda bırakacağız."</p>
	<p class="block_13"> </p>
	<p class="block_14">Duncan başını salladı ve Roo takımını yoldaki trafikten çıkartırken onu izledi. Sokak, işlerini bitirmiş evlerine dönen ya da bir meyhaneye veya alışveriş yapmaya giden insanlarla kaynıyordu. Bazı dükkânların kepenkleri kapalıyken, diğer dükkânlarda yalnızca akşamları alışveriş yapabilen müşterileri için karanlık bastıktan sonra da açık olduklarını gösteren fenerler yanıyordu.</p>
	<p class="block_13"> </p>
	<p class="block_14">Kalabalığın arasında yavaş yavaş ilerlediler ve Roo sağa dönüp başka bir sokağa girdi, Duncan da onu takip etti. Arabalarını kilitli kapılar ardına yerleştirebilecekleri kadar büyük bir ahırı olan bir han bulmaları yaklaşık bir saatlerini aldı. Roo ahırlarla ilgilenen çocukla birtakım düzenlemeler yaptı, örnek fıçısını aldı ve Duncan'ı içeri doğru yönlendirdi.</p>
	<p class="block_13"> </p>
	<p class="block_14">Han, Yedi Çiçek olarak biliniyordu ve tüccarlara ve işçilere hizmet eden sade bir işletmeydi. Roo barın yanında bir masa buldu ve Duncan'a oturmasını işaret etti. Yüzü biraz uzun ama oldukça geniş göğüslü ve kalçalı, çekici bakışları olan bir garson gördü ve "Boş zamanın olduğunda, bize birer maşrapa bira ve yemek getirirsin," dedi. Duncan'ın oturduğu masayı gösterdi. Kadın yakışıklı Duncan'a baktı ve gülümseyerek ilgisini belli etti.</p>
	<p class="block_13"> </p>
	<p class="block_14">Roo gözlerini kadının elbisesini geren kalçalardan alamadığı fark etti ve "Ve eğer gecenin sonunda boşsan bize katılabilirsin, dedi. Çekici görünmek için elinden gelenin en iyisini yapmaya çalışmıştı, ama karşılığı nötr bir ifade ve belirsiz bir ses oldu. "Mal sahibi nerede?" diye sordu Roo.</p>
	<p class="block_13"> </p>
	<p class="block_14">Kadın barın uzak ucundaki tıknaz bir adamı gösterdi. Roo yarım düzine müşterinin arasından geçip malını tanıtmaya başladı. Şarabından bir örnek gösterip fiyat üzerinde pazarlık ettikten sonra, bir gecelik kalma ve yemek ücreti de dahil, hanın sahibiyle bir anlaşmaya vardı ve masaya döndü. Yemek sıradan ama boldu ve yolda geçirdikleri haftalardan sonra harika gelmişti. Bira da sıradan, ama soğuk ve boldu. Yemekten sonra, iş yoğunluğu seyrekleşince, Duncan çekiciliğini, Jean adında orta yaşlarda bir kadın olan garsonun üstünde kullanmaya başladı. Betsy adında ince, genç bir kadın olan başka bir garson da onlara katıldı ve her nasılsa kendini Roo'nun kucağında otururken buldu. Ya Duncan çok komik hikâye anlatıyordu ya da bira herkese daha hoşgörülü bir mizah anlayışı sağlıyordu. Hancı birkaç kere gelip garsonlarına işlerine dönmelerini söylemiş, ama gece ilerledikçe iki kadın da sık sık Roo ile Duncan'ın yanına uğrar olmuştu.</p>
	<p class="block_13"> </p>
	<p class="block_14">Eşleşme belliydi: Duncan iki kadının da ilgisini çekmişti, ama Jean -daha çekici olanı- Duncan'ı daha önce sahiplenmişti ve Betsy de Roo'nun onu okşayan eliyle vakit geçirmekten memnundu. Roo kızın ondan gerçekten hoşlanıp hoşlanmadığını ya da bir ücret bekleyip beklemediğini bilmiyordu, ama umurunda da değildi. Kumaşın altındaki bedenin tatlı sıcaklığı onu tahrik etmişti.</p>
	<p class="block_13"> </p>
	<p class="block_14">Kısa bir süre sonra Roo, "Yukarı çıkalım," dedi.</p>
	<p class="block_13"> </p>
	<p class="block_14">Kız hiçbir şey söylemeden ayağa kalktı ve Roo'nun elini tutup onu merdivenlere doğru götürmeye başladı. Sarhoş olduğu için Duncan ve Jean'in onlarla birlikte odaya girdiğini duyduğunu hatırlamıyordu, ama çok geçmeden bir kadınla olmanın verdiği his, koku, tat ve sıcaklıkla kendinden geçti.</p>
	<p class="block_13"> </p>
	<p class="block_14">Duncan ile Jean'in, Betsy ile paylaştığı şiltenin yanındaki şiltede olduklarının hayal meyal farkındaydı, ama aldırış etmedi. Novindus'taki kamptayken diğer askerlerden bir karıştan daha az biri mesafede fahişelerle birlikte olmuştu, bu yüzden de bunu normal karşıladı.</p>
	<p class="block_13"> </p>
	<p class="block_14">O ve Betsy çabucak üstündekileri çıkarmıştı. Dışarıdan bir bağırışı takiben tahta kırılma sesi geldiğinde ihtirasla kendilerinden geçmişlerdi. Roo ilk başta bunu pek önemsemedi, ama bir kırılma sesi daha gelince, aniden kendini kılıcı elinde ve ayağa kalmış bir halde buldu ve "Duncan!" diye bağırdı.</p>
	<p class="block_13"> </p>
	<p class="block_14">Roo çırılçıplak bir şekilde hanın salonuna indi. Karanlık salon engellerle doluydu ve Roo bir sandalyeye ya da masaya çarpmadan hanın avluya açılan kapısına ulaşmaya çalışıyordu.</p>
	<p class="block_13"> </p>
	<p class="block_14">Arkasından gelen Duncan'ın küfürleri, Roo'ya sarhoşluğun getirdiği zorluklarda yalnız olmadığını söylüyordu.</p>
	<p class="block_13"> </p>
	<p class="block_14">Roo kapıyı buldu, çekip açtı ve atlarıyla arabalarının olduğu ahıra doğru seğirtmeye başladı.</p>
	<p class="block_13"> </p>
	<p class="block_14">Ayakları bir ıslaklıkla karşılaşırken, burnuna tanıdık bir koku gelmeye başladı-, şarap kokusu. Dikkatle karanlık ahıra girdi. Dövüşe hazır olma telaşıyla ayılmıştı. Duncan ona yetişince, Roo, karanlıkta ahır koridorun yan tarafına ilerleyeceğini anlatmak için kuzeninin kolunu sıktı. Ters giden bir şeyler vardı ve Roo ne olduğunu kestiremiyordu; ta ki ilk atı görene kadar. Yerde yatan hayvanın boynundan akan kan yerde bir gölcük oluşturmuştu. Çabucak etrafa göz atınca dört atının da öldürülmüş olduğunu gördü. Boyunları mümkün olduğunca çabuk kan kaybetmeleri için tam olarak doğru yerlerinden kesilmişti Duncan, "Ah, kahretsin!" deyince, Roo kuzeninin yanına seğirtti ve seyis yamağını kendi kanının içinde yatarken buldu.</p>
	<p class="block_13"> </p>
	<p class="block_14">Arabalara doğru koştu ve her fıçının ya kırılıp delinmiş, ya da lapasının çekilmiş olduğunu gördü. Roo'nun duyduğu tahta kırılma sesi, büyük bir çekiçle kırılan tekerlek parmaklarının sesiydi.</p>
	<p class="block_13"> </p>
	<p class="block_14">Böylece arabalar, pahalıya patlayacak bir onarım yapılmaksızın kullanılamaz duruma getirilmişti. Hancı koşarak ahıra girdi ve ellerinde kılıç olan iki çıplak adamı gördü.</p>
	<p class="block_13"> </p>
	<p class="block_14">"Neler oluyor?" dedi adam, bu garip görünen ikiliye daha fazla yaklaşmaya korkuyormuş gibi durarak. Üstündeki gecelikten, yataktan kalktığı belliydi. "Birisi senin seyis yamağını ve benim atlarımı öldürüp arabalarımla kargomu da mahvetmiş," dedi Roo. Aniden geceyi bir çığlık yırttı ve Duncan tepki gösteremeden hancının yanından geçmiş koşuyordu. Roo hanın kapısından neredeyse uçarak girince bir masaya çarptı, ardından merdivenleri ikişer ikişer çıkmaya başladı. Duncan ile paylaştıkları odaya varınca kılıcını yere paralel tutup yarım adım atarak içeri girdi. Duncan koşarak merdivenleri çıkarken Roo duraksadı. Duncan kendisinden daha kısa boylu olan kuzeninin omzunun üstünden içeriye baktı ve bir kez daha, "Kahretsin," dedi.</p>
	<p class="block_13"> </p>
	<p class="block_14">Jean ve Betsy şiltelerin üzerinde çıplak bir şekilde yatıyordu. Boş bakışları iki adama da, boğazlarının kesildiği yerden yayılan kara lekeleri görmeseler de kadınların öldüğünü söylüyordu. Pencereden her kim girdiyse, kadınları arkaları dönük yakalamıştı ve onları çabucak öldürüp şiltelerin üzerine yatırmıştı Roo aniden yapışkan ve ılık bir şeyin üstünde durduğunu ve kadınların, onlar dışarı fırladıktan sonra muhtemelen kapıya gelmiş olduklarını fark etti. Birisinin pencereden odaya girdiğini fark etmeden ölmüşlerdi.</p>
	<p class="block_13"> </p>
	<p class="block_14">Ardından kıyafetlerinin etrafa saçılmış olduğunu fark etti. Çabucak giysilerini araştırdı ve hancı geldiğinde, Duncan'a bakıp, "Altınları almışlar," dedi.</p>
	<p class="block_13"> </p>
	<p class="block_14">Duncan, kapı kasasına tutunurken neredeyse bayılacak gibi duruyordu. "Kahretsin," dedi üçüncü kez.</p>
	<p class="block_13"> </p>
	<p class="block_14">Şehir Muhafızı'nın, soruşturmasını tamamlamaya can attığı belliydi. Ölmüş atlara ve seyis yamağına baktıktan sonra garson kızları incelemek için hana girdi. Ardından Roo ile Duncan'a birkaç soru sordu. İşin içinde Şakacılar'ın olduğunu bildiği de belliydi ve bu "faili meçhul" bir suç olarak rapor edilecekti. Tabii birisi suçüstü yakalanmadıkça… Suçluları bulmak ve suçlu olduklarını kanıtlamak, Batı Toprakları'nın başkenti büyüklüğünde bir şehirde nadiren gerçekleşen bir olaydı. Muhafız ayrılırken, olayı çözmeye yardımcı olabilecek herhangi bir şey buldukları takdirde saraydaki Şehir Muhafızları ofisine bildirmeleri talimatını verdi.</p>
	<p class="block_13"> </p>
	<p class="block_14">Hancı, üç çalışanının öldürülmesiyle yıkılmış ve bir şekilde çalışanlarına katılma konusundaki korkusunu açıkça dile getirmişti, Roo ve Duncan'a, sabahın ilk ışıklarıyla birlikte hanını terk etmelerini söylemiş, ardından kendini odasına kapatmıştı.</p>
	<p class="block_13"> </p>
	<p class="block_14">Şafak sökerken, Roo ve Duncan Yedi Çiçek Hanı'nın avlusundan yürüyerek çıktı. Sabah kalabalığı başlamamış olmasına rağmen, işçiler çoktan işlerine gitmeye başlamıştı. Sokağa çıktıkların da Duncan, "Şimdi ne yapacağız?" diye sordu.</p>
	<p class="block_13"> </p>
	<p class="block_14">Roo, "Bilmiyorum," dedi. Sokağın karşısında duran tanıdık şahsı görünce, iç geçirdi. Dünkü çelimsiz adam, tam karşılarındaki binanın duvarına yaslanmıştı. Roo, neredeyse birisini yere devirerek karşıya geçti ve yanına vardığında adamın, "Ağır ol bakalım yabancı, yoksa arkadaşlarım seni vurmak zorunda kalır," dediğini duydu.</p>
	<p class="block_13"> </p>
	<p class="block_14">Duncan söylenenleri duymak için Roo'ya tam zamanında yetişmişti ve etraflarında okçular olup olmadığına baktı. Tepelerindeki çatının üstünde, bir okçu yanağına sertçe dayadığı bir okla, onlara nişan almış duruyordu. Çelimsiz adam, "Artık seni ne tür belalardan koruyabileceğimizi anladığını ümit ediyorum, öyle değil mi?" dedi.</p>
	<p class="block_13"> </p>
	<p class="block_14">"Eğer kuzenimi vurdurtmama şansım olduğunu düşünseydim," dedi Roo, öfkesini güçlükle kontrol altında tutarak, "anında ciğerini sökerdim."</p>
	<p class="block_13"> </p>
	<p class="block_14">"Denediğini görmek isterdim," dedi ince adam. "Dün beni hazırlıksız yakaladın, ama bu bir daha asla olmayacak." Ardından erik gibi bir ifadeyle gülümsedi. "Ayrıca, bu iş kişisel bir şey değil delikanlı. Sadece iş. Krondor'da bir kere daha iş yapmayı düşünebilirsen, bırak da sana yardım edelim."</p>
	<p class="block_13"> </p>
	<p class="block_14">"Neden çocukla kızları öldürdün?" diye sordu Roo. "Öldürmek mi? Ben mi? Neden bahsettiğini bilmiyorum," dedi adam. "Kime sorarsan sor, sana Sam Tannerson'ın bütün gece Farklı Mahalle'deki Jamila Ana'da poker oynadığını söyleyecektir. Birileri kendini mi öldürtmüş?"</p>
	<p class="block_13"> </p>
	<p class="block_14">Bir işaret yaptı ve "Tekrar iş yapmaya hazır olduğunda, etrafa beni sor," dedi. "Sam Tannerson bulunması zor bir insan değildir. Ve her zaman yardım etmeye isteklidir." Çabucak kalabalığın arasına karışıp gözden kayboldu.</p>
	<p class="block_13"> </p>
	<p class="block_14">Bir süre sonra Roo tekrar, "Kızları ve seyis yamağını neden öldürdüler?" diye sordu. Duncan, "Benim tahminim, onlara ödeme yapmamak konusunda çok inat edersen, insanların, seninle iş yapmanın bedelini anlamasını sağlamak için olduğu yönünde," dedi.</p>
	<p class="block_13"> </p>
	<p class="block_14">Roo, "Hayatımda, bir kere kendimi bundan daha çaresiz hissetmiştim, o da beni asmak üzere olduklarındaydı," dedi.</p>
	<p class="block_13"> </p>
	<p class="block_14">Duncan, sahte bir asmanın ardından Roo ve arkadaşı Erik'in i cezalarının nasıl ertelendiğinin hikâyesini dinlemişti. "Pekâlâ, dedikleri gibi, ölmemiş olabiliriz, ama şimdi ne yapacağız?" Roo, "Baştan başlayacağız," dedi. "Yapılacak başka bir şey var mı ki?" Ardından, "Ama önce saraya, Şehir Muhafızları'nın ofisine i gideceğiz," diye ekledi.</p>
	<p class="block_13"> </p>
	<p class="block_14">"Ne için?"</p>
	<p class="block_13"> </p>
	<p class="block_14">"Onlara bu işin arkasındaki adamın adının Sam Tannerson olduğunu öğrendiğimizi söylemek için."</p>
	<p class="block_13"> </p>
	<p class="block_14">"Sence bu onun gerçek adı mı?"</p>
	<p class="block_13"> </p>
	<p class="block_14">"Muhtemelen değil," dedi Roo saray yönüne dönerek. "Ama kullandığı bu."</p>
	<p class="block_13"> </p>
	<p class="block_14">Duncan omuzlarını silkti. "Bunun ne yararı olacağını bilmiyorum, ama daha iyi bir fikrim olmadığına göre neden olmasın?" Kuzeninin yanına geçti ve Krondor Prensi'nin sarayına doğru yürümeye başladılar.</p>
	<p class="block_13"> </p>
	<p class="block_14">Erik askerlerin eğitim yaptığı avluya göz attı. Prens'in yeni ordusunda er rütbesine indirildiği söylendiğinde Alfred'in nasıl da küplere bindiğini hatırladı. Ancak Erik onu üçüncü kez kulağının üstüne düşürdükten sonra çenesini kapamaya ve kendine söylenenleri yapmaya ikna olmuştu. Öfkesini kontrol etmeyi öğrenirse, Alfred'in ortalamanın üstünde bir asker olacağını tahmin ediyordu. "Ne düşünüyorsun?" diye sordu Robert de Loungville arkasından. Erik dönüp bakmadan, "Senin, Dük'ün, Prens'in ve her akşam bir araya geldiğin diğer herkesin aklında tam olarak ne olduğunu bilseydim, ne düşüneceğimi daha iyi bilirdim," dedi. "Sen de oradaydın. Neyin gelmekte olduğunu biliyorsun," dedi de Loungville duygusuzca.</p>
	<p class="block_13"> </p>
	<p class="block_14">"Burada yeterince iyi olabilecek birkaç adam olduğunu düşünüyorum," diye karşılık verdi Erik.</p>
	<p class="block_13"> </p>
	<p class="block_14">"Hepsi tecrübeli askerler, ama içlerinden bazıları işe yaramaz." Neden?" diye sordu Robert. Erik dönüp çavuşa baktı. "Bazıları, hafif garnizon görevi yapmış ve günde üç öğün yemek yemekten başka bir işe yaramayan kışla fareleri. Sanırım lordları onları bizim beslememize vermenin daha ucuz olacağına karar vermiş. Diğerleri çok..." Omuzlarını silkti. "Bilmiyorum, bu tıpkı bir şey yapmak için eğitilmiş ata, başka bir şey öğretmeye benziyor. İlk önce eski alışkınlıklarından vazgeçirmelisin." Robert başını salladı. "Devam et."</p>
	<p class="block_13"> </p>
	<p class="block_14">"Bu adamlardan bazıları kendi başlarına düşünemiyor bile. Bir görevin ortasındaysanız ve emirler veriyorsanız, hiçbir sorun çıkartmayacaklardır, ama kendi başlarına kaldıklarında... " Omuzlarını silkti.</p>
	<p class="block_13"> </p>
	<p class="block_14">Robert, "Öğle yemeğinden sonra, bütün şato farelerini ve alışkanlıklarını değiştirmek istemeyenleri topla," dedi. "Onları lordlarına ve komutanlarına geri yollayacağız. İlk grup saraydan ayrıldıktan bir saat sonra, kendi başlarına düşünebilen adamların toplanmasını istiyorum. Önemli alımlara başlamadan önce o adamların eğitilmiş olmasını istiyorum."</p>
	<p class="block_13"> </p>
	<p class="block_14">"Önemli alımlar mı?"</p>
	<p class="block_13"> </p>
	<p class="block_14">"Boş ver. Zamanı gelince anlatırım."</p>
	<p class="block_13"> </p>
	<p class="block_14">Erik selam verdi ve tam ayrılmak üzereyken şatodan aceleyle bir muhafız çıkıp yanlarına geldi, selam verdi ve "Çavuş, Şövalye-Mareşali sizi ve onbaşıyı hemen Şehir Muhafızları'nın ofisine bekliyor," dedi.</p>
	<p class="block_13"> </p>
	<p class="block_14">De Loungville sırıttı. "Ne dersin? Bizden biri olduğuna bahse girmek ister misin?"</p>
	<p class="block_13"> </p>
	<p class="block_14">Erik omuzlarını silkti. "Hayır."</p>
	<p class="block_13"> </p>
	<p class="block_14">Erik Prens'in sarayının labirent gibi koridorlarında çavuşu takip etti. Aşağıdaki limanı Quegli akıncılara ve korsanlara karşı korumak için yüzyıllar önce yapılmış olan özgün kaleye, yıllar geçtikçe liman tarafına dayanan dış duvarlarla çevrili, birbirine bağlı bir binalar serisi ve zirvedeki eski kaleyi merkez alarak bütün tepeyi kaplayan eklemeler yapılmıştı.</p>
	<p class="block_13"> </p>
	<p class="block_14">Erik yolları ezberlemeye başladığı için kendini biraz daha rahat hissediyordu, ama hâlâ Krondor'da anlayamadığı şeyler vardı. Şehre döndüğünden beri Bobby'yi nadiren görmüştü. Ona ve Jadow'a denetlemeleri için yüz adamdan fazlası verilmişti ve Bobby'nin emirleri basitti: Onları sınayın ve gözünüzü üstlerinden ayırmayın. Erik bunun ne anlama geldiğinden emin değildi, ama o ve diğer onbaşı, de Loungville'in emrine girdikleri ilk andan itibaren kendilerinin de katlandığı birtakım etkin eğitimleri temel almıştı. Bundan bir hafta sonra, Calis'in kurduğu orduya kimin uygun olup olmayacağına dair oldukça iyi bir fikir edinmişti.</p>
	<p class="block_13"> </p>
	<p class="block_14">Erik Krondor'a döndüğünden beri Calis'i görmemişti ve Yüzbaşılarının nerede olduğunu sorduğunda, de Loungville omuzlarını silkiniş ve birtakım ayak işleri için gittiğini söylemişti. Tasarıdaki yerinin belirsiz olması Erik'i huzursuz ediyordu. Saraydaki normal muhafızlar ya ondan kaçınıyor, ya da bir onbaşı için alışılmadık bir saygı gösteriyordu. Muhafız çavuşları ona "efendim" diyordu ama soru sorduğu zaman, ters, hatta kaba yanıtlar alıyordu. Hâlihazırda var olan garnizonun bir bölümünün, Calis'in yeni ordusunun oluşturulması konusunda birtakım sıkıntıları olduğu açıktı.</p>
	<p class="block_13"> </p>
	<p class="block_14">Muhafız Komutanı'nın ofisine vardıklarında, Erik Roo'yu ofisten elinde kılıcıyla geri geri çıkarken görünce, hiç düşünmeden elini kılıcına uzattığını fark etti.</p>
	<p class="block_13"> </p>
	<p class="block_14">İçeriden bir bağırış duyuldu: "Bir şey yapmaz! Kılıcını yerine koy!" Sesin Krondor Şövalye-Mareşali William'a ait olduğunu fark etti.</p>
	<p class="block_13"> </p>
	<p class="block_14">Roo tam olarak ikna olmamış gibi görünüyor, Erik de arkadaşını böylesine tedirgin eden şeyin ne olduğunu hâlâ göremiyordu. Roo gördüğü şey karşısında o kadar korkmuştu ki, neredeyse düşüyordu. Muhafız Komutanı'nın ofisinden çıkan şey uzun, kavisli bir boynun üstünde bir timsahınkini andıran bir kafada, büyük iri gözleri olan yeşil pullu bir yılandı. Ardından Erik, yaratığı vücudunu ve kanatlarını gördü. Bu, küçük bir ejderhaydı!</p>
	<p class="block_13"> </p>
	<p class="block_14">Erik henüz bir şey yapamadan, Robert, "Rahatla," dedi. Ejderhanın yanına gidip, "Fantus! Seni yaşlı hırsız!" dedi. Yaratığın yanında diz çöktü ve kollarını boynuna dolayıp, gözde bir av köpeğiymiş gibi sarıldı. Bobby, Erik ile Roo'ya, "Bu yaratık Lord William'ın evcil hayvanı gibi bir şey, bu yüzden onu öldürmeye çalışarak Kral'ın kuzenini kızdırmayın, olur mu?" dedi. Erik aniden William'ın kahkahasını ve sesini duydu: "Bunu deneyenleri görmenin hoşuna gideceğini söylüyor."</p>
	<p class="block_13"> </p>
	<p class="block_14">Bobby yaratığın göz çıkıntılarının arkasını kaşırken Fantus, onları tepeden tırnağa süzüyordu. Erik aniden o gözlerin ardında zekâ olduğunu fark etti.</p>
	<p class="block_13"> </p>
	<p class="block_14">Erik, iyice duvara yaslanmış duran Roo'nun yanına gitti ve kafasını uzatıp ofise baktı. Muhafız Komutanı ile Şövalye-Mareşal William'ın ayakta olduğunu gördü. Lord William -Bobby'den biraz uzun olmasına rağmen- kısa boylu bir adamdı, ama ellilerinde olmasına karşın zinde görünüyordu. Krallık'taki askeri zekâlar arasında en keskini onunki sayılıyordu. Prens Arutha'nın görevde bulunduğu son yıllarda, öğrenebildiği her şeyi öğrenmek için neredeyse her gününü yaşlı Prens ile konuşarak geçirdiği söyleniyordu. Arutha'nın yaptığı işlerin bir kısmı tarih, bir kısmı da efsane olmuştu, ama Krallık tarihindeki en iyi generallerden biri olarak kabul ediliyordu.</p>
	<p class="block_13"> </p>
	<p class="block_14">William, Robert'e, "Lord James bir dakika içinde burada olacak," dedi ve Roo ile Erik'e dönerek, "Biriniz biraz su getirebilir mi lütfen. Arkadaşınız bayıldı da," diye ekledi.</p>
	<p class="block_13"> </p>
	<p class="block_14">Erik yere bakınca, Duncan'ın ayaklarının kapı eşiğinde hareketsiz durduğunu gördü ve ofise ilk girenin ve küçük ejderhayla ilk karşılaşanın o olduğunu anladı.</p>
	<p class="block_13"> </p>
	<p class="block_14">Erik, "Ben getiririm," diyerek ofisten çıktı. Kendi kendine, "Tam da işlerin daha da tuhaflaşamayacağını düşünüyordum," dedi.</p>
	<p class="block_13"> </p>
	<p class="block_7"><img alt="Line" src="images/image.png" class="calibre4"/></p>
	<p class="block_13"> </p>
	<p class="block_3" id="calibre_pb_6"> </p>
</body></html>
