<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>02 - Tüccar Prensin Yükselişi - Yılan Savaşları Efsanesi</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_12">-15-</p>
	<p class="block_12">BİRLEŞME</p>
	<p class="block_13"> </p>
	<p class="block_14">Han kalabalıktı.</p>
	<p class="block_13"> </p>
	<p class="block_14">Karanlık bir köşede, salonun gürültüsüne rağmen alçak sesle konuşan beş adam oturuyordu. Bir tanesi, sinirinden tükürür gibi konuşuyordu. "Lanet olası piç piyasayı boğduğu için batacağız. Bunun kolay bir avanta olacağını söylemiştin. Üç ayrı sendikada, aynı teminat karşılığında, birden fazla anlaşmam var! Birkaçına ödeme yapamazsam, ya Krondor'dan kaçmak zorunda kalacağım ya da hapse gireceğim! Hiçbir sorun çıkmayacağını söylemiştin!" Karşısında oturan adama doğru suçlayıcı bir şekilde parmağını salladı.</p>
	<p class="block_13"> </p>
	<p class="block_14">Timothy Jacoby öne doğru eğildi. "Sana hiçbir söz vermedim Dewitt. Bir vurgun yapma fırsatı olacağını söyledim." Öfkesi masadakilerin öfkesine denkti. "Ama sana asla hiçbir şey garanti etmedim."</p>
	<p class="block_13"> </p>
	<p class="block_14">Üçüncü bir adam, "Bunları konuşmak anlamsız," dedi. "Asıl sorun, ne yapacağımız?"</p>
	<p class="block_13"> </p>
	<p class="block_14">"Esterbrook'u görmeye gideceğim," dedi Jacoby, aniden kalkarak. Sandalyesi arkaya düşüp yan masada yüzüstü yatan bir sarhoşa çarptı. Sarhoş neredeyse hiç kımıldamadı. Jacoby neredeyse komaya girmiş adama göz attı. "Benimle iki saat sonra burada buluşun. Bazı yanıtlarım olacak." Beş adam handan çıktıktan bir süre sonra sarhoş ayağa kalktı. Orta boylu genç bir adamdı ve dikkate değer tek şey, gün ışığında neredeyse beyaz görünen çok açık sarı saçlarıydı. Yün denizci kepini sıkıca başında tutuyor, böylece bu alışılmadık özelliğini gizliyordu. Beş adamın arkasından salondan çıktı.</p>
	<p class="block_13"> </p>
	<p class="block_14">Sarışın adam handan çıkar çıkmaz, yakındaki bir kapı eşiğinin gölgelerinde beliren şekli görene kadar etrafına baktı. İkinci şekil ona yaklaşana kadar bekledi. "Eee?" dedi Dash sahte sarhoşa. "Dönüp patronuna arı kovanına çomak soktuğunu söyle. Ona, Tim Jacoby'nin Jacob Esterbrook'dan birtakım yanıtlar almak için aceleyle gittiğini söyle. Ben Jacoby'yi takip edip Esterbrook ile ne planladıklarını öğrenmeye çalışacağım."</p>
	<p class="block_13"> </p>
	<p class="block_14">Dash, "Eh, en azından çatılara tırmanmaya çalışmak ve pencerelerden baş aşağı sarkmak zorunda değilsin," dedi. "Bu tür işlerde asla iyi olmadın."</p>
	<p class="block_13"> </p>
	<p class="block_14">Jimmy kardeşine sırıttı. "Eh, sen de yankesicilikte iyi değildin." Kardeşinin koluna yapıştı.</p>
	<p class="block_13"> </p>
	<p class="block_14">"Babamın seninle birlikte yemeğe çıktığıma inandığından emin misin?"</p>
	<p class="block_13"> </p>
	<p class="block_14">Dash omuzlarını silkti. "Ona öyle söyledim. Endişelenme. Kendini öldürtmediğin sürece, büyükbabam babamla başımızın belaya girmesini önler. Her zaman yaptığı şey…"</p>
	<p class="block_13"> </p>
	<p class="block_14">"Pekâlâ, acele et. İki saat içinde burada buluşacaklar. Jacoby'den önce dönememe olasılığıma karşı içeride başka birisini bulundursan iyi edersin." Hafifçe kardeşinin koluna vurdu. "Görüşürüz." Dash seğirterek karanlıkta kaybolduktan sonra Jimmy atını sakladığı yere gitti. Hiç kimsenin onu görmediğinden ya da takip etmediğinden emin olmak için etrafı kolaçan ederek atını doğu kapısına sürdü.</p>
	<p class="block_13"> </p>
	<p class="block_14">Şehir kapısını geride bırakırken ileride, tam tepelerindeki büyük ayın ışığıyla silueti görünen Jacoby'yi gördü. Jimmy, Jacoby peşinde olduğunu anlar korkusuyla atını yavaşlattı. Jimmy, Esterbrook'un malikânesinin bahçe duvarına ulaşana kadar, içeri girmenin kolay olacağından emindi. Dışarı çıkmak, diye düşündü, daha zor olabilir.</p>
	<p class="block_13"> </p>
	<p class="block_14">Kardeşi gibi Jimmy de, babaları Arutha'nın büyükbabalarına, ardından da Rillanon Dükü'ne hizmet ettiği Rillanon'daki sarayda büyümüştü. Merhum Krondor Prensi'nin adını taşıyan Arutha, Prens Arutha onu hizmetine alana kadar kötü şöhretli bir çocuk hırsız olan babasının aksine çok kibar bir tarzda yetiştirilmişti.</p>
	<p class="block_13"> </p>
	<p class="block_14">Ama torunlar büyükbabaları James'in hikâyelerini dinlemişti ve yedi ve beş yaşlarına geldiklerinde saray halkı sürekli duvarlara tırmanan, çatılardan çatılara atlayan, kilitleri açan, gizlice devlet toplantılarını dinleyen ve insanın onların boyutlarında ya da tecrübelerinde iki çocuktan beklediğinin çok ötesinde bir sürü zorluk çıkaran iki çocuktan çok sıkıntı çekmişti.</p>
	<p class="block_13"> </p>
	<p class="block_14">On bir ve dokuz yaşlarına geldiklerinde, babaları sınırdaki sağlıklı yaşamın onlara bir-iki şey öğreteceğine karar vermişti. Bu yüzden Jimmy ve Dash Kral'ın kuzeni Dük Marcus'un Crydee'deki sınır sarayına sepetlenmişti.</p>
	<p class="block_13"> </p>
	<p class="block_14">Ziyaretleri iki yıl sürmüştü ve iki kardeş Rillanon'a döndüğünde güneşten kararmış, daha dayanıklı olmuş, kendilerine daha çok güven kazanmış, ortalama iz sürücüler ve daha iyi avcılar olmuş ve artık tamamen yola gelmez olmuşlardı. Sonraki beş yıl, Krallık'ın seçkin insanları arasında oldukları için ne kadar şanslı olduklarını anlarlar umuduyla ikisi de babaları ve büyükbabaları tarafından birkaç kez saraydan kovulmuştu.</p>
	<p class="block_13"> </p>
	<p class="block_14">Her seferinde ikisi de, zekâları ve kurnazlıklarıyla yaşayarak ve sık sık da yiyecek çalmak için saray çalışanlarının dikkatlerini dağıtırken geliştirdikleri becerileri kullanarak iyi idare etmişti. İki olayda Rillanon'daki Hırsızlar Loncası'na bile bulaşmış ve hikâyeyi anlatacak kadar hayatta kalmışlardı.</p>
	<p class="block_13"> </p>
	<p class="block_14">Saraydan kovuldukları son seferinde, babaları üç hafta sonra yumuşayarak onları aramaya gitmiş ve limandaki en kötü genelevlerden birinin kontrol hisselerine sahip olduklarını öğrenmişti. Hisseleri kumarda kazanmışlardı.</p>
	<p class="block_13"> </p>
	<p class="block_14">Jimmy atını, Jacoby'nin görmeyeceği şekilde yolun aşağısına bağladı. Seğirttiği kapıya çabucak göz gezdirdi. Kolayca basabileceği iki ve sonrasında tutunabileceği bir yer buldu ve kapının üstünden etrafa göz gezdirdi. Bir hizmetkâr Jacoby'nin atını ahıra götürüyordu ve ortalıkta başka kimse yok gibiydi.</p>
	<p class="block_13"> </p>
	<p class="block_14">Malikânenin kapısının kapandığını duydu ve Jacoby'nin içeri girdiğini tahmin etti. Jimmy duvardan atlayıp, patikadan uzak durarak ve bir sıra dekoratif çalının arkasına sinerek eve doğru seğirtti. Eve ulaşınca, etrafı kolaçan etti. Zemin katta olduğundan başka Jacob'ın kütüphanesinin nerede olduğunu bilmiyordu ve bunu da sadece Dash bahsettiği için biliyordu. Dash'a kütüphanenin yerini bilip bilmediğini sormayı akıl edemediği için kendine sövdü. Ah boş ver, diye düşündü. Hazırlık yapmak gibi alışkanlıkları yoktu. Kurnaz olan Dash idi. Birkaç pencereden içeriye göz attı ama hiçbir hareket göremedi. Sonunda kendini sadece iki mumun yandığı loş bir odaya bakarken buldu. İçeriden sesler geldiğini duydu.</p>
	<p class="block_13"> </p>
	<p class="block_14">"Buraya gelip benden hiçbir şey isteme Timothy!"</p>
	<p class="block_13"> </p>
	<p class="block_14">Jimmy daha iyi görebilmek için riske girdi ve Jacob Esterbrook'a bağırırken parmak boğumlarını masaya sıkıca bastıran Timothy Jacoby'nin öne eğilmiş görüntüsünü yakaladı.</p>
	<p class="block_13"> </p>
	<p class="block_14">"Altına ihtiyacım var!" diye bağırdı Jacoby. "Hem de çok altına!" Esterbrook sanki kötü bir kokuyu uzaklaştırmaya çalışıyormuş gibi elini salladı. "Benim de sana bunu vermem mi gerekiyor?" "Borç ver o halde kahrolası!" "Ne kadar?" diye sordu Esterbrook.</p>
	<p class="block_13"> </p>
	<p class="block_14">"Altmış bin altınlık opsiyon var Jacob. Önümüzdeki üç gün içerisinde piyasaya tahıl gelmez de, siparişi karşılayamazsam her şeyimizi kaybedeceğim."</p>
	<p class="block_13"> </p>
	<p class="block_14">"Sen altmış bin altından daha değerlisin Timothy, çok daha değerli."</p>
	<p class="block_13"> </p>
	<p class="block_14">"Bu toplam fiyat değil!" Jacoby bir kez daha bağırıyordu. "Bu teslim edilmemiş tahılın cezası. Tanrılar adına, buğday kile başına üç gümüşe çıktı ve yükselmeye devam ediyor! Elinde buğday olan kimse yok. Krallık'taki bütün değirmenciler tahıl komisyoncularına saldırmak için Krondor'a geldi. Birisi bütün sözleşmeleri satın almış ve elinde buğday olan kimse yok." "Kesh'ten getirttiğin şu ucuz buğdaya ne oldu?" diye sordu Esterbrook.</p>
	<p class="block_13"> </p>
	<p class="block_14">"Onu yarın teslim alacağız, ama yaptığımız anlaşmaların yarısını bile karşılamıyor. O tahıl anlaşmasını yaptığımda, o küçük böcekle ortaklarının o miktarın beş katını sipariş ettiklerini nereden bilebilirdim? Onu batırmak yerine, zengin ediyoruz. Piyasa fiyatı, bizim opsiyonlu bağladığımız fiyatı ikiye katladı."</p>
	<p class="block_13"> </p>
	<p class="block_14">Jacob parmağını Timothy'ye doğru uzattı. "Açgözlüsün ki, bu kötüdür. Ama aptalsın, ki bu daha kötüdür. Roo Avery'ye olan nefretinin sağlıklı karar vermene engel olmasına sebep oldun. Ve dahası, sadece onun iş ortağı olduğu için tamamen masum bir insanı öldürdün. Krondor'da bu işten paçasını sıyırmasına izin verilmeyecek tek adam sensin."</p>
	<p class="block_13"> </p>
	<p class="block_14">"Masummuş!" dedi Jacoby. "Helmut Grindle'ı bir de babama sor. O bir insanın gırtlağının ve bir hançerin keskin tarafının neresi olduğunu iyi bilir. Onun bütün suçu yoluma çıkmak oldu. Avery benden, yerinin doldurulması zor malları alma becerisini gösterdi ve bu malları teslim edeceğim müşteriler bağışlayıcı insanlar değil."</p>
	<p class="block_13"> </p>
	<p class="block_14">"Şakacılar'a bir kez daha uyuşturucu mu sağlıyorsun Tim?" Esterbrook sesindeki tiksintiyi saklayamamıştı. "Bu yatağı sen yaptın, o yüzden tek başına yatacaksın." "Bana borç verecek misin vermeyecek misin?" diye sordu Jacoby.</p>
	<p class="block_13"> </p>
	<p class="block_14">"Ne kadar?"</p>
	<p class="block_13"> </p>
	<p class="block_14">"Eğer önümüzdeki iki gün içerisinde piyasaya tahıl gelirse, batmamam için altmış bin altın yeter. Bu, sırf ben dedim diye bu işe giren Dewitt ve diğerlerini kurtarır. Eğer piyasaya tahıl gelmezse, şirketimi kurtarmak için yeteri kadar altının yok. Hapse girmemek için şehirden kaçacak tek insan Dewitt olmayacak." Sesini alçaltınca Jimmy söylediklerini güçlükle duydu. "Ama eğer hapse girersem Jacob, yargıca söyleyebileceğim cezamı hafifletici şeyler var. Ben birkaç yıl hapis yatmaya dayanabilirim Jacob, ama sen genç değilsin. Bunu bir düşün."</p>
	<p class="block_13"> </p>
	<p class="block_14">Esterbrook düşündü. Pencereden dışarı bakınca Jimmy eğildi. Yaklaşan ayak seslerini duydu ve elinden geldiği kadar gölgelere sinip kımıldamadan bekledi. Esterbrook'un, "Bir şey gördüğümü sandım," dediğini duydu.</p>
	<p class="block_13"> </p>
	<p class="block_14">"Sana öyle gelmiştir," dedi Jacoby.</p>
	<p class="block_13"> </p>
	<p class="block_14">Jimmy bir parşömene bir şeyler yazıldığını duydu. "Bu muhasebecime yazılmış bir mektup," dedi Esterbrook. "Mektupta yazan miktarı ödeyecek. Ama seni uyarıyorum, eğer borcunu zamanın- da ödemezsen bundan babanı sorumlu tutacağım ve arkadaşlığımız bozulacak." "Teşekkür ederim Jacob," dedi Timothy, ama sesi buz gibiydi. Jimmy kapının çarpılarak kapandığını duydu ve ayrılmasının ne zaman iyi olacağını hesaplamaya başladı: Jacoby'nin atı ahırdaydı ve çabuk olursa, Jacoby kapıdan çıkmadan önce atına ulaşabilirdi.</p>
	<p class="block_13"> </p>
	<p class="block_14">Birisinin kütüphaneye girdiğini duyduğunda harekete geçmek üzereydi. "Baba?"</p>
	<p class="block_13"> </p>
	<p class="block_14">Göz atma riskine girdi ve içeri çarpıcı görünüşlü genç bir kadının girdiğini gördü. Dash'ın hayatında ilk defa bir kadının güzelliğini abartmamış olduğunu kabul etti. Dash'ın söylediğine göre Avery'nin -kuzeni ve genç Jason gibi- neden bu kadına vurulduğunu anlayabiliyordu. Dash ve Jimmy, Krallık'ın güç merkezine yakın büyümüştü ve yeterince büyüdüklerinden beri de Rillanon Dükü'nün torunlarına pek çok güzel kadın ilgi göstermişti. Bu ilginin nimetlerinden faydalanmışlar ve kadınlar ve zevkleri hakkında yaşlarının çok ötesinde bir bilgi sahibi olmuşlardı, ama kadınlar hakkında şüpheci bir bakış sahibi de olmuşlardı. Jimmy de, kardeşi gibi, Sylvia Esterbrook'un güçlü müttefikler bulabilecek, çok tehlikeli bir yaratık olduğunu anlamıştı.</p>
	<p class="block_13"> </p>
	<p class="block_14">"Bütün bu bağrış da neyin nesiydi?" diye sordu kız. "Tim yine kabadayılık mı yapıyordu?" "Deniyordu," diye yanıtladı babası. "Görünüşe bakılırsa genç Avery sadece Jacoby'nin onu batırma girişiminden kurtulmakla kalmamış, durumu tam tersine çevirmiş. Batmasını önlemek için Jacoby'ye borç vermek zorunda kaldım."</p>
	<p class="block_13"> </p>
	<p class="block_14">"Öyleyse Timothy Rupert'i öldürmeye çalışacak?" "Büyük olasılıkla."</p>
	<p class="block_13"> </p>
	<p class="block_14">"Ona izin verecek misin?" diye sordu Sylvia. Jacob kalktı ve masanın etrafından dolaşarak kızının yanına gitti.</p>
	<p class="block_13"> </p>
	<p class="block_14">"Sanırım kendimi beladan uzak tutacağım. Bence birkaç haftalığına taşradaki evimize gitmenin tam zamanı… Biz dönene kadar, iş hallolmuş olur."</p>
	<p class="block_13"> </p>
	<p class="block_14">"Eh, birisini öldürteceksen, lütfen bunu bir an önce yap baba. Şehirden uzak kalmak çok sıkıcı.." Jimmy doğu saraylarında bazı kurnaz kadınlarla karşılaşmıştı, ama hiç kuşkusuz Sylvia Esterbrook karşılaştığı en soğukkanlı kadındı. Bu konuşmanın devamını da çok fazla dinlemek istemesine rağmen, Jacoby'nin arayı açmasına izin veremeyeceğini biliyordu. Avery'yi uyarmanın bir yararı olup olmayacağını düşünerek pencereden uzaklaşmaya başladı. Ardından Sylvia Esterbrook'un ne kadar güzel olduğunu, Avery'nin bunun gibi bir kadının ilgisini çekmesinin ne kadar imkânsız olduğunu ve bu fikrin işe yaramayacağını düşündü.</p>
	<p class="block_13"> </p>
	<p class="block_14">Karanlıkta kapı kapanırken Tim Jacoby'nin atının yolda ilerlediğini duyabiliyordu. Hizmetkâr eve dönerken Jimmy yere atladı ve evin kapısının kapandığını duyunca duvara koşup çabucak tırmandı. Birkaç dakika sonra atına binmiş, Krondor'a dönüyordu. Dash'ın çoktan handa olduğunu umdu, çünkü Jacoby'yi geçip yandaki masada sarhoş taklidi yapmaya devam etme olasılığı yoktu.</p>
	<p class="block_13"> </p>
	<p class="block_14">Evin içinde Jacob Esterbrook arkasından kütüphanenin kapısını kapayıp, "Yaşlı Frederick'in sağlığı eskisi gibi değil ve Timothy'nin yakında tamamen kontrolden çıkacağını düşünüyorum," dedi. "Onun ya da Rupert'in ortalıktan çabucak yok olması bizim için daha iyi olur. Ya bir gün tehlikeli bir güç seviyesine ulaşabilecek çok tehlikeli genç bir adam ya da -potansiyel rakip olmaktan daha tehlikeli olan- tutarsız bir müttefik ortadan kaldırılmış olacak. Her iki şekilde de, biz kazançlı çıkacağız."</p>
	<p class="block_13"> </p>
	<p class="block_14">"Eğer Roo Tim'i öldürürse, bunun bize ne yararı olur? O ortaklarından biri değil ve son birkaç ayda şehirde olanların çoğunda senin parmağının olduğunu anlayacağı göz önüne alınırsa, seninle iş yapmak isteyeceğini düşünüyor musun?"</p>
	<p class="block_13"> </p>
	<p class="block_14">"Eğer Tim onu öldürürse, bu soru anlamsız olur. Eğer o Tim'i öldürürse, büyük nüfuzu olan genç bir adam olur ve onu amacımıza yardım etmesi için hazırlarım. Benimle iş yapmayı istemesi için senin cazibene güveniyorum."</p>
	<p class="block_13"> </p>
	<p class="block_14">"Onunla evlenmemi mi istiyorsun?" "Hayır, zaten evli..."</p>
	<p class="block_13"> </p>
	<p class="block_14">Kız, hem hoş hem de ürpertici bir kahkaha attı. "Küçük serseri. Karısı olduğundan hiç bahsetmedi.</p>
	<p class="block_13"> </p>
	<p class="block_14">O halde, çirkin budalayı sadece baştan çıkarıp metresi olacağım."</p>
	<p class="block_13"> </p>
	<p class="block_14">"Ama sadece Tim onu öldürmezse kızım."</p>
	<p class="block_13"> </p>
	<p class="block_14">"Tamam baba. Yemek yemek ister misin?"</p>
	<p class="block_13"> </p>
	<p class="block_14">Tim Jacoby sinirli sinirli gelip kâğıtları masanın üstüne fırlatırken Roo kımıldamadan oturdu. Kâğıtları Masterson aldı ve "Elinde tahıl var öyle mi?" dedi.</p>
	<p class="block_13"> </p>
	<p class="block_14">"Evet," dedi Jacoby, öfkesi uğursuz, soğuk bir kızgınlığa dönüşerek. "Bu sabah şehre bir aracı geldi ve anlaşmayı karşılamaya yetecek tahılı aldım."</p>
	<p class="block_13"> </p>
	<p class="block_14">Roo gülmemek için kendini zor tuttu. Luis'i aracı gibi yollayıp Jacoby'ye, şu anda ödeyeceğinden daha fazla paraya tahıl satmıştı. Tahılı sadece iki kere satmayı değil, iki kat fazla kâr etmeyi amaçlamıştı.</p>
	<p class="block_13"> </p>
	<p class="block_14">Jacoby dönüp Roo'ya baktı. "Avery," dedi sakince, "bunu nasıl başardığını bilmiyorum, ama bu işte bir haftalık ölü kedi gibi kokan bir şeylerin kokusunu alıyorum. Ve bunun ne olduğunu ve nasıl yaptığını öğrendiğim zaman, seninle görülecek bir hesabımız olacak."</p>
	<p class="block_13"> </p>
	<p class="block_14">Roo, Barret'in balkonunda bir kavganın patlak vermemesi için yavaşça ayağa kalktı. Masanın etrafından dolaşıp kendinden daha uzun boylu olan düşmanına baktı. "Sana bunu daha önce de söylemiştim, edindiğim ilk düşman sen değilsin. Ama bana kızdığın için yaşlı bir adamı cezalandırmakla çok ileri gittin Jacoby. Eğer ölmeye hazırsan, şimdi dışarı çıkabiliriz." Jacoby gözlerini kırpıştırıp çenesini sıktı, ama bir süre hiçbir şey yapmadı; ardından döndü ve Krondor Tahıl Tüccarları Birliği ile olan borçlarını görüşmeye gelen diğer birkaç kişiyi iterek gitti. Roo yerine dönünce Masterson, "Anlaşmasını yerine getirebilmesi için ona kendi tahılımızı satman bize biraz daha altın kazandırdı Roo, ama Jacoby ve Oğullarını tamamen işin dışında bırakmış olsaydık hepimiz daha iyi uyuyabilirdik," dedi.</p>
	<p class="block_13"> </p>
	<p class="block_14">"Eğer bunu yapmış olsaydık, şu anda kan döküyor olurduk." Masterson'a bakarak, "Ölüm hücresini gördüm; orayı tekrar görmeyi hiç mi hiç istemiyorum," diye ekledi. Ardından gülümsedi. "Ona tahılı, bize geri verebilmesi için sattığımızı öğrendiği zaman Jacoby'nin tepkisini hayal edebiliyor musun? Şaşırır mıydı?"</p>
	<p class="block_13"> </p>
	<p class="block_14">Masterson gülümseyerek başını salladı. "Sinirinden çatlayabilirdi."</p>
	<p class="block_13"> </p>
	<p class="block_14">Serbest piyasada hakim olan fiyatın altında buğday satacak bazı adamlar geldi. Bazıları da zaman istemek ya da uzlaşma teklif etmek için gelmişti.</p>
	<p class="block_13"> </p>
	<p class="block_14">Kararlaştırdıkları gibi, ortaklar bütün uzlaşma tekliflerini dinledi ve çoğu durumda ya hisse ya da şirketin tamamını almışlardı.</p>
	<p class="block_13"> </p>
	<p class="block_14">Günün sonuna kadar, Acı Deniz Ticaret ve Holding Şirketi iki tane değirmen, on altı gemi, şehirde yarım düzine dükkân ve Ylith, Carse ve Malac Geçidi gibi uzak şehirlerdeki diğer holdingleri kontrol ediyordu.</p>
	<p class="block_13"> </p>
	<p class="block_14">Gün sona erdiğinde, Roo elini yüzünde gezdirdi. "Nasıl gitti?"</p>
	<p class="block_13"> </p>
	<p class="block_14">Masterson hesapları tutması için işe aldıkları bir yazmanla konuşan Lender'a baktı. "Son dört gün içinde, ederi bir milyon dört yüz bin altından fazla olan mal ele geçirdiniz beyler. Acı Deniz Ticaret ve Holding Şirketi'nin şu andaki net değerini iki milyon altına çıkartıyorum. Bordon'a ve Natal Limanı'na göndereceğimiz tahılı teslim ettikten sonra, bu üç milyon altını geçecektir."</p>
	<p class="block_13"> </p>
	<p class="block_14">Roo kemiklerini sızlatan yorgunluğuna rağmen sırıtmasına engel olamadı. "Kahrolayım," dedi sessizce.</p>
	<p class="block_13"> </p>
	<p class="block_14">"Parti ne zaman?" diye sordu Masterson.</p>
	<p class="block_13"> </p>
	<p class="block_14">"Ne?" dedi Roo.</p>
	<p class="block_13"> </p>
	<p class="block_14">"Bir sendikanın en yeni üyesinin, ortakları ve iş yaptığı diğer insanlar için parti vermesi buralarda âdettendir. Son zamanlarda Krallık'taki bütün ticari işletmelerle ve Kesh'deki ve Queg'dekilerin de yarısıyla iş yaptığın düşünülürse, umarım büyük bir evin vardır."</p>
	<p class="block_13"> </p>
	<p class="block_14">"Parti mi?" dedi Roo. Ardından sokağın karşısındaki evi düşündü. "Yakında sanırım."</p>
	<p class="block_13"> </p>
	<p class="block_14">Döndü ve Lender'ın kulağına fısıldamak için eğildi. "Şu yolun karşısındaki evin kimin olduğunu ve kaça satacağını öğrenebilir misin?"</p>
	<p class="block_13"> </p>
	<p class="block_14">Lender kalktı. "En kısa zamanda bulurum." Roo da kalktı. "Eve gitmem gerekiyor beyler. Karım, bu işe kalkıştığımızdan beri beni dördünüzün gördüğünden daha az gördü. Onun ve kızımın gönlünü almalıyım."</p>
	<p class="block_13"> </p>
	<p class="block_14">Kapıya, ona ulaşmak isteyen olursa Avery ve Oğlu'nun ofisine haber bırakabileceğini söyledi.</p>
	<p class="block_13"> </p>
	<p class="block_14">Ardından eve gitmek üzere ayrıldı.</p>
	<p class="block_13"> </p>
	<p class="block_14">Roo yemek odasına girince Karli kafasını kaldırıp baktı. Roo gülümseyip, "Sana bir şey söyleyeceğim," dedi.</p>
	<p class="block_13"> </p>
	<p class="block_14">Karli bebeği emziriyordu. "Evet?"</p>
	<p class="block_13"> </p>
	<p class="block_14">Roo bir sandalye çekip oturdu. Kolunu karısının omuzlarına atarak, "Krallık'taki en zengin adamlardan biriyle evlisin," dedi. Kıkırdamasına engel olamadı.</p>
	<p class="block_13"> </p>
	<p class="block_14">Karli geri çekildi. "Sarhoş musun?"</p>
	<p class="block_13"> </p>
	<p class="block_14">Roo incinmiş görünüyordu. "Kadın! Sarhoş değilim." Ayağa kalktı. "Çok yorgun ve çok açım. Ben banyoya giriyorum. Rendel'e yemeği elinden geldiği kadar çabuk hazırlamasını istediğimi söylersin."</p>
	<p class="block_13"> </p>
	<p class="block_14">Karli, "Kızına merhaba demek istemiyor musun?" dedi.</p>
	<p class="block_13"> </p>
	<p class="block_14">Roo şaşkın görünüyordu. "O daha bebek! Merhaba deyip demediği mi nasıl anlayacak?"</p>
	<p class="block_13"> </p>
	<p class="block_14">Karli incinmiş görünüyordu. "Babasını tanıması gerekiyor Roo." Bebeği kaldırıp omzuna yasladı.</p>
	<p class="block_13"> </p>
	<p class="block_14">"Bugün bana gülümsedi."</p>
	<p class="block_13"> </p>
	<p class="block_14">Roo kafasını iki yana salladı. "Neden bahsettiğini anlamıyorum. Banyo yapmam gerekiyor." Odadan çıkarken, "Sana, yeni bir ev almayı düşündüğümü söylemiş miydim?" diye sordu.</p>
	<p class="block_13"> </p>
	<p class="block_14">"Neden?"</p>
	<p class="block_13"> </p>
	<p class="block_14">Roo, yüzü bir öfke maskesine dönmüş bir halde karısına döndü. "Nedenmiş!" diye bağırdı. Bebek bağırtıdan dolayı ağlamaya başladı. "Hayatımın geri kalanını babanın yeterli bulduğu bu küçük kulübede geçirmek istediğimi mi sanıyordun? Barret'in yerinin karşısındaki evi alacağım! Üç katlı ve büyük bir bahçesi var... " Kafasını iki yana sallayıp derin bir nefes aldı. "Bir de taşrada köşk alacağım. Atlarım ve köpeklerim olacak ve soylularla birlikte avlanmaya gideceğim." Konuştukça öfkesi kayboldu ve garip bir baş dönmesi hissetti. Uzanıp kapı kasasını tuttu. "Bir şeyler yemem gerekiyor."</p>
	<p class="block_13"> </p>
	<p class="block_14">Döndü ve Karli ağlayan bebeği susturmaya çalışırken merdivenleri çıkmaya başladı. "Mary!" diye bağırdı. "Bir küvet dolusu sıcak suya ihtiyacım var, hem de hemen!"</p>
	<p class="block_13"> </p>
	<p class="block_14">Roo üst katta kaybolurken, Karli yanağından süzülen yaşlara aldırış etmeyerek, "Sus canım," dedi.</p>
	<p class="block_13"> </p>
	<p class="block_14">"Baban seni seviyor."</p>
	<p class="block_13"> </p>
	<p class="block_14">Geceyi müzik dolduruyordu. Satın alabildiği en iyi giysileri giyen Roo kapıda duruyordu. Gelen her konuğu karşılıyordu ve günün adamıydı.</p>
	<p class="block_13"> </p>
	<p class="block_14">Değerli ve önemli her tüccar davet edilmişti ve arkadaşın arkadaşı olarak pek çok soylu gelmişti. Yeni ev temizlenip süslenmiş ve paranın alabileceği en iyi mobilyalarla döşenmişti. Bakmak için duraklayan herkesin, Barret'in Kahve Evi'nin karşısındaki evi önemli bir adamın aldığı sonucuna vardığı açıktı.</p>
	<p class="block_13"> </p>
	<p class="block_14">Karli, üstünde tahmin edebileceğinden daha çok altına mâl olan bir gece elbisesiyle kocasının yanında duruyor, ama sanki her gün böyle giyiniyormuş gibi görünmeye çalışıyordu. Çok gürültülü bir evin üst katında olduğu ve diş çıkardığı için kızının nasıl olduğunu merak ederek merdivenlere göz atıyordu. Yanında Mary vardı, ama kızı söz konusu olunca Karli kimseye güvenmiyordu. Evin sahibini bulmak, bir fiyatta anlaşmak, evi düzenlemek ve taşınmak aylar sürmüştü.</p>
	<p class="block_13"> </p>
	<p class="block_14">Karli büyüdüğü eski evi satmamaları konusunda ısrar etmiş, Roo da onunla tartışmak istememişti. Şehirdeki tahıl ticareti üstünde yaptığı manipülasyon durulduktan sonra, hayal edebileceğinin bile çok ötesinde zengin olmuştu. Son gemi Özgür Şehirlerden döndüğünde, Acı Deniz Ticaret ve Holding Şirketi'nin net değeri üç milyon altın değildi; çekirgeler Uzak Sahil'e ve Yabon'a yayıldığı ve tahıl fiyatları rekor düzeye yükseldiği için yedi milyona yaklaşıyordu. Ayrıca, ele geçirdikleri işlerden birkaçı oldukça kârlı çıkmış, Roo ve ortakları kontrolü alır almaz çabucak kâra geçmişti.</p>
	<p class="block_13"> </p>
	<p class="block_14">Şehrin en saygın insanları saygılarını sunmak üzere evine geldiği için, Roo artık önemli bir adam olduğunu biliyordu. Bir grup atlı bir arabanın önünden geldiğinde ve araçtan Dash, ağabeyi Jimmy, babaları ve anneleri çıktığında, Roo göğsünün patlayacağını hissetti. Onun arkasından, Krondor armasını taşıyan bir araba daha geldi. Evini ziyarete gelen, şehrin Dük ve Düşes'iydi. Davete sırf meraktan katılmış, Roo'yu, olasılıkla bir yıl içinde unutulacak, ancak şu andaki gözde kişi olarak yargılayan alaycı insanlar bile, kraldan sonraki en güçlü lordun davete gelmesinden etkilenmişti. Dash içeri girdi ve gülümseyerek Roo'nun elini sıktı, ardından Karli'nin elini öptü. Dönerek, "Ağabeyim James'i takdim edebilir miyim?" dedi. "Büyükbabamla karıştırmamak için ona Jimmy diyoruz."</p>
	<p class="block_13"> </p>
	<p class="block_14">Roo Dash'ın ağabeyinin elini sıkarken sırıttı. Aslında daha önce tanışmış oldukları gerçeğini saklamaya çalışıyorlardı ve Jimmy, Roo'yu çok güçlü bir adam yapmak için kardeşine yardım ediyordu. Onların arkasından, benzerlik o kadar güçlüydü ki, babalarından başka birisi olamayacak bir adam geldi. Dash, "Babam Arutha, Vencar Lordu, Saray Kontu," dedi.</p>
	<p class="block_13"> </p>
	<p class="block_14">Roo hafifçe başını eğerek selam verdi ve "Lordum, sizi evimde ağırlamak benim için bir onurdur," dedi. "Karımı takdim edebilir miyim?" Karli'yi tanıştırdı ve ardından Dash ile Jimmy'nin annesi Elena ile tanıştırıldı. Çekici kadın, "Bizi davet etmenizden memnuniyet duyduk Bay Avery," dedi.</p>
	<p class="block_13"> </p>
	<p class="block_14">"Oğlumuzun," Dash'a göz attı, "değişiklik olsun diye yasal bir iş bulmuş olması bizi sevindirdi." Hafif aksanı Roldem kökenli olduğunu gösteriyordu.</p>
	<p class="block_13"> </p>
	<p class="block_14">Onların ardından, Roo'nun içtenlikle karşıladığı Dük James ve Düşes Gamina geldi. Gamina, "Son karşılaşmamızdaki kötü durum göz önüne alınırsa, sizi böyle bir çevrede görmek beni tahmin edemeyeceğiniz kadar çok sevindirdi Bay Avery," dedi.</p>
	<p class="block_13"> </p>
	<p class="block_14">Roo, "Hislerimiz karşılıklı leydim," dedi.</p>
	<p class="block_13"> </p>
	<p class="block_14">James eğilip Roo'nun kulağına, "Bir ölümlüden başka bir şey olmadığını unutma Roo," diye fısıldadı.</p>
	<p class="block_13"> </p>
	<p class="block_14">Roo'nun gözleri kısıldı ve hafif şaşkın bir şekilde baktı, ama Dük yanından geçip merdivenlerin yanındaki büyük odaya girdi; diğer konuklar dışarıdaki bahçede bekliyordu. Roo yetişkin bitkiler getirtmek için büyük miktarda para harcadığından, bahçedeki her şey çiçek açmıştı ve Karli kısa bir sürede, yeni bahçesinden memnun kalmıştı. Ama Roo kendini, Karli'nin yeni evi beğenmediği düşüncesinden kurtaramıyordu.</p>
	<p class="block_13"> </p>
	<p class="block_14">Jerome Masterson büyük odadan gelip arkasından Roo'nun kulağına fısıldadı. "Krondor Dükü ha! Başarılı birisin delikanlı." Hafifçe Roo'nun omzuna vurdu. "Bir yılda karşılık verebileceğinden daha fazla akşam yemeği daveti alacaksın. Sadece en iyilerini kabul edip geri kalanına nazik davran." Tekrar hafifçe Roo'nun omzuna vurdu ve kalabalığın arasına döndü.</p>
	<p class="block_13"> </p>
	<p class="block_14">Karli, "Abigail'e bakmalıyım," dedi.</p>
	<p class="block_13"> </p>
	<p class="block_14">Roo karısının elini tutup okşadı. "O iyi. Yanında Mary var. Eğer bir sorun çıkarsa sana haber verir." Karli rahatlamış görünmüyordu, ama kaldı.</p>
	<p class="block_13"> </p>
	<p class="block_14">Nal sesleri Jadow Shati ile garnizondan birkaç askerin geldiğini bildiriyordu. Roo onları selamlayıp ellerini sıktı. "Bacağın nasıl?"</p>
	<p class="block_13"> </p>
	<p class="block_14">Jadow, geniş gülümsemesi dikkat çekecek derecede beyaz dişlerini açığa çıkararak sırıttı. "Artık ne zaman yağmur yağacağını bilmeme rağmen iyi…" Hafifçe sol bacağına vurdu. "Neredeyse eski gücüne kavuştu."</p>
	<p class="block_13"> </p>
	<p class="block_14">Roo arkadaşını karısıyla tanıştırdı ve Jadow yanındaki askerlerle birlikte içeri girdi. Roo askerlerin hiçbirini tanımıyordu. Kendi kendine güldü; belli ki bunlar bedava yemek ve içki sözü vererek Jadow'un yanında getirdiği yeni kışla arkadaşlarıydı.</p>
	<p class="block_13"> </p>
	<p class="block_14">Zaman yavaş yavaş ilerlerken, Karli sonunda Roo'yu kızlarına bakması gerektiği konusunda ikna etmişti. Karısı ayrılırken evin önünde büyük bir araba durdu ve içindekinin kim olduğunu görünce Roo'nun kalbi çarpmaya başladı.</p>
	<p class="block_13"> </p>
	<p class="block_14">Jacob Esterbrook ve kızı gelmişti ve Roo kalbinin göğsünden çıkacakmış gibi attığını hissediyordu. Sylvia kapıda duran hizmetkârın pelerinini almasına izin verdi ve Roo kızın son moda giyindiğini gördü; daha ölçülü olan saray standartlarına göre bile ayıp sayılacak kadar düşük kesimli bir elbise giymişti. Babası pahalı ama sade giyinmişti: önünde tek bir sıra farbala olan bir tuniğin üzerine kısa kesim bir ceket, dar ve kısa pantolon ve gümüş tokalı siyah deri ayakkabı. Şapka takmamıştı ve elinde fildişi kabzalı sade bir baston vardı.</p>
	<p class="block_13"> </p>
	<p class="block_14">Roo Sylvia'nın elini tuttu ve bırakmaya isteksiz bir şekilde babasını selamladı. "Roo," dedi Jacob Roo'nun elini sıkıca tutup sallayarak, "dikkate değer işler başardığını itiraf etmeliyim genç adam.</p>
	<p class="block_13"> </p>
	<p class="block_14">Kısa bir süre içinde bir araya gelmeli ve aklımdaki bazı yatırımları konuşmalıyız."</p>
	<p class="block_13"> </p>
	<p class="block_14">Adam ilerledi ama Sylvia oyalandı. "Taşradan yeni döndük. Yakında tekrar akşam yemeğine gelmen çok hoşuma gider Roo." Kızın gözleri gözlerinden hiç ayrılmamış ve kızın adını söyleme şekli Roo'nun dizlerinin bağının çözülmesine sebep olmuştu.</p>
	<p class="block_13"> </p>
	<p class="block_14">Ardından kız öne eğilip Roo'nun kulağına, "Çok yakında," diye fısıldadı.</p>
	<p class="block_13"> </p>
	<p class="block_14">Kız yanından geçerken, Roo kızın göğüslerinin koluna sürttüğünü hissetti. Kızın, artık iyice kalabalıklaşmış olan evde gözden kayboluşunu izlemek için döndü.</p>
	<p class="block_13"> </p>
	<p class="block_14">"O da kimdi?" diye sordu Karli.</p>
	<p class="block_13"> </p>
	<p class="block_14">Roo dönünce üst kattan dönen karısının arkasında durduğunu gördü. Gözlerini kırpıştırdıktan sonra, "Ah, Jacob Esterbrook ve kızı Sylvia'ydı," dedi.</p>
	<p class="block_13"> </p>
	<p class="block_14">Karli onaylamadığını belirten hafif bir ses çıkardı. "İnsanların içine böyle yarı çıplak çıktığı için kadınların yüzkarası. Bir de ona yaltaklanan şu erkeklere bak."</p>
	<p class="block_13"> </p>
	<p class="block_14">Roo'nun gözleri kısıldı, çünkü ona yaltaklanan erkeklerden biri de, Sylvia'ya yaklaşmanın yollarını arayan diğer genç erkekleri çabucak engelleyen Duncan'dı. Roo bir sonraki konuğunu karşılamak için döndü ve "Eh, güzel bir kız ve babası Krallık'taki en zengin insanlardan biri ve hiç oğlu yok," dedi. "Bekâr erkekler için harika bir av."</p>
	<p class="block_13"> </p>
	<p class="block_14">Karli, "Senin ve diğer evli erkeklerin elbisesine ağzınızın suyu akarak baktığınız da dikkatimden kaçmadı," dedi. Sahiplenici bir şekilde Roo'nun koluna girdi ve artık başka konuğun gelmeyeceği anlaşılana kadar da elini çekmedi.</p>
	<p class="block_13"> </p>
	<p class="block_14">Parti gecenin ilerleyen saatlerine kadar sürdü ve Roo yaptığı konuşmaların çoğunun bir bölümünü hatırlayamıyordu. Sohbetler dönüp dolaşıp iş konularına geldiğinde, insanları Jerome'a yönlendirerek ya da onlara bir sonraki iş günü Barret'e uğramalarını söyleyerek, kasıtlı bir şekilde iş konuşmaktan kaçınmıştı.</p>
	<p class="block_13"> </p>
	<p class="block_14">Hangi konuda kiminle ne konuştuğunu hatırlamaya çalışarak, insanlarla elinden geldiği kadar kaynaştı, ama aslında şaraptan ve başarıdan sarhoş olmuştu. Acı Deniz Ticaret ve Holding Şirketi'nin dört ortağından biriydi, ama bu güçlü yeni şirketin aniden ortaya çıkmasının arkasında başka bir güç olduğu dedikoduları çıkmıştı. Kadınlar ona kur yapmış ve erkekler onunla sohbet etmenin yollarını aramıştı, ama o bütün gece sadece iki şeyle ilgilenmişti: zaferin tadını çıkarmak ve Sylvia Esterbrook'un izini sürmek. Kızı her gördüğünde nefesi kesildi ve etrafında başka bir erkek gördüğü zaman, içinin öfkeyle dolduğunu hissetti. Karli onu konukların arasında gezdirirken, sadece Dük ve ailesiyle konuşmak için durdu ve soylularla sohbet ettiği süre boyunca, az önce Sylvia'nın etrafındaki hareketleri için Roo'ya öfkelendiğini unuttu. İki kere Abigail'i emzirmeye gitmiş ve döndüğünde kocasını Esterbrook'un kızını izlerken bulmuştu.</p>
	<p class="block_13"> </p>
	<p class="block_14">Bir yerden sonra konuklar gitmeye başladı ve ev sahiplerine veda ettiler. Roo ve Karli kapıda dururken, Jacob geldi ve Roo'nun elini sıktı. "Yeni şirketinizin kutlamasına bizi de davet ettiğin için teşekkür ederim Rupert." Karli'ye bakıp gülümsedi. "Bayan Avery, sizinle tanıştığıma memnun oldum."</p>
	<p class="block_13"> </p>
	<p class="block_14">Karli gülümsedi ve etrafa bakıp, "Kızınız nerede Bay Esterbrook?" diye sordu.</p>
	<p class="block_13"> </p>
	<p class="block_14">Jacob gülümsedi. "Ah, buralarda bir yerdedir." Kapıcının uzattığı pelerinini aldı ve arabasının gelmesini beklerken katlayıp koluna attı. "En azından yarım düzine delikanlının onu eve bırakmak isteyeceğinden kuşkum yok. Ben artık geç vakitlere kadar kalamıyorum."</p>
	<p class="block_13"> </p>
	<p class="block_14">"Kuşkusuz," dedi Karli kayıtsızca. Arabası gelince Esterbrook ayrıldı. Kısa bir süre sonra Dük James, karısı, oğlu ve gelini ayrıldı; Karli'nin bir kez daha koltukları kabarmıştı. Sade evlerinde babasını pek çok zengin ve güçlü adam ziyaret etmesine rağmen, kapılarından hiçbir soylu girmemişti. Ama yeni evlerindeki ilk eğlencelerinde, kraliyet ailesinden sonra Krallık'taki en güçlü adam davete gelmişti.</p>
	<p class="block_13"> </p>
	<p class="block_14">Ne Dash'ın ne de Jimmy'nin ebeveynlerinin yanında olduğunu gören Roo karısına, "Bana bir dakika izin ver lütfen," dedi ve ayrıldı.</p>
	<p class="block_13"> </p>
	<p class="block_14">Jimmy'yi, artık Acı Deniz Şirketi için çalışan bir değirmencinin son derece güzel kızıyla konuşurken buldu ve kolundan tutup, bir özür bile dilemeden uzaklaştırarak, "Dash nerede?" diye sordu.</p>
	<p class="block_13"> </p>
	<p class="block_14">Jimmy omzunun üstünden üzgün olduğunu gösteren bir ifadeyle genç kadına bakıp ağzını oynatarak bir dakika içinde yanına döneceğini belirtti. "Şurada." Odanın karşı tarafını gösterdi. Sylvia Esterbrook, etrafında hayranlardan oluşan bir daireyle birlikte ana salonun bir bölümünü kontrol ediyordu. Kızın yanında, Sylvia'nın beğenisini ve diğer genç adamların kızgınlığını kazanarak maceralarından bazılarını anlatırken en çekici gülümseyişini takınmış Duncan duruyordu. Dash, çok dikkatli bir şekilde izleyerek biraz arkada duruyordu. "Onun sırası," dedi Jimmy.</p>
	<p class="block_13"> </p>
	<p class="block_14">"Ne için onun sırası?" diye sordu Roo.</p>
	<p class="block_13"> </p>
	<p class="block_14">Jimmy fısıldayarak, "Hiç kimsenin senin genç Bayan Esterbrook'una el sürmediğinden emin olmak için sıraya girdik," dedi. Konuşmakta olduğu genç kadına göz attı. "Şu güzel genç hanım... çok ilgimi çekti ve aslında senin çalışanın ben değil de Dashel olduğu için, ben... şu tatlı kızı daha iyi tanımak için... fırsatı değerlendirirken, senin için arkadaşına göz kulak olması gerektiğini düşündü."</p>
	<p class="block_13"> </p>
	<p class="block_14">"Senin genç Bayan Esterbrook'una? 'Arkadaşına göz kulak olmak?'" diye tekrarladı Roo, yüz ifadesi karararak.</p>
	<p class="block_13"> </p>
	<p class="block_14">Jimmy fısıldayarak, "O genç beyefendilerden biri birazcık fazla içip böylesine olağandışı güzellikte bir kadının önünde kendini aptal durumuna düşürecek bir şey yapsaydı bu iyi olmazdı, öyle değil mi?" diye sordu. "Bay Esterbrook'un toplumdaki saygınlığını göz önüne alırsak, demek istedim?"</p>
	<p class="block_13"> </p>
	<p class="block_14">Roo, "Sanırım haklısın," dedi. "Dash onu evine bırakacak mı?" "Ya o ya da Duncan," dedi Jimmy.</p>
	<p class="block_13"> </p>
	<p class="block_14">Roo başıyla onaylayıp, "Genç hanımının yanına dön," dedi. Sakat elini yeni ceketinin cebine sokmuş, sanki evdeymiş gibi oturan Luis'i bulana kadar dolaştı.</p>
	<p class="block_13"> </p>
	<p class="block_14">Luis içki olan sağlam elini kaldırdı. "Sinyor" diye selamladı Roo'yu kendi Rodezya diliyle. "Görünüşe göre nüfuzlu bir adam olmuşsun."</p>
	<p class="block_13"> </p>
	<p class="block_14">"Teşekkür ederim," dedi Roo. "Dükkânda kim var?"</p>
	<p class="block_13"> </p>
	<p class="block_14">"Bruno, Jack ve galiba Manuel. Neden sordun?"</p>
	<p class="block_13"> </p>
	<p class="block_14">"Sadece merak ettim." Etrafa göz gezdirdi. "Eve giderken Duncan ile birlikte oraya uğramanızı istiyorum. İşlerin nasıl gittiğine bir bakın."</p>
	<p class="block_13"> </p>
	<p class="block_14">Luis, Roo'nun arkasına göz attı ve Roo'nun kuzeniyle Sylvia'yı gördü. Bir saniye sonra, "Anlıyorum," dedi. Kalktı. "Ama bu beni başka bir konuya getiriyor." "Neymiş o?" diye sordu Roo, hâlâ kafası karışık bir şekilde.</p>
	<p class="block_13"> </p>
	<p class="block_14">"Başka bir ev tutmak istiyorum."</p>
	<p class="block_13"> </p>
	<p class="block_14">"Neden?" diye sordu Roo, dikkatini birden Luis'e vererek.</p>
	<p class="block_13"> </p>
	<p class="block_14">Luis omuzlarını silkti. "Ben basit ihtiyaçları olan bir adamım, ama kuzenin, şey... Duncan'ın eve getirdiği bir sürü arkadaşı var. İşimden keyif alıyorum, ama onun... geç saatlere kadar yatmadığı düşünülürse dinlenecek çok az zamanım oluyor."</p>
	<p class="block_13"> </p>
	<p class="block_14">Roo bir süre bunu düşündü ve şu anda Duncan'a ödediği parayla kuzeninin eve her gece muhtemelen farklı bir garson kız ya da fahişe getirdiğini fark etti. Luis ile Duncan'ın paylaştıkları ev küçüktü ve bu, yalnız Rodezyalı için zor olmalıydı. "Yarın kendine yeni bir ev bak. Ekstra harcamaları karşılamak için gerekli olan parayı ben vereceğim. Güzel, sessiz bir yer bul."</p>
	<p class="block_13"> </p>
	<p class="block_14">"Teşekkür ederim," dedi Luis nadir gülümsemelerinden birini göstererek. "Şimdi Duncan'a eve dönerken dükkâna uğramamız gerektiğini açıklayacağım."</p>
	<p class="block_13"> </p>
	<p class="block_14">Roo başını salladı ve Karli'nin konuklara iyi geceler dediği kapıya döndü. "Geldin demek," dedi karısı uğursuz bir bakışla. "Nerelerdeydin?"</p>
	<p class="block_13"> </p>
	<p class="block_14">"Luis'in yanındaydım." Karısının yanına geçti, ayrılan başka bir konuğa iyi geceler dedi ve ardından Karli'ye, "Ayrı bir ev tutmak istiyormuş, bu yüzden Duncan'dan uzak bir yer bulmasını söyledim," dedi.</p>
	<p class="block_13"> </p>
	<p class="block_14">"Anlıyorum," dedi Karli.</p>
	<p class="block_13"> </p>
	<p class="block_14">Roo iç geçirdi. Karısının Duncan ile geçinemediğini biliyordu. Duncan'da ona itici gelen bir şeyler vardı ve Duncan cana yakın saçmalıklarıyla onun kalbini kazanmak için ne kadar çok çabaladıysa, Karli kuzeninin arkadaşlığını daha da itici bulmuştu. Duncan'dan hoşlanmadığını saklamaya çalışmış, ama Roo sorduğunda bunun doğru olduğunu kabul etmişti.</p>
	<p class="block_13"> </p>
	<p class="block_14">Kısa bir süre sonra, Luis ve Duncan kapıya geldi ve Luis Karli'ye iyi geceler dilerken, Duncan eğilip kuzeninin kulağına, "Bir süre daha kalmayı çok isterdim Roo," diye fısıldadı.</p>
	<p class="block_13"> </p>
	<p class="block_14">Roo, "Dükkâna uğrayıp işlerin yolunda olup olmadığını kontrol ederseniz daha iyi uyuyacağım," dedi.</p>
	<p class="block_13"> </p>
	<p class="block_14">Duncan bozuldu. "Eminim öyledir."</p>
	<p class="block_13"> </p>
	<p class="block_14">Roo kuzenini dirseğinden tutup birkaç adım uzaklaştırdı. "Ayrıca Luis'e yanından taşınmasını söyledim."</p>
	<p class="block_13"> </p>
	<p class="block_14">Bu Duncan'ı tamamen savunmasız yakalamıştı. "Ne?" dedi. "Eh," dedi Roo fesat bir tonla, "benimle birlikte itibarın artıyor ve... " Bakışlarını Sylvia'nın ve birkaç varlıklı adamın kızlarının bir sürü genç adamla sohbet ettiği salonda dolaştırıp ekledi, "Düşündüm de... eğlencelerini biraz daha gizlilik içinde yapabilirsin. Luis'e kendisine yeni bir ev bulmasını söyledim."</p>
	<p class="block_13"> </p>
	<p class="block_14">Duncan bir süre buna ne anlam vereceğini bilemedi, ama ardından gülümseyip, "Teşekkür ederim kuzen," dedi. "Çok cömertsin."</p>
	<p class="block_13"> </p>
	<p class="block_14">Roo, Karli'ye iyi geceler dilemesi için Duncan'ı çabucak kapıya götürdü. Çok geçmeden Dash geldi ve "Bayan Esterbrook'a evine kadar eşlik edeceğim," dedi.</p>
	<p class="block_13"> </p>
	<p class="block_14">Roo başını sallayıp ilgisizmiş gibi görünmeye çalıştı. Döndüğünde Karli'nin dik dik ona baktığını gördü. Gülümseyerek, "Bu iş beklediğimden daha uzun sürecek," dedi. "Ben son konukları uğurlarken, sen neden Abigail'e bakmıyorsun? Çok geçmeden yanına gelirim."</p>
	<p class="block_13"> </p>
	<p class="block_14">Karli ikna olmamış görünüyordu, ama başını salladı, elbisesinin eteklerini kaldırdı ve merdivenlere gidip çabucak üst kata çıktı.</p>
	<p class="block_13"> </p>
	<p class="block_14">Roo, hâlâ orada bulunanlara partinin sona ermek üzere olduğunu nazikçe belli etmek için salonda çabuk bir tur attı. Jerome Masterson'ı, ana salonun dışındaki küçük bir odada, kollarını artık boş olan bir şişe çok pahalı Kesh konyağına dolamış bir şekilde büyük bir sandalyede uyuklarken buldu. Ortağını kolundan tutup kaldıran Roo onu, genç bir adamla koyu bir sohbete dalmış muhasebecisini gördüğü ana salona taşıdı. Jason'a yanına gelmesini işaret etti ve ortağını evine götürmesini söyleyerek Masterson'ı onun sorumluluğuna bıraktı.</p>
	<p class="block_13"> </p>
	<p class="block_14">Kapıya vardığında, Sylvia ve Dash da dahil, konukların sonuncusu da ayrılıyordu. Son konuk da ayrılırken, Dash'ın kiralık arabası kapıya yanaştı. Sylvia Roo'ya iyi geceler demek için döndü ve sahte bir tökezlemeyle ona doğru düştü. Roo kızı yakaladı ve kızın vücudunun onunkine sert bir biçimde yaslandığını hissetti. "Ah tanrılar!" diye fısıldadı kız. "Çok fazla şarap içmiş olmalıyım." Roo'nun gözlerinin içine bakarken yüzü yüzüne yalnızca birkaç santim uzaktaydı. "Hakkımda ne düşünürsün sonra?"</p>
	<p class="block_13"> </p>
	<p class="block_14">Ardından, sanki ani bir dürtüyle olmuş gibi, Roo'yu yanağından öptü ve fısıldayarak, "Lütfen arayı çok açmadan gel," dedi. Geri çekilerek döndü ve "Tekrar teşekkür ederim Rupert," dedi. "Ve... sakarlığımı tekrar bağışla."</p>
	<p class="block_13"> </p>
	<p class="block_14">Çabucak merdivenlerden indi ve Dash'ın kapısını onun için açık tuttuğu arabaya bindi. Dash işverenine göz attı, ardından kızın arkasından arabaya bindi. Araba sokağın aşağısına doğru ilerlemeye başladı.</p>
	<p class="block_13"> </p>
	<p class="block_14">Roo gözden kaybolana kadar arabayı izleyip ardından kapıya döndü. İçeri girdiğinde gece için tuttuğu üç hizmetkârın onu beklediğini gördü. İyi iş çıkardıkları için teşekkür etti, birer ikramiyeyle birlikte ücretlerini ödedi ve onları yolladı. Ertesi gün şafakta kalkacakları için Mary'nin, Rendel gibi çoktan uyumuş olduğunu biliyordu. Paltosunu çıkarıp korkuluklara attı; karısının kıyafetlerini asması için aldığı gardıroba asmak için çok yorgundu.</p>
	<p class="block_13"> </p>
	<p class="block_14">Beyni Sylvia Esterbrook'un görüntüleriyle alev alev yanıyordu ve onun dokunuşunu, burun deliklerindeki kokusunu, sıcaklığını ve yanağındaki dudaklarını aklından çıkaramıyordu. Karli ile paylaştığı karanlık yatak odasına girerken, vücudu Sylvia için yanıp tutuşuyordu. Odaya göz gezdirdi ve Abigail'in karyolasında uyumakta olduğunu görünce rahatladı. Bebek annesiyle birlikte yatıyor olsaydı, onu uyandırma riskine girmektense konuk odalarından birinde yatmak zorunda kalacaktı.</p>
	<p class="block_13"> </p>
	<p class="block_14">Çabucak soyunup yatağa girdi. Karanlıkta Karli'nin, "Herkes gitti mi?" diye sorduğunu duydu. Roo hâlâ hafifçe sarhoş bir şekilde güldü. "Hayır, birkaçını bahçede bıraktım; onları sabah yollayacağım."</p>
	<p class="block_13"> </p>
	<p class="block_14">Karli iç geçirdi. "Sence parti iyi miydi?"</p>
	<p class="block_13"> </p>
	<p class="block_14">Roo Karli'ye doğru döndü ve "Oradaydın; sen ne düşünüyorsun?" diye sordu.</p>
	<p class="block_13"> </p>
	<p class="block_14">"Sanırım o güçlü adamlarla... ve güzel kadınlarla olmaktan keyif alıyordun."</p>
	<p class="block_13"> </p>
	<p class="block_14">Roo elini uzattı ve karısının, geceliğinin ince kumaşının altındaki omzuna dokundu. "Bakmayı seviyorum," dedi hafifçe. "Hangi erkek sevmez ki? Ama evimin yolunu biliyorum."</p>
	<p class="block_13"> </p>
	<p class="block_14">"Sahi mi Roo?" dedi Karli, yüzünü Roo'ya dönerek. "Ciddi misin?"</p>
	<p class="block_13"> </p>
	<p class="block_14">"Tabii ki ciddiyim." Karısını kendisine doğru çekip öptü. Bir an sonra tamamen tahrik olmuştu ve Karli'nin geceliğini çıkardı.</p>
	<p class="block_13"> </p>
	<p class="block_14">Onunla hızlı ve sert bir biçimde birlikte oldu ama aklından bir an bile karısı geçmedi. Bu tutku dolu dakikalar boyunca, Roo'nun aklı tamamen başka bir kadının görüntüsüyle doluydu. Nefes nefese boşalırken, tek düşünebildiği Sylvia'nın kokusu ve dokunuşuydu. Boşaldıktan sonra, yana yuvarlanıp sırtüstü uzandı. Tavana bakıp Sylvia'nın arabasının henüz evine ulaşıp ulaşmadığını düşündü.</p>
	<p class="block_13"> </p>
	<p class="block_14">Yol boyunca hiç konuşmamışlardı. Dash ilk önce kızın konuşmasını beklemiş, ama kız yolun yarısına kadar tek kelime etmemişti. Kız sonunda, "Özür dilerim ama adını unuttum," dedi.</p>
	<p class="block_13"> </p>
	<p class="block_14">"Dashel," dedi Dash sırıtarak. "Jameson. Babam ve ağabeyimle tanışmıştınız."</p>
	<p class="block_13"> </p>
	<p class="block_14">Kız kaşlarını çattı. "Baban mı?" "Vencar Lordu Arutha."</p>
	<p class="block_13"> </p>
	<p class="block_14">Kız sanki utanmış gibi nefesini tuttu. "Ah tanrılar! Öyleyse büyükbabanız..."</p>
	<p class="block_13"> </p>
	<p class="block_14">"Krondor Dükü," diye tamamladı Dash. "Evet, o benim."</p>
	<p class="block_13"> </p>
	<p class="block_14">Kız ona yeni bir ışıkla baktı. "Sizi, ben etrafta olduğumda çok fazla konuşmayan şu diğer çocukla karıştırdım."</p>
	<p class="block_13"> </p>
	<p class="block_14">"Jason olmalı," dedi Dash. "Size hayran kaldı hanımefendi." "Siz kalmadınız mı?" diye sordu kız, işveli bir ses tonuyla.</p>
	<p class="block_13"> </p>
	<p class="block_14">Dash'ın sırıtışı genişledi. "Özellikle değil."</p>
	<p class="block_13"> </p>
	<p class="block_14">"Fikrinizi değiştirebileceğime eminim," dedi kız, yüzü Dash'ın yüzüne birkaç santim kalacak ve göğüslerini yeterince gözler önüne serecek şekilde öne doğru eğilerek.</p>
	<p class="block_13"> </p>
	<p class="block_14">Dash da öne eğildi. Burnu neredeyse kızın burnuna değiyordu. Fısıldayarak, "Ben de eminim," dedi.</p>
	<p class="block_13"> </p>
	<p class="block_14">Ardından arkasına yaslandı. "Ama ne yazık ki başkasına söz verdim."</p>
	<p class="block_13"> </p>
	<p class="block_14">Kız da arkasına yaslandı. Parmağını çenesine vurarak güldü. "Kim bu şanslı kadın?"</p>
	<p class="block_13"> </p>
	<p class="block_14">"Bilmiyorum," dedi Dash. "Ama soylu bir ailenin kızı kuşkusuz... Zamanı geldiğinde büyükbabam beni haberdar eder."</p>
	<p class="block_13"> </p>
	<p class="block_14">Kız numaradan suratını astı. "Hayal kırıklığına uğradım."</p>
	<p class="block_13"> </p>
	<p class="block_14">Dash sanki bu konuşmadan sıkılmış gibi omuzlarını silkti. "Annemle babamın üstünde işe yaramış gibi görünüyor. Görünüşe göre birbirlerini çok seviyorlar."</p>
	<p class="block_13"> </p>
	<p class="block_14">Yolun geri kalanında konuşmadılar. Konağın bahçesine girdiklerinde, kapıcı arabanın kapısını açabilmek için koştu. Dash arabadan inip elini uzattı ve kızı merdivenlerden indirdi. Ona kapıya kadar eşlik etti. Kız kapıyı açtı, dondu ve "İçeri gelmen için seni ikna edemeyeceğime emin misin?" diye sordu. Dash'a sokuldu ve elini göğsüne koyup kemerinin aşağısına kadar indirdi.</p>
	<p class="block_13"> </p>
	<p class="block_14">Dash okşayışa bir an dayandıktan sonra geri çekildi. "Çok üzgünüm hanımefendi." Sylvia eve girerken kötücül bir biçimde gülümseyip saklamayı başaramadığı bir kahkaha koyuverirken, Dash döndü ve arabaya doğru seğirtip bindi.</p>
	<p class="block_13"> </p>
	<p class="block_14">Dash patronunun başının fena halde belada olduğunu düşünürken araba kapıdan çıkıp şehre doğru ilerlemeye başladı. Değirmencinin kızının peşinden gitmesine izin vererek Jimmy'ye karşı çok cömert davrandığı için şimdi pişman olmuştu. Bir dakika sonra, Dash kafasını pencereden çıkarıp, "Arabacı!" diye bağırdı. "Evet efendim?"</p>
	<p class="block_13"> </p>
	<p class="block_14">"Beni Beyaz Kanat'a götür!"</p>
	<p class="block_13"> </p>
	<p class="block_14">"Emredersiniz efendim!" diye geldi yanıt.</p>
	<p class="block_13"> </p>
	<p class="block_14">Dash arkasına yaslanıp iç geçirdi. Uzunca bir süre düşüncelere daldıktan sonra, "Kaltak," diye mırıldandı.</p>
	<p class="block_13"> </p>
	<p class="block_7"><img alt="Line" src="images/image.png" class="calibre3"/></p>
	<p class="block_13"> </p>
	<p class="block_3" id="calibre_pb_17"> </p>
</body></html>
