<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>33</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block1"></p>

  <p class="block14">33</p>

  <p class="block1">Fırtınanın etkisi yavaş yavaş hissediliyordu. Birazdan doğa güçlerinin kapışması başlayacaktı. Her yanı kaplayan tek renkli iri bulutlar giderek üzerimizde toplanıyordu. Kararmış gökyüzü pamuksu bir görünüm sergiliyordu. Sanki doğa, Doktor Pitferge’ün önsezilerini haklı çıkarmak istiyordu. Çarkları dakikada üç-dört devirden fazla yapmayan <i class="calibre1">Great Eastern</i>’in hızı yavaş yavaş düşerken, yarı açık supaplardan beyaz bir duman çevrintisi yayılıyordu. Loçalarındaki çapa zincirleri sarkıtılmak için hazır bekliyordu. Kıç direkte İngiliz bayrağı dalgalanıyordu. Kaptan Anderson demir atmayla ilgili tüm hazırlıklarını tamamlamıştı. Sancak çarkının üzerine çıkmış olan kılavuz, el işaretleriyle geminin dar geçitlerin ortasında ilerlemesini sağlıyordu. Ancak denizin şimdiden çekilmeye başlamasıyla, Great Eastern’in Hudson ırmağının ağzını çevreleyen kaya setini aşması mümkün görünmüyordu. Bu durumda denizin yükselmesi için ertesi günü beklemek gerekiyordu. Bir gün daha demekti bu!</p>

  <p class="block1">Saat beşe çeyrek kala, kılavuzun emriyle çapalar denize indirildi. Loçalarından fırlayan zincirlerin gök gürültüsünü andıran bir sesle aşağıya inmeleri üzerine bir an için fırtınanın başladığını düşündüm. Tırmıkların zemine oturmasıyla akıntının etkisinden korunan buharlı gemi olduğu yerde kalmıştı. Deniz yüzeyinde kabaran en küçük bir çalkantı dahi yoktu. <i class="calibre1">Great Eastern</i> adeta bir adacığı andırıyordu.</p>

  <p class="block1">O sırada, kamarotun son kez yankılanan trompeti yolcuları veda yemeğine davet ediyordu. <i class="calibre1">Kiracılar Şirketi</i> misafirlerine şampanya ikram edecekti. Hiç kimse bu daveti karşılıksız bırakmadı. Bir çeyrek saat sonra, salonlar yolcularla dolup taşmış, güverte ıssız kalmıştı.</p>

  <p class="block1">Bununla birlikte, düelloda yaşamlarını ortaya koyacak olan iki rakip, dört tanık ve onlara eşlik eden doktordan oluşan yedi kişilik bir grup, masalarındaki yerlerini boş bırakmışlardı. Dövüşün zamanı ve mekânı iyi seçilmişti. Güvertede kimse yoktu. Yolcular yemek salonlarına inmiş, tayfalar koğuşlarına, subaylar da kendi kantinlerine çekilmişlerdi. Buharlı gemi demirlemiş olduğu için arka güvertede tek bir dümenci dahi yoktu.</p>

  <p class="block1">Saat beşi on geçe, doktorla birlikte, Fabian ve Yüzbaşı Corsican’la buluştuk. Kumar salonundan beri Fabian’ı görmemiştim. Hüzünlü olsa da fazlasıyla sakin görünüyordu. Sanki bu düello onu ilgilendirmiyordu. Zaten aklının başka yerde olduğu ve kaygılı bakışlarının Ellen’i aradığı anlaşılıyordu. Hiç konuşmadan yalnızca elimi sıkmakla yetindi.</p>

  <p class="block1">“Harry Drake henüz gelmedi mi?” diye sordu Yüzbaşı Corsican.</p>

  <p class="block1">“Henüz gelmedi,” diye yanıtladım.</p>

  <p class="block1">“Arka güverteye gidelim. Orada buluşulacak.”</p>

  <p class="block1">Fabian, Yüzbaşı Corsican ve ben, büyük kasarayı izleyerek arka güverteye yöneldik. Hava giderek kararıyordu. Ufuktan yayılan boğuk gürlemeler, üzerinde salonlardan gelen coşkulu “hep” ve “hurra”ların dağıldığı aralıksız bir bası andırıyordu. Birkaç uzak ışıltı kalın bulut kümelerinin arasından süzülüyordu. Atmosfer yoğun bir elektriklenmeyle yüklüydü.</p>

  <p class="block1">Beşi yirmi geçe, Harry Drake ve iki tanığı buluşma noktasına geldiler. Selamlarına sertçe karşılık verdik. Ağzından tek bir sözcük dahi çıkmayan Drake’in yüzü içindeki kötü duyguları dışa vuran bir canlılıkla parlıyordu. Fabian’a kin dolu bir bakış fırlatsa da, ambar ağzını örten tahta parmaklıklara yaslanmış olan rakibi onu fark etmemişti. Derin düşüncelere dalmış bir halde, bu dramada oynayacağı rolün farkında değilmiş gibi görünüyordu.</p>

  <p class="block1">Bu arada Drake’in tanıklarından biri olan Yankee ile konuşan Yüzbaşı Corsican, ondan kılıçları istedi. Bunlar, dolgun siperleri eli tamamıyla koruyan dövüş kılıçlarıydı. Corsican onları kıvırdı, boylarını ölçtü sonra birini seçmesi için Yankee’ye uzattı. Bu hazırlıklar sırasında şapkasını ve paltosunu çıkaran Harry Drake gömleğinin kopçalarını çözerek kollarını kıvırdıktan sonra kılıcını kavradı. O anda onun solak olduğunu fark ettim. Bu özelliğin sağ elini kullananlarla dövüşmeye alışık biri için büyük bir avantaj olduğu tartışılmazdı.</p>

  <p class="block1">Hâlâ aynı yerde duran Fabian bu hazırlıklarla hiç ilgilenmiyormuş gibi görünüyordu.</p>

  <p class="block1">Ona doğru ilerleyen Yüzbaşı Corsican, omzunu dürterek kılıcını verdiğinde, ışıldayan bu demirin görüntüsüyle bir anda kendine geldi.</p>

  <p class="block1">Kılıcını sıkıca kavrayarak:</p>

  <p class="block1">“Doğru,” diye mırıldandı. “Anımsıyorum!” Sonra, hemen gardını alan Harry Drake’in karşısına geçti. Bu daracık alanda birbirlerinden uzak durmaları neredeyse imkânsızdı. Adeta oldukları yerde dövüşmeleri gerekiyordu. İki rakipten borda kenarlarına doğru geri çekilmek zorunda kalan, oldukça güç bir duruma düşmüş olacaktı.</p>

  <p class="block1">“Evet, baylar,” dedi Yüzbaşı Corsican.</p>

  <p class="block1">Kılıçların hızla tokuşmaya başlamasıyla, her iki yandan gelen “bir, iki siperleri” ile karşılıklı parad ve hamlelere bakıldığında Fabian ve Drake’in denk güçte dövüşçüler oldukları anlaşılıyordu. Fabian sakin, soğukkanlı ve kendisine hâkim görünüyordu, tanıklarının bile ondan daha heyecanlı olduğu söylenebilirdi. Harry Drake ise tam tersine, ona öfke dolu gözlerle bakıyordu, dişleri, yarı açık ağzının arasından görünürken, kafası omuzlarının içine doğru gömülüyordu, yüz ifadesine yansıyan bu büyük nefret, soğukkanlılığını korumasına engel oluyordu. Oraya öldürmek için geldiği ve öldürmek istediği anlaşılıyordu.</p>

  <p class="block1">Birkaç dakika süren ilk bölümün sonunda kılıçlar indirildi. İki dövüşçü de hiç yara almamıştı. Yalnızca Fabian’ın kolunda hafif bir sıyrık vardı, ikisi de dinlenmeye çekildiklerinde, Drake alnından yüzüne boşalan terleri siliyordu.</p>

  <p class="block1">Fırtına bütün şiddetiyle etkisini sürdürürken, hiç aralıksız bir şekilde devam eden gök gürültüleri dört bir yanda yankılanıyordu. Gökyüzü öyle yoğun bir elektrikle yüklüydü ki, kılıçlar fırtınalı bulutların ortasındaki paratonerleri andırırcasına tepelerine ışıklı bir sorguç takmış gibi görünüyorlardı.</p>

  <p class="block1">Birkaç dakikalık bir dinlenmeden sonra, Yüzbaşı Corsican’ın başlama işaretini vermesiyle Fabian ve Harry Drake yeniden gardlarını aldılar.</p>

  <p class="block1">Fabian’ın, Drake’in öfkeli hamlelerini şaşırtıcı bir sakinlikle karşıladığı bu bölüm ilkinden daha hareketli geçiyordu. Birçok kez şiddetli bir darbenin ardından karşı saldırıya geçmesi gereken Fabian bunun için hiçbir çaba göstermiyordu.</p>

  <p class="block1">Aniden, bir üç siperinin ardından Drake dengesini kaybetti. Fabian’ın göğsünden yaralandığını zannettim. Ancak hamleyi savuşturmayı başarmıştı ve oldukça aşağıdan gelen bu beş siperine karşı Harry’nin kılıcına sert bir darbe indirmiş, zor durumda kalan Drake hızla bir yarım daire çizerek doğrulmayı başarmıştı. Bu sırada tepemizdeki parıltılar bulutları yırtıyordu.</p>

  <p class="block1">Fabian istese bu fırsatı iyi bir şekilde değerlendirebilirdi. Ama hayır. Rakibine kendini toparlaması için gerekli zamanı veriyordu. Şunu itiraf etmeliyim ki, bu bağışlayıcılık hiç hoşuma gitmemişti, Harry Drake böyle ince davranışlara değecek bir adam değildi.</p>

  <p class="block1">Bir anda, nedeninin açıklanması mümkün olmayan garip bir kendinden geçişin etkisiyle Fabian kılıcını elinden bıraktı. Yoksa biz fark etmeden ölümcül bir yara mı almıştı? Bir an damarlarımdaki tüm kanın yüreğime doğru çekildiğini hissettim.</p>

  <p class="block1">Bununla birlikte, Fabian’ın bakışları garip bir parıltıyla canlanmıştı.</p>

  <p class="block1">“Kendinizi savunsanıza!” diye haykırdı, baldırlarından destek alarak bir kaplan gibi rakibinin üzerine atılmaya hazırlanan Drake.</p>

  <p class="block1">Silahından yoksun kalan Fabian’ın işinin bittiğini düşündüm. Corsican, savunmasız birine saldırmasını engellemek için ikisinin arasına girmeye çalışırken, Harry Drake de tıpkı Fabian gibi büyük bir şaşkınlık içinde donup kaldı.</p>

  <p class="block1">Arkamı döndüğümde, yüzü ölü gibi solmuş olan Ellen’in, ellerini açarak dövüşçülere doğru ilerlediğini gördüm. Bu görüntüyle büyülenmiş olan Fabian kollarını iki yana açmış bir halde hiç kımıldamadan bekliyordu.</p>

  <p class="block1">“Siz! Siz!” diye haykırdı bakışlarını Ellen’e yönelten Harry Drake. “Siz buradasınız!”</p>

  <p class="block1">Yukarıya kaldırdığı kılıcı, kızıl bir alevi andıran sivri ucu titriyordu. Sanki büyük melek Mikail’in iki ağzı keskin kılıcı şeytanın ellerine geçmişti.</p>

  <p class="block1">Aniden göz kamaştırıcı bir şimşeğe eşlik eden yoğun bir ışık selinin geminin arka güvertesini aydınlatmasıyla soluğum kesilerek yere yuvarlandım. Şimşek ve gök gürültüsü aynı anda hissedilmişti. Etrafa kükürt kokusu yayılıyordu. Büyük bir çaba harcayarak kendimi toplamaya çalıştım. Dizlerimin üzerinde doğrularak çevreme bakındım. Ellen, Fabian’a yaslanmıştı. Adeta taşlaşmış gibi görünen Harry Drake bulunduğu yerde kaskatı kesilmişti, yüzüyse simsiyahtı!</p>

  <p class="block1">Kılıcının ucuyla şimşeği çeken bu bahtsızı yıldırım mı çarpmıştı?</p>

  <p class="block1">Fabian’ın yanından ayrılan Ellen, merhamet dolu bakışlarla Harry Drake’e yaklaşarak elini onun omzuna koydu... Bu hafif temas dengesinin bozulmasına yetmişti. Drake’in bedeni cansız bir halde yere serildi.</p>

  <p class="block1">Bizler ürkmüş bir halde geriye doğru çekilirken Ellen cesede doğru eğildi. Sefil Harry ölmüştü.</p>

  <p class="block1">“Yıldırım çarptı!” dedi doktor kolumu tutarak, “Yıldırım çarptı! Ah! Yıldırımın yerinde müdahalelerinden söz ettiğimde bana inanmak istememiştiniz!”</p>

  <p class="block1">Harry Drake’i, Dean Pitferge’ün belirttiği gibi yıldırım mı çarpmıştı, yoksa daha sonra gemi doktorunun ileri süreceği gibi göğsündeki atardamarlardan birisi mi çatlamıştı? Buna yanıt veremeyeceğim. Ancak bildiğim tek şey varsa, o da gözümüzün önünde bir cesedin yattığıydı.<br class="calibre3" id="calibre_pb_38" /></p>
</body>
</html>
