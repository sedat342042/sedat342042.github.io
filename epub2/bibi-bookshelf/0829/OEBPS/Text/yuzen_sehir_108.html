<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>8</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block1"></p>

  <p class="block14">8</p>

  <p class="block1">Çarşambayı perşembeye bağlayan gece oldukça kötü geçti. Asma yatağımın beşik gibi sallanması üzerine dizlerimi ve dirseklerimi yalpa tahtasına yaslamak zorunda kaldım. Odamdaki çanta ve valizler hiç durmadan gidip geliyordu, iki ya da üç yüz kadar kolinin geçici olarak bırakıldığı bitişik salondan garip bir patırtı geliyordu, bir duvardan diğerine yuvarlanan paketler büyük bir gürültüyle banklara ve masalara çarpıyordu. Kapılar vuruyor, tahtalar gıcırdıyor, bölme duvarlarından köknar ağacına özgü gıcırtılar yayılıyor, gidip gelen raflardaki kadehler ve şişeler tokuşuyor, kap kacak selleri mutfak zemininde sürükleniyordu. Ayrıca pervanenin düzensiz homurtularını ve yalpanın etkisiyle su yüzeyine çıkmış olan çarkların kanatlarının havayı dövüşünü duyuyordum. Bu belirtiler rüzgârın şiddetlendiğini ve geminin yandan aldığı açık deniz dalgalarından etkilendiğini gösteriyordu.</p>

  <p class="block1">Uykusuz bir gecenin ardından, sabah altıda kalktıktan sonra, bir elimle asma yatağa tutunarak giyinmeye çalıştım. Ancak bir yerden destek almadan ayakta durabilmek imkânsızdı, bu yüzden paltomu sırtıma geçirmem için bir hayli uğraşmam gerekti. Ardından kamaramdan ayrılıp, ellerimin ve ayaklarımın yardımıyla kolilerin yığıldığı salonu geçtim. Merdivenleri Ponce Pilate’teki Scala Santa’nın basamaklarını tırmanan bir Romalı çiftçi gibi dizlerimin üzerinde çıktım, nihayet güverteye vardığımda bir takoza sıkıca tutundum.</p>

  <p class="block1">Artık kara görülmüyordu. Clear burnu gece boyunca aşılmıştı. Etrafımızda, gökyüzüyle ufuk çizgisinde birleşen suların oluşturduğu bir çemberden başka bir şey yoktu. Kurşun rengindeki deniz, geniş dalgalarla kabarıyordu. Tek bir yelkenini açmadan dalgaları yandan alan <i class="calibre1">Great Eastern</i> ürkütücü bir şekilde yalpalıyordu. Direkleri, tıpkı sivri pergel uçları gibi havada geniş yaylar çiziyordu. Önden arkaya doğru ilerleyen sarsıntıların etkisi fazla hissedilmese de sallantıya katlanmak çok zordu. Ayakta durabilmek mümkün değildi. Kaptan köprüsüne sıkı sıkıya sarılmış olan nöbetçi subayı sanki bir salıncaktaymışçasına sallanıyordu.</p>

  <p class="block1">Takozdan takoza ilerleyerek sancak tarafındaki çarka ulaştım. Sisle ıslanmış olan güverte çok kaygandı. Tam bir ambar dirseğine tutunmaya çalışıyordum ki, ayaklarımın dibinde yuvarlanan biri olduğunu fark ettim.</p>

  <p class="block1">Bu, Doktor Dean Pitferge’den başkası değildi. İlginç adam bana bakarak dizlerinin üzerinde doğruldu:</p>

  <p class="block1">“Hesap tamam,” dedi, “<i class="calibre1">Great Eastern</i>’in bordalarının çizdiği yayın genişliği, yirmisi yatay çizginin üzerinde yirmisi de altında olmak üzere kırk derecelik bir açı oluşturuyor.”</p>

  <p class="block1">“Gerçekten mi?” diye haykırdım, gözlemin doğruluğuna değil, hangi koşullar altında yapıldığına gülerek.</p>

  <p class="block1">“Gerçekten,” diye devam etti doktor. “İnip çıkma sırasında, bordaların hızı saniyede bir metre yedi yüz kırk dört milimetreyi buluyor. Bu süre <i class="calibre1">Great Eastern</i>’in yarısı genişliğinde bir geminin bir bordadan diğerine yatıp kalkması için rahat rahat yeter.”</p>

  <p class="block1">“Bu durumda,” diye yanıtladım, “hızla eski konumuna döndüğüne göre, <i class="calibre1">Great Eastern</i>’in fazlasıyla dengeli olduğu söylenebilir.”</p>

  <p class="block1">“Onun açısından öyle olsa da, yolcuları için aynı şey geçerli değil!” diye karşılık verdi Dean Pitferge şakacı bir ifadeyle, “Çünkü sizin de gördüğünüz gibi, hiç istemeseler de büyük bir hızla yeri boyluyorlar.”</p>

  <p class="block1">Doktorun hazırcevaplığından hoşnut bir halde ayağa kalkmasıyla, birbirimize destek olarak güvertedeki banklardan birine ulaştık. Dean Pitferge birkaç sıyrıkla kurtulmuştu, onu kutladım zira kafasını kırabilirdi...</p>

  <p class="block1">“Oh! Daha bitmedi!” diye devam etti, “Çok geçmeden büyük bir facia yaşayacağız.”</p>

  <p class="block1">“Biz mi?”</p>

  <p class="block1">“Ben, siz ve gemideki bütün yolcular.”</p>

  <p class="block1">“Söylediklerinizde ciddiyseniz,” diye sordum, “neden gemiye bindiniz?”</p>

  <p class="block1">“Neler olup biteceğini görebilmek için, çünkü denizin dibini boylamak beni rahatsız etmeyecek!” diye yanıtladı doktor bilgiç bir edayla bakarak.</p>

  <p class="block1">“<i class="calibre1">Great Eastern</i> ile ilk kez mi yolculuk ediyorsunuz?”</p>

  <p class="block1">“Hayır. Merakımdan dolayı daha önce de onunla birçok yolculuk yaptım...”</p>

  <p class="block1">“O zaman yakınmaya hakkınız yok.”</p>

  <p class="block1">“Yakınmıyorum. Yalnızca olguları saptıyorum ve felaket saatini sabırla bekliyorum.” Doktorun benimle dalga geçip geçmediğini anlamak mümkün değildi. Küçük gözleri alaycı bir ifadeyle parlıyordu. Konuyu biraz daha açmasını istedim.</p>

  <p class="block1">“Doktor,” dedim, can sıkıcı tahminlerinizin hangi olgulara dayandığını bilmiyorum, ancak izin verirseniz <i class="calibre1">Great Eastern</i>’in daha önce yirmi kez Atlantik’i aştığını ve bu yolculukların tamamını güvenle sonlandırdığını hatırlatmak isterim.”</p>

  <p class="block1">“Hiç önemli değil!” diye yanıtladı Pitferge. “Bir halk deyimini kullanmak gerekirse, bu geminin kaderinin belirlendiği söylenebilir. Hiçbir şey onu kendini bekleyen sondan kurtaramaz. Onun güvenilir bir gemi olmadığını herkes biliyor. Mühendislerin onu denize indirmek için ne büyük sıkıntılar yaşadığını hatırlasanıza. Denize açılmaktansa Greenwich hastanesine gitmeyi tercih ettiği belliydi. Hatta yapımcısı Brunnel’in, tıp dilinde kullandığımız gibi ‘onun peş peşe geçirdiği ameliyatların’ acısına dayanamayarak kahrından öldüğüne de inanıyorum.”</p>

  <p class="block1">“Doktor,” dedim, “yoksa materyalist misiniz?”</p>

  <p class="block1">“Bunu neden soruyorsunuz?”</p>

  <p class="block1">“Çünkü gözlemlerime göre Tanrı’ya inanmayan insanlar, onun dışında her şeye inanma eğilimindeler, hatta nazara bile.”</p>

  <p class="block1">“Siz dalganızı geçin, bayım,” diye devam etti doktor, “ancak izin verirseniz kanıtlarımı sunmaya devam edeyim. <i class="calibre1">Great Eastern</i> şu âna dek birçok şirketi batırdı. Avustralya’ya göçmen ve mal taşımacılığı yapması amacıyla inşa edilmiş olsa da, oraya asla gidemedi. Okyanusaşırı gemilerin en süratlisi olması hedefi gözetilerek tasarlanmasına rağmen onların hızlarına erişmesi bile mümkün olmadı.</p>

  <p class="block1">“Bu verilerden yola çıkarak varacağınız sonuç...”</p>

  <p class="block1">“Bekleyin,” diye yanıtladı doktor, “<i class="calibre1">Great Eastern</i>’i dalgaların ortasında ayakta tutarak, bu dayanılmaz sallantıya karşı koymasını sağlayan en usta kaptanlarından biri de bir süre önce boğuldu.”</p>

  <p class="block1">“O zaman,” dedim, “bu becerikli adamın ölümüne üzülmekten başka yapılacak bir şey yok.”</p>

  <p class="block1">“Sonra,” diye ekledi Dean Pitferge, pek de ikna olmuşa benzemeyen yüz ifademe aldırmadan, “bu gemiyle ilgili birçok söylenti dolaşıyor. Geminin derinliklerinde kaybolan bir yolcudan tıpkı Amerika’nın balta girmemiş ormanlarında yol alan öncüler gibi bir daha haber alınamadığı söyleniyor.”</p>

  <p class="block1">“İşte!” dedim, alaycı bir ifadeyle, “işte gerçek bir kanıt!”</p>

  <p class="block1">“Ayrıca,” diye devam etti doktor, “kazanların yapımı sırasında, bir makinistin dikkatsizlikle buhar kazanına yapışarak kömür haline geldiği de anlatılıyor.”</p>

  <p class="block1">“Bravo!” diye haykırdım. “Buhar kazanına lehimlenen bir makinist! <i class="calibre1">E ben trovato.</i> Buna gerçekten inanıyor musunuz doktor?”</p>

  <p class="block1">“İnanıyorum,” diye yanıtladı Dean Pitferge, “tıpkı uğursuz bir olayla başlayan yolculuğumuzun uğursuz bir şekilde sona ereceğine inandığım gibi.”</p>

  <p class="block1">“Ancak <i class="calibre1">Great Eastern</i>’in dayanıklı bir gemi olduğunu ve en öfkeli dalgalara bile karşı koyacak kadar sağlam bir şekilde inşa edildiğini unutuyorsunuz.”</p>

  <p class="block1">“Sağlamlığı şüphe götürmez,” dedi doktor, “ama onu bir de dalga çukurlarına düştüğünde görün, bakın bakalım belini doğrultabiliyor mu? O bir dev, kabul, ancak gücü boyuyla orantılı olmayan bir dev. Makineleri onun için yeterli değil. Liverpool ile New York arasında yaptığı on dokuzuncu seferden söz edildiğini hiç duydunuz mu?”</p>

  <p class="block1">“Hayır, doktor.”</p>

  <p class="block1">“O zaman dinleyin. Ben gemideydim. 10 Aralık Salı günü Liverpool’dan ayrılmıştık. Gemi büyük bir güven içinde yola çıkan çok sayıda yolcuyla doluydu. İrlanda kıyılarının koruması altında, açık denizin dalgalarından etkilenmediğimiz sürece her şey yolunda gidiyor, ne yalpalara ne de hastalara rastlanıyordu. Denizin aynı şekilde durgun olduğu ertesi gün boyunca da yolcuların gemiye olan hayranlıkları devam etti. Ayın 12’si sabahı, gün doğarken rüzgârın sertleşmesiyle dalgaları yandan alan <i class="calibre1">Great Eastern</i> yalpalamaya başladı. Kadın, erkek tüm yolcular kamaralarına çekildiler. Saat dörde doğru fırtına şiddetinde esen rüzgâr, mobilyalara dans ettiriyordu. Kamarotlardan birinin başını çarpmasıyla büyük salondaki ayna parçalandı. Kap kacakların tamamı kırıldı. Bir dalga darbesiyle askılıklarından kopan sekiz kurtarma teknesi yerle bir oldu. Durumun giderek ciddileşmesi üzerine çark makinelerini durdurmak gerekti. Yalpanın etkisiyle kopan bir kurşun parçası mekanizmaları tehdit ediyordu. Bununla birlikte pervane bizi ileriye doğru sürüklemeye devam ediyordu. Kısa süre sonra çarklar yarı hızla çalışmaya başladılar; ancak durdukları sırada içlerinden biri arızalanmıştı; parmakları ve kanatları geminin gövdesine sürtünüyordu. Bunun üzerine makineyi yeniden durdurarak, ilerlemek için pervaneyle yetinmek gerekti. Gece korkunçtu. Fırtınanın şiddetini iki katına çıkarmasıyla dalga çukuruna düşen <i class="calibre1">Great Eastern</i> bir türlü doğrulmayı başaramıyordu. Gün doğarken çarklarında tek bir demir parçası dahi kalmamıştı. Yola devam edebilmek ve gemiyi doğrultabilmek için yelkenlerin açılmasına karar verildi, ancak onlar da daha açılır açılmaz fırtınanın etkisiyle sürüklenip gittiler. Her yere büyük bir karmaşa hâkimdi. Portuçlarından fırlayan halatlar bir bordadan diğerine yuvarlanıyorlardı. Bir ağılın delinmesiyle ineklerden biri ambar ağzının arasından kadınlar salonuna düştü. Son felaket ise dümen ekseninin kırılmasıydı. Artık gemiyi idare etmek mümkün değildi. Korkunç sarsıntılar hissediliyordu. Tespit halatları kopan üç tonluk bir yağ tankı güverteler arasında gidip geliyor, belki de bir süre sonra parçalayacağı iç duvarları aralıksız bir şekilde dövüyordu! <i class="calibre1">Great Eastern</i>’in dalga çukurundan kurtulmayı başaramadığı Cumartesi günü büyük bir panik havası içinde geçti. Nihayet Pazar günü hava yumuşamaya başladı. Yolculardan Amerikalı bir mühendisin dümen yelpazesine zincirlerle hâkim olmayı başarmasıyla, yavaş yavaş ilerlemeye başlayan <i class="calibre1">Great Eastern</i>, Liverpool’dan ayrılmamızdan sekiz gün sonra Queen’s Town’a geri döndü. Söylesenize bayım, sekiz gün sonra nerede olacağımızı kim bilebilir?”<br class="calibre3" id="calibre_pb_13" /></p>
</body>
</html>
