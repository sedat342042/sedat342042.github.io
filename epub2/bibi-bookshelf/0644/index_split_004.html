<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Veba</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block5"> — Aa tabii, bir şeyleri tehlikeye atıyorsunuz. Ama vebadan önce de, çok kalabalık dört yol ağzından geçerken aynı oranda bir tehlike vardı.</p>
	<p class="block5"> O sırada Rieux'nün arabası onların hizasında durdu. Arabayı Tarrou kullanıyordu ve Rieux yarı uyanık, yarı uyukluyor gibiydi. Tanıştırma faslı için uyandı.</p>
	<p class="block5"> — Tanışıyoruz biz, dedi Tarrou, aynı otelde kalıyoruz.</p>
	<p class="block5"> Rambert'i kente götürmeyi önerdi.</p>
	<p class="block5"> — Hayır burada randevumuz var. Rieux, Rambert'e baktı.</p>
	<p class="block5"> — Evet, dedi.</p>
	<p class="block5"> — Aa, diye şaşırdı Cottard, doktorun haberi var mı? Tarrou, Cottard'a bakarak uyarıda bulundu:</p>
	<p class="block5"> — İşte sorgu yargıcı.</p>
	<p class="block5"> Cottard'ın yüzü değişti. Gerçekten de Mösyö Othon sokaktan aşağı iniyor ve güçlü ama ölçülü adımlarla onlara doğru geliyordu. Küçük topluluğun önünden geçerken şapkasını çıkardı.</p>
	<p class="block5"> — Merhaba sayın yargıç! dedi Tarrou.</p>
	<p class="block5"> Yargıç arabanın içindekilere selam verdi ve geride kalan Cottard ve Rambert'e bakarak, başıyla ciddi bir selam verdi. Tarrou onu rantçı ve gazeteciyle tanıştırdı. Yargıç bir saniye göğe baktı ve bunun çok hüzünlü bir dönem olduğunu söyleyerek iç çekti.</p>
	<p class="block5"> — Mösyö Tarrou, sizin koruyucu önlemlerin uygulanmasıyla ilgilendiğinizi söylüyorlar. Size katıldığımı söylemeliyim. Doktor, hastalığın yayılacağını düşünüyor musunuz?</p>
	<p class="block5"> Rieux yayılmayacağım umut etmek gerektiğini söyledi, yargıç da hep umut etmek gerektiğini yineledi, Tanrının ne düşündüğü bilinemezdi. Tarrou olaylarla birlikte işlerinde bir artış olup olmadığını sordu.</p>
	<p class="block5"> — Tersine, kamu hukuku dediğimiz türden işler azalıyor. Artık yalnızca yeni düzenlemelerle ilgili ciddi suçların soruşturmalarıyla ilgileniyorum. Eski yasalara hiç bu denli uyulmamıştı.</p>
	<p class="block5"> — Bunun nedeni, dedi Tarrou, yenilerle karşılaştırınca, ister istemez, eskiler daha iyi gibi duruyor.</p>
	<p class="block5"> Bakışları göğe dalıp gitmiş olan yargıç dalgın halinden sıyrıldı. Ve Tarrou'yu soğuk bir tavırla inceledi.</p>
	<p class="block5"> — Ne olmuş yani? dedi. Önemli olan yasa değil, mahkûmiyet. Buna karşı elimizden hiçbir şey gelmez.</p>
	<p class="block5"> — Bu adam var ya, dedi Cottard, yargıç gittikten sonra, bir numaralı düşman işte o.</p>
	<p class="block5"> Araba hareket etti.</p>
	<p class="block5"> Biraz sonra Rambert ve Garcia'nın geldiğini gördüler. Onları gördüğünü belli etmeden yanlarına geldi ve merhaba yerine "Beklemek gerek," dedi.</p>
	<p class="block5"> Çevrelerinde, çoğunluğu kadınların oluşturduğu kalabalık tam bir sessizlik içinde bekleşiyordu. Neredeyse kadınların tümünün yanında sepetler vardı, boş bir umutla onları kapıdan geçirip hasta akrabalarına ulaştırmayı bekliyorlardı; kapıldıkları daha çılgın bir düşünce de, içeridekilerin onların yiyecek içeceklerini kullanabileceklerini sanmalarıydı. Kapıyı silahlı nöbetçiler bekliyordu ve zaman zaman, binayla kapı arasında kalan avluda tuhaf bir çığlık kopuyordu. O zaman topluluktaki kaygılı yüzler hastaların bakıldığı bölüme çevriliyordu.</p>
	<p class="block5"> Üç adam 'bu sahneyi izlerken geriden gelen net ve ciddi bir 'günaydın' sesiyle arkalarına döndüler. Sıcağa karşın, Raoul tam takım giyinmişti. Uzun boylu ve yapılıydı, koyu renk bir kruvaze takım ve kenarları dışa doğru kıvrık bir fötr şapka giymişti. Yüzü oldukça solgundu. Kahverengi gözleri ve sıkı ağzıyla, Raoul çabuk ve kesin bir biçimde konuşuyordu:</p>
	<p class="block5"> — Kente doğru gidelim, dedi. Garcia, sen bizi bırakabilirsin.</p>
	<p class="block5"> Garcia bir sigara yaktı ve onların uzaklaşmasına izin verdi. Ortalarına geçen Raoul'un yürüyüşüne adımlarını uydurarak hızlı hızlı yürüdüler.</p>
	<p class="block5"> — Garcia bana anlattı, dedi. Bu olabilir. Durum ne olursa olsun, bu size on bin franka patlar.</p>
	<p class="block5"> Rambert kabul ettiğini söyledi.</p>
	<p class="block5"><span class="calibre1"> —  Yarın, Marina'daki İspanyol lokantasında benimle öğle yemeği yiyin.</span></p>
	<p class="block5"> Rambert anlaştıklarını söyledi ve Raoul ilk kez gülümseyerek onun elini sıktı. O gittikten sonra Cottard özür diledi. Ertesi gün boş zamanı yoktu ve zaten Rambert'in de ona artık gereksinimi yoktu.</p>
	<p class="block5"> Ertesi gün gazeteci İspanyol lokantasına girdiğinde, herkes başını çevirip onun geçişine baktı. Sarı ve güneşten kavrulmuş küçük bir sokağın aşağısında bulunan bu loş mahzene çoğunlukla İspanyol tipli erkeklerden başkası gelmezdi. Ancak, dipte bir masada oturmuş olan Raoul'un gazeteciye bir işaret yapmasıyla ve Rambert'in ona yönelmesiyle yüzlerdeki merak kaybolup gitti, herkes tabağına döndü. Raoul'un masasında zayıf ve tıraşsız, son derece geniş omuzlu, at suratlı, seyrek saçlı, zayıf, uzun bir adam oturuyordu. Siyah kıllarla kaplı ince uzun kollan, sıvanmış gömleğinden çıkıyordu. Rambert kendisine tanıştırılırken üç kez başını salladı. Adı söylenmemişti ve Raoul ondan söz ederken 'dostumuz'dan başka bir şey demiyordu.</p>
	<p class="block5"> — Dostumuz size yardım edebileceğini söylüyor. </p>
	<p class="block5"> Raoul sözünü kesti, çünkü servis yapan kız Rambert'in siparişini almak için araya girmişti.</p>
	<p class="block5"> — Adamımız olan nöbetçilerle sizi tanıştıracak, iki dostumuzla sizi görüştürecek. İş bununla bitmiyor. Uygun zamanı nöbetçilerin kendileri belirlemeli. Bunun en basit yolu kent kapılarına yakın oturanlardan birinin evinde birkaç gece kalmanız. Ama önce, dostumuzun gerekli ilişkileri size sağlaması gerek... Her şey ayarlandığında ödemeleri ona yapacaksınız.</p>
	<p class="block5"> Dost mideye indirdiği domatesli biberli salatasını öğütüp dururken atı andıran kafasını bir kez daha salladı. Sonra hafifçe İspanyolcaya çalan bir vurguyla konuştu. Rambert'e ertesi gün için, katedralin girişinde randevu vermeyi öneriyordu.</p>
	<p class="block5"> — İki gün daha, dedi Rambert.</p>
	<p class="block5"> — Bu iş kolay değil de ondan, dedi Raoul. Adamları bulmak gerek.</p>
	<p class="block5"> At bir kez daha kafasını öne doğru salladı ve Rambert fazla coşku göstermeden öneriyi kabul etti. Yemeğin geri kalan bölümü konuşmayı sürdürmek için bir konu aramakla geçti. Ama Rambert atın futbolcu olduğunu öğrenince her şey kolaylaştı. Kendisi de epey futbol oynamıştı. Böylece Fransa şampiyonasından, profesyonel İngiliz takımlarının öneminden ve W taktiğinden söz ettiler. Yemeğin sonunda at iyice canlanmıştı ve bir takımda yarı sahadan daha iyi bir yer olmayacağı konusunda Rambert'ı ikna etmek için sesli benli konuşuyordu. "Bilirsin," diyordu, "yarı saha futbolcusu oyunu kurandır. Oyunu kurmak da futboldur." Hep geride oynamış olmasına karşın Rambert de böyle düşünüyordu. Konuşma yalnızca bir radyo sesiyle bölündü, radyoda alçak sesle duygusal ezgiler birbiri ardına çaldıktan sonra önceki gün vebanın yüz elli yedi kişiyi kurban ettiği bildirildi. Topluluktan kimse tepki göstermedi. At suratlı adam omuz silkti ve ayağa kalktı. Raoul ve Rambert de onun gibi yaptılar.</p>
	<p class="block5"> Çıkarlarken orta saha oyuncusu Rambert'in elini enerjik biçimde sıktı:</p>
	<p class="block5"> — Benim adım Gonzales, dedi.</p>
	<p class="block5"> Bu iki gün Rambert'e bitmeyecek gibi geldi. Rieux'ye gitti ve girişimlerini ayrıntısıyla anlattı. Sonra bir hasta ziyaretine giden doktora eşlik etti. Durumu kuşkulu bir hastanın kendisini beklediği evin kapısında ona veda etti. Koridorda bir koşuşturma gürültüsü ve sesler doktorun geldiğini haber veriyorlardı.</p>
	<p class="block5"> — Umarım Tarrou gecikmez, diye mırıldandı Rieux.</p>
	<p class="block5"> Yorgun bir hali vardı.</p>
	<p class="block5"> — Salgın hızlı yayılıyor ha? diye sordu Rambert Rieux sorunun bu olmadığını hatta istatistik eğrisinin daha yavaş yükseldiğini söyledi. Yalnızca, vebayla mücadele olanakları çok fazla değildi.</p>
	<p class="block5">— Malzememiz yok, dedi. Dünyadaki tüm ordularda genellikle malzeme eksiğini insanla kapatırlar. Ama bizim elimizde insan da yok.</p>
	<p class="block5"> — Dışarıdan doktorlar ve sağlık personeli geldi.</p>
	<p class="block5"> — Evet, dedi Rieux. On doktor ve yüz kadar insan. Görünüşte çok bu. Hastalığın şimdiki durumu için ancak yeter. Salgın yayılırsa yetersiz kalacak.</p>
	<p class="block5"> Rieux içeriden gelen seslere kulak kabarttı, sonra Rambert'e gülümsedi.</p>
	<p class="block5"> — Evet, dedi, elinizi çabuk tutmalısınız. Rambert'in yüzünde düşünceli bir ifade belirdi:</p>
	<p class="block5"> — Biliyorsunuz, dedi kısık bir sesle, benim buradan gitmemin nedeni bu değil.</p>
	<p class="block5"> Rieux bunu bildiğini söyledi, ama Rambert sözünü sürdürüyordu:</p>
	<p class="block5"> — Sanırım ben korkak değilim, en azından çoğunlukla öyle değilim. Bu duyguya kapılma olanağım oldu. Yalnız, katlanamadığını bazı düşünceler var.</p>
	<p class="block5"> Doktor bakışlarını ona dikti.</p>
	<p class="block5"> — Ona kavuşacaksınız, dedi.</p>
	<p class="block5"> — Belki, ama bunun sürmesi ve tüm bu süre içinde onun yaşlanması düşüncesine katlanamıyorum. Otuz yaşında insan yaşlanmaya başlıyor, her şeyden yararlanmak gerek. Bilmem anlayabiliyor musunuz?</p>
	<p class="block5"> Rieux anladığını sandığını mırıldanırken, Tarrou büyük bir heyecanla geldi.</p>
	<p class="block5"> — Paneloux'dan bize katılmasını rica ettim.</p>
	<p class="block5"> — Eee? diye sordu doktor.</p>
	<p class="block5"> — Düşündü ve olur dedi.</p>
	<p class="block5"> — Buna memnun oldum, dedi doktor. Kendisinin vaazından daha mükemmel olduğunu öğrendiğime memnun oldum.</p>
	<p class="block5"> — Herkes böyledir, dedi Tarrou. Yalnızca onlara fırsat tanımak gerek.</p>
	<p class="block5"> Gülümsedi ve Rieux'ye göz kırptı.</p>
	<p class="block5"> — Yaşamın içinde, benim işim bu, fırsatlar yaratmak.</p>
	<p class="block5"><span class="calibre1"> — Beni affedin, dedi Rambert, ama gitmem gerek. Randevunun olduğu perşembe günü Rambert sekize beş kala katedral girişine gitti. Sıcak henüz bastırmamıştı. Gökyüzünden küçük, yuvarlak bulutlar geçiyordu,  az sonra sıcağın yükselmesiyle kaybolup gideceklerdi. Kurumuş çimenlerden belli belirsiz bir nem kokusu yükseliyordu yine de. Güneydeki evlerin ardındaki güneş, meydanı süsleyen Jeanne d'Arc'ın tümüyle altından olan miğferini ısıtıyordu yalnızca. Bir duvar saati sekizi vurdu. Rambert ıssız katedral girişinde birkaç adım attı. İçeriden belli belirsiz dinsel ezgiler, eskimiş mahzen ve tütsü kokuları geliyordu. Ansızın şarkılar sustu. On kadar ufak tefek gölge kiliseden çıktı ve küçük adımlarla kente doğru yola koyuldular. Rambert sabırsızlanmaya başladı. Başka gölgeler de büyük merdivenlerden tırmanıyor ve katedral girişine yöneliyorlardı. Rambert bir sigara yaktı, sonra bu yerin belki de buna uygun olmadığı aklına geldi.</span></p>
	<p class="block5"> Saat sekizi çeyrek geçe kilisenin orgları kısık sesle çalmaya başladı. Rambert içeriye, karanlık kubbenin altına geçti. Bir süre sonra sağında önünden geçmiş olan kara gölgeleri fark etti. Bir köşede, üzerine kentimizin atölyelerinden birinde alelacele kotarılmış bir Saint Roch heykeli konulmuş olan bir tür sunağın önünde, kendi kendilerine toplanmışlardı. Diz çökmüş bu insanlar, orada burada, içinde kayarcasına dolaştıkları pustan biraz daha yoğun gölge parçaları gibi, kül renginin içinde kaybolmuş, iki büklüm gibi duruyorlardı. Tepelerinde de orgların sonsuz çeşitlemeleri duyuluyordu.</p>
	<p class="block5"> Rambert çıktığında, Gonzales merdivenleri inmiş, kente yönelmişti bile.</p>
	<p class="block5"> — Gittiğini sandım, dedi gazeteciye. Olabilir böyle şeyler.</p>
	<p class="block5"> Oraya yakın bir yerde, saat sekize on kala bir başka randevu için arkadaşlarını beklediğini anlattı. Yirmi dakika boşu boşuna beklemişti.</p>
	<p class="block5">— Bir engel var, orası kesin. Bizim işimizde her zaman her şey kolay olmaz.</p>
	<p class="block5"> Ertesi gün için aynı saatte Şehitler Anıtı önünde bir başka randevu öneriyordu. Rambert iç çekti ve fötr şapkasını geriye itti.</p>
	<p class="block5"> — Bu bir şey değil, diye sözü bağladı Gonzales gülerek. Tüm pozisyonları düşün biraz, gol atmadan önceki hücumları ve paslan.</p>
	<p class="block5"> — Tabii, dedi Rambert. Ama oyun bir buçuk saatten fazla sürmüyor.</p>
	<p class="block5"> Oran'ın Şehitler Anıtı denizin görülebildiği tek yer olan, kısacık bir mesafede, limanı kuşatan yalıyarlar boyunca uzanan bir tür gezi yolundadır. Ertesi gün randevuya ilk giden Rambert savaşta ölenlerin listesini dikkatle okuyordu. Birkaç saniye sonra iki adam yaklaştı, kayıtsızca ona baktılar, sonra gezi yolunun korkuluk duvarına dayandılar ve sanki kendilerini kaptırmışçasına boş ve ıssız rıhtımları izlemeye başladılar. İkisi de aynı boydaydı, ikisi de mavi bir pantolon ve kısa kollu denizci bluzu giymişlerdi. Gazeteci biraz uzaklaştı, sonra bir bankın üzerine oturdu ve dilediğince onlara bakabildi. O zaman taş çatlasa yirmi yaşından fazla olmadıklarını fark etti. O sırada, özür dileyerek kendisine doğru gelmekte olan Gonzales'i gördü.</p>
	<p class="block5"> — İşte dostlarımız, dedi ve onu Marcel ile Louis diye tanıştırdığı gençlerden birinin yanına doğru götürdü. Yüzden bakınca, birbirlerine çok benziyorlardı; Rambert onların kardeş olduğunu düşündü.</p>
	<p class="block5"> — İşte, dedi Gonzales. Şimdi tanıştırma işi bitti. İşin kendisini ayarlamak gerek.</p>
	<p class="block5"> Marcel ya da Louis nöbet sırasının iki gün sonra kendilerine geleceğini, bunun bir hafta süreceğini ve en uygun günün saptanması gerektiğini söyledi. Batı kapısını beklemek üzere dört kişi görevliydiler, öteki iki kişiyse askerlik mesleğindendi. Onları bu işe karıştırmak söz konusu olamazdı. Onlara güvenilmezdi; zaten böyle bir şey masrafların artması demekti. Ama bazı geceler o iki nöbetçinin bildikleri bir barın arka odasında bir süre kalmaya gittikleri oluyordu. Böylece Marcel ya da Louis, Rambert'e kent kapılarının yakınında bulunan evlerine gelip yerleşmesini ve kendisini almaya gelmeleri için beklemesini öneriyordu. O zaman geçiş tam anlamıyla kolay olacaktı. Ama acele etmek gerekiyordu, çünkü kısa bir süredir kent dışına çift nöbet vardiyası yerleştirilmesinden söz edilir olmuştu.</p>
	<p class="block5"> Rambert bunu onayladı ve son sigaralarından birkaçını onlara ikram etti. Bunun üzerine ikisinden hiç konuşmamış olanı Gonzales'e para işinin ayarlanıp ayarlanmadığını ve peşin bir miktar alıp alamayacaklarını sordu.</p>
	<p class="block5"> — Hayır, dedi Gonzales, buna gerek yok, o bir ahbap. Masraflar çıkışta ödenecek.</p>
	<p class="block5"> Yeni bir randevu için anlaştılar. Gonzales ertesi gün için bir İspanyol lokantasında akşam yemeği önerisinde bulundu. Oradan nöbetçilerin evine gidilecekti.</p>
	<p class="block5"> — İlk gece için senin yanında olacağım, dedi Rambert'e.</p>
	<p class="block5"> Ertesi gün Rambert odasına çıkarken, otel merdivenlerinde Tarrou'ya rastladı.</p>
	<p class="block5"> — Rieux'yle buluşacağım, dedi Tarrou, siz de gelmek ister misiniz?</p>
	<p class="block5"> — Onu rahatsız edip etmediğimden hiç emin değilim, dedi Rambert bir duraksamadan sonra.</p>
	<p class="block5"> — Sanmıyorum, bana sizden çok söz etti. Gazeteci düşünüyordu.</p>
	<p class="block5"> — Dinleyin, dedi. Geç bile olsa, akşam yemeğinden sonra biraz zamanınız varsa, ikiniz otelin barına gelin.</p>
	<p class="block5"> — Bu ona ve vebaya bağlı, dedi Tarrou.</p>
	<p class="block5"> Yine de akşam saat on birde Rieux ve Tarrou küçük ve daracık bara girdiler. Otuz kişi kadar, dirsek dirseğe oturmuş epey yüksek sesle konuşuyorlardı. Vebalı kentin sessizliğinden çıkıp gelen iki konuk biraz şaşkınlıkla durdular. Hâlâ alkollü içkilerin verildiğini görünce bu hareketliliğin nedenini anladılar. Rambert barın bir ucundaydı ve onlara taburesinin tepesinden işaret ediyordu. Tarrou yanda oturan gürültülü bir müşteriyi sakince itti ve Rambert'ın çevresini aldılar.</p>
	<p class="block5"> — Alkol sizi korkutmuyor mu?</p>
	<p class="block5"> — Hayır, dedi Tarrou, tersine.</p>
	<p class="block5"> Rieux kadehindeki acı otların kokusunu içine çekti. Bu gürültü patırtının içinde konuşmak güçtü, ama Rambert özellikle içmekle meşgul gibiydi. Doktor onun sarhoş olup olmadığını henüz anlayamamıştı. Bulundukları daracık lokalin geri kalan kısmını dolduran iki masadan birinde, iki koluna iki kadın takmış bir deniz subayı, şişman ve yüzü kan kırmızı bir adama Kahire'deki tifüs salgınını anlatıyordu: "Yerliler için kamplar yapılmıştı," diyordu, "hastalar için çadırlar vardı, nöbetçi kordonuyla çepeçevre kuşatılmıştı, el altından kocakarı ilacı ulaştırmaya çalışan hasta ailelerine ateş açıyorlardı. Kolay iş değildi, ama doğruydu. Zarif giyimli gençlerin oturduğu öteki masada anlaşılmayan bir konuşma tepeye asılmış bir pikaptan yayılan Saint James Infirmary'nin ritmine karışıyordu.</p>
	<p class="block5"> — Memnun musunuz? dedi Rieux sesini yükselterek.</p>
	<p class="block5"> — Yakında, dedi Rambert. Belki hafta içi.</p>
	<p class="block5"> — Yazık! diye bağırdı Tarrou. </p>
	<p class="block5">— Niçin?</p>
	<p class="block5"> Tarrou, Rieux'ye baktı.</p>
	<p class="block5"> — Aa, dedi beriki, Tarrou sizin burada bize yararlı olabileceğinizi düşündüğü için böyle diyor. Ama ben sizin gitme isteğinizi çok iyi anlıyorum.</p>
	<p class="block5"> Tarrou içki ısmarlamayı önerdi. Rambert taburesinden indi ve ilk kez olarak Tarrou'nün gözlerinin içine baktı:</p>
	<p class="block5"> — Size nasıl yararlı olabilirmişim?</p>
	<p class="block5"> — İşte, dedi Tarrou, acele etmeksizin elini kadehine uzatarak, bizim sağlık kollarımızda.</p>
	<p class="block5"> Rambert o alışılmış dik kafalı düşünen havasına büründü ve yeniden taburesine çıktı.</p>
	<p class="block5"> — Şu sağlık kolları size yararlı gibi gelmiyor mu? dedi Tarrou bir yudum içtikten sonra, dikkatle Rambert'e bakıyordu.</p>
	<p class="block5"> — Çok yararlı, dedi gazeteci ve içkisini içti.</p>
	<p class="block5"> Rieux elinin titrediğini fark etti. Evet, artık tam olarak onun sarhoş olduğunu düşündü.</p>
	<p class="block5"> Ertesi gün, Rambert ikinci kez olarak İspanyol lokantasına girdi; sandalyelerini lokanta girişinin önüne çıkarmış, yeşil ve altın rengine bürünmüş ve sıcağın biraz olsun azalmaya yüz tuttuğu bir akşamın tadını çıkarmakta olan küçük bir topluluğun ortasından geçti. Lokantanın içerisi neredeyse bomboştu. Rambert oturmak için Gonzales'le ilk kez karşılaştığı masaya gitti. Servis yapan kıza bekleyeceğini söyledi. Saat on dokuz otuzdu. Yavaş yavaş, insanlar yemek bölümüne geçtiler ve masalara yerleştiler. Yemek servisi başladı, aşırı alçak olan kubbeyi çatal bıçak gürültüsü ve anlaşılmaz konuşmalar doldurdu. Saat yirmide Rambert hâlâ bekliyordu. Işıkları yaktılar. Masasına yeni müşteriler oturdu. Yemeğini ısmarladı. Saat yirmi otuzda yemeğini bitirmiş, ne Gonzales'i ne de iki genç adamı görmüştü. Birkaç sigara içti. Yemek salonu yavaş yavaş boşalıyordu. Dışarıda çok çabuk gece oluyordu. Denizden gelen ılık bir hava camlı kapıların perdelerini usul usul kaldırıyordu. Saat yirmi bir olduğunda Rambert salonun boşaldığını ve servis yapan kızın şaşkın şaşkın kendisine baktığını fark etti. Parayı ödedi ve çıktı. Lokantanın karşısında açık bir kafe vardı. Rambert bara yerleşti ve lokantanın girişini gözlemeye başladı. Saat yirmi bir otuzda oteline doğru yöneldi, adresini bile almadığı Gonzales'e nasıl ulaşacağını boşu boşuna düşünüp duruyor, yeniden başlatılması gerekecek tüm girişimleri aklına getirerek yüreği allak bullak oluyordu.</p>
	<p class="block5"> Tam o sırada, ambulansların deli gibi geçtiği gecenin içinde, sonradan Doktor Rieux'ye de söyleyeceği gibi, tüm bu süre içinde karısını kendisinden ayıran duvarda bir kapı aralamak için tüm gücünü harcarken bir bakıma onu unuttuğunu fark etti. Ancak, yine o anda, tüm kapıların bir kez daha kapanmasıyla yeniden karısı onun asıl isteği oluvermişti ve bunu öyle ani bir acıyla hissetmişti ki, istese de içinden bir türlü atamadığı ve şakaklarını kemiren bu feci yürek yangınından kaçmak için oteline doğru koşmaya başlamıştı.</p>
	<p class="block5"> Bununla birlikte ertesi gün çok erken saatte Cottard'ı nasıl bulacağını sormak için Rieux'yü görmeye gitti:</p>
	<p class="block5"> — Yapacağım tek iş var, dedi, o da tüm zinciri yeniden başlatmak.</p>
	<p class="block5"> — Yarın akşam gelin, dedi Rieux, Tarrou benden Cottard'ı davet etmemi istemişti, nedenini bilmiyorum. Saat onda gelecek. Saat on buçukta siz de gelin.</p>
	<p class="block5"> Ertesi gün, Cottard doktorun evine geldiğinde Rieux, Tarrou'ya kendi servisinde meydana gelen beklenmedik bir iyileşmeden söz ediyordu.</p>
	<p class="block5"> — On kişide bir. Onun şansı varmış, diyordu Tarrou.</p>
	<p class="block5"> — Eh, o zaman veba değilmiş, dedi Cottard</p>
	<p class="block5"> Aynı hastalığın söz konusu olduğuna onu ikna ettiler.</p>
	<p class="block5"> — İyileştiğine göre bu hastalık olamaz. Siz de benim kadar iyi biliyorsunuz, veba affetmez.</p>
	<p class="block5"> — Genelde etmez, hayır, dedi Rieux. Ama biraz inatla sürprizler olabilir.</p>
	<p class="block5"> Cottard gülüyordu.</p>
	<p class="block5"> — Pek öyle değil gibi. Bu akşam sayıları duydunuz mu?</p>
	<p class="block5"> İyi niyetle Cottard'a bakan Tarrou sayılardan haberi olduğunu söyledi, durum ciddiydi, ama bu neyi kanıtlardı? Bu daha da özel önlemler gerektiğini kanıtlıyordu.</p>
	<p class="block5"> — Eh, o önlemleri siz aldınız zaten.</p>
	<p class="block5"> — Evet, ama herkes üstüne düşeni yapmalı.</p>
	<p class="block5"> Cottard bir şey anlamadan Tarrou'ya bakıyordu. Tarrou birçok insanın elini bir şeye sürmediğini, salgının herkesi ilgilendirdiğini ve herkesin görevini yerine getirmesi gerektiğini söyledi. Sağlık kolları herkese açıktı.</p>
	<p class="block5"> — Bu bir görüş, dedi Cottard, ama hiçbir işe yaramayacak. Veba çok fazla güçlü.</p>
	<p class="block5"> — Göreceğiz, dedi Tarrou sabırlı bir tonla, her şeyi denedikten sonra.</p>
	<p class="block5"> Bu sırada Rieux çalışma masasında fişleri temize çekiyordu. Tarrou sandalyesinde kıpırdanmakta olan rantçıdan gözünü ayırmıyordu.</p>
	<p class="block5"> — Niçin bize katılmıyorsunuz Mösyö Cottard? Öteki hakarete uğramış bir havayla kalktı, yuvarlak şapkasını eline aldı:</p>
	<p class="block5"> — Benim işim değil bu.</p>
	<p class="block5"> Sonra, meydan okur gibi bir tonla:</p>
	<p class="block5"> — Hem ben vebanın yararını da görüyorum, niye onu durdurmak için işe karışacakmışım, anlamıyorum.</p>
	<p class="block5"> Tarrou sanki ansızın bir gerçeği anlamış gibi eliyle alnına vurdu:</p>
	<p class="block5"> — Ah! Doğru unutuyordum, bu olmasaydı tutuklanacaktınız.</p>
	<p class="block5"> Cottard irkildi ve düşecekmiş gibi sandalyesine tutundu. Rieux yazı yazmayı bıraktı, ciddi ve ilgili bir tavırla ona bakıyordu.</p>
	<p class="block5"> — Kim size bunu söyledi? diye bağırdı rantçı. Tarrou şaşırmış gibiydi ve şöyle dedi:</p>
	<p class="block5"> — Siz. Ya da en azından doktorla biz bunun böyle olduğunu sandık.</p>
	<p class="block5"> Cottard ise kaldıramayacağı denli güçlü bir öfkeye kapıldığından anlaşılmaz sözler geveliyordu:</p>
	<p class="block5"> — Sinirlenmeyin, diye ekledi Tarrou. Ne doktor ne de ben sizi ele verecek değiliz. Sizin hikâyeniz bizi ilgilendirmez. Hem sonra biz polisten hiç hoşlanmayız. Haydi, oturun.</p>
	<p class="block5"> Rantçı sandalyesine baktı ve biraz duraksadıktan sonra oturdu. Bir sürenin sonunda iç geçirdi.</p>
	<p class="block5"> — Birilerinin ortaya çıkardığı eski bir hikâyedir, diye durumu kabul etti. Unutulduğunu sanıyordum. Ama birisi bunu açıklamış olmalı. Bir gün beni çağırdılar ve soruşturma sonuçlanana kadar onların gözü önüne bulunmamı istediler. Sonunda beni tutuklayacaklarını anladım.</p>
	<p class="block5"> — Ciddi mi? diye sordu Tarrou.</p>
	<p class="block5"> — Ne demek istediğinize bağlı. Ne olursa olsun bir cinayet değil.</p>
	<p class="block5"> — Hapis mi, zorunlu hizmet mi? Cottard bitkin gibi duruyordu.</p>
	<p class="block5"> — Hapis, talihim el verirse...</p>
	<p class="block5"> Ama bir süre sonra ateşli bir tavırla sözü sürdürdü:</p>
	<p class="block5"> — Bu bir hata. Herkes hata yapar. Bu yüzden içeri tıkılma fikrine dayanamıyorum; evimden, alışkanlıklarımdan, tanıdığım herkesten ayrılma fikrine.</p>
	<p class="block5"> — Ah! Bu yüzden mi kendinizi asma işini çıkardınız? diye sordu Tarrou.</p>
	<p class="block5"> — Evet, bir budalalık, kesinlikle.</p>
	<p class="block5"> Rieux ilk kez olarak konuştu ve Cottard'a kaygısını anlattığını, ama belki de her şeyin yoluna gireceğini söyledi.</p>
	<p class="block5"> — Oh! Şimdilik korkacak hiçbir şeyim yok biliyorum.</p>
	<p class="block5"> — Anlıyorum, dedi Tarrou, bizim kuruluşlara katılmayacaksınız.</p>
	<p class="block5"> Şapkasını elinde çevirip duran ötekiyse kararsız bakışlarla Tarrou'ya doğru ayağa kalktı.</p>
	<p class="block5"> — Bana kızmamanız gerek.</p>
	<p class="block5"> — Tabii ki hayır. Ama en azından, dedi Tarrou, mikrobu gönüllü olarak yaymamayı deneyin.</p>
	<p class="block5"> Cottard vebayı istemediğini, öylesine başlarına geldiğini ve şimdilik işine gelmesinin kendi suçu olmadığını söyleyerek bu sözlere karşı çıktı. Rambert kapıya vardığında rantçı sesinde büyük bir coşkuyla şunları ekliyordu:</p>
	<p class="block5"> — Kaldı ki, hiçbir yere varamayacağınızı düşünüyorum.</p>
	<p class="block5"> Rambert, Cottard'ın Gonzales'in adresini bilmediğini öğrendi, ancak her zaman için o küçük kafeye gidilebilirdi. Ertesi gün için sözleştiler. Rieux bu konuyla ilgili bilgi edinmek istediğini üsteleyerek belirtince Rambert, Tarrou'yla ikisini hafta sonu gecenin herhangi bir saatinde odasına davet etti.</p>
	<p class="block5"> Sabah olunca Cottard ve Rambert küçük kafeye gittiler ve Garcia'ya akşam ya da bir engel çıkması durumunda ertesi gün için bir buluşma notu bıraktılar. Akşam onu boşu boşuna beklediler. Ertesi gün Garcia oradaydı. Konuşmadan Rambert'in hikâyesini dinledi. Bundan haberi yoktu, ama ikametgâhların denetimi için yirmi dört saat süreyle mahallelere giriş çıkışın tümüyle kaldırıldığını biliyordu. Gonzales ve iki genç adam engelleri aşamamış olabilirlerdi. Ama tüm yapabileceği onların yeniden Raoul'la ilişkiye geçmesini sağlamaktı. Tabii ki bu ertesi günden önce olmazdı.</p>
	<p class="block5"> — Anlıyorum, dedi Rambert, her şeye yeni baştan başlamak gerekecek.</p>
	<p class="block5"> Ertesi gün bir sokak köşesinde Raoul, Garcia'nın varsayımını doğruladı; aşağı mahallelere giriş çıkışlar durdurulmuştu. Gonzales'le ilişkiye geçmek gerekiyordu, iki gün sonra Rambert futbolcuyla yemek yiyordu.</p>
	<p class="block5"> — Aptalca bu, diyordu futbolcu. Buluşmak için bir yol saptamalıydık.</p>
	<p class="block5"> Rambert de öyle düşünüyordu.</p>
	<p class="block5"> — Yarın sabah ufaklıklara gideriz, her şeyi ayarlamaya çalışacağız.</p>
	<p class="block5"> Ertesi gün ufaklıklar evde yoktu. Onlara ertesi gün Place du Lycee'de öğle saatinde buluşmak için haber bıraktılar. Rambert öğleden sonra karşılaştığı Tarrou'yu şaşkına çeviren bir yüz ifadesiyle odasına döndü.</p>
	<p class="block5"> — Keyifler iyi değil mi? diye sordu Tarrou.</p>
	<p class="block5"> — Yeniden başlamak yüzünden, dedi Rambert. Ve davetini yineledi:</p>
	<p class="block5"> — Bu akşam gelin.</p>
	<p class="block5"> Akşam iki adam Rambert'in odasına girdiğinde, onu yatağında uzanmış buldular. Kalktı, hazırlamış olduğu kadehleri doldurdu. Rieux kendisininkini alırken ona işlerin yolunda olup olmadığını sordu. Gazeteci yeni baştan her şeye başladığını, aynı noktaya döndüğünü ve yakında son buluşmaya gideceğini söyledi. İçkisinden içti ve şöyle dedi:</p>
	<p class="block5"> — Tabii ki gelmeyecekler.</p>
	<p class="block5"> — Bunu bir ilke haline getirmemek gerek, dedi Tarrou.</p>
	<p class="block5"> — Henüz anlamadınız, diye yanıtladı Rambert omuz silkerek.</p>
	<p class="block5"> — Neymiş o?</p>
	<p class="block5"> — Veba.</p>
	<p class="block5"> — Ah! dedi Rieux.</p>
	<p class="block5"> — Hayır, bunun yeni baştan başlamak demek olduğunu anlamadınız.</p>
	<p class="block5"> Rambert odasında bir köşeye gitti ve küçük bir pikabı açtı.</p>
	<p class="block5"> — Nedir bu plak? diye sordu Tarrou. Biliyorum bunu.</p>
	<p class="block5"> Rambert Saint James Infirmary olduğunu söyledi. Plağın ortasında uzakta patlayan iki el silah sesi duyuldu.</p>
	<p class="block5"> — Bir köpek ya da kaçan biri, dedi Tarrou.</p>
	<p class="block5"> Bir süre sonra plak bitti ve bir ambulans sesi belirginleşti, çoğaldı, otel odasının pencerelerinin altından geçti, azaldı ve sonunda silinip gitti.</p>
	<p class="block5"> — Bu plak eğlenceli değil, dedi Rambert. Üstelik bugün onuncu kez dinliyorum.</p>
	<p class="block5"> — Bu kadar çok mu seviyorsunuz?</p>
	<p class="block5"> — Hayır, ama elimde başkası yok. Ve bir süre sonra:</p>
	<p class="block5"> — Size söylüyorum, yeni baştan başlamak demek. Rieux'ye kuruluşların nasıl gittiğini sordu. Çalışan beş ekip vardı. Başkalarını da oluşturmak istiyorlardı. Gazeteci yatağının üzerine oturmuş tırnaklarıyla ilgiliymiş gibi görünüyordu. Rieux onun yatağının kenarına toparlanarak ilişmiş, kısa ve güçlü bedeninin genel görünümünü inceliyordu. Birden Rambert'in kendisine baktığını fark etti.</p>
	<p class="block5"> — Biliyorsunuz, doktor, dedi, şu sizin kuruluş üzerinde çok düşündüm. Eğer sizin yanınızda değilsem, kendi nedenlerim var da ondan. Kaldı ki, sanırım yine kelleyi koltuğa alabilirdim, ben İspanya savaşına katıldım.</p>
	<p class="block5"> — Hangi taraftaydınız? diye sordu Tarrou.</p>
	<p class="block5"> — Yenilenlerin tarafında. Ama o zamandan beri biraz düşündüm.</p>
	<p class="block5"> — Neyi? dedi Tarrou.</p>
	<p class="block5"> — Cesareti. Şimdi, insanın büyük eylemlere girişebileceğini biliyorum. Ama yüce bir duyguyu yaşayamıyorsa eğer, beni ilgilendirmiyor.</p>
	<p class="block5"> — Öyle görünüyor ki, insan her şeyi yapabilecek güçte, dedi Tarrou.</p>
	<p class="block5"> — Ama hayır, insan acı çekmeyi ya da uzun süre mutlu olmayı beceremiyor. Böylece, değecek hiçbir şeyi beceremiyor.</p>
	<p class="block5"> Onlara bakıyordu ve sonra:</p>
	<p class="block5"> — Tarrou, bakalım siz bir aşk için ölebilir misiniz?</p>
	<p class="block5"> — Bilmiyorum, ama bana öyle geliyor ki, şimdi olsa yapamazdım.</p>
	<p class="block5"> — İşte. Ama siz bir düşünce uğruna ölümü göze alabilecek güçtesiniz, bu açıkça görülüyor. Ben kahramanlığa inanmam, bunun kolay olduğunu ve ölümle sonuçlandığını bilirim. Beni ilgilendiren insanların yaşaması ve aşktan ölmesi.</p>
	<p class="block5"> Rieux gazeteciyi dikkatle dinlemişti. Ondan gözünü ayırmadan yumuşak bir sesle şöyle dedi:</p>
	<p class="block5"> — İnsan bir düşünce değildir, Rambert.</p>
	<p class="block5"> Öteki, yüzü tutkudan kızarmış, yatağından atlıyordu.</p>
	<p class="block5"> — O bir düşüncedir ve aşka sırtını çevirdiği andan itibaren, güdük bir düşüncedir. Ve işte, biz artık aşkı beceremiyoruz. Bunu kabullenelim doktor. Değişmeyi bekleyelim ve eğer bu olanaksızsa kahraman rolü oynamadan kurtuluşu bekleyelim. Benden bu kadar.</p>
	<p class="block5"> Rieux ayağa kalktı, ansızın yorgun düşmüş gibi bir hali vardı.</p>
	<p class="block5">— Haklısınız Rambert, tümüyle haklısınız ve dünyada hiçbir şey adına sizi yapmak istediğinizden alıkoyamam, çünkü bu bana doğru ve iyi görünüyor. Ama yine de size şunu söylemeliyim: Tüm bunlarda kahramanlık diye bir şey söz konusu değil. Dürüstlük söz konusu. Bu gülünç gelebilecek bir düşünce, ama vebayla savaşmanın tek yolu dürüstlük.</p>
	<p class="block5"> — Nedir dürüstlük? dedi Rambert, ansızın ciddileşen bir tavırla.</p>
	<p class="block5"> — Bunun genelde ne olduğunu bilmiyorum. Ama benim durumumda, mesleğimi yapmaktır.</p>
	<p class="block5"> — Ah! dedi Rambert öfkeyle, ben mesleğimin ne olduğunu bilmiyorum. Belki de, aşkı seçerek hata yapan benim gerçekte.</p>
	<p class="block5"> Rieux ona karşı çıktı:</p>
	<p class="block5"> — Hayır, dedi güçlü bir sesle, hatalı değilsiniz. Rambert onlara düşünceli düşünceli bakıyordu.</p>
	<p class="block5"> — Siz ikinizin, sanıyorum tüm bu karmaşada kaybedecek bir şeyiniz yok. İyilerin tarafında olmak daha kolaydır.</p>
	<p class="block5"> Rieux kadehini bitirdi.</p>
	<p class="block5"> — Haydi, dedi, işimiz var. Çıktı.</p>
	<p class="block5"> Tarrou onu izledi, ama çıkacağı sırada aklına bir şey gelir gibi oldu ve gazeteciye dönerek ona şöyle dedi:</p>
	<p class="block5"> — Rieux'nün karısının buradan yüzlerce kilometre uzakta bir sağlık yurdunda olduğunu biliyor musunuz?</p>
	<p class="block5"> Rambert şaşkınlığını belirten bir hareket yaptı, ama Tarrou gitmişti bile.</p>
	<p class="block5"> Ertesi gün, Rambert ilk iş olarak doktora telefon ediyordu.</p>
	<p class="block5"><span class="calibre1"> — Kentten ayrılmanın yolunu bulana kadar sizinle çalışmamı kabul eder misiniz?  ,</span></p>
	<p class="block5"> Hattın ucunda bir sessizlik oldu ve ardından:</p>
	<p class="block5"> — Evet Rambert. Teşekkür ederim.</p>
	<p class="block5"> Böylece hafta boyunca vebanın tutsakları ellerinden geldiğince çırpınıp durdular. Hatta Rambert gibi, aralarından bazılarının da, görüldüğü gibi, hâlâ özgür insanlar gibi hareket ettiklerini, hâlâ seçme özgürlükleri olduklarını düşledikleri bile oluyordu. Ama, işin doğrusu, o anda, ağustosun ortasında, veba her şeyin üstüne çökmüştü. Böylece bireysel yazgı diye bir şey artık yoktu; veba ve herkesin paylaştığı duygulardan oluşmuş toplumsal bir tarih vardı. En önemli duygu ayrılık ve sürgündü, bir de bu duyguların içerdiği korku ve başkaldırı. İşte bu nedenle anlatıcı, sıcağın ve hastalığın bu doruk noktasında genel durumu anlatmayı uygun buluyor, örnek vermek gerekirse, hayattaki yurttaşların şiddeti, ölülerin gömülmesi ve ayrı düşmüş sevgililerin acısı.</p>
	<p class="block5"> İşte o yılın ortalarında rüzgâr çıktı ve vebalı kentin üzerinde günlerce esti. Oran'lılar özellikle rüzgârdan çekinirlerdi, çünkü kentin kurulduğu orada hiçbir şey bu rüzgârın karşısına çıkmaz, böylece tüm şiddetiyle sokakları doldururdu. Tek bir damla suyun kenti serinletmediği şu uzun ayların ardından kent sıva gibi gri bir tozla kaplanmıştı ve rüzgârın esmesiyle pul pul uçuştu tozlar. Böylece rüzgâr toz bulutlarını ve kâğıt yığınlarını havaya kaldırıyor, onları sayısı giderek azalmış gezinti yapan insanların bacaklarına çarpıyordu. Bu insanların sokaklarda iki büklüm, mendil ya da elleriyle ağızlarını kapamış, koşuşturdukları görülüyordu. Akşam, her biri son gün olabilecek şu günleri elden geldiğince uzatmaya çalışan, sokaklarda toplaşmış kalabalıklar yerine evlerine ya da kafelere dönmek için acele eden insanlara rastlanıyordu, öyle ki birkaç gün boyunca, o sıralarda epey erken çöken karanlıkta sokaklar ıssızlaşıyor ve yalnızca rüzgârın sürekli iniltisi duyuluyordu. Bir türlü seçilemeyen ve kabarmış denizden bir yosun ve tuz kokusu yükseliyordu. Tozdan beyaz renge bürünmüş, deniz kokusuna doymuş, rüzgârın çığlıklarıyla çın çın öten bu ıssız kent o zaman uğursuz bir ada gibi inliyordu.</p>
	<p class="block5"> Şimdiye kadar daha kalabalık ve daha yoksul olan dış mahalleler kent merkezine oranla vebaya daha çok kurban vermişti. Ama birdenbire kente sokulur gibi oldu ve iş merkezlerine de yerleşiverdi. Kentliler rüzgârı mikrop taşımakla suçluyorlardı. Otel müdürü, "Rüzgâr işleri karıştırıyor,” diyordu. Ancak ne olursa olsun, merkezdeki mahalleler sıranın kendilerine geldiğini biliyorlardı, çünkü gecenin bir vakti, pencerelerinin altında, vebanın donuk ve coşkusuz çağrısını çın çın duyuran ambulans sirenlerini giderek daha sık duyar olmuşlardı.</p>
	<p class="block5"> Kentin içinde de özellikle hastalık bulaşmış bazı semtlerin tecrit edilmesi ve buralardan yalnızca gerekli hizmetlerle yükümlülerden başka kimsenin çıkmasına izin verilmemesi düşünüldü. O zamana kadar buralarda yaşayanlar bu önlemi özellikle kendilerine yönelik üzücü bir işlem olarak görmekten kendini alamadılar ve her durumda, öteki semtlerde oturanları özgür insanlar olarak düşünüyorlardı. Buna karşılık, o mahallelerde oturanlar, yaşadıkları güç anlarda, başkalarının kendileri kadar özgür olmadığını düşünerek avunuyorlardı. 'Her zaman benden daha tutsak birisi vardır,' tümcesi o sıralar olanaklı tek umudu özetliyordu.</p>
	<p class="block5"> Yaklaşık o dönemde, özellikle eğlence semtlerinin bulunduğu kentin batı kapılarında yangın olaylarında bir artış oldu. Alınan bilgilere göre, karantinadan çıkmış, yas ve mutsuzlukla çılgına dönmüş kişiler vebayı kurutma hayaline kapılarak evlerini ateşe veriyorlardı. Şiddetli rüzgârın da etkisiyle mahalleleri sürekli bir tehlikeyle karşı karşıya bırakacak sıklıkta girişilen bu eylemlerle çok zor baş edildi. Belediyenin yaptığı mikroptan arındırma işleminin her tür bulaşma tehlikesini ortadan kaldırdığı gereksiz yere açıklandıktan sonra, bu saf kundakçılara karşı çok ağır cezaların yasallaşması gerekti. Ve şurası kesin, bu bahtsız insanların geri çekilmesine neden olan, hapse atılma düşüncesi değildi; belediye hapishanesinde görülen aşırı orandaki ölümler sonucu, hapis cezasının ölüm cezasıyla eşdeğer olduğu inancı etkili olmuştu. Tabu ki bu inanç boş yere ortaya çıkmamıştı. Belli nedenlerle, vebanın özellikle gruplar halinde yaşama alışkanlığı edinmiş insanları, asker, din adamı ya da tutukluları ele geçirdiği görülüyordu. Bazı tutuklular tek başına da olsa bir hapishane bir topluluktur ve bunun iyi bir kanıtı da bizim belediye hapishanemizde gardiyanlar da tutuklular gibi hastalığın bedelini ödüyorlardı. Vebanın tepesinden bakınca, müdürden en son tutukluya kadar herkes mahkûmdu ve belki de ilk kez olarak hapishaneye mutlak bir adalet egemendi.</p>
	<p class="block5"> Yetkililer görev başında ölen gardiyanlara madalya vermeyi düşünerek bu herkesin eşit olduğu yere boşu boşuna bir hiyerarşi getirmeye çalıştılar. Sıkıyönetim ilan edildiğinden ve belli bir açıdan, hapishane gardiyanları da silah altına alındığından, kendilerine öldükten sonrası için bir askerlik madalyası verildi. Ancak tutuklulardan tek bir protesto gelmese de, askeri çevreler bunu iyi karşılamadılar ve haklı olarak, kamuoyunda üzücü bir karmaşa yaratabileceğine dikkat çektiler. Onların isteğine uyuldu ve en basit çözüm olarak, ölecek olan gardiyanlara salgın madalyası verilmesini düşündüler. Ama ilk gardiyanlar için olan olmuştu ve kendilerine takılan nişanı geri almak düşünülemezdi bile, askeri çevreler ise kendi görüşlerinde direttiler. Öte yandan, salgın madalyasıyla ilgili olarak, askeri bir nişanın verilmesinin getirdiği moral etkiyi sağlamamak gibi bir sakıncası vardı, çünkü salgın döneminde bu türden bir nişan elde etmek sıradan bir şeydi. Kimse hoşnut değildi.</p>
	<p class="block5"> Üstelik, cezaevi yönetimi din yetkilileri ya da en azından askeri yetkililer gibi etkin olamadı. Gerçekten de, kentte bulunan iki manastırın keşişleri geçici bir süre için dağıtılarak dindar ailelerin yanına yerleştirilmişti. Aynı şekilde, her fırsatta küçük birlikler kışlalardan ayrılmış, okullarda ya da kamu binalarında karargâh kurmuşlardı. Böylece, görünüşte kentlileri kuşatılmış insanlara özgü bir dayanışmaya zorlayan hastalık, aynı zamanda geleneksel kurumları parçalıyor ve bireyleri kendi başlarına kalmaya itiyordu. Bu bir karmaşa yaratıyordu.</p>
	<p class="block5"> Rüzgârı da göz önüne alınca, tüm bu koşulların bazı insanların aklını ateşe verdiği düşünülebilir. Kentin kapıları gece yeniden baskına uğradı, ama bu kez saldıran küçük silahlı gruplardı. Nöbetçiler artırıldı ve bu girişimler oldukça çabuk bir biçimde kesildi. Bununla birlikte kentte, bazı şiddet olaylarına yol açacak olan bir devrim havasının esmesi için yeterli oldu. Yangına uğramış ya da sağlık nedenleriyle kapatılmış evler yağmalandı. Gerçeği söylemek gerekirse, bu eylemlerin önceden tasarlanmış olduğunu söylemek güç. Çoğunlukla, o âna kadar onuruyla yaşamış insanlar, birden ortaya çıkan bir fırsatla kınanacak eylemlere girişiyor ve bunlar hemen o anda başkalarınca taklit ediliyordu. Örneğin alevler içindeki evlere girmeye çalışan çılgınlar bile oldu, hem de acıdan şaşkına dönmüş ev sahibinin gözü önünde. Onun kayıtsızlığı karşısında saldırıyı ilk başlatanları başkaları da izledi ve o karanlık sokakta, yangının cılız ışığında, omuzlarda taşınan eşya ya da mobilyaların ağırlığı altında ya da sönmekte olan alevlerin etkisiyle çarpılmış gölgelerin her bir yandan dışarı fırladığı görüldü. İşte bu olaylar yetkilileri veba durumunu sıkıyönetime çevirmeye ve buna bağlı olarak yasaları uygulamaya zorladı. İki hırsız kurşuna dizildi, ama bunun başkaları üzerinde bir etki yapıp yapmadığı kuşku götürür, çünkü öyle çok sayıda ölü vardı ki, bu iki infaz fark edilmedi bile. Ve işin gerçeği, yetkililerin araya giriyormuş gibi yapmasına gerek kalmadan bu gibi olaylar yinelendi durdu. Tüm kentlileri etkileyen tek önlem sokağa çıkma yasağının konulmasıydı. Saat on birden sonra kapkaranlık gecenin içine gömülen kent taş kesiliyordu.</p>
	<p class="block5"> Ayın parladığı göğün altında, üzerine tek bir ağaç gölgesi düşmeyen, ne gezinen birisinin ayak sesi ne de bir köpek bağırtısının duyulduğu kentin beyazımsı duvarları ve düz çizgi halinde uzanan sokakları sıra sıra duruyordu. O zaman büyük, sessiz kent kımıltısız ve kocaman küp şeklinde bir yığından başka bir şeye benzemiyordu; bu yığının arasında, unutulup gitmiş hayırsever kişilere ya da sonsuza dek bronzun içinde sıkışıp kalmış eski büyük adamlara ait sessiz sedasız duran anıtlar, taştan ya da demirden yapay suratlarıyla, bir zamanlar insanın ne olduğuna ilişkin artık değerden düşmüş bir görüntü uyandırmaya çalışıyorlardı kendi kendilerine. Bu vasat putlar koyu bir göğün altında yaşamdan yoksun köşe başlarında taht kurmuşlardı, bu duyarsız kaba biçimler içine girdiğimiz durağan evreni ya da en azından bu evrenin son durumunu, vebanın, taşın ve gecenin sonunda her sesi susturacağı bir mezarlığın düzenini simgeliyordu.</p>
	<p class="block5"> Gece bir yandan da insanların yüreğindeydi ve gömülmelerle ilgili aktarılan, söylenceyi andıran gerçekler yurttaşlarımızı rahatlatmaktan uzaktı. Burada gömülmelerden de söz edilmeli ve anlatıcı bu konuda özür diliyor. Bu açıdan ona yöneltilebilecek eleştirinin iyice farkında, ama onun tek dayanağı, tüm bu dönem boyunca cesetlerin gömülmüş olması ve bütün yurttaşlar gibi kendisinin de gömülme işiyle ilgilenmeye mecbur edilmesiydi. Yine de bunun nedeni, bu tür törenlerden zevk alması değildi, kendisi tam tersine yaşayanları tercih eder, örneğin deniz banyolarını. Ama sonuçta deniz banyoları da yasaklanmıştı ve yaşayan insanlar topluluğu ölüler topluluğunun üstünlüğünü kabul etmekten korkuyordu günler boyunca. Orası kesindi. Tabii ki her zaman için insan böyle bir şeyi görmezden gelmeye çalışabilirdi, gözlerini yumabilir ve bunu inkâr edebilirdi, ama kesinliğin öyle bir gücü vardır ki sonunda hep o üstün gelir. Örneğin sevdiklerinizin gömülmeleri gerektiği gün bu işlemleri inkâr etmenin yolu nedir?</p>
	<p class="block5"> İşte, törenlerimizin en belirgin özelliği çabuk yapılmalarıydı! Tüm formaliteler basitleştirilmişti ve genelde cenaze alayı kaldırılmıştı. Hastalar ailelerinden uzakta ölüyorlardı ve geceyi ölü başında bekleyerek geçirme geleneği onlara yasaklanmıştı; şöyle ki, akşam ölmüş bir kişi gece tek başına bırakılıyor, gündüz ölense hiç beklemeden gündüz gömülüyordu. Tabii ki aileye haber veriliyordu, ama çoğunlukla, aile hastanın yanında yaşamışsa, karantina altında olduğundan evden çıkamıyordu. Aile ölenden ayrı yaşamışsa, ölü yıkanıp tabuta konduktan sonra, mezarlığa gidiş için belirtilen saatte orada bulunuyordu.</p>
	<p class="block5"> Bu formalitenin Doktor Rieux'nün ilgilendiği ek hastanede yapıldığını düşünelim. Okulun ana binanın gerisinde bulunan bir çıkış kapısı vardı. Koridora açılan büyük depo gibi bir yerde tabutlar bulunuyordu. Koridorun içinde aile, önceden kapatılmış tek bir tabut buluyordu. Hemen ardından en önemli işe geçiliyordu, aile reisine belgeler imzalatılıyordu. Daha sonra ölü gerçek bir cenaze arabasına ya da bu iş için ayrılmış büyük bir ambulansa yükleniyordu. Akrabalar yine özel izinle çalışan taksilerden birine biniyor, arabalar kent dışındaki sokaklardan mezarlığa varıyordu. Kapıda jandarmalar konvoyu durduruyor, yurttaşlarımızın son durak dedikleri yere gitmelerini sağlayan resmi geçiş belgesine bir mühür vuruyor ve ortadan kayboluyorlardı; arabalar doldurulmayı bekleyen çok sayıda çukurun bulunduğu dörtgen bir alanın yanına gidip duruyorlardı. Ölüyü bir rahip karşılıyordu, çünkü kilisenin cenaze hizmetleri kaldırılmıştı. Dualar eşliğinde tabut çıkarılıyor, iple bağlanıyor, sürükleniyor, kayıyor, dibe iniyordu. Rahip serpmecini sallıyor ve tabut kapağının üzerinde ilk topraklar saçılmaya başlıyordu bile. Dezenfekte edilmesi için ambulans biraz erken ayrılıyordu ve kürek kürek toprağın sesi giderek daha yumuşarken aile taksinin içine doluşuyordu. Bir çeyrek saat sonra evine dönmüş oluyordu.</p>
	<p class="block5"> Böylece her şey gerçekten en hızlı biçimde ve en az riskle olup bitiyordu. Ve kuşkusuz, en azından başlangıçta, ailelerin içten gelen duygularının incindiği açıktı. Ama veba döneminde bu gibi düşüncelerin dikkate alınması artık olanaksızdı: Her şey etkili çözüm uğruna feda ediliyordu. Kaldı ki, eğer başlangıçta, halkın morali bu gibi işlemlerle bozulduysa — çünkü usulünce gömülme isteği sanıldığından daha da yaygındır — çok geçmeden, şans eseri, erzak sorunu ciddileşti ve kentlilerin dikkati daha güncel uğraşlara çevrildi. Yemek yemek istiyorlarsa girilecek kuyruklar, yapılacak başvurular, doldurulacak kâğıtlarla işleri başından aşkın insanlar, çevrelerindeki başka insanların nasıl gömüldüğünü ve bir gün kendilerinin nasıl öleceğini düşünmez oldular. Böylece, acı olması gereken bu maddi sıkıntılar sonradan bir iyiliğe dönüştü. Ve daha önce gördüğümüz gibi, eğer salgın yaygınlaşmasaydı, her şey çok iyi olacaktı.</p>
	<p class="block5"> Çünkü hastalığın yayılmasıyla tabutlar azalmaya başladı, kefen bezi ve mezarlıktaki yerler yetmez oldu. Çare bulmak gerekti. En basiti, hep etkili olma amacıyla, törenleri birleştirmek ve gerektiğinde hastaneyle mezarlık arasındaki seferleri çoğaltmaktı. Örneğin Rieux'nün servisiyle ilgili olarak, hastanenin o sıralar elinde beş tabut vardı. Hepsi dolunca ambulansa yükleniyordu. Mezarlıkta kutular boşaltılıyordu, demir rengine bürünmüş bedenler sedyelere yükleniyor ve bu iş için hazırlanmış bir hangarda bekletiliyordu. Tabutlar mikrop kırıcı bir sıvıyla sulanıyor, hastaneye geri gönderiliyordu ve gerektikçe işlem yeniden başlıyordu. Çok iyi bir örgütlenmeydi bu ve vali memnun kaldı. Hatta Rieux'ye bunun eski vebaları anlatan tarih kitaplarında karşılaşıldığı gibi Zencilerin ölüleri taşıdığı el arabalarından daha iyi bir şey olduğunu söyledi. </p>
	<p class="block5">— Evet, dedi Rieux, aynı türden gömme işlemi bu, ama biz fişler hazırlıyoruz. Tartışmasız bir ilerleme var.</p>
	<p class="block5"> Yönetimin bu başarılarına karşın, artık formalitelerin sevimsiz hale gelmesiyle valilik akrabaları törenden uzak tutmak zorunda kaldı. Yalnızca mezarlığın kapısına gelmelerine göz yumuluyordu, aslında bu da resmi bir şey değildi. Çünkü son törenle ilgili olarak, değişiklikler olmuştu. Mezarlığın ucunda, sakızağaçlarıyla kaplı üstü açık bir alanda iki kocaman çukur açılmıştı. Kadınlar ve erkekler için birer çukur vardı. Bu açıdan bakınca, yönetim geleneklere uyuyordu, ancak çok sonraları, olayların gelişmesi doğrultusunda, bu son saygı duygusunun da ortadan kaybolduğu ve hiç utanma duygusuna kapılmadan, kadın ve erkekleri üst üste karmakarışık gömdükleri anlaşıldı. Allahtan bu son karmaşa felaketin yalnızca son bölümüne denk geldi. Bizi ilgilendiren 'dönemde çukurlar ayrı ayrıydı ve valilik bu konuda çok titiz davranıyordu. Her çukurun dibinde kalın bir tabaka kireç dumanlar içinde kaynıyordu. Çukurun kenarlarında aynı kireçten bir yığından kabarcıklar havaya yükselip patlıyordu. Ambulansların seferleri sona erdiğinde sedyeleri peş peşe getiriyorlar, çıplak ve hafifçe bükülmüş bedenleri yan yana çukurun içine bırakıyorlardı; o sırada onları önce kireçle sonra toprakla sıvıyorlar, gelecek konuklara yer kalması amacıyla bu işlemi belli bir yükseklikte yapıyorlardı. Ertesi gün akrabalar bir kayıt defterini imzalamak üzere çağrılıyordu, bu da insanlarla örneğin, köpekler arasında olabilecek farkı gösteriyordu: Denetim her zaman için yapılabilirdi.</p>
	<p class="block5"> Tüm bu işlemler için personel gerekliydi ve hep personel eksikliğiyle karşı karşıya kalınıyordu. İlkin resmi sıfatı olan, sonradan da hiçbir şeyi göz önüne almadan görevlendirilen bu hastabakıcı ve mezarcıların çoğu vebadan öldüler. Ne önlem alınırsa alınsın hastalık er ya da geç ortaya çıkıyordu. Ama iyi düşününce, en şaşırtıcı olan, tüm salgın boyunca bu işi yerine getirenlerin eksik olmamasıydı. Kritik dönem vebanın doruk noktaya tırmanmasından az önce yaşandı ve o zaman Doktor Rieux'nün kaygıları haklı çıktı. Ne kadrolar, ne de onun ağır işler dediği görevler için insan gücü yetmez oldu. Ancak vebanın gerçek anlamda tüm kenti ele geçirdiği andan başlayarak, hastalığın bu uç noktaya ulaşması epey elverişli koşulları da beraberinde getirdi, çünkü bu koşullar tüm ekonomik yaşamı altüst etti ve böylece önemli sayıda insanın işsiz kalmasına yol açtı. Çoğu durumda, işsizler kadroları doldurmuyordu ama kaba işler için kolaylık sağlıyorlardı. O andan başlayarak, gerçekten de sefaletin korkudan baskın çıktığı görüldü, çünkü işe ödenen para risk oranına göre saptanıyordu. Sağlık hizmet birimlerinin elinde bir başvuru listesi oluşmuştu ve herhangi bir kişiye gerek duyulur duyulmaz listenin başındakilere haber veriliyordu, onlar da eğer o arada görev alacak durumdalarsa, koşa koşa işbaşı yapıyorlardı. Böylece, müebbet ya da belli bir süreye mahkûm olmuş tutukluları bu işte kullanmak konusunda uzun süre kararsız kalan vali o son çözüme varılmasını engellemiş oldu. İşsizler oldukça, beklenmesinden yanaydı.</p>
	<p class="block5"> Böylece olanaklar elverdiğince, ağustos ayı sonuna kadar yurttaşlarımız son istirahatgâhlarına saygı sınırları içinde olmasa da, en azından, yöneticilerin görevlerini tamamladığı duygusunu sağlayacak bir düzen içinde gönderilebildiler. Ancak, yerine getirilmesi gerekecek son işlemleri de önceden belirtmekte yarar var. Ağustostan başlayarak vebanın ulaştığı son basamakta, kurbanların sayısı bizim küçük mezarlığımızın sunabildiği olanakları kat kat aştı. Duvarların bir bölümü yıkılarak ölülere çevre arazilerde bir yer açmak için uğraşıldı, ama boşuna, hemen başka çözümler bulmak gerekiyordu. Önce, gömme işlemlerinin geceye alınmasına karar verildi, böyle bir uygulamayla bazı şeylere dikkat etmeye gerek kalmıyordu. Ambulansların içine giderek çok sayıda ceset tıkmak mümkün oldu. Ve her tür kurala karşı, karartmadan sonra geç saatte dış mahallelerde dolaşanlar (ya da işleri gereği buralarda bulunanlar) coşkusuz sirenlerini çukur sokaklarda çınlatarak uzun, beyaz ambulansların sıra sıra gidişini görüyorlardı arada sırada. Alelacele cesetler çukurlara atılıyordu. Daha çukura inmeden bedenlerin yüzlerinde kürek kürek kireçler yayılıyordu ve giderek daha derin açılan çukurların içinde toprak hiçbirini ayırt etmeksizin onları örtüyordu.</p>
	<p class="block5"> Yine de daha sonra, başka çözümler bulmak ve işi daha geniş tutmak gerekti. Bir valilik emriyle devletin süresiz olarak halka verdiği topraklara el kondu ve ölülerden kalan ne varsa büyük fırınlara doğru yola çıktı. Bir süre sonra da vebadan ölenlerin de yakılması gerekti. Ama bu iş için kentin doğusunda, sınırların dışında kalan çöp yakma fırınının kullanılması gerekti. Gözcü nöbetçiler daha uzağa yerleştirildi ve bir belediye görevlisi şimdi kullanılmayan, bir zamanlar kıyıya ulaşımı sağlayan tramvayları kullanmayı önererek yetkililerin işini büyük ölçüde kolaylaştırdı. Bunun için, yedek ve çekici arabaların oturma yerleri kaldırılarak içleri hazırlandı ve tramvay yolunu fırına çevirerek yeni hattın merkezi oluşturuldu.</p>
	<p class="block5"> Ve tüm yaz sonu boyunca, tıpkı sonbahar yağmurlarının ortasında olduğu gibi, kıyı şeridi, her gece yarısı yolcusuz garip tramvay konvoylarının denizin üzerine doğru sarsıla sarsıla geçtiğine tanık olundu. Kentliler bunun ne olduğunu sonunda öğrendiler. Kıyı şeridine geçişi yasaklayan polis güçlerine karşın insanlar sık sık, grup halinde dalgaların üzerine doğru inen kayalıklara gizlice tırmanmayı ve tramvaylar geçerken arabaların içine çiçekler atmayı başardılar. Yaz gecesinde çiçek ve ölülerle yüklü araçların sarsıla sarsıla gittiği duyuluyordu böylece.</p>
	<p class="block5"> Ama her durumda, ilk günler sabaha karşı, yoğun ve mide bulandırıcı bir duman kentin doğu semtleri üzerinde dolaşıyordu. Doktorların düşüncesine göre, ne kadar berbat da olsalar bu kokular kimseye zarar veremezdi. Ancak bu semtlerde oturanlar, bu yoldan vebanın gökten üzerlerine çöktüğü inancıyla çok geçmeden buraları bırakıp gideceklerini söyleyerek tehditte bulundular, sonunda dumanlar çok karmaşık bir kanal sistemiyle başka yöne çevirmek zorunda kalındı ve burada oturanlar Sakinleşti. Yalnızca şiddetli rüzgârlar sırasında doğudan gelen belli belirsiz bir koku onlara yeni bir düzen içinde yaşadıklarını ve veba alevlerinin her akşam onların haracını yuttuğunu anımsatıyordu.</p>
	<p class="block5"> Bunlar salgının en uç noktadaki sonuçlarıydı. Ama sonradan vebanın hiç artmamış olması sevindiricidir, çünkü devlet dairelerimizin becerikliliği, valiliğin yaklaşımları ve hatta fırınların emme kapasitesi belki de yetersiz kalacaktı. O sıralar Rieux, cesetlerin denize atılması gibi umutsuz çözümler önerildiğini biliyor ve cesetlerin mavi suyun üzerinde belirecek korkunç köpüklerini kolayca hayal edebiliyordu. İstatistiklerin artmaya devam ettiği sürece ne kadar mükemmel olsa da hiçbir örgütlenmenin buna karşı koyamayacağını, insanların yığınlar halinde öleceğini, valiliğe karşın sokaklarda çürüyeceğini de biliyordu; kentin, ölmekte olanların haklı bir nefret ve budalaca bir umutla canlı kalanlara meydanlarda sımsıkı sarılmaya çalıştığına tanık olacağını da biliyordu.</p>
	<p class="block5"> İşte ne olursa olsun, kesinliği ya da çekinilecek yanı olan bu tür şeyler yurttaşlarımızda sürgün ve ayrılık duygusunu besliyordu. Bu bakımdan, anlatıcı buraya gerçekten olağanüstü sayılacak bir şeyler aktaramamanın ne kadar üzücü olduğunu çok iyi biliyor; örneğin, eski anlatılarda bulunan türden huzur getiren herhangi bir kahraman ya da göz kamaştırıcı bir eylem gibi. Bunun nedeni de, hiçbir şeyin bir felaketten daha az olağanüstü olmamasıdır ve sürelerine bakarsak büyük felaketler tekdüzedir. Onu yaşayanların anılarında, korkunç veba günleri görkemli ve zalim alevler gibi değildi; ancak, karşısına çıkan her şeyi sonu gelmez bir biçimde ezip geçiyordu.</p>
	<p class="block5"> Hayır, salgının başında Doktor Rieux'nün aklından Çıkmayan o heyecan uyandırıcı önemli görüntülerle vebanın pek ilgisi yoktu. Veba öncelikle özenli ve eksiksiz, iyi işleyen bir yönetim işiydi. İşte böylece, hiçbir şeye ihanet etmemek özellikle de kendi kendine ihanet etmemek için anlatıcının nesnelliği amaçladığını parantez içinde belirtelim. Yalnızca aşağı yukarı tutarlı bir ilişkinin temel gereksinimlerini ilgilendiren şeyler dışında, neredeyse hiçbir şeyi sanatsal etkiler uğruna değiştirmeye yanaşmadı. Ve şimdi ona, o dönemin en büyük, en genel ve en derin acısının ayrılık olduğunu söyleten nesnelliğin ta kendisidir; açık söylemek gerekirse, vebanın o döneminde ayrılıkla ilgili yeni bir betimlemeye girişmek kaçınılmaz da olsa, bu ayrılığın o zaman dokunaklılığını yitireceği de bir gerçektir.</p>
	<p class="block5"> Yurttaşlarımız ya da en azından bu ayrılıktan en çok acı çekmiş olanlar, duruma alıştılar mı? Buna evet demek çok da doğru olmaz. Fiziksel düzlemde olduğu gibi moral düzlemde de güçsüz kalmanın acısını çektiklerini söylemek daha doğru olur. Vebanın başında, yitirdikleri varlığı gayet iyi anımsıyorlar ve üzüntü duyuyorlardı. Ancak, sevilen kişinin yüzü, gülüşü, sonradan mutlu olduklarını anladıkları herhangi bir günü kesin biçimiyle anımsasalar bile, tam bunları düşündükleri anda ve bundan böyle, iyice uzak yerlerde o kişinin ne yapıyor olabileceğini çok zor hayal ediyorlardı. Sonuçta, o sırada bellekleri yerinde duruyor, ama hayal güçleri yetersiz kalıyordu. Vebanın ikinci döneminde belleklerini de yitirdiler. O yüzü unuttuklarından değil, onun tenini yitirmişlerdi, onu artık içlerinde hissetmiyorlardı, bu da unutmak anlamına geliyordu. Ve ilk haftalarda, aşklarıyla ilgili ellerinde gölgelerden başka bir şey kalmamasından yakınmaya eğilimliyken, sonradan, anılarda kalmış en ince renkleri bile kaybolunca bu gölgelerin daha da uçucu olabileceğini fark ettiler. Tüm bu ayrılık döneminde bir zamanlar kendilerine ait olan bu yakınlığı artık hayal edemiyorlar, her an elinin altında olabilen bir varlığın hemen yanı başlarında bir zamanlar nasıl yaşayabildiğini de düşünemiyorlardı artık. Bu açıdan bakıldığında, onlar da vebanın düzenine ayak uydurmuşlardı, veba etkili olduğu oranda vasatlığı da artıyordu. Aramızdan hiç kimsenin artık öyle coşkulu duyguları yoktu. Herkes tekdüze duygular içindeydi. "Artık bunun sonu gelmeli," diyordu yurttaşlarımız, çünkü felaket zamanında ortak acıların son bulmasını dilemek normaldir ve onlar gerçekten de bunun son bulmasını diliyorlardı. Ama tüm bunları abartısız, ya da başlangıçtaki burukluk duygusuyla ve hâlâ bizim için kesinliği bulunan tek tuk bazı nedenlerle söylüyorlardı. İlk haftaların deli coşkusu, yerini bir çöküntüye bırakmıştı, ama bunu boyun eğiş olarak görmek doğru olmaz, geçici bir razı olma durumundan çok başka bir şey değildi.</p>
	<p class="block5"> Yurttaşlarımız yola gelmişti, uyum sağlamışlardı, öyle denir ya, çünkü başka türlü yapacak bir şey yoktu. Doğal olarak talihsizlik ve acının getirdiği bir tutum içindeydiler, ama bıçağın sivri ucunu artık hissetmiyorlardı. Kaldı ki, örneğin Doktor Rieux talihsizliğin asıl bu olduğunu, umutsuzluğa alışmanın umutsuzluktan beter olduğunu düşünüyordu. Önceleri, birbirinden ayrı düşenler gerçek anlamda talihsiz değillerdi, onların acısında bir aydınlanış vardı, ama o da sönüvermişti. Şimdi onları sokak köşelerinde, kafelerde ya da arkadaş evlerinde telaşsız ve dalgın görüyorduk; bakışları öyle bıkkındı ki onlar sayesinde kent bir bekleme salonuna benzemişti. Bir mesleği olanlar işlerini vebanın gidişine uygun yapıyorlardı, titizlikle ve abartısızca. Herkes alçakgönüllüydü. İlk kez olarak, sevdiğinden ayrı düşmüş olanlar, uzaktaki kişiden söz etmekten, herkesin kullandığı dili kullanmaktan, ayrılıklarını veba istatistiklerini andıran bir açıdan değerlendirmekten kaçınmıyorlardı. O zamana kadar, çılgınlar gibi acılarını toplumsal felaketten ayrı tutmuşken şimdi duygusal karmaşayı kabulleniyorlardı. Belleksiz ve umutsuz, şimdiki zamanın içinde yerlerini alıyorlardı. Gerçekte, onlar için her şey şimdiye dönüşüyordu. Şunu belirtmek gerekir, veba sevme gücünü ve hatta dostluk duygusunu herkesin elinden almıştı. Çünkü aşkın biraz olsun geleceğe gereksinimi vardır ve bizler için kısa anlardan başka bir şey yoktu artık.</p>
	<p class="block5">Tabii ki bunların hiçbiri mutlak değildi. Çünkü bütün ayrı düşmüş olanların bu duruma düştükleri doğruysa eğer, hepsinin bu duruma aynı anda gelmediğini ve bu yeni tutum içine girdikten sonra şimşek gibi ani aydınlanmalarla geri dönüşlerin hastaları daha genç ve daha acı veren bir duyarlığa ittiğini de eklemek yerinde olur. Vebanın durmuş olmasıyla ilgili herhangi bir tasarı oluşturdukları şu eğlence anları gerekiyordu. Durup durduk yerde ve herhangi bir rastlantı sonucu nedensiz bir kıskançlığın ısırığını hissetmeleri gerekiyordu. Başkaları da ansızın yeniden doğmuş gibi oluyor, haftanın bazı günlerine, doğallıkla pazara ve cumartesi öğleden sonrasına özgü uyuşukluktan sıyrılıyordu, çünkü bugünler uzaktaki kişinin olduğu dönemde yapılan bazı törenlere ayrılmıştı. Ya da gün bitiminde kendilerini saran bir melankoli her zaman doğru çıkmasa da, belleklerinin geri döneceğini onlara duyuruyordu. İnananların vicdanlarıyla hesaplaştıkları saat olan akşamın bu saati, boşluktan başka sorgulayacak hiçbir şeyi olmayan tutsak ya da sürgün kişiye zor gelirdi. Onları kısa bir süre kendine bağlardı, sonra bu insanlar yeniden uyuşukluğun içine geri döner, vebanın dört duvarı arasında sıkışıp kalırlardı.</p>
	<p class="block5"> Bunun insanın en kişisel olan şeylerini reddetmesine dayandığı böylece anlaşılıyor. Vebanın ilk zamanlarında, başkaları için hiçbir şey ifade etmeyen, yalnız kendileri için çok önemli bazı ufak tefek şeyler, onların aklını başından alıyor, onlar da bu yoldan meslek yaşantılarında deneyim kazanıyordu; şimdiyse salt başkalarını ilgilendiren şeylere ilgi duyuyorlardı, salt genel düşüncelere sahiptiler, hatta aşkları bile onların gözünde en soyut biçime bürünmüştü. Vebaya öylesine kendilerini bırakmışlardı ki, bazen yalnızca uykuda umut ettikleri ve 'Bitsin artık şu hıyarcıklar!' diye düşündükleri oluyordu. Aslında zaten uyuyorlardı ve tüm bu zaman uzun sürmüş bir uykudan başka bir şey değildi. Kent ayakta uyuyanlarla dolmuştu, görünüşte kapanmış olan yaralarının açıldığı gecelerde, seyrek de olsa gerçek anlamda yazgılarından kaçıyorlardı. İrkilerek uyandıklarındaysa bir tür dalgınlıkla bir an için o yarayı yokluyorlar, ansızın canlanan açılarıyla yeniden yüz yüze geliyorlar ve acının yanı sıra aşklarının allak bullak olmuş çehresi yeniden gözlerinin önünde canlanıveriyordu. Sabah olunca felakete, yani alışılmış düzene geri dönülüyordu.</p>
	<p class="block5"> Peki bu sevdiğinden ayrı düşmüş insanlar neye benziyordu, diye sorulabilir. Eh, bunun yanıtı basit; hiçbir şeye benzemiyorlardı. Ya da, şöyle de diyebiliriz, herkes gibiydiler, tümüyle genele uygun bir havaları vardı. Kentin sessizliğini ve çocuksu heyecanlarını paylaşıyorlardı. Soğukkanlı görünüme bürünerek, eleştirel bakışlarını yitiriyorlardı. Örneğin, aralarında en zeki olanların, herkes gibi gazetelerde ya da radyo programlarında vebanın çabuk bir sona ulaştığına inanma nedenleri arıyormuş gibi yapmalarına ve görünüşte düşsel umutlara kapılmalarına ya da bir gazetecinin can sıkıntısıyla biraz çalakalem yazdığı düşünceleri okurken gereksiz korkular hissetmelerine tanık olunuyordu. Bunun dışında, tıpkı başkaları gibi, biralarını içiyor ya da hastalarını tedavi ediyorlar; tembellik ediyor ya da tükeniyorlar; fişleri sınıflandırıyor ya da plak çalıp duruyorlardı. Veba değer yargılarını ortadan kaldırmıştı. Bu da kimsenin giysilerin ya da satın alınan yiyeceklerin kalitesiyle ilgilenmemesinden anlaşılıyordu.</p>
	<p class="block5"> Son olarak, sevdiğinden ayrı düşmüş kişilerin başlangıçta kendilerini koruyan o tuhaf ayrıcalıkları artık yoktu denilebilir. Aşka özgü bencillik ve bundan sağladıkları yarar ellerinden gitmişti. En azından, şimdi durum açık seçikti, felaket herkesi ilgilendiriyordu. Kent kapılarında çınlayan bozuk seslerin, yaşamımızın ya da ölülerimizin üzerlerine inen damgaların ortasında, aşağılık ama kaydedilen bir ölüme yazgılı, yangınların ve fişlerin, terörün ve formalitelerin ortasında, ürkütücü dumanlar ve sakin ambulans sirenleri arasında hepimiz aynı sürgün ekmeğiyle besleniyor, farkına varmadan, aynı sarsıcı birlik ve barışı bekliyorduk. Kuşkusuz aşkımız yerinde duruyordu; ama yalnızca artık kullanılmaz durumdaydı; taşınması güç, içimizde bir taş gibi kımıltısız, cinayet ya da mahkûmiyet gibi kısırdı. Geleceği olmayan bir sabırdan ve inatçı bir bekleyişten başka bir şey değildi artık. Ve bu açıdan bakınca yurttaşlarımızdan bazılarının tutumu kentin dört bir yanında, yiyecek dükkânlarının önünde uzayan şu kuyrukla n düşündürüyordu. Hem sınır tanımayan, hem de ayağı yere basan aynı kabulleniş ve aynı katlanıştı. Yalnız, ayrılıkla ilgili olarak, böyle bir duyguyu çok daha büyük bir ölçekte düşünmek gerekiyordu, çünkü bu durumda her şeyi yutabilecek, başka bir açlık söz konusu olabilirdi.</p>
	<p class="block5"> Hangi durum olursa olsun, kentimizde yakınlarından ayrı düşmüş kişilerin içinde bulunduğu durumla ilgili kesin bir fikir edinmek istendiğini düşünürsek, erkekler ve kadınlar sokaklara dökülürken, ağaçsız kentin üzerine men şu altın renkli ve toza bulanmış sonsuz geceleri yeniden anmak gerekir. Çünkü, tuhaf bir biçimde, tüm kentlerin dili olan araç ve makine gürültülerinin yokluğunda güneşin henüz çekilmediği teraslara doğru yalnızca sessiz adımlardan ve fısıltılardan oluşmuş bir uğultu, ağırlaşmış göğün altında felaketin ıslığına adımlarını uydurmuş binlerce sancılı ayak sürüme ve son olarak, boğucu ve bitmeli bilmez bir gidiş gelişin sesi yükseliyordu; bu uğultular kentimizi yavaş yavaş dolduruyor ve o sırada yüreklerimizde aşkın yerini tutan kör inadın en gerçeğe bağlı ve en hüzünlü sesi oluyordu.</p>
	<p class="block5"> Eylül ve ekim ayları boyunca veba kentin üzerine çöktü. Binlerce insan bitip tükenmek bilmeyen haftalar boyunca oradan oraya gidip gelmeyi sürdürdüler. Buhar, sıcak ve yağmur gökyüzünde birbirini izledi. Güneyden gelen sığırcık ve ardıç kuşları sessiz sürüler halinde çok yükseklerden geçtiler, sanki Paneloux'nun felaketi anlatırken sözünü ettiği o evlerin üzerinde tiz bir ses çıkararak dönen garip tahta parçası onların kente yaklaşmalarını engelliyormuşçasına şöyle bir dolanıp gittiler. Ekim başında şiddetli yağmurlar kenti süpürdü. Ve tüm bu süre boyunca, bu sonsuz gidip gelmelerin dışında önemli hiçbir şey olmadı.</p>
	<p class="block5"> Rieux ve arkadaşları o sırada ne kadar yorulmuş olduklarını anladılar. Gerçekten de sağlık kollarında çalışanlar bu yorgunluğu bir türlü kaldıramıyorlardı artık. Doktor Rieux arkadaşlarını ve kendini düşündüğünde tuhaf bir kayıtsızlığın gelişmekte olduğunu fark ediyordu. Örneğin şimdiye kadar vebayla ilgili tüm haberleri çok içten bir ilgiyle izlerken, artık bunlarla hiç ilgilenmiyorlardı. Kısa bir süre önce kendi otelinde kurulan karantina merkezlerinden birini yönetmekle geçici olarak görevlendirilen Rambert gözlem altında tuttuğu kişilerin sayısını gayet iyi biliyordu. Ansızın hastalık belirtileri göstermeye başlayanlar için kendi oluşturduğu acil tahliye sisteminin en ufak ayrıntısını biliyordu. Karantinadakiler üzerinde serumun gösterdiği etkilerin istatistik değerleri belleğine yerleşmişti. Ama vebaya verilen kurbanların haftalık sayısını söyleyemiyordu, hastalığın ilerleyip ilerlemediğini, gerileyip gerilemediğini gerçekten bilmiyordu. Ve her şeye karşın yalnızca o yakın gelecekte bir kurtuluşun umudunu içinde taşıyordu.</p>
	<p class="block5"> Başkalarıysa, gece gündüz kendilerini işlerine kaptırmış, ne gazete okuyor ne de radyo dinliyorlardı. Onlara bir sonuç bildirildiğinde ilgileniyormuş gibi yapıyorlardı, ama aslında, çalışmaktan yorulmuş, yalnızca gündelik görevlerini eksiksiz yerine getirmekten başka bir şey düşünmeyen ve ne son harekâtı, ne de ateşkes gününü umut eden büyük savaşların muhariplerine yakıştırılan o dalgın kayıtsızlık içinde bu sonuca kulak veriyorlardı.</p>
	<p class="block5"> Vebanın gerekli kıldığı hesapları sürdüren Grand hastalıkla ilgili genel sonuçları belirtemezdi kuşkusuz. Gözle görülür biçimde yorgunluğa dayanıklı olan Tarrou, Rambert ve Rieux'nün tersine onun sağlığı hiçbir zaman iyi olmamıştı. Oysa belediyedeki yardımcı kadrosundaki görevleri, Rieux'nün sekreterliği ve gece sürdürdüğü çalışmaları üst üste yüklenmişti. Onu sürekli bir bitkinlik içinde görebilirdiniz; vebadan sonra en azından bir hafta tam bir tatil yapmak ve o zaman elindeki işi, 'şapka çıkarttırma'yı başarmak için çalışmak gibi iki üç sabit fikirle ayakta duruyordu. Ansızın duygusallaştığı oluyor ve böyle zamanlarda hiç çekinmeden Rieux'ye Jeanne'ı anlatıyor, onun tam o anda nerede olabileceğini ve gazeteleri okuyorsa eğer kendisini merak edip etmediğini merak ediyordu. İşte bir gün onunlayken Rieux, en sıradan bir ses tonuyla kendi karısından söz ettiğini görünce şaşırıp kaldı, o zamana kadar hiç böyle bir şey yapmamıştı. Karısından gelen hep aynı rahatlatıcı telgraflara güvenmek gerektiğinden emin olmadığı için karısının bakım gördüğü başhekime kablolu telgraf çekmeye karar vermişti. Yanıt olarak hastanın durumunun ağırlaştığı bildiriliyor ve hastalığın ilerlemesini engellemek için her şeyin yapılacağı konusunda güvence veriliyordu. Rieux bu haberi kimseye duyurmamıştı ve yorgunluk dışında hangi nedenle bu konuyu Grand'a açtığını anlayamıyordu. Belediye memuru ona Jeanne'dan söz ettikten sonra ona karısıyla ilgili sorular sormuştu. Rieux’de yanıtlamıştı. "Biliyorsunuz," demişti Grand, "artık çok iyi tedavi ediliyor bu hastalık." Rieux'yse bunu onaylamıştı, yalnız ayrılığın uzun gelmeye başladığını söylemişti, hastalığını yenmekte karısına yardım edebilecekken bugün karısı kendini yapayalnız hissediyor olmalıydı. Sonra susmuştu ve Grand'in sorularına kaçamak yanıtlar vermekle yetinmişti.</p>
	<p class="block5"> Ötekiler de aynı durumdaydı. Tarrou daha iyi direniyordu ancak, onun derin merakı azalmadıysa da zenginliğini yitirdiği defterlerden anlaşılıyor. Gerçekten de tüm bu süre içinde, görünüşte Cottard'dan başkasıyla ilgilenmiyordu. Hotel karantina merkezine dönüştürüldükten sonra evine yerleştiği Rieux'de akşamları Grand'ın ya da doktorun verdiği sonuçları pek dinlemiyordu bile. Konuşmayı hemen Oran yaşantısına ilişkin ufak ayrıntılara çekiyor, genelde bunlarla ilgileniyordu.</p>
	<p class="block5"> Castel'e gelince, serumun hazır olduğunu doktora haber vermeye geldiği gün, hastaneye yeni kaldırılan ve Rieux'ye göre durumu umutsuz olan Mösyö Othon'un oğlu üzerinde ilk denemenin yapılmasını kararlaştırdıktan sonra, doktor eski dostuna son istatistikleri veriyordu ki karşısındakinin koltuğuna gömülüp derin bir uykuya dalmış olduğunu fark etti. Ansızın bastıran uykunun etkisiyle, aralanmış dudaklarının kenarında birikmiş ince bir tükürük çizgisinin yıpranmışlığı ve yaşlılığı açığa vurduğu bu her zaman yumuşak ve alaycı bir ifadeyle sürekli bir gençlik taşıyan suratın karşısında Rieux boğazının düğümlendiğini hissetti.</p>
	<p class="block5"> İşte böyle zayıflıklar karşısında Rieux kendi yorgunluğunu değerlendirebiliyordu. Duyarlılığını yitirmişti. Çoğu zaman düğümlenmiş, katılaşmış ve kurumuş duyarlılığı zaman zaman çatlayıp açılıyor ve onu artık denetleyemediği duygulara terk ediyordu. Onun tek savunması bu katılaşmaya sığınmak ve içinde oluşmuş o düğümü yeniden sıkmaktı. Devam etmek için doğru yolun bu olduğunu iyi biliyordu. Bunun dışında çok fazla hayali yoktu ve yorgunluk onun hâlâ koruduğu hayallerini elinden alıyordu. Çünkü sonunu göremediği bir dönem boyunca kendi rolünün artık insanları iyileştirmek olmadığını biliyordu. Onun rolü tanı koymaktı. Bulgulamak, görmek, betimlemek, kayıt etmek, sonra mahkûm etmek, işi buydu. Erkeklerin eşleri onu bileğinden tutup haykırıyorlardı: "Onu yaşatın!" Ama o yaşatmak için orada değildi, tecrit işlemini buyurmak için oradaydı. O zaman bu yüzlerde okuduğu nefret ne işe yarardı ki? "Kalpsizsiniz," denmişti bir gün kendisine. Ama hayır, onun bir kalbi vardı. Onun, yaşamak için dünyaya gelmiş insanların her gün ölmesini gördüğü yirmi saate katlanmasına yarıyordu. Onun, her gün her şeye yeni baştan başlamasına yarıyordu. Bundan böyle yalnızca bu kadarlık bir yüreği vardı. Bu yürek nasıl olur da yaşam verebilirdi?</p>
	<p class="block5"> Hayır, gün boyu dağıttığı yardım değil, bilgiydi. Böyle bir şey insanlık mesleği diye adlandırılamazdı tabii ki. Ama, her şey bir yana, korku içinde ve hastalığın kırıp geçirdiği bu insanlar arasında kimin insanlık mesleğini yapmasına izin verilmişti ki? İyi ki yorgunluk vardı. Rieux daha az yorgun olsa, kentte her yere yayılmış şu ölüm kokusu onu duygusallığa itebilirdi. Ama insan yalnızca dört saat uyku uyursa duygusal olamaz. Olayları olduğu gibi görür, yani adaletin, o iğrenç ve gülünç adaletin gözüyle görür. Ötekilerse, mahkûm olanlar, onlar da bunu hissediyorlardı. Vebadan önce onu bir kurtarıcı gibi görmüşlerdi. Üç hap ve bir şırıngayla her şeyi düzeltecekti; koridorlar boyunca onun yanında yürürken kolunu sıkıca tutuyorlardı. Bu, insanı şımartan bir şeydi, ama tehlikeliydi de. Şimdiyse, tersine, yanında askerlerle onların karşısına çıkıyordu ve ailenin kapıyı açmaya karar vermesi için dipçik darbeleri gerekiyordu. Onu da, tüm insanlığı da yanlarında ölüme sürüklemek isterlerdi. Ah! İnsanın insandan vazgeçemediği nasıl da doğruydu; onun da şu talihsiz insanlar kadar çaresiz olduğu ve yanlarından ayrılırken içini titreten o acıma duygusunu kendisinin de hak ettiği bir gerçekti.</p>
	<p class="block5"> O sonu gelmez haftalar boyunca, kendi ayrılık durumuyla ilgili düşündüklerinin yanı sıra, Doktor Rieux'nün aklını karıştıran düşünceler işte en azından bunlardı. Bir de arkadaşlarının yüzünde okuduğu düşünceler. Ama bu felakete karşı savaşanları yavaş yavaş ele geçiren yıpranmanın en tehlikeli etkisi, dış olaylara karşı kayıtsızlık duymaları değil, kendilerini bir boş vermişliğe bırakmalarıydı. Çünkü hepsi kesinlikle zorunlu olan ve onlara hep güçlerinin üzerinde gibi gelen eylemlerden kaçınma eğilimi taşıyordu. Böylece insanlar kendi önerdikleri sağlık koşullarını giderek daha fazla ihmal etmeye, kendi kendilerine uygulamaları gereken çok sayıda mikrop öldürücü işlemden bazılarını unutmaya başladılar; akciğer vebasına yakalanmış hastaların yanına bazen hiç önlem almaksızın koşuyorlardı, çünkü mikrop bulaşmış evlere gitmeleri gerektiği son anda kendilerine bildirildiğinden, gereken temizlik işlemleri için herhangi bir yere geri dönmek onlara daha başından yorucu görünüyordu. İşte, gerçek tehlike buradaydı, çünkü vebaya karşı olan bu mücadele onları vebaya karşı daha dirençsiz hale getiriyordu. Sonuçta rastlantıyla oyun oynuyorlardı, ama rastlantı kimseye ait değildi.</p>
	<p class="block5"> Yine de kentte rahatlık duygusunun canlı görüntüsü olarak beliren bir adam vardı, ne yorgunluktan tükenmiş, ne de cesaretini yitirmişti. Cottard'dı bu. Bir kenarda kalmayı sürdürüyor, bir yandan da ötekilerle ilişkilerini yürütüyordu. Ancak Tarrou'nun işi el verdiğince onu görmeye geliyordu, çünkü Tarrou bir yandan onun durumunu iyi biliyordu, öte yandan da, bu küçük rant sahibine değişmez bir içtenlikle davranıyordu. Bu sonsuz bir mucizeydi, ama çok çalışmasına karşın Tarrou hep iyilik dolu ve özenli davranıyordu. Hatta bazı geceler yorgunluğun ağırlığı altında ezilse bile ertesi gün yeni bir enerji buluyordu. "Onunla konuşulabilir," demişti Cottard, Rambert'e, "çünkü o bir insan. Sizi hep anlıyor." İşte bu nedenlerle, bu dönemde Tarrou'nun notları yavaş yavaş Cottard'ın kişiliği üzerinde yoğunlaşıyor. Tarrou, Cottard'ın tepkileri ve düşünceleriyle ilgili, onların kendisine anlatıldığı ya da kendisinin yorumladığı biçimiyle bir betimleme sunmaya çalıştı. 'Cottard'la Vebanın Raporu' başlığı altında yaptığı bu betimleme not defterinin birkaç sayfasını kapsıyor ve anlatıcı burada bunun bir ö/etini vermenin yararlı olacağını düşünüyor. Tarrou'nun küçük rant sahibiyle ilgili genel düşüncesi şu yargıda özetleniyor : 'Büyüme içinde bir kişilik,' Kaldı ki, görünüşte keyif içinde büyümekteydi. Olayların aldığı halden hoşnutsuzluk duymuyordu. Bazen Tarrou'nun karşısında şu türden sözlerle asıl düşündüğünü dile getiriyordu: "Tabii, durum iyiye gitmiyor. Ama en azından herkes bu işe bulaşmış durumda." "Kuşkusuz o da herkes gibi tehdit altında, ama bu durumu herkesle birlikte yaşıyor. Hem sonra, ciddi biçimde vebaya yakalanabileceğini düşünmüyor, bundan eminim. Önemli bir hastalığın ya da derin bir acının pençesindeki bir insanın başta tüm hastalık ve acılardan korunduğu düşüncesiyle yaşıyor gibi, aslında çok da saçma değil. İnsan hastalıkların hepsini toplayamaz, bunu fark ettiniz mi?' dedi bana. 'Varsayalım sizin ağır ya da tedavi edilemez bir hastalığınız, ciddi bir kanser ya da sıkı bir vereminiz var, asla vebaya ya da tifüse yakalanamazsınız, bu olanaksız. Kaldı ki, bunun daha da ötesi var, çünkü bir kanserlinin araba kazasından öldüğünü hiç görmemişsinizdir.' Doğru ya da yanlış, bu fikir Cottard'ın keyfini yerine getiriyor, istemediği tek şey başkalarından ayrı olmak. Tek başına tutsak olmamaktansa herkesle birlikte kuşatma altında olmayı yeğliyor. Veba varken, gizli soruşturmalar, dosyalar, fişler ya da eli kulağında tutuklamalar yoktu artık. Açıkçası, artık polis yoktu, artık eski ya da yeni cinayet yoktu, artık suçlu yoktu; yalnızca Tanrı lütuflarının en keyfi olanını bekleyen mahkûmlar vardı, bir de onların arasındaki polisler." Böylece Cottard, yine Tarrou'nun yorumuna göre, yurttaşlarımızın gösterdiği acı ve şaşkınlık belirtilerini şu türden hoşgörülü ve anlayışlı bir rahatlık içinde ele almakta haklıydı: 'Siz konuşup durun, ben sizden önce bunları yaşadım.'</p>
	<p class="block5"> "Başkalarından ayrılmamanın tek yolu her şeyden öte, iyi bir bilince sahip olmaktır, dedim ama boşuna, bana kötü kötü baktı ve şöyle dedi: 'O zaman, bu hesaba göre, kimse kimsenin yanında değildir.' Sonra: 'Haydi, ben böyle söylüyorum. İnsanları bir araya getirmenin tek yolu onlara veba yollamaktır. Şöyle bir bakın çevrenize.' Ve gerçekte, ne söylemek istediğini ve şimdiki yaşantının ona ne kadar rahat gelebileceğini tam olarak anlayamıyorum. O zaman, nasıl olur da bir zamanlar kendi gösterdiği tepkileri görmezden gelebilir; her kişinin herkesi yanında tutma girişimini; yolunu şaşırmış bir kişiye bazen yardım etme zorunluluğu ve eskiden ona gösterilen kabalığı; insanların lüks lokantalara koşuşturmalarını, orada bulunmaktan ve orada oyalanmaktan duydukları doygunluk duygusunu; her gün sinemada kuyruğa giren, tüm gösteri salonlarını hatta dans salonlarını dolduran, halka açık her yere kabarmış deli bir dalga gibi yayılan o dağınık kalabalığı; her tür temasta geri kaçmayı, yine de dirsek dirseğe insanları, cinsleri birbirine iten 'o insan sıcaklığına duyulan açlığı? Cottard onlardan önce bunları yaşadı, orası kesin. Kadınlar dışında, çünkü o suratla... Üstelik kendini sokak kadınlarına gitmeye hazır hissettiğinde bunu yapmaktan vazgeçtiğini sanıyorum, çünkü böyle uygunsuz bir davranışın sonradan kendisine zarar vereceğini düşünmüş olabilir.</p>
	<p class="block5"> "Sonuç olarak veba ona iyi geldi. Yalnız ve yalnızlığı istemeyen bir adamken onu kendine suç ortağı yapmıştı. Çünkü gözle görünür biçimde o bir suç ortağı ve bunun keyfini çıkaran bir ortak. Gördüğü her şeye suç ortaklığı ediyordu: Boş inançlara, boş korkulara, şu diken üstünde yaşayan ruhların alınganlıklarına; onların vebadan olabildiğince az söz etme saplantısına ve buna karşı koyamayışlarına; hastalığın baş ağrılarıyla başladığını öğrendiklerinden beri en ufak bir baş ağrısında dehşetle şaşkınlığa düşmelerine ve renklerinin solmasına; unutkanlıkları hakaret gibi gören ve bir pantolon düğmesinin kaybolmasıyla yasa bürünen bu insanların gerilmiş, alıngan, değişken duyarlılıklarına."</p>
	<p class="block5"> Akşamları Tarrou'nun sık sık Cottard'la çıktığı oluyordu. Sonra not defterlerinde, günbatımlarının ya da gecelerin o karanlık kalabalığına, lambaların ara ara seyrek parıltılarla aydınlattığı beyaz ve kara bir kütlenin içine, omuz omuza vererek nasıl daldıklarını ve insanların sürü halinde, vebanın soğukluğuna yakalanmamak için uzak durmaları gereken sıcak zevklere kendilerinin de eşlik etmelerini anlatıyordu. Birkaç ay önce, Cottard'ın halka açık yerlerde aradığı lüks ve rahat yaşam, bir doygunluğa ulaşmaksızın düşlediği, yani sınırsız keyif, işte tüm bir halk şimdi bunlara kapılıyordu. Tüm bunların fiyatı karşı konmaz biçimde artadursun, asla böylesine para boşa harcanmamış, çoğunluğun en gerekli şeyleri bulamadığı bir sırada gereksiz şeyler asla böylesine saçılıp savrulmamıştı. Her tür oyunun aylaklığı çağrıştırır biçimde çoğaldığı görülüyordu, aslında aylaklık gibi görünen şey işsizlikten başka bir şey değildi. Eskiden aralarındaki bağı gizli tutmaya özen gösteren, şimdiyse, çevrelerindeki kalabalığı görmeksizin, büyük tutkulara özgü o değişmez umursamazlıkla, birbirlerine sımsıkı sarılmış, başka hiçbir şey düşünmeden kentin içinde yürüyen şu çiftlerden birini Tarrou ve Cottard bazen dakikalarca izliyorlardı. Cottard duygulanıyordu: "Ah şu neşeli insanlar!" diyordu. Ve yüksek sesle konuşuyordu, topluca yaşanan bu hummanın ortasında, çevrelerinde şıngır şıngır öten krallara layık bahşişlerin ve gözleri önünde çevrilen entrikaların ortasında Cottard açıldıkça açılıyordu.</p>
	<p class="block5"> Öte yandan Cottard'ın davranışında fazla kötülük olmadığını düşünüyordu. Onun, "Ben onlardan önce bunları yaşadım," sözü, zaferden çok mutsuzluğu vurguluyordu. "Gökyüzüyle kent duvarlarının arasında hapsedilmiş bu insanları sevmeye başladığını sanıyorum," diyordu Tarrou. Örneğin, elinden gelse tüm bunların o kadar da korkunç olmadığını onlara seve seve anlatabilirdi: "Onları duyuyorsunuz.” dedi bana: “Vebadan sonra bunu yapacağım, şunu yapacağım... Sakin duracakları yerde varoluşlarını zehirliyorlar. Ve ellerindeki avantajların farkında değiller. Acaba ben, tutuklanmamdan sonra şunu yapacağım, diyebilir miydim? Tutuklanma bir başlangıçtır, bir son değil. Oysa veba... Ne düşündüğümü bilmek ister misiniz? Onlar talihsiz, çünkü kendilerini olayların akışına bırakmıyorlar. Ve ben ne dediğimi biliyorum."</p>
	<p class="block5"> "Gerçekten de ne dediğini biliyor," diye ekliyordu Tarrou. Bir yandan kendilerini başkalarıyla yakınlaştıracak bir sıcaklık gereksinimini en derinlerinde duyarken, öte yandan da birbirlerinden uzak durmalarını sağlayan kuşku yüzünden bu duyguya kendilerini kapıp koyvermeyen Oran'lıların çelişkilerini doğru tartabiliyor. Kimse artık komşusuna bile güvenemeyeceğini çok iyi biliyor, çünkü siz farkına varmadan size veba taşıyabilir ya da sizin kendinizi bırakmışlığınızdan yararlanıp size hastalık bulaştırabilir. İnsan Cottard gibi, zamanının çoğunu, birlikte olmak istediği herkeste bazı işaretler aramakla geçirmişse, bu duyguyu anlayabilir. Akşamdan sabaha vebanın yakalarına yapışabileceği ve belki de tam sağ salim yaşıyor olmanın keyfine vardıkları sırada vebanın böyle bir hazırlık içinde olabileceği düşüncesiyle yaşayan insanları anlamak kolaydır. Cottard bu korku ortamında olabildiğince rahat. Tüm bunları onlardan önce hissetmiş olsa da bu belirsiz durumun acımasızlığını tümüyle onlarla hissettiğini sanmıyorum. Sonuçta, bizlerle, henüz vebanın öldürmediği bizlerle, özgürlüğünün ve yaşamının her gün yıkılabileceğini de hissediyor. Ancak kendisi bir korku ortamında yaşadığına göre, başkalarının da bunu yaşamasını normal buluyor. Daha doğrusu, korkuyu başkalarıyla birlikte taşımak, onu tek başına yüklenmekten daha iyi geliyor ona. İşte bu noktada yanılıyor ve başkalarına oranla onu anlamak güçleşiyor. Ama her şey bir yana, yine bu noktada, başkalarından daha çok anlaşılmayı hak ediyor." Son olarak, Tarrou'nun yazdıkları, hem Cottard'da hem de vebalılarda ortaya çıkan bu özel bilinçle ilgili bir anlatıyla sona eriyor. Bu anlatıda o dönemdeki güç ortam, üç aşağı beş yukarı yeniden ele alınıyor ve bu nedenle anlatıcı bunu önemsiyor.</p>
	<p class="block5"> Orpheus ile Eurydice'yi izlemeye Belediye Operasına gitmişlerdi. Cottard, Tarrou'yu davet etmişti. Vebanın başladığı ilkbaharda, bir dizi gösteri için kentimize gelmiş bir topluluktu. Hastalık yüzünden burada kalınca, Opera'mızla anlaşarak gösterisini haftada bir kez yinelemek zorunda kaldı. Böylece, aylardır, her cuma bizim belediye tiyatrosu Orpheus'un ezgili yakarmaları ve Eurydice'nin çaresiz çağrılarıyla çınlıyordu. Öte yandan halk bu gösteriye yoğun ilgi göstermeyi sürdürüyor ve oyun büyük başarı kazanıyordu. En pahalı yerlere oturan Cottard ve Tarrou en şık yurttaşlarımızın üst üste oturduğu partere bakıyordu. Gelenler oyuncuların sahnede yer almalarını kaçırmamak için gözle görülür bir çaba gösteriyorlardı. Perdenin önündeki göz kamaştırıcı ışık altında, müzisyenler sessizce enstrümanlarını akort ederken gölgeler birbirinden ayrılıyor, bir sıradan ötekine geçiyor ve nezaketle eğiliyorlardı. Uygun tonda bir uğultunun içinde insanlar birkaç saat önce kentin karanlık sokaklarında bulamadıkları bir güven duygusuna kavuşuyorlardı yeniden. Smokin vebayı kovuyordu.</p>
	<p class="block5"> Tüm ilk perde boyunca Orpheus zorlanmadan yakındı durdu, tunikli birkaç kadın onun talihsizliğini incelikle yorumladı ve ariettalarla aşkın şarkısı söylendi. Salon ölçülü bir sıcaklıkla karşılık verdi, ikinci perdede Orpheus'un, oyunda yer almayan titremeli bir tonu şarkısına katması ve Cehennemin efendisine gözyaşlarına kayıtsız kalmaması için yalvarması pek de fark edilmedi. Elinde olmadan yaptığı bazı ani hareketler uyanık izleyicilere sanatçının yorumuna kattığı bir üslup özelliği gibi geldi.</p>
	<p class="block5"> Salonda belli bir şaşkınlık havasının esmesi için, üçüncü perdedeki Orpheus'la Eurydice'nin o ünlü düeti gerekti (Euridice'nin sevgilisinden kaçtı an). Ve sanki Orpheus'u oynayan sanatçı halktan yalnızca bu tepkiyi bekliyormuş ve sanki parterden gelen uğultu onun hissettiklerini doğruluyormuş gibi, antik kostümü içinde kollarıyla bacaklarını açarak gülünç bir biçimde sahnedeki rampayı çıkmak ve dekordaki çoban yaşantısına ilişkin ayrıntıların ortasında yere yığılmak için bu ânı seçti, baştan beri oyunun geçtiği dönemi yansıtmayan o dekor parçaları ilk kez izleyicinin gözünde, ilk kez ve korkunç bir biçimde, o tarihe aykırı niteliğine bürünüverdi. Çünkü aynı anda orkestra sustu, parterdeki izleyiciler ağır ağır yerlerinden kalkmaya ve salonu boşaltmaya başladılar, önceleri bir cenaze duasından sonra kiliseden ya da bir ölü odasından çıkar gibi sessizce çıkıyorlardı, çıkarken başlarını eğmiş kadınlar eteklerini topluyor, erkeklerse katlanır koltukların eşlerine çarpmasını engellemek için onları dirseklerinden tutarak eşlik ediyorlardı. Ama yavaş yavaş hareket hızlandı, fısıltılar haykırışlara dönüştü ve kalabalık çıkışlara koşmaya ve son olarak, çıkışta bağıra çağıra kapıya doğru itişip kakışmaya başladı. Yalnızca yerlerinden kalkmış olan Cottard ve Tarrou, bir zamanlar kendilerinin de yaşadıkları bir görüntü karşısında yapayalnız duruyorlardı: Sahne üzerinde, her yana eğilip bükülen kötü bir oyuncu görünümüne bürünmüş veba; salondaysa kırmızı koltukların üzerinde unutulmuş yelpazeler ve dantel parçalarının yansıttığı, artık gereksiz olmuş bir lüks.</p>
	<p class="block5"> Eylül ayının ilk günlerinde Rambert ciddi ciddi Rieux'nün yanında çalışmıştı. Erkek lisesinin önünde Gonzales ve iki gençle buluşacağı gün izin istemişti yalnızca.</p>
	<p class="block5"> O gün öğlen on ikide Gonzales ve gazeteci iki çocuğun gülerek geldiklerini gördü. Geçen sefer bir talihsizlik olduğunu, ama böyle bir şeyi beklediklerini söylediler. O hafta nöbet sırası kendilerinde değildi zaten. Gelecek haftaya kadar sabretmek gerekiyordu. O zaman yeniden işe başlayacaklardı. Rambert bu sözün doğru olduğunu söyledi. Böylece Gonzales gelecek pazartesi buluşmalarını önerdi. Ama bu kez Rambert'i Marcel’le Louis'nin evine yerleştireceklerdi: "Seninle bir buluşma saati saptayacağız. Eğer ben yoksam, sen doğrudan onların evine gideceksin. Onların nerede oturduklarını sana anlatacağız." Ama o sırada Marcel, ya da Louis, dostlarını şimdi oraya götürmenin en iyisi olacağını söyledi. Eğer fazla müşkülpesent değilse, dört kişilik yemekleri vardı. Böylece durumu görebilecekti. Gonzales bunun iyi bir fikir olduğunu söyledi ve limana doğru indiler.</p>
	<p class="block5"> Marcel ve Louis, Marina Mahallesinin bir ucunda, kentin sahile açılan kapılarına yakın bir yerde oturuyorlardı. Kalın duvarlı, boyalı ahşaptan kepenkleri, çıplak ve güneşsiz odaları olan küçük bir İspanyol eviydi. Pilav vardı, çocukların annesi servis yapıyordu, güler yüzlü ve yüzü kırışıklarla dolu yaşlı bir İspanyol’du. Gonzales şaşırdı, çünkü kentte pirinç bulunmuyordu. "Kent kapılarında bu işleri ayarlıyoruz," dedi Marcel. Rambert yiyip içiyordu, Gonzales onun gerçek bir dost olduğunu söylerken gazeteci burada geçireceği haftadan başka bir şey düşünmüyordu.</p>
	<p class="block5"> Gerçekte iki hafta beklemesi gerekti, çünkü ekiplerin sayısını azaltmak için nöbet sırası iki haftaya çıkarıldı. Ve on beş gün boyunca Rambert kendini sakınmaksızın, hiç durmadan, sabahın ilk ışıklarından akşama kadar, bir bakıma gözü kapalı çalıştı durdu. Gece geç saatte yatıyor ve derin bir uykuya dalıyordu. Tembellikten insanı tüketen bir didinmeye böyle ani bir geçiş onu hemen hemen hayalsiz ve güçsüz bırakıyordu. Yakında gerçekleşecek olan kaçışından fazla söz etmiyordu. Tek bir önemli olay: Bir haftanın sonunda, ilk kez doktora bir gece önce sarhoş olduğunu açıkladı. Bardan çıktıktan sonra, kasıklarının şiştiği ve kollarını koltuk altlarından yukarıya zor kaldırdığı hissine kapılmıştı. Aklına veba gelmişti. İşte o zaman tek bir tepki, Rieux'yle birlikte kendisine de mantıksız gelen o tepkiyi duymuştu: Kentin tepesine doğru koşmuş, orada denizin her zaman seçilemediği ancak göğün biraz daha iyi görüldüğü küçük bir meydandan, kenti çevreleyen duvarların üstünden karısına büyük bir haykırışla seslenmişti. Eve döndükten sonra, bedeninde hiçbir belirti kalmadığını görünce bu beklenmedik krizden pek gurur duymamıştı. Rieux böyle bir davranışı çok iyi anladığını söyledi: "Durum ne olursa olsun, insanın canı böyle şeyler yapmak ister."</p>
	<p class="block5"> Rambert ayrılırken Rieux birden: </p>
	<p class="block5">— Mösyö Othon bana sabah sizden söz etti, dedi Rieux. Sizi tanıyıp tanımadığımı sordu. "Kaçakçıların bulunduğu yerlere sık sık gitmemesini öğütleyin, dedi bana. Uyarıda bulundu."</p>
	<p class="block5"> — Ne demek bu?</p>
	<p class="block5"> — Acele etmeniz gerek.</p>
	<p class="block5"> — Teşekkür ederim, dedi Rambert, doktorun elini sıkarken.</p>
	<p class="block5"> Kapıda birden geri döndü. Rieux onun vebanın başlangıcından beri ilk kez gülümsediğini gördü.</p>
	<p class="block5"><span class="calibre1"> —  Niçin gitmemi engellemiyorsunuz? Elinizde bu. </span>Rieux alışılmış bir hareketle başını salladı ve bunun Rambert'in işi olduğunu, onun mutluluğu seçtiğini,</p>
	<p class="block5"> Rieux'nün ise ona karşı ileri sürecek savları olmadığını söyledi. Bu konuda neyin iyi, neyin kötü olduğuna karar veremeyeceğini söyledi.</p>
	<p class="block5"> — Bu koşullarda, niçin bana elimi çabuk tutmam gerektiğini söylüyorsunuz?</p>
	<p class="block5"> Bu kez Rieux gülümsedi.</p>
	<p class="block5"> — Kim bilir, belki ben de mutluluk için bir şeyler yapmak istiyorum.</p>
	<p class="block5"> Ertesi gün, başka bir şeyden artık söz etmediler, ancak birlikte çalıştılar. Ertesi hafta, Rambert küçük İspanyol evine yerleşmişti. Ortak oturma odasında ona bir yatak yapmışlardı. Gençler yemeğe dönmediklerinden ve ondan evden olabildiğince az çıkmasını rica ettiklerinden çoğunlukla orada tek başına yaşıyor, ya da yaşlı anneyle sohbet ediyordu. Kuru ve hareketli bir kadındı, siyahlar giyiyordu, tertemiz beyaz saçlarının altında esmer ve kırış kırış bir yüzü vardı. Sessiz sedasız duruyor, Rambert'e baktığında gözlerinin içiyle gülümsüyordu.</p>
	<p class="block5"> Bazen ona, karısına veba taşımaktan korkup korkmadığını soruyordu. O ise bunun, ufacık bile olsa denenmesi gereken bir şans olduğunu, oysa kentte kalmakla ikisinin de sonsuza kadar ayrı kalma riskini göze aldıklarını söylüyordu.</p>
	<p class="block5"> — Kibar mı? diyordu yaşlı kadın gülümseyerek.</p>
	<p class="block5"> — Çok kibar.</p>
	<p class="block5"> — Güzel mi?</p>
	<p class="block5"> — Sanıyorum.</p>
	<p class="block5"> — Ah, diyordu, işte bu nedenle...</p>
	<p class="block5"> Rambert düşünüyordu. Tabii ki nedeni buydu, ama tek neden bu olamazdı.</p>
	<p class="block5"> — Tanrıya inanmıyor musunuz? diyordu her sabah ayine giden yaşlı kadın.</p>
	<p class="block5"> Rambert inanmadığını söyledi ve yaşlı kadın yine, bu nedenle, dedi,</p>
	<p class="block5"> — Haklısınız, ona kavuşmanız gerek. Yoksa elinizde ne kalır?</p>
	<p class="block5"> Kalan zamanda Rambert odalar arasındaki bölmelere asılmış yelpazeleri okşayarak çıplak ve kaba sıvalı duvarlar arasında dört dönüyor ya da masa örtüsünü çevreleyen iplikten topları sayıyordu. Akşam gençler dönüyordu. Çok konuşmuyorlardı, yalnızca henüz zamanın gelmediğini söylüyorlardı. Akşam yemeğinden sonra, Marcel gitar çalıyor, anasonlu bir likör içiyorlardı. Rambert'in düşünüyor gibi bir hali vardı.</p>
	<p class="block5"> Çarşamba günü Marcel, "Yarın akşam, gece yarısı. Hazır ol!" diyerek döndü. Onlarla birlikte nöbet tutan iki adamdan birisi vebaya yakalanmış ve onunla aynı odayı paylaşan ötekisi gözlem altına alınmıştı. Böylece iki üç gün Marcel ve Louis yalnız kalacaklardı. Gece boyunca son ayrıntıları yoluna koyacaklardı. Ertesi gün iş hallolabilecekti. Rambert teşekkür etti. "Memnun musunuz?" diye sordu yaşlı kadın. Memnun olduğunu düşündü, ama başka bir şey düşünüyordu.</p>
	<p class="block5"> Ertesi gün, ağır bir göğün altında nemli ve boğucu bir sıcak vardı. Vebayla ilgili haberler kötüydü. Yine de yaşlı İspanyol kadın soğukkanlılığını koruyordu. "Dünyada günah var," diyordu. "O zaman, böyle olur işte!" Marcel ve Louis gibi Rambert'in de üstü çıplaktı. Ama ne yaparsa yapsın, omuzlarının arasından ve göğsünden ter akıyordu. Kepenkleri kapalı evin yarı gölgesinde esmer ve parlak erkek gövdeleri görülüyordu. Rambert konuşmadan dört dönüyordu. Birden, akşamüstü saat dörtte giyindi ve dışarı çıkacağını söyledi.</p>
	<p class="block5"> — Dikkat, dedi Marcel, bu gece yarısı iş tamam. Her şey yolunda.</p>
	<p class="block5"> Rambert doktorun evine gitti. Rieux'nün annesi, onu kentin yukarı bölgesindeki hastanede bulacağını söyledi. Nöbetçi birliğinin önünde aynı kalabalık dönüp duruyordu. "Dağılın!" diyordu patlak gözlü bir çavuş. Ötekiler de dağılıyordu, ama daireyi bozmadan. "Bekleyecek hiçbir şey yok," diyordu ceketinden ter fışkıran çavuş. Ötekiler de bu düşüncedeydi, ama öldürücü sıcağa karşın yine de bir yere ayrılmıyorlardı.</p>
	<p class="block5"> Rambert geçiş belgesini çavuşa gösterdi, o da Tarrou'nun bürosunu işaret etti. Büronun kapısı avluya bakıyordu. Bürodan çıkan Rahip Paneloux'yla karşılaştı.</p>
	<p class="block5"> İlaç ve ıslak çarşaf kokan, küçük, beyaz, pis bir odada Tarrou siyah ahşap çalışma masasının başında, gömleğinin kollarını sıvamış, bir mendille dirseğinin içinde birikmiş teri kuruluyordu.</p>
	<p class="block5"> — Hâlâ burada mısınız?</p>
	<p class="block5"> — Evet, Rieux'yle konuşmak istiyordum.</p>
	<p class="block5"> — Odada. Ama onu karıştırmadan işinizi hallederseniz daha iyi olur.</p>
	<p class="block5"><span class="calibre1"> —  Niçin?</span></p>
	<p class="block5"> — Aşırı yorgun. Elimden geldiğince işini hafifletmeye çalışıyorum.</p>
	<p class="block5"> Rambert, Tarrou'ya bakıyordu. Zayıflamıştı Tarrou. Yorgunluktan gözleri donuklaşmış, yüzü çizgi çizgi olmuştu. Güçlü omuzları büzülmüştü. Kapı vuruldu ve beyaz maske takmış bir hastabakıcı içeri girdi. Tarrou'nun çalışma masasına bir tomar fiş bıraktı ve bezin boğuklaştırdığı bir sesle yalnızca "Altı," dedi ve dışarı çıktı. Tarrou gazeteciye baktı ve yelpaze gibi yaydığı fişleri ona gösterdi.</p>
	<p class="block5"> — Güzel fişler, değil mi? Yoo, bunlar gece ölenler. Alnı çukurlaşmıştı. Fiş tomarını topladı.</p>
	<p class="block5"> — Artık yapabildiğimiz tek şey var, kayıt tutmak. Tarrou masadan destek alarak ayağa kalktı.</p>
	<p class="block5"> — Gidiyor musunuz yakında?</p>
	<p class="block5"> — Bu akşam, gece yansı.</p>
	<p class="block5"> Tarrou bunun hoşuna gittiğini ve Rambert'in kendisine dikkat etmesini söyledi.</p>
	<p class="block5"> — Bunu içtenlikle mi söylüyorsunuz?</p>
	<p class="block5"> Tarrou omuz silkti:</p>
	<p class="block5"> — Benim yaşımda ister istemez içtenlik oluyor. Yalan söylemek çok yorucu.</p>
	<p class="block5"> — Tarrou, dedi gazeteci, doktoru görmek istiyorum.</p>
	<p class="block5"> Özür dilerim.</p>
	<p class="block5"> — Biliyorum. O benden daha insancıl. Değil mi?</p>
	<p class="block5"> — Sorun bu değil, dedi Rambert sıkıntıyla. Ve durdu. Tarrou ona baktı ve birdenbire ona gülümsedi.</p>
	<p class="block5"> Bir akvaryum ışığının yayıldığı, açık yeşile boyanmış duvarlı küçük koridoru izlediler. Gerisinde tuhaf hareketler eden karaltıların seçildiği camlı kapıya gelmeden tam önce Tarrou Rambert'ı tüm duvarları dolaplarla kaplı, küçük bir odaya soktu. Dolaplardan birini açtı, bir sterilizatörden iki gazlı bezli maske çıkardı, birini Rambert' e uzattı ve ağzını örtmesini istedi. Gazeteci bunun bir işe yarayıp yaramadığını sordu, Tarrou işe yaramadığını ancak başkalarına güven verdiğini söyledi.</p>
	<p class="block5"> Camlı kapıyı ittiler. Mevsime karşın pencereleri sımsıkı kapalı, geniş bir koğuştu. Duvarların tepesinde, havayı tazeleyen aletler vınlıyordu, eğik pervaneler iki sıra halinde dizili gri yatakların üzerinde basık ve iyice sıcak havayı karıştırıyordu. Her taraftan boğuk ve tiz iniltiler tekdüze bir sızlanma halinde yükseliyordu. Beyazlar giymiş insanlar parmaklıklarla çevrili yüksek pencerelerden dökülen acımasız ışığın içinde ağır ağır hareket ediyorlardı. Rambert koğuşun korkunç sıcağında kendini rahatsız hissetti ve inleyen bir karaltının üzerine eğilmiş Rieux'yü tanımakta güçlük çekti. Doktor yatağın yanında iki hastabakıcının, kollarından ve bacaklarından tuttuğu hastanın kasıklarını yarıyordu. Doğrulduğunda bir yardımcının ona uzattığı tasa aletlerini bıraktı ve pansumanı yapılmakta olan hastaya bakarak bir an kımıldamadan durdu. </p>
	<p class="block5">— Yeni haber var mı? dedi yaklaşan Tarrou'ya. </p>
	<p class="block5">— Paneloux karantina merkezinde Rambert'in yerini almayı kabul etti. Zaten çok çalıştı. Rambert'siz üçüncü denetim ekibini toplamak gerekecek.</p>
	<p class="block5"> Rieux başıyla onayladı.</p>
	<p class="block5"> — Castel hazırlıklarını tamamladı. Bir deneme öneriyor.</p>
	<p class="block5"> — Ah bu iyi! dedi Rieux.</p>
	<p class="block5"> — Son olarak, Rambert var burada.</p>
	<p class="block5"> Rieux arkasına döndü. Gazeteciyi görünce maskenin üzerinden gözleri kısıldı.</p>
	<p class="block5"> — Ne yapıyorsunuz burada? dedi. Başka yerde olmalıydınız.</p>
	<p class="block5"> Tarrou gidişin bu akşam gece yarısı olacağını söyledi Rambert de ekledi: "İlkece."</p>
	<p class="block5"> Aralarından biri her konuştuğunda gazlı bezden maske şişiyor ve ağız bölgesinde ıslanıyordu. Bu, söyleşiyi biraz gerçekdışı kılıyordu, sanki heykellerin diyalogu gibi.</p>
	<p class="block5"> — Sizinle konuşmak istiyordum, dedi Rambert.</p>
	<p class="block5"> — Birlikte çıkalım, eğer isterseniz. Beni Tarrou'nun bürosunda bekleyin.</p>
	<p class="block5"> Bir süre sonra Rambert ve Rieux doktorun arabasının arka koltuğunda oturuyorlardı. Arabayı Tarrou sürüyordu.</p>
	<p class="block5"> — Benzin bitti, dedi arabayı çalıştırırken. Yarın yürüyerek gideceğiz.</p>
	<p class="block5"> — Doktor, dedi Rambert, gitmiyorum ve sizinle kalmak istiyorum.</p>
	<p class="block5"> Tarrou ses çıkarmadı. Arabayı sürüyordu. Rieux yorgunluktan sıyrılacak gibi değildi.</p>
	<p class="block5"> — Ya o? dedi kısık bir sesle.</p>
	<p class="block5"> Rambert yine bu konuyu düşündüğünü, inandığı şeye inanmayı sürdürdüğünü, ama eğer giderse bundan utanç duyacağını söyledi. Uzaklarda bıraktığı kişiyi severken böyle bir şey onu rahatsız edecekti. Ama Rieux yerinde doğruldu; bunun saçma olduğunu ve mutluluğu seçmenin utanılacak bir yanı olmadığını söyledi.</p>
	<p class="block5"> — Evet, dedi Rambert, ama tek başına mutlu olmakta utanılacak bir yan vardır.</p>
	<p class="block5"> O âna kadar susmuş olan Tarrou başını onlara çevirmeden, eğer Rambert insanların mutsuzluğunu paylaşmak istiyorsa, artık mutluluğa zaman bulamayacağına dikkati çekti. Bir seçim yapmak gerekiyordu.</p>
	<p class="block5"> — Sorun bu değil, dedi Rambert. Her zaman bu kentin yabancısı olduğumu ve sizlerle yapabileceğim hiçbir şeyin olmadığını düşündüm. Ama şimdi göreceğimi gördüm, buralı olduğumu biliyorum, istesem de istemesem de. Bu olay hepimizi ilgilendiriyor.</p>
	<p class="block5"> Kimseden bir yanıt gelmedi ve Rambert sabırsızlanır gibi oldu.</p>
	<p class="block5"> — Siz zaten bunu biliyorsunuz! Yoksa şu hastanede ne yapardınız? Peki siz seçim mi yaptınız, mutluluğu mu reddettiniz?</p>
	<p class="block5"> Ne Tarrou ne de Rieux yine yanıt vermedi. Uzun bir sessizlik oldu, doktorun evine yaklaşana değin sürdü. Ve Rambert yine son sorusunu, daha da güçlü bir biçimde sordu. Ve yalnızca Rieux ona doğru döndü. Bir çabayla yerinde doğruldu:</p>
	<p class="block5"> — Beni affedin Rambert, dedi, ama bilmiyorum. Eğer istiyorsanız, kalın bizimle.</p>
	<p class="block5"> Arabanın birden yön değiştirmesiyle sustular. Sonra önüne bakarak yeniden sözü sürdürdü:</p>
	<p class="block5"> — Dünyada hiçbir şey insanın sevdiğinden vazgeçmesine değmez. Oysa nedenini bilmeden ben de bundan vazgeçtim.</p>
	<p class="block5"> Kendini yeniden koltuğa bıraktı.</p>
	<p class="block5"> — Oldu işte, hepsi bu, dedi bezginlikle. Kayda geçirelim ve sonuçlar çıkaralım.</p>
	<p class="block5"> — Hangi sonuçlar? diye sordu Rambert.</p>
	<p class="block5"> — Ah, aynı zamanda hem iyileştirip hem de bilgiye ulaşamıyoruz. O halde olabildiğince çabuk iyileştirelim. En acil olan bu.</p>
	<p class="block5"> Gece yarısı Tarrou ve Rieux, Rambert'in denetlemekle sorumlu olduğu semtin planını yapıyorlardı, Tarrou birden saatine baktı. Başını kaldırınca Rambert'in bakışıyla karşılaştı.</p>
	<p class="block5"> — Onlara haber verdiniz mi? Gazeteci gözlerini kaçırdı.</p>
	<p class="block5"> — Sizi görmeye gelmeden önce bir not yollamıştım, dedi bir gayretle.</p>
	<p class="block5"> Ekim ayının ancak son günlerinde Castel'in serumu denendi. Pratikte bu, Rieux'nün son umuduydu. Rieux yeni bir başarısızlığın kenti hastalığın kaprislerine teslim edeceğine inanıyordu, ya salgın daha aylarca etkisini sürdürecek, ya da bir neden olmaksızın duracaktı.</p>
	<p class="block5"> Castel'in Rieux'yü ziyarete gelmesinden bir gün önce Mösyö Othon'un oğlu hastalanmış ve tüm aile karantinaya alınmak zorunda kalmıştı. Kısa bir süre önce karantinadan çıkmış olan anne böylece ikinci kez tecrit ediliyordu. Saptanan kurallara saygılı olan yargıç çocuğun vücudunda hastalık belirtileri görür görmez Doktor Rieux'yü çağırmıştı. Rieux geldiğinde babayla anne yatağın ayakucunda ayakta duruyorlardı. Küçük kız uzaklaştırılmıştı. Çocuk umutsuz durumdaydı, muayeneye ses çıkarmadı. Doktor başını kaldırdığında, yargıcın gerisinde duran, ağzını mendille kapatmış ve açılmış gözlerle doktorun hareketlerini izleyen annenin solgun yüzü ve yargıcın bakışıyla karşılaştı.</p>
	<p class="block5"> — Ondan değil mi? dedi yargıç soğuk bir sesle.</p>
	<p class="block5"> — Evet, diye yanıtladı Rieux yeniden çocuğa bakarak. Annenin gözleri büyüdü, ancak suskunluğunu bozmuyordu. Yargıç da susuyordu, sonra daha alçak bir sesle:</p>
	<p class="block5"> — Peki doktor, yönergeye göre ne yapılması gerekiyorsa onu yapmalıyız.</p>
	<p class="block5"> Rieux mendilini ağzında tutan anneye bakmamaya çalışıyordu.</p>
	<p class="block5"> — Çabuk olacak bu, dedi duraksayarak, bir telefon edebilirsem. Mösyö Othon onu arabayla götüreceğini söyledi.</p>
	<p class="block5"> Ama doktor, kadına doğru döndü:</p>
	<p class="block5">— Üzgünüm. Birkaç eşya hazırlamalısınız. Ne olduğunu biliyorsunuz.</p>
	<p class="block5"> Madam Othon şaşkın gibiydi. Yere bakıyordu.</p>
	<p class="block5"> — Evet, dedi başını sallayarak, ben de bunu yapacaktım.</p>
	<p class="block5"> Onlardan ayrılmadan önce, Rieux bir şeye gereksinimleri olup olmadığını sormaktan kendini alamadı. Kadın sessizliğini bozmadan ona bakıyordu. Ancak bu kez yargıç bakışlarını kaçırdı.</p>
	<p class="block5"> — Hayır, dedi sonra yutkundu, ama çocuğumu kurtarın.</p>
	<p class="block5"> Başlangıçta basit bir formaliteden başka bir şey olmayan karantinayı Rieux ve Rambert son derece ciddi bir biçimde yürütüyordu. Özellikle de bir ailenin üyelerinin birbirlerinden ayrı olarak tecrit edilmesine özen gösteriyorlardı. Eğer ailenin bir üyesi bilmeden mikrop kapmışsa, hastalığın yayılma olasılığını artırmamak gerekiyordu. Rieux bu gerekçeleri yargıca anlattı, o da bunları doğru buldu. Öte yandan, karısıyla birbirlerine öyle bir bakıyorlardı ki, doktor bu ayrılığın onları ne derece zorda bıraktığını hissetti. Madam Othon ve küçük kızı, Rambert'in yönettiği karantinaya ayrılan otele yerleştirilebildiler. Ama karayollarının sağladığı çadırlar sayesinde valiliğin belediye stadında kurmakta olduğu tecrit kampı dışında sorgu yargıcına yer yoktu. Rieux bu durumdan ötürü özür dilerim ama Mösyö Othon herkes için tek bir kuralın geçerli olduğunu ve buna uymanın doğru olacağını söyledi.</p>
	<p class="block5"> Çocuğa gelince, ek hastaneye, on tane yatağın yerleştirildiği eski bir sınıfa götürüldü. Yirmi saat kadar sonra Rieux durumunun umutsuz olduğu sonucuna vardı. Enfeksiyon hiç tepki göstermeyen küçük bedeni kemiriyordu. Yeni yeni beliren küçücük ağrılı hıyarcıklar çocuğun güçsüz kol ve bacak eklemlerinin kımıldamasını engelliyordu. Şimdiden yenik durumdaydı. Bu nedenle Rieux'nün aklına Castel'in serumunu çocukta deneme fikri geldi. O akşam yemekten sonra ilk aşıyı yaptılar, çocuktan hiçbir tepki gelmedi. Gün ağarırken, ertesi gün hepsi bu önemli deneyin sonucunu değerlendirmek üzere çocuğun yanına koştular.</p>
	<p class="block5"> Çocuk uyuşukluktan sıyrılmış, çarşafların içinde kasılmalarla dönüp duruyordu. Doktor, Castel ve Tarrou sabahın dördünden beri çocuğun yanında duruyorlar, hastalığın aşamalarını adım adım izliyorlardı. Yatağın başucunda Tarrou'nun yapılı vücudu biraz kamburlaşmıştı. Yatağın ayakucunda ayakta duran Rieux'nün yanında oturmakta olan Castel son derece sakin görünerek eski bir yapıtı okuyordu. Eski ilkokul sınıfının içinde günışığı yayıldıkça, yavaş yavaş ötekiler de geliyordu. Önce Paneloux geldi, Tarrou'nun karşısına, yatağın öteki yanına gidip sırtını duvara dayadı. Yüzünde acılı bir ifade okunuyordu ve kişiliğinden vererek yaşadığı tüm bu sürenin yorgunluğuyla kırmızı alnında çizgiler belirmişti. Sonra Joseph Grand geldi. Saat yediydi ve soluk soluğa geldiği için özür diledi. Çok kalamayacaktı, belki kesin bir şeyler biliyorlardı. Tek söz etmeden Rieux ona çocuğu gösterdi; darmadağın olmuş yüzü, kapalı gözleri, sımsıkı kenetlenmiş dişleri, hareketsiz bedeniyle yüz takılmamış yastığın üzerinde başını sağa sola çevirip duruyordu. Sonunda, sınıfın dibinde duran yerinden kımıldatılmamış karatahtanın üzerindeki eski denklem izleri seçilecek denli gün ağarınca Rambert geldi. Komşu yatağın ayakucuna yaslandı ve bir paket sigara çıkardı. Ama çocuğa bir kez bakınca paketi yeniden cebine koydu.</p>
	<p class="block5"> Castel hep oturuyor, gözlüklerinin üzerinden Rieux'ye bakıyordu.</p>
	<p class="block5"> — Babadan haber var mı?</p>
	<p class="block5"> — Yok, dedi Rieux, tecrit kampında.</p>
	<p class="block5"> Doktor çocuğun inlediği yatağın kenarını güçlü bir biçimde sıkıyordu. Küçük hastadan gözlerini ayırmıyordu, ansızın çocuk kaskatı kesildi, dişleri yeniden kenetlendi, vücudu biraz belden büküldü, ağır ağır kol ve bacakları iki yana açıldı. Asker battaniyesi altındaki küçük bedenden yün ve ekşi bir ter kokusu yükseliyordu. Çocuk yavaş yavaş gevşedi, kol ve bacakları yatağın ortasına doğru uzadı, her zamanki kör ve dilsiz haliyle daha sık nefes alır gibi oldu. Rieux'nün gözleri başını çeviren Tarrou'nun bakışıyla karşılaştı.</p>
	<p class="block5"> Aylardır çocukların ölümünü görüyorlardı, çünkü bu şiddetli olay seçim yapmıyordu, ancak çocukların çektikleri acıyı bu sabahtan beri yaptıkları gibi dakikası dakikasına izlememişlerdi. Ve tabii ki, bu masum çocukların uğradığı acı gerçekte ne idiyse, onlara hep öyle, yani utanç verici bir kötülük gibi gelmişti. Ama en azından şimdiye kadar soyut olarak bu utancı yaşıyorlardı, çünkü masum bir çocuğun çektiği acıyı hiç bu kadar yakından izlememişlerdi.</p>
	<p class="block5"> Tam o sırada sanki karnından ısırılmış gibi, ince bir inlemeyle çocuk yeniden iki büklüm oluyordu. Saniyeler boyunca, nöbet titremeleri ve ürpermelerle böyle iki büklüm kaldı, sanki zayıf gövdesi vebanın korkunç rüzgârı altında bükülüyor ve ateşin yinelenen nefesi altında kırılıp dökülüyordu. Fırtına geçince, biraz gevşedi, ateşi düşer gibi oldu, dinlenmenin ölümü andırdığı ıslak ve zehirli bir kumsalda soluk soluğaydı. Üçüncü kez ateş dalgası çocuğu sarıp onu doğrultuyordu, o sırada cayır cayır yakan korkunç alev onu yatağın dibine doğru itti, çocuk çılgın gibi başını sağa sola çeviriyor, üstündeki örtüyü atıyordu. Alev alev gözkapaklarından kocaman gözyaşları fışkırarak, kireç gibi beyaz yüzüne akmaya başladı, krizin sonunda bitkin bir halde, çocuk bir deri bir kemik kalmış bacaklarıyla kırk sekiz saatte etleri erimiş kollarını büzüştürdü ve darmadağın yatağın içinde çarmıha gerilmiş gibi gülünç ve acıklı bir durumda kaldı.</p>
	<p class="block5"> Tarrou eğilerek iri eliyle çocuğun yüzünde biriken teri ve gözyaşlarını sildi. Bir süredir Castel kitabını kapatmıştı ve hastayı izliyordu. Bir tümceye başladı, ama sonunu getirmek için öksürmek zorunda kaldı, çünkü sesi birden çatallaşmıştı:</p>
	<p class="block5"> — Sabah durumda hafifleme olmadı değil mi Rieux? </p>
	<p class="block5">Rieux hafifleme olmadığını ancak çocuğun normalden daha uzun süre dayandığını söyledi. Bunun üzerine sırtını duvara dayamış, çökmüş gibi duran Paneloux sessizce: </p>
	<p class="block5">— Eğer ölecekse, daha uzun acı çekmiş olacak. Rieux birden ona döndü ve konuşmak üzere ağzını açtı ama sustu, kendini tutmak için gözle görülür bir çaba harcadı ve bakışını yeniden çocuğa çevirdi.</p>
	<p class="block5"> Odada ışık artıyordu. Öteki beş yatakta karaltılar sanki tasarlanmışçasına ölçülü biçimde kıpırdanıyor ve inliyordu. Odanın öteki ucunda, tek bağıran hasta düzenli aralıklarla acıdan çok şaşkınlığı dışa vuran çığlıklar atıyordu. Sanki hastalar için bile başlangıçtaki korku artık azalmıştı. Şimdi hastalığı kabullenirken bir tür rıza gösteriyorlardı. Yalnız çocuk tüm gücüyle savaşıyordu. Arada sırada Rieux onun nabzını tutuyordu, aslında buna gerek yoktu, daha çok içinde bulunduğu bu çaresizlikten kurtulmak içindi; gözlerini kapayınca bu çırpınışın kendi kanının gümbürtüsüne karıştığını hissediyordu. O zaman işkence altındaki çocukla bir oluyor ve saf olan tüm gücüyle ona destek olmaya çalışıyordu. Ancak, yürekleri bir dakikalığına buluşsa da, ayrı ayrı atıyordu, çocuğu elinden kaçırıyordu ve çabası boşluğa gömülüyordu. O zaman çocuğun incecik bileğini bırakıyor ve yerine dönüyordu.</p>
	<p class="block5"> Kireçle boyanmış duvarlarda ışık pembeden sarıya dönüyordu. Camın gerisinde sıcak bir sabah cayır cayır kendini duyurmaya başlıyordu. Grand'ın geri geleceğini söyleyerek ayrılması zor fark edildi. Hepsi bekliyordu. Hâlâ gözleri kapalı olan çocuk biraz sakinleşiyor gibiydi. Elleri tırmık gibi yatağın kenarlarını hafifçe çiziyordu. Eller havaya kalktı, dizlerin yakınındaki battaniyeyi kazıdı ve birden çocuk bacaklarını büktü, karnına çekti ve hareketsiz kaldı. İlk kez olarak gözlerini açtı ve önünde duran Rieux'ye baktı. Şimdi gri bir kile dökülmüş gibi duran yüzünün ortasında ağzı açıldı, hemen ardından soluk sesinin de karıştığı tek ve kesintisiz bir çığlık yükseldi; tekdüze ve ahenksiz bir itiraz sesi ansızın odayı doldurdu; çığlık öylesine insansı olmaktan uzaktı ki sanki tüm insanlardan geliyor gibiydi. Rieux dişlerini sıkıyordu, Tarrou arkasını döndü. Rambert yatağa, dizleri üzerinde açık kalmış kitabını kapatan Castel'in yanına yaklaştı. Paneloux hastalığın kirlettiği, tüm çağlara ait o çığlıkla dolu şu çocuksu ağza baktı. Ve kendini bırakarak dizleri üzerine çöktü; herkes onun biraz boğuk, ama durmak bilmeyen o çoğul yakarışın gerisinde belirgin bir biçimde yükselen bir sesle "Tanrım, kurtar şu çocuğu!" demesini doğal karşıladı.</p>
	<p class="block5"> Ama çocuk haykırmayı sürdürüyordu ve çevresindeki tüm hastalar kımıldandılar. Odanın öteki ucunda durmadan şaşkınlıkla bağıran hasta, sızlanmasını hızlandırdı ve sonunda onu gerçek bir çığlığa dönüştürdü; o sırada öteki hastalar da giderek daha yüksek sesle inliyorlardı. Odayı bir hıçkırık dalgası kapladı, Paneloux'nun duasını bastırdı; yatağın ucuna yapışmış duran Rieux yorgunluk ve tiksintiden başı dönmüş halde gözlerini kapadı.</p>
	<p class="block5"> Gözlerini açtığında yanında Tarrou'yu buldu. </p>
	<p class="block5"><span class="calibre1">—  Gitmem gerek, dedi </span>Rieux. Bunlara artık dayanamıyorum.</p>
	<p class="block5"> Ama birden öteki hastalar sustu. O zaman doktor çocuğun çığlığının hafiflediğini fark etti, hafifledi ve durdu. Etrafta öteki inlemeler sürüyordu, ama daha sessiz biçimde ve henüz sona eren şu mücadelenin uzaktan gelen bir yankısı gibiydi. Çünkü mücadele sona ermişti artık. Castel yatağın öteki tarafına geçmişti; artık bitti, dedi. Ağzı açık ama artık ses çıkarmayan çocuk darmadağın olmuş örtülerin ortasında ansızın ufalmış, yüzünde gözyaşları izleriyle uzanıyordu.</p>
	<p class="block5"> Paneloux yatağa yaklaştı ve çocuğu kutsadı. Sonra eteklerini topladı ve ana girişten çıktı.</p>
	<p class="block5"> — Her şeye yeniden mi başlanacak? diye sordu Tarrou, Castel'e.</p>
	</body></html>
