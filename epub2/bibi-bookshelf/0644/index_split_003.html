<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Veba</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block5">Bu güncenin konusunu oluşturan ilginç olaylar 194.'te Oran'da meydana geldi. Genel düşünceye göre biraz sıra dışı olduğundan bu olayların geçebileceği yer burası değildi, ilk bakışta Oran gerçekten de sıradan bir kent, Cezayir 'in Fransız ilinden başka bir şey değildi.</p>
	<p class="block5"> Kentin kendisi de, itiraf etmek gerekir, çirkindir. Dingin görünümlü bu kenti başka onca ticaret kentinden farklı kılan şeyin ne olduğunu ayırt etmek için biraz zaman gerekir. Örneğin, ne bir kanat çırpışın ne de bir yaprak hışırtısının duyulmadığı, güvercini olmayan, ağaçsız ve bahçesiz bir kent, tam anlamıyla yansız bir yer nasıl düşünülür? Mevsimlerin değişimi ancak göğe bakılarak anlaşılır. İlkbahar yalnızca havanın niteliğinin değişmesinden ya da sokak satıcılarının banliyölerden getirdikleri çiçek sepetleriyle kendini duyurur; çarşı pazarda satılan bir ilkbahardır bu. Yazın, güneş fazla kuru evleri kavurur ve duvarları gri bir külle örter; o zaman artık kapalı kepenklerin gölgesinden başka yerde yaşanmaz. Sonbaharda, tersine çamur tufanı olur. Güzel günler yalnızca kışın olur.</p>
	<p class="block5"> Bir kenti tanımanın en bildik yollarından biri de insanların orada nasıl çalıştığına, orada birbirlerini sevdiğine ve nasıl öldüğüne bakmaktır. Bizim küçük kentimizde, iklimden belki de, bunların tümü bir arada yapılır, aynı tutkulu ve belirsiz havayla. Yani burada insanın canı sıkılır ve alışkanlıklar edinmeye özen gösterir. Burada yaşayanlar çok çalışırlar, ancak hep zengin olmak amacıyla değil. Özellikle ticarete ilgi duyarlar ve onların deyişiyle, önce iş yapmakla ilgilenirler. Doğal olarak basit keyiflerden de zevk alırlar; kadınlardan, sinemadan ve deniz banyolarından hoşlanırlar. Ancak, çok mantıklı olarak; bu zevkleri cumartesi akşamları ve pazar günlerine saklarlar, çünkü haftanın tüm öteki günlerinde çok para kazanmaya çalışırlar. Akşam, bürolarından çıktıklarında belli bir saatte karelerde buluşurlar, aynı bulvarda gezinti yaparlar ya da kendi balkonlarına çıkarlar. Daha genç olanların zevkleri şiddetli ve kısadır, oysa daha yaşlıların kötü huyları işkolik toplantıları, eş dost davetleri ve kâğıt oynanan çevrelerle sınırlıdır.</p>
	<p class="block5"> Kuşkusuz bunun yalnız bizim kente özgü bir şey olmadığı ve sonuçta tüm çağdaşlarımız böyle olduğu söylenecektir. Kuşkusuz, bugün, insanların sabahtan akşama çalıştıkları, sonra da yaşamak için geri kalan zamanlarını kâğıt oynayarak, kafelerde ve çene çalarak harcamayı yeğledikleri kadar doğal hiçbir şey yoktur. Ancak bazı kentler ve ülkeler vardır, orada insanlar arada sırada başka şeyden kuşku duyarlar. Genelde bu onların yaşamını değiştirmez. Yalnız kuşku ortaya çıkmıştır ve bu da her zaman bir kazançtır. Tersine, Oran kuşkuları olmayan bir kenttir, yani tümüyle modern bir kent. Buna bağlı olarak, bizim burada insanların birbirini nasıl sevdiklerini belirtmeye gerek yoktur. Erkekler ve kadınlar aşk edimi denen şeyde çabucak birbirlerini yutarlar ya da iki kişilik uzun bir alışkanlık geliştirirler. Bu uçlar arasında çoğunlukla bir orta nokta yoktur. Bu da özgün bir şey değil. Her yerde olduğu gibi Oran'da da zamansızlıktan ve düşünmemekten insanlar bilmeden birbirini sevmek zorundadır.</p>
	<p class="block5"> Kentimizde daha özgün olan burada ölmenin güçlüğüdür. Aslında güçlük doğru sözcük değil, rahatsızlık demek daha doğru olacak. Hasta olmak hoş bir şey değildir, ancak size hastalıkta destek olan kentler ve ülkeler vardır ve buralarda bir bakıma insan kendini bırakabilir. Bir hastanın şefkate gereksinimi vardır, bir şeye yaslanmaktan hoşlanır, çok doğaldır bu. Ancak Oran'da iklimin aşırılıkları, burada yürütülen işlerin önemi, dekorun belirsizliği, şafağın çabuk sökmesi ve zevklerin niteliği, her şey sağlıklı olmayı gerektirir. Bir hasta kendini yapayalnız buluverir.</p>
	<p class="block5"> Nüfusun tümünün telefonda ya da kafelerde poliçelerden, konşimentolardan ve indirimlerden söz ettiği aynı dakikalarda sıcaktan çıtırdayan yüzlerce duvarın ardında kapana kıstırılmış ölmek üzere olan birini düşünelim. Modern bile olsa ölümdeki rahatsızlık böyle, kurak bir yerde meydana geldiğinde anlaşılacaktır.</p>
	<p class="block5"> Bu birkaç bilgi belki kentimizle ilgili yeterli bir fikir verir. Hem sonra hiçbir şeyi abartmamak gerekir. Altı çizilmesi gereken, kentin ve yaşamın sıradan görünümüdür. İnsan alışkanlıklarını edindikten sonra günlerini kolay geçirir. Kentimiz tam da alışkanlıklar için uygun bir yer olduğuna göre burada bundan iyisi can sağlığı denebilir. Bu açıdan bakınca, kuşkusuz yaşamın çok tutku verici olmadığı görülür. En azından bizde karmaşa nedir bilinmez. Ve bizim içten, sempatik ve hareketli nüfusumuz buraya yolu düşmüş kişilerde her zaman belli ölçüde saygı uyandırmıştır. Renkten, bitkiden ve ruhtan yoksun kentimiz sonunda dinlendirici bir yer gibi durmaya başladı, sonunda burada uyunuyor. Ancak kentin, mükemmel çizilmiş bir koyun önünde, çıplak bir yaylanın ortasında, ışıklı tepelerle çevrili eşsiz bir manzaraya iliştirilmiş olduğunu da eklemek yerinde olacaktır. Yalnızca bu koya sırtını çevirmiş olması ve bundan dolayı, insanın hep arayıp bulmak zorunda kaldığı denizi görmenin olanaksız olması üzücü olabilir.</p>
	<p class="block5"> O yılın ilkbaharında meydana gelen ve burada güncesini aktarmaya karar verdiğimiz ciddi olaylar dizisinin ilk göstergeleri olan —bunu sonradan anladık— olayları hiçbir biçimde kentlilerin düşünemeyeceğini, bu noktada herkes kolayca kabul edecektir. Bu olaylar kimilerine iyice doğal gelecektir, kimilerine de, tersine, inanılması güç. Ancak, her şey bir yana, bir vakanüvis bu çelişkileri göz önüne alamaz. Onun görevi yalnızca, "Şunlar meydana geldi," demektir, eğer bunların gerçekten de meydana geldiğini ve tüm bir halkın yaşamını ilgilendirdiğini biliyorsa ve böylece söylediklerinin doğruluğunu içtenlikle onaylayacak binlerce tanık varsa.</p>
	<p class="block5"> Kaldı ki, kaderin cilvesiyle belli sayıda tanıklıkları derleme olanağı bulmasaydı ve anlattığını ileri sürdüğü şeylere ister istemez karışmasaydı, zamanla tanıyacağınız anlatıcı bu tür bir girişim içinde bir değerlendirmede bulunma sıfatını pek kazanamazdı. İşte ona bir tarihçi yapıtı ortaya koyma hakkı tanıyan da budur. Tabii ki, amatör de olsa, bir tarihçinin her zaman belgeleri vardır. Bu öykünün anlatıcısının da kendi belgeleri var: Öncelikle kendi tanıklığı, sonra başkalarının tanıklığı; bunun nedeni de rolü gereği, bu güncedeki tüm kişilerin anlattığını derlemek zorunda olmasıydı, son olarak da, sonunda eline geçen metinler. Uygun olduğu kanısına vardığında bunlardan dilediğince yararlanmak istemektedir. Bir şey daha istemektedir... Ancak sıranın anlatıya gelmesi için belki de artık bu yorumları ve dilsel önlemleri bırakmanın zamanıdır. İlk günlerin anlatılması biraz özen istiyor.</p>
	<p class="block5"> 16 Nisan sabahı Doktor Bernard Rieux muayenesinden çıktı ve sahanlığın ortasında ölü bir fareyle karşılaştı. O anda fazla önemsemeden hayvanı ayağıyla itti ve merdivenleri indi. Ancak sokağa geldiğinde, bu farenin olması gereken yerde olmadığı aklına geldi ve kapıcıya haber vermek üzere geri döndü. Yaşlı Mösyö Michel'in tepkisi karşısında bu gördüğünün alışılmadık olduğunu daha iyi hissetti. Bu ölü farenin varlığı ona yalnızca tuhaf gelmişti, oysa kapıcı için bir rezaletti. Zaten bu sonuncunun tavrı kesindi: Apartmanda fare yoktu. Doktor boşu boşuna onu ilk katın sahanlığında muhtemelen ölü bir fare bulunduğuna inandırmaya çalıştı; Mösyö Michel'in kanısı biraz olsun değişmiyordu. Apartmanda fare yoktu, o zaman biri bunu dışarıdan getirmiş olmalıydı. Sözün kısası, bir şaka söz konusuydu.</p>
	<p class="block5"> Aynı akşam, Bernard Rieux koridorun iyice dibinde yalpalayan ve ıslak tüylü, büyük bir fare gördüğünde, apartmanın girişinde, dairesine çıkmadan önce, ayakta durmuş anahtarlarını arıyordu. Hayvan dengesini arıyormuş gibi durdu, küçük bir çığlıkla kendi çevresinde döndü ve aralanmış dudaklarından kan fışkırtarak sonunda devrildi. Doktor bir süre onu izledi ve dairesine çıktı.</p>
	<p class="block5"> Düşündüğü fare değildi. Bu fışkıran kan, onu kafasını kurcalayan konuya döndürüyordu. Bir yıldır hasta olan karısı ertesi gün dağda bir dinlenme yerine gidecekti. Ona tembih ettiği üzere, karısını odalarında yatıyor buldu. Böylece karısı yol yorgunluğuna hazırlanıyordu. Gülümsüyordu.</p>
	<p class="block5"> — Kendimi çok iyi hissediyorum, dedi.</p>
	<p class="block5"> Başucu lambasının ışığında doktor yüzünü ona çevirmiş bakıyordu. Rieux için otuz yaşındaki bu yüz, hastalığın izlerine karşın hep gençlik yüzüydü, belki de geri kalan her şeyi alt eden şu gülümseme yüzünden.</p>
	<p class="block5"> — Uyuyabilirsen uyu, dedi Rieux. Hastabakıcı saat on birde gelecek ve sizi öğle trenine götüreceğim.</p>
	<p class="block5"> Hafifçe nemlenmiş bir alnı öptü. Gülümseyiş kapıya kadar ona eşlik etti.</p>
	<p class="block5"> Ertesi gün, 17 Nisan saat sekizde kapıcı geçerken doktoru durdurdu ve koridorun ortasına üç ölü fare koyarak bu soğuk şakayı yapanlara suçu yükledi. Onları büyük kapanlarla yakalamış olmalılardı, çünkü hayvanlar kan içindeydi. Kapıcı fareleri ayaklarından tutarak, suçluların bu acı alay karşısında kendilerini ele vermeleri beklentisiyle bir süre kapının önünde beklemişti. Ama hiçbir şey olmamıştı.</p>
	<p class="block5"> — Ah şu insanlar! diyordu Mösyö Michel, sonunda elime geçireceğim onları.</p>
	<p class="block5"> Kafası karışan Rieux, ziyaretlerine müşterileri arasında en yoksulların oturduğu dış semtlerden başlamaya karar verdi. Oralarda çöp toplama işi çok daha geç saatlerde yapılıyordu ve bu semtin dar ve tozlu yolları boyunca ilerleyen araba kaldırım kenarlarına bırakılmış çöp kutularına değip geçiyordu. Böyle ilerlediği bir yolda sebze artıkları ve kirli paçavraların üzerine atılmış bir düzine kadar fare saydı.</p>
	<p class="block5"> İlk hastasını yatakta buldu, hem yatak odası hem de yemek odası olarak kullanılan oda sokağa bakıyordu. Sert ve yıpranmış yüzlü, yaşlı bir İspanyol’du. Önünde, örtünün üzerinde bezelye dolu iki tencere duruyordu. Doktorun içeri girdiği sırada yatağında yarı doğrulmuş yaşlı astımlı öksürüğünü yeniden yakalamak için kendini geriye atıyordu. Karısı bir leğen getirdi.</p>
	<p class="block5"> — Ee doktor ortaya çıkıyorlar, gördünüz mü? dedi iğne sırasında.</p>
	<p class="block5"> — Evet, dedi kadın, komşu üç tane bulmuş. </p>
	<p class="block5"> Yaşlı adam ellerini ovuşturuyordu.</p>
	<p class="block5"> — Ortaya çıkıyorlar, bütün çöp tenekelerinde görüyoruz, açlıktan bu!</p>
	<p class="block5"> Çok geçmeden Rieux burada oturan herkesin fareleri konuştuğunu saptamakta güçlük çekmedi. Ziyaretleri bitince evine döndü.</p>
	<p class="block5"> — Yukarıda, size bir telgraf var, dedi Mösyö Michel. Doktor ona yeni fareler görüp görmediğini sordu.</p>
	<p class="block5"> — Yo hayır, dedi kapıcı, kapıyı gözetliyorum, anlarsınız. O domuzlar da göze alamıyorlar.</p>
	<p class="block5"> Telgraf Rieux'ye annesinin ertesi gün geleceğini bildiriyordu. Hastanın yokluğunda oğlunun eviyle ilgilenmeye geliyordu. Doktor evine girdiğinde hastabakıcı gelmişti. Rieux, tayyör giymiş, yüzünü boyayla renklendirmiş, ayakta duran karısını gördü. Ona gülümsedi:</p>
	<p class="block5"> — İyi, dedi, çok iyi.</p>
	<p class="block5"> Bu süre sonra garda onları yataklı vagona yerleştiriyordu. Karısı kompartımana bakıyordu.</p>
	<p class="block5"> — Bizim için fazla pahalı değil mi?</p>
	<p class="block5"> — Gerekli bu, dedi Rieux.</p>
	<p class="block5"> — Nedir şu fare hikâyesi?</p>
	<p class="block5"> — Bilmiyorum. Tuhaf, ama geçecek.</p>
	<p class="block5"> Sonra karısına çabuk çabuk ondan özür dilediğini, onunla daha yakından ilgilenmesi gerektiğini ve onu çok ihmal ettiğini söyledi. Karısı susmasını istediğini belli edercesine başını sallıyordu. Ama Rieux ekledi:</p>
	<p class="block5"> — Geri döndüğünde her şey daha iyi olacak. Yeniden başlayacağız.</p>
	<p class="block5"> — Evet, dedi gözleri parlayarak, yeniden başlayacağız.</p>
	<p class="block5"> Bir süre sonra kocasına sırtım dönüyor ve camdan bakıyordu. Peronda insanlar aceleyle koşturuyor ve birbirlerine çarpıyorlardı. Lokomotifin tıslayan sesi onlara kadar geliyordu. Karısını adıyla çağırdı, kadın başını çevirdiğinde yüzünün gözyaşlarıyla ıslanmış olduğunu gördü.</p>
	<p class="block5"> — Hayır, dedi yumuşaklıkla.</p>
	<p class="block5"> Gözyaşlarının ardından biraz buruk, gülümsemesi belirdi. Derin bir soluk aldı:</p>
	<p class="block5"> — Haydi git, her şey iyi olacak.</p>
	<p class="block5"> Karısına sıkı sıkı sarıldı ve şimdi peronun üzerinde, camın öte yanında artık yalnızca, onun gülümsemesini görüyordu.</p>
	<p class="block5"> — Rica ediyorum, kendine iyi bak, dedi karısına. Ama o duyamıyordu.</p>
	<p class="block5"> Çıkışın yakınında, peronda Rieux, oğlunu elinden tutmuş, sorgu yargıcı Mösyö Othon'u burun buruna geldi. Doktor ona yolculuğa çıkıp çıkmadığını sordu. Biraz eskilerin sosyete adamı dedikleri insanları, biraz da ölü taşıyıcılarını andıran, uzun ve siyah bir adam olan Mösyö Othon sevimli bir sesle ancak kısaca yanıtladı:</p>
	<p class="block5"> — Benim aileme saygılarını sunmaya giden Madam Othon'u bekliyorum.</p>
	<p class="block5"> Lokomotifin düdüğü öttü.</p>
	<p class="block5"> — Fareler... dedi yargıç.</p>
	<p class="block5"> Rieux trenin yönüne doğru bir hamle yaptı, ama yeniden çıkış tarafına döndü.</p>
	<p class="block5"> — Evet, dedi, önemli değil.</p>
	<p class="block5"> Bu anla ilgili tek aklında kalan, kollarının altında ölü farelerle dolu bir kasa taşıyan bir görevlinin geçtiğiydi.</p>
	<p class="block5"> Aynı gün öğleden sonra, Rieux muayeneye başlarken, gazeteci olduğu ve sabah geldiği söylenen genç bir adamı kabul etti. Adı Raymond Rambert'di. Kısa boylu, kalın omuzlu, kararlı yüzlü, açık ve zeki gözleri olan Rambert'in sırtında spor giysiler vardı ve keyfi yerinde gibiydi. Doğrudan konuya girdi. Paris'teki büyük bir gazete adına Arapların yaşam koşullarını araştırıyordu ve onların sağlık durumlarıyla ilgili bilgiler istiyordu. Rieux bu durumun iyi olmadığını söyledi. Ancak fazla ileri gitmeden önce, gazetecinin doğruyu söyleyip söyleyemeyeceğini bilmek, öğrenmek istiyordu.</p>
	<p class="block5"> — Tabii, dedi beriki.</p>
	<p class="block5"> — Şunu demek istiyorum: Tam bir eleştiri getirebilir misiniz?</p>
	<p class="block5"> — Tam değil, bunu açıkça belirtmeliyiz. Ancak sanıyorum böyle bir eleştiri dayanaktan yoksun olurdu.</p>
	<p class="block5"> Rieux yumuşak bir tonla gerçekten de böyle bir eleştirinin dayanaktan yoksun olacağını, ancak Rambert'in tanıklığının eksiksiz olup olamayacağını yalnızca bilmek istediğini söyledi.</p>
	<p class="block5"> — Ben tam olmayan tanıklık dışında bir şey kabul etmem. Böylece sizin tanıklığınızı da kendi bilgilerimle desteklemeyeceğim.</p>
	<p class="block5"> — Bu Saint-Just'ün dili, dedi gazeteci gülümseyerek. Rieux ses tonunu yükseltmeden o konuda hiçbir şey bilmediğini, bunun yaşadığı dünyadan bıkmış, ancak yine de benzerleriyle aynı zevklere sahip olan ve kendi adına haksızlık ve ödünleri reddetmeye kararlı bir insanın dili olduğunu söyledi. Rambert, boynu omuzlarına gömülmüş, doktora bakıyordu.</p>
	<p class="block5"> — Sizi anladığımı sanıyorum, dedi sonunda ayağa kalkarak.</p>
	<p class="block5"> Doktor onunla kapıya doğru yürüdü:</p>
	<p class="block5"> — Olayları bu şekilde ele aldığınızdan ötürü size teşekkür ederim.</p>
	<p class="block5"> Rambert sabırsızlanıyor gibiydi:</p>
	<p class="block5"> — Evet, anlıyorum dedi, sizi rahatsız ettiğim için özür dilerim.</p>
	<p class="block5"> Doktor onun elini sıktı ve şu sıralar kentte bulunan ölü farelerin miktarıyla ilgili ilginç bir röportaj yapılabileceğini söyledi.</p>
	<p class="block5"> — Evet, beni ilgilendirir bu, dedi c<span id="id_GoBack">oşkuyla Rambert. Saat on yedide yeni ziyaretler için evden çıkarken doktor merdivenlerde hantal yapılı, kalın kaşlarla belirginleşmiş geniş ve çökmüş yüzlü, henüz genç bir adamla karşılaştı. Apartmanının en üst katında oturan İspanyol dansçılarda birkaç kez ona rastlamıştı. Jean Tarrou ayaklarının dibinde, bir basamağın üzerinde can çekişmekte olan bir farenin son çırpınışlarını izleyerek büyük bir dikkatle sigara içiyordu. Doktora gri gözlerinin de biraz desteklediği sakin bir bakış yöneltti, ona merhaba dedi ve farelerin ortaya çıkışının ilginç bir şey olduğunu söyledi.</span></p>
	<p class="block5"> — Evet, dedi Rieux, ancak rahatsız etmeye başladı.</p>
	<p class="block5"> — Bir anlamda öyle doktor yalnızca bir anlamda. Hiç bunun gibi bir şey görmedik, işte hepsi bu. Ancak bunu ilginç buluyorum, evet, olumlu anlamda ilginç.</p>
	<p class="block5"> Tarrou elleriyle saçlarını geriye attı ve artık hareketsiz olan fareye yeniden baktı, sonra Rieux'ye gülümsedi:</p>
	<p class="block5"> — Ama doktor, sonuçta bu asıl kapıcının işi.</p>
	<p class="block5"> Zaten doktor da, kapıcıyı, o her zamanki kanlı canlı yüzünde bir bıkkınlık ifadesiyle, girişin yanında duvara sırtını dayamış, kapının önünde buldu.</p>
	<p class="block5"> Kendisine yeni buluntuyu bildiren Rieux'ye:</p>
	<p class="block5"> — Evet, biliyorum, dedi yaşlı Michel, şimdi ikişer üçer ele geçiyorlar. Ama öteki evlerde de aynı şey oluyor.</p>
	<p class="block5"> Bitkin ve düşünceli duruyordu. Durmadan boynunu ovuşturuyordu. Rieux ona iyi olup olmadığını sordu. Tabii ki kapıcı ona iyi olmadığını söyleyemiyordu. Yalnız, rahatsızlık duyuyordu. Ona göre, bu moral işiydi. Bu fareler ona bir darbe indirmişti ve ortadan kaybolduklarında her şey çok daha iyi olacaktı.</p>
	<p class="block5"> Ancak ertesi sabah, 18 Nisan'da, annesini gardan getiren doktor Mösyö Michel'i daha çökmüş bir suratla buldu: Mahzenden tavan arasına on kadar fare merdivenlerde yatıyordu. Komşu evlerin çöp tenekeleri de bunlarla doluydu. Doktorun annesi haberi şaşkınlık duymadan öğrendi.</p>
	<p class="block5"> — Olur böyle şeyler.</p>
	<p class="block5"> Gümüş rengi saçlı, kara gözlü ve yumuşak bakışlı bir kadındı.</p>
	<p class="block5"> — Seni görmekten mutluyum Bernard, diyordu. Fareler buna karşı hiçbir şey yapamaz.</p>
	<p class="block5"> Rieux onaylıyordu; onun yanında her şey her zaman kolay gözüküyordu.</p>
	<p class="block5"> Öte yandan Rieux, müdürünü tanıdığı, belediyenin fareyle mücadele birimine telefon etti. Açık havada ölmeye gelen çok sayıdaki şu farelerden söz edildiğim duymuş muydu? Müdür Mercier bundan söz edildiğini duymuştu, hatta rıhtımların çok uzağında olmayan kendi servisinde bile elli tane kadar fare bulunmuştu. Yine de bunun ciddi bir şey olup olmadığını düşünüyordu. Rieux bunu belirleyemezdi, ancak fareyle mücadele biriminin müdahale etmesinin gerektiğini düşünüyordu.</p>
	<p class="block5"> — Evet, dedi Mercier, bir emirle. Eğer bunun gerçekten gerekli olduğuna inanıyorsan bir emir çıkarmaya çalışabilirim.</p>
	<p class="block5"> — Her zaman için gereklidir, dedi Rieux.</p>
	<p class="block5"> Temizlikçi kadın ona, kocasının çalıştığı fabrikada yüzlerce ölü fare toplanmış olduğunu bildiriyordu.</p>
	<p class="block5"> Kentliler işte aşağı yukarı bu dönemde kaygılanmaya başladılar. Gerçekten 18'inden itibaren fabrika ve antrepolar yüzlerce fare cesediyle dolup taştı. Bazı durumlarda farelerin uzun uzun can çekişmesine son vermek gerekti. Ancak, dış semtlerden kentin merkezine kadar, Doktor Rieux'nün geçebildiği her yerde, kentlilerin toplandığı her yerde, fareler ya çöp kutularında yığılmış bir halde ya da akan sularda sıra sıra bekliyorlardı. Gazetelerin akşam baskısı hemen o günden başlayarak olaya el koydu; belediyenin harekete geçmeyi düşünüp düşünmediğini ve bu iğrenç istiladan kentlileri korumak için hangi acil önlemleri tasarladığını sordu. Belediye hiçbir şey düşünmemiş, kesinlikle hiçbir şeyi de tasarlamamıştı, ancak kurulda durumu görüşmek üzere toplantılara başladı. Her sabah, şafakta ölü farelerin toplanması için farelerle mücadele birimine emir verildi. Toplama işi bittiğinde birimin iki arabası onları yakmak üzere çöp yakma merkezine götürecekti.</p>
	<p class="block5"> Ancak sonraki günlerde durum ciddileşti. Toplanan kemirgenlerin sayısı katlanarak artıyor ve her sabah toplanan fareler giderek çoğalıyordu. Dördüncü günden başlayarak fareler ölmek için toplu halde ortaya çıkmaya başladılar. Çatı katlarından, bodrumlardan, mahzenlerden, lağımlardan uzun sıralar halinde sendeleyen öbekler, gün ışığında titreşmek, kendi çevrelerinde dönüp insanların yakınında ölmek üzere ortaya çıkıyorlardı. Gece dar geçitlerde ya da ara sokaklarda küçük can çekişme çığlıkları rahatlıkla duyuluyordu. Sabah kenar mahallelerde dere boyunca uzanmış olarak bulunuyorlardı; sivri burunlarında küçük bir kan çiçeği, bazıları şişmiş ve kokuşmuş, bazıları da katılaşmış ve bıyıkları hâlâ sert. Kentin içinde de, sahanlıklarda ya da avlularda küçük yığınlar halinde onlarla karşılaşılıyordu. Bazen de idare binalarının salonlarında, okul avlularında, kafelerin teraslarında tek başlarına ölmeye geldikleri oluyordu. Şaşkına dönmüş yurttaşlarımız onları kentin en yoğun bölgelerinde buluyorlardı. Place d'Armes, ana caddeler, Front-de-Mer'in gezi yolu zaman zaman kirleniyordu. Şafakta ölü hayvanlardan arındırılan kent, gün içinde yavaş yavaş giderek artan sayıda onlarla yeniden karşılaşıyordu. Kaldırımlarda akşam gezintisi yapan birçok kişinin, ayağının altında yeni can vermiş bir cesedin yumuşak kütlesini hissettiği de oluyordu. Üzerinde evlerimizin dikildiği toprağın kendisi şimdiye kadar derinlerinde için için kaynayan çıban ve kanlı irinlerin artık yüzeye çıkmasına göz yumuyordu adeta. Tıpkı sağlığı yerinde bir insanın beynine kan hücum etmesi gibi, o zamana kadar öylesine dingin yaşamış ve birkaç günde allak bullak olan küçük kentimizin geçirdiği o şaşkınlığı düşünün yalnızca.</p>
	<p class="block5"> İşler öyle ileri gitti ki, Ransdoc Ajansı Renseignement gayri resmi haberleri verdiği radyo yayınında yalnızca 25 Nisan günü altı bin iki yüz otuz bir farenin toplandığını ve yakıldığını bildirdi. Kentin gündelik görüntüsüne ilişkin kesin bir fikir veren bu sayı kargaşayı artırdı.</p>
	<p class="block5"> O zamana kadar yalnızca tiksinti veren bir olaydan yakınılmıştı. Şimdiyse, henüz ne boyutlarının belirlenebildiği, ne de kaynağının anlaşılabildiği bu olgunun tehdit edici bir yanı olduğunun farkına varılıyordu. Yalnız yaşlı İspanyol ellerini ovuşturmayı sürdürüyor ve yaşlılara özgü bir neşeyle, "Çıkıyorlar, çıkıyorlar!" diye yineliyordu. Öte yandan 28 Nisan'da Ransdoc yaklaşık sekiz bin farenin toplandığını bildiriyordu ve kentte endişe doruğa ulaşıyordu. Kökten önlemler isteniyor, yetkililer suçlanıyor ve deniz kıyısında evi olanlar oralara çekilmekten söz ediyordu. Ancak, ertesi sabah ajans olayın ansızın durduğunu ve fareyle mücadele biriminin yalnızca önemsiz miktarda ölü fare topladığını bildirdi.</p>
	<p class="block5"> Oysa aynı gün, öğle saatinde, Doktor Rieux apartmanının önünde arabasını park ederken yolun kenarında, başı öne eğilmiş, kollarıyla bacakları ayrık, bir kukla gibi güçlükle yürüyen kapıcıyı fark etti. Yaşlı adam bir rahibin koluna tutunuyordu; doktor rahibi tanıdı. Birkaç kez gittiği ve kentimizde din konusuna ilgi duymayanların bile büyük bir saygı gösterdiği, çok okumuş ve militan bir cizvit olan Rahip Paneloux'ydu bu. Onları bekledi. Yaşlı Michel'in gözleri parlıyordu ve soluğu ıslık ıslık çıkıyordu. Kendini iyi hissetmemiş ve hava almaya çıkmıştı. Ancak boynunda, koltuk altlarında ve kasıklarındaki şiddetli ağrılar onun eve geri dönmesini ve Rahip Paneloux'nun yardımını istemesini zorunlu kılmıştı.</p>
	<p class="block5"> — Şişlikler yüzünden, dedi. Biraz uğraşmak zorunda kaldım.</p>
	<p class="block5"> Doktor, bir kolu apartman kapısının dışında, Michel'in ona uzattığı boynun alt tarafında parmağını gezdirdi; bir sertlik oluşmuştu.</p>
	<p class="block5"> — Yatın ve ateşinizi ölçün, sizi bu akşamüstü görmeye geleceğim.</p>
	<p class="block5"> Kapıcı gittikten sonra Rieux, Rahip Paneloux'ya şu fare hikâyesiyle ilgili ne düşündüğünü sordu:</p>
	<p class="block5"> — Evet, dedi rahip, bu bir salgın olmalı dedi ve yuvarlak gözlüklerinin ardından gözleriyle gülümsedi.</p>
	<p class="block5"> Yemekten sonra, telefon sesi duyulduğunda, Rieux sağlık evine karısının geldiğini haber veren telgrafı okuyordu. Onu arayan, belediyede memur, eski müşterilerinden birisiydi. Uzun süre aort daralmasından sıkıntı çekmişti ve yoksul olduğundan Rieux onu para almadan tedavi etmişti.</p>
	<p class="block5"> — Evet, diyordu, beni anımsarsınız. Ama başka birisi için arıyorum. Çabuk gelin, komşuma bir şeyler oldu.</p>
	<p class="block5"> Sesi soluk soluğaydı. Rieux'nün aklına kapıcı geldi ve hemen onu görmeye karar verdi. Birkaç dakika sonra, dış mahallelerden Faidherbe sokağında alçak bir evin kapısından giriyordu. Islak ve pis kokulu merdivenin ortasında kendisini karşılamaya inen memur Joseph Grand'la karşılaştı. Sarı bıyıklı, uzun ve kamburlaşmış, dar omuzlu, kolları bacakları zayıf, kırk elli yaşlarında bir adamdı.</p>
	<p class="block5"> — Durumu daha iyi, dedi Rieux'ye doğru gelirken, ancak ölüyor sandım.</p>
	<p class="block5"> Burnunu siliyordu. İkinci ve son katta, sol kapının üzerinde Rieux kırmızı tebeşirle 'Girin, kendimi astım' yazısını okudu.</p>
	<p class="block5"> İçeri girdiler. Devrilmiş bir sandalyeyle, bir köşeye itilmiş masanın üzerinde bir ip asılıydı. Ama boşlukta sallanıyordu.</p>
	<p class="block5"> — Onu zamanında ipten indirdim, dedi Grand, en basit dille konuşsa da hep sözcükleri arıyor gibiydi. Tam o sırada evden çıkıyordum ve bir gürültü duydum. Yazıyı görünce, nasıl desem, bir oyun sandım. Ama tuhaf, hatta diyebilirim ki, belli belirsiz bir inilti duydum.</p>
	<p class="block5"> Kafasını kaşıyordu:</p>
	<p class="block5"> — Bence, acı veren bir işlem olmalı bu. Tabii ki içeri girdim.</p>
	<p class="block5"> Bir kapıyı itmişlerdi ve aydınlık ancak yoksul biçimde döşenmiş bir odanın eşiğinde duruyorlardı. Ufak tefek, tombulca bir adam bakır karyolada yatıyordu. Derin derin soluk alıyor ve kanlanmış gözleriyle onlara bakıyordu. Doktor durdu. Soluk alıp verişlerin arasında küçük fare çığlıkları duyuyor gibiydi. Ancak kıyıda köşede hiçbir şey kımıldamıyordu. Rieux yatağa doğru gitti. Adam çok yüksekten düşmemişti, çok fazla sert biçimde de düşmemişti, omurgaları dayanmıştı. Tabii ki biraz soluğu kesilmişti. Röntgen gerekiyordu. Doktor bir kâfur yağı iğnesi yaptı ve birkaç gün içinde her şeyin düzeleceğini söyledi.</p>
	<p class="block5"> — Teşekkür ederim doktor, dedi adam boğuk bir sesle.</p>
	<p class="block5"> Rieux, Grand'a komiserliğe haber verip vermediğini sordu, memurun yüzü şaşkın bir ifadeye büründü.</p>
	<p class="block5"> — Hayır, dedi, hayır. Düşündüm ki en çabuk...</p>
	<p class="block5"> — Tabii, diye sözünü kesti Rieux, o işi ben yaparım. Ancak o sırada hasta yatakta kımıldandı ve iyi olduğunu, buna gerek kalmadığını söyleyerek doğruldu.</p>
	<p class="block5"> — Sakin olun, dedi Rieux. Bu bir iş değil, inanın bana, benim durumu bildirmem gerek.</p>
	<p class="block5"> — Hay Allah! dedi öteki.</p>
	<p class="block5"> Ve kendini geriye atarak sessiz sessiz ağlamaya başladı. Bir süredir, bıyıklarını sıvazlayan Grand ona yaklaştı.</p>
	<p class="block5"><span class="calibre1"> — Haydi Mösyö Cottard,  dedi.  Anlamaya çalışın. Doktorun sorumlu olduğunu söyleyebiliriz. Örneğin, ya bir daha içinizden buna yapmak geçerse...</span></p>
	<p class="block5"> Ancak Cottard gözyaşları arasında bunu bir daha yapmayacağını, bunun yalnızca bir çılgınlık ânı olduğunu ve kendisini yalnızca sakin bırakmalarını istediğini söyledi. Rieux bir reçete yazıyordu.</p>
	<p class="block5"> — Anlaşıldı, dedi. Bunu bırakalım, iki ya da üç gün sonra gene geleceğim. Ama bir budalalık yapmayın.</p>
	<p class="block5"> Sahanlıkta Grand'a yetkililere durumu bildirmek zorunda olduğunu, ancak komiserlikten iki günden önce bir soruşturma yapmamalarını isteyeceğini söyledi.</p>
	<p class="block5"> — Bu gece onun yanında kalmak gerek. Ailesi var mı? </p>
	<p class="block5">— Tanımıyorum. Ama ben kalabilirim. </p>
	<p class="block5">Başını sallıyordu.</p>
	<p class="block5"> — Bakın aslında onu da tanıdığımı söyleyemem. Ancak tabii ki yardımlaşmak gerek.</p>
	<p class="block5"> Apartmanın koridorlarında Rieux bilinçsizce köşelere bakıyordu, Grand'a mahallesinde farelerin tam olarak ortadan kalkıp kalkmadığını sordu. Memur bu konuda hiç bir şey bilmiyordu. Aslında ona bu hikâyeden söz etmişlerdi, ancak mahalle dedikodusunu pek önemsemiyordu.</p>
	<p class="block5"> — Benim başka kaygılarım var, dedi.</p>
	<p class="block5"> Rieux onun elini sıkmıştı bile. Karısına mektup yazmadan önce kapıcıyı görmek için acele ediyordu.</p>
	<p class="block5"> Akşam gazetesi satan sokak satıcıları fare istilasının durduğunu bildiriyorlardı. Ancak Rieux, hastasını, beline kadar yatağından sarkmış, bir eh karnında, öteki eli boynunun çevresinde, bir çöp kovasına öğüre öğüre pembemsi bir safra kusarken buldu. Kapıcı uzun çabalardan sonra soluğu kesilmiş bir durumda yeniden yattı. Ateşi otuz dokuzdu; boyundaki yumrular ve elleriyle ayakları şişmişti, böğründe iki büyük siyah leke genişliyordu. Şimdi içindeki bir acıdan söz ediyordu.</p>
	<p class="block5"> — Yanıyor, diyordu, şuradaki domuz yakıyor beni. Kurum rengindeki ağzı sözcükleri doğru dürüst söyleyememesine neden oluyordu, baş ağrısından yaşaran, dışarı fırlamış gözlerini doktora çeviriyordu. Karısı sessiz duran Rieux'ye endişeyle bakıyordu.</p>
	<p class="block5"> — Doktor, diyordu, nedir bu?</p>
	<p class="block5"> — Her şey olabilir. Ancak elimizde henüz kesin bir şey yok. Bu akşama kadar perhiz ve ishal ilacı. Bol bol su içsin.</p>
	<p class="block5"> Kapıcı da susuzluktan kavruluyordu. Evine döndüğünde Rieux kentin en önemli doktorlarından biri olan meslektaşı Richard'a telefon ediyordu.</p>
	<p class="block5"> — Hayır, diyordu Richard, olağanüstü hiçbir şey görmedim.</p>
	<p class="block5"> — Bölgesel iltihaplı ateş yok mu?</p>
	<p class="block5"> — A evet, çok iltihaplanmış yumrulu iki vaka.</p>
	<p class="block5"> — Anormalin dışında bir iltihaplanma mı?</p>
	<p class="block5"> — Eh, dedi Richard, normali, bilirsiniz...</p>
	<p class="block5"> Durum ne olursa olsun, akşam kapıcı sayıklıyordu ve ateşi kırka vurduğunda farelerden yakınıyordu. Rieux olgunlaşmış bir çıbanı yarmayı denedi. Terebentinin yakmasının etkisiyle kapıcı bağırdı: 'Ah! Domuzlar!'</p>
	<p class="block5"> Yumrular daha da şişmişti, dokununca sert ve pütürlü oldukları hissediliyordu. Kapıcının karısı şaşkına dönmüştü.</p>
	<p class="block5"> — Başında nöbet tutun, dedi doktor ve gerekirse beni çağırın.</p>
	<p class="block5"> Ertesi gün, 30 Nisan'da, ılık bir meltem, mavi ve rutubetli gökyüzünde esiyordu. En uzak banliyölerden çiçek kokusu getiriyordu. Sokaklardaki sabah gürültüleri her zamankine oranla daha canlı, daha neşeli gibiydi. Hafta boyunca içinde yaşadığı o sessiz kaygıdan kurtulan küçük kentimizde o gün bir yeniden doğuş günüydü. Karısından gelen bir mektupla içi rahatlayan Rieux de hafiflik duygusuyla kapıcının dairesine indi. Ve gerçekten de sabah ateş otuz sekize düşmüştü. Zayıf düşmüş hasta yatağında gülümsüyordu.</p>
	<p class="block5"> — Durum daha iyi, değil mi doktor? dedi karısı.</p>
	<p class="block5"> — Bekleyelim daha.</p>
	<p class="block5"> Ancak öğlen, ateş birden kırk dereceye çıkmıştı, hasta durmadan sayıklıyordu ve kusmalar yeniden başlamıştı. Boyundaki yumrular dokununca acıyordu ve kapıcı başını bedeninden olabildiğince uzak tutmaya çalışmak istiyor gibiydi. Karısı yatağın ayakucuna oturmuş, elleri battaniyenin üzerinde, hafifçe hastanın ayaklarını tutuyordu. Rieux' ye bakıyordu.</p>
	<p class="block5"> — Dinleyin, dedi Rieux, onu tecrit etmek ve özel bir tedavi denemek gerek. Hastaneyi arayayım, onu ambulansla götüreceğiz.</p>
	<p class="block5"> İki saat sonra ambulansta doktor ve kadın, hastanın üzerine eğiliyorlardı. Yaraların yol açtığı mantarlarla kaplı ağzından sözcük kırıntıları dökülüyordu: 'Fareler!' diyordu. Balmumunu andıran dudakları, kurşun gibi ağırlaşmış gözkapakları, kesik kesik ve kısa solukları, yeşil suratı ile yumrularla canı yanan kapıcı, küçük yatağı kendi üzerine kapamak istiyormuş ya da yerin dibinden gelen bir şey durmadan onu çağırıyormuş gibi küçük yatağa yerleşmiş, görünmez bir ağırlığın altında boğuluyordu. </p>
	<p class="block5">Karısı ağlayarak;</p>
	<p class="block5"> — Hiç mi umut yok doktor?</p>
	<p class="block5"> — Öldü, dedi Rieux.</p>
	<p class="block5"> Kapıcının ölümü, şaşırtıcı işaretlerle dolu bu dönemin sonu ve ilk zamanlardaki şaşkınlığın yavaş yavaş paniğe dönüştüğü, göreceli olarak daha güç bir başka dönemin başlangıcını gösteriyordu denilebilir. Bundan böyle yurttaşlarımız bir şeyin farkına varıyorlardı, küçük kentimizin, farelerin güneşte ölmesi ve kapıcıların tuhaf hastalıklardan yaşamlarını yitirmesi için belirlenmiş bir yer olabileceğini asla düşünmemişlerdi. Bu açıdan, sonuçta bir yanılgı içindeydiler ve düşünceleri yeniden gözden geçirilmeliydi. Olay bununla sınırlı kalsa bile alışkanlıklar üstün gelecekti kuşkusuz. Ama kentliler arasından, yoksul ya da kapıcı olmayan bazı kişiler de, Mösyö Michel'in öncülük ettiği o yola girmek zorunda kaldı. İşte o andan itibaren korku ve korkuya eşlik eden bir düşünmedir başladı.</p>
	<p class="block5"> Öte yandan bu yeni olayların ayrıntısına girmeden önce, anlatıcı az önce anlatılan dönemle ilgili bir başka tanığın düşüncelerine de yer vermenin yararlı olduğuna inanıyor. Bu anlatının başında karşılaşmış olduğumuz Jean Tarrou birkaç hafta önce Oran'a yerleşmişti ve o zamandan beri merkezde büyük bir otelde oturuyordu. Görünüşte kendi geliriyle yaşayabilecek denli rahat koşullar içinde olduğu anlaşılıyordu. Ancak, kentlilerin yavaş yavaş ona alışmasına karşın, kimse ne onun nereden geldiğini, ne de niçin burada olduğunu biliyordu. Onunla halka açık her yerde karşılaşılıyordu. İlkbahar daha başlarken sık sık kumsallarda görülmüştü; çoğunlukla yüzüyor ve açıkça bir keyif aldığı belli oluyordu. İyi yürekli, basit, her zaman güler yüzlü olan bu adam, kendini köle gibi kaptırmadan tüm normal zevklerle dost gibiydi. Aslında onda gördüğümüz tek alışkanlık kentimizde oldukça çok sayıdaki İspanyol dansçıları ve çalgıcılarını düzenli olarak ziyaret etmesiydi.</p>
	<p class="block5"> Öte yandan onun not defterleri de bu güç dönemle ilgili bir belge oluşturuyordu. Ancak anlamsızlıktan yana olması istenmiş gibi özel bir belgeydi bu. İlk bakışta, Tarrou'nun nesneleri ve insanları dar açıdan incelemeye çalıştığı sanılabilirdi. Bu genel karışıklık içinde tarihi olmayan şeylerin tarihçisi olmaya çalışıyordu özetle. Kuşkusuz bu yanlılığı bizi üzebilir ve notlarındaki duygusuzluk eleştirilebilir. Ancak yine de bu not defterleri bu dönemin bir belgesi olarak, kendi açılarından bir önemi olan ikincil nitelikli bir yığın ayrıntı sunabilir; bu ayrıntıların tuhaflığı da onları yazan ilginç kişilikle ilgili çok çabuk bir yargıya varmayı engelleyebilir.</p>
	<p class="block5"> Jean Tarrou'nun ilk notları onun Oran'a geldiği tarihte yazılmış. Daha başından, kendi başına böylesine çirkin bir kentte bulunmanın getirdiği tuhaf bir memnuniyeti yansıtıyor. Belediye binasını süsleyen iki bronz aslanın ayrıntılı betimlemesi, ağaç yokluğu, sevimsiz evler ve kentin saçma sapan planı üzerine olumlu düşünceler notlarda yer alıyor. Tarrou bunlara tramvaylarda ve yollarda duyduğu söyleşileri de yorum yapmadan ekliyor; ancak biraz ileride, Camps adında birinin hakkındaki söyleşiyle ilgili bir yorum vardı. Tarrou iki tramvay biletçisinin konuşmasına tanık olmuştu:</p>
	<p class="block5"> — Camps'ı tanıdın değil mi?</p>
	<p class="block5"> — Camps mı? Uzun boylu, siyah bıyıklı mı?</p>
	<p class="block5"> — Hah, işte o! Demiryollarında makasçıydı.</p>
	<p class="block5"> — Evet, tabii.</p>
	<p class="block5"> — Eee, öldü mü?</p>
	<p class="block5"> — Yaa ne sandın?</p>
	<p class="block5"> — Şu fare hikâyesinden sonra. </p>
	<p class="block5">— Hay Allah? Nesi vardı?</p>
	<p class="block5"> — Bilmiyorum, ateşi vardı. Sonra zayıftı. Kolunun altında iltihaplar oldu. Dayanamadı.</p>
	<p class="block5"> — Hâlbuki herkes gibiydi o da.</p>
	<p class="block5"> — Hayır, göğsü zayıftı ve Orpheon'da çalıyordu. Bir boruyu sürekli üflemek, yıpratır adamı.</p>
	<p class="block5"> — Ama, diye sözü bitirdi ikinci adam, insan hastayken boruları üflememeli.</p>
	<p class="block5"> Bu bilgilerin ardından Tarrou, Camps'ın kendi yararına açıkça karşı gelerek niçin Orpheon'a girdiğini ve onu pazar günü yapılan geçit törenleri için yaşamını tehlikeye atmaya yönelten derin nedenlerin neler olduğunu kendi kendine soruyordu.</p>
	<p class="block5"> Sonra Tarrou penceresinin karşısına gelen balkonda sık sık geçen bir sahneden olumlu yönde etkilenmiş gibiydi. Gerçekte odası duvarların gölgesinde kedilerin uyuduğu küçük bir sokağa enlemesine bakıyordu. Ancak her gün, öğle yemeğinden sonra, tüm kentin sıcakta uyukladığı saatlerde sokağın öteki tarafında yaşlı bir adamcağız bir balkonda beliriyordu. Beyaz ve taranmış saçları, asker kesimli giysilerinin içinde dimdik ve ciddi, aynı zamanda hem mesafeli hem de tatlı bir sesle kedileri bir 'pisi pisi'yle çağırıyordu. Kediler rahatlarını bozmadan, uykudan soluklaşmış gözlerini yukarı çeviriyorlardı. Adam sokağın ve hayvanların tepesinde küçük kâğıt parçaları yırtıyordu, dikkatleri bu beyaz kelebek yağmuruna çekilen kediler son kâğıt parçalarına doğru tereddüt içinde ayaklarını uzatarak yolun ortasına doğru ilerliyorlardı. O zaman yaşlı adamcağız kuvvetli ve belirgin biçimde kedilerin üzerine tükürüyordu. Tükürüklerden biri amacına ulaşırsa gülüyordu.</p>
	<p class="block5"> Son olarak Tarrou, görünümü, canlılığı, hatta zevkleri ticaretin gereklilikleri doğrultusunda gelişmiş bu kentin ticaret kokan havasından kesin olarak hoşlanmış gibiydi. Bu özellik (not defterinde kullanılan terim bu) Tarrou'nun onayını alıyordu ve hatta övgü dolu gözlemlerinden birisi şu ünlemle son buluyordu: 'Sonunda!' O tarihte yolcu notlarının öznel bir nitelik kazandığı tek bölüm işte burasıydı. Şu var ki, bunların anlamını ve ciddiliğini değerlendirmek güç. Örneğin otel muhasebecisinin bir ölü fare bulmasının hesaplarda bir yanlış yapmasına yol açtığını anlattıktan sonra Tarrou her zamankinden daha zor okunur bir yazıyla şunu eklemişti: 'Soru: Zamanını yitirmemek için ne yapmalı? Yanıt: Onu alabildiğine duyumsamak. Yöntem: Bir dişçinin bekleme odasında rahatsız bir koltukta gün geçirmek, pazar öğleden sonrasını balkonda yaşamak, anlamadığımız bir dilde konferanslar dinlemek, ayakta yolculuk etmek için en uygun olmayan ve en uzun demiryolu güzergâhını seçmek, tiyatro gişesi önünde kuyruğa girmek ve bilet almamak, vb.' Ancak dil ya da düşünce boyutundaki bu sapmaların hemen ardından not defterleri, sepeti andıran biçimleri, belirsiz renkleri, alışılmış pislikleriyle kent tramvaylarının ayrıntılı bir betimlemesine el atıyor ve bu gözlemleri hiçbir şey açıklamayan bir 'dikkate değer' tümcesiyle bitiriyordu.</p>
	<p class="block5"> İşte Tarrou'nun fare hikâyesiyle ilgili verdiği bilgiler: "Bugün karşıdaki yaşlı adamcağız afalladı. Hiç kedi yok. Gerçekten de sokaklarda büyük miktarlarda bulunan ölü fareler yüzünden ortadan yok oldular. Bence, kedilerin ölü fareleri yemesi söz konusu değil. Benimkilerin bundan nefret ettiğini anımsıyorum. Yine de mahzenlere üşüşmelerine ve yaşlı adamcağızın afallamasına engel değil. Bugün daha az özenle taranmış, daha az güçlü. Endişesi hissediliyor. Bir süre sonra içeri girdi. Ancak bir kez boşluğa tükürmüştü.</p>
	<p class="block5"> "Kentte bugün bir tramvayı durdurdular, çünkü oraya nasıl geldiği bilinmeyen bir fare ölüsü bulunmuştu. İki üç kadın indi. Fareyi attılar. Tramvay yeniden yola koyuldu.</p>
	<p class="block5"> "Otelde, güvenilir bir adam olan gece bekçisi tüm bu farelerle bir felaket beklediğini bana söyledi. 'Fareler gemiyi terk ettiğinde.' Bunun gemiler için doğru olduğunu ancak kentlerle ilgili olarak hiçbir zaman doğrulanmadığını söyledim. Yine de buna inanmış. Ona göre nasıl bir felaketin beklenebileceğini sordum. Felaketin öngörülmesi olanaksız olduğundan bunu bilmiyordu. Ama bu işi bir deprem yaparsa şaşırmayacaktı. Böyle bir şeyin olabileceğini kabul ettim, o da bana bunun beni endişelendirip endişelendirmediğini sordu.</p>
	<p class="block5"> "Beni ilgilendiren tek şey, dedim, iç huzuru bulmak.</p>
	<p class="block5"> "Beni çok iyi anladı.</p>
	<p class="block5"> "Otelin lokantasında çok ilginç bir aile var. Baba uzun boylu, zayıf bir adam; dik yakalı; siyahlar giyen biri. Kafasının ortası kel, sağda ve solda gri iki saç tutamı var. Küçük, yuvarlak, sert bakışlı gözler, ince bir burun, yatay bir ağız ona iyi yetiştirilmiş bir gecekuşu havası veriyor. Lokantanın kapısına her zaman ilk o geliyor, siyah bir fındık faresi gibi ufak tefek karısının geçmesi için kenara çekiliyor, sonra hemen ardında gösteri köpekleri gibi giydirilmiş küçük bir erkek ve küçük bir kız çocuğuyla içeri giriyor. Karısına ve çocuklarına, birincisine terbiyeli, kötü sözler, mirasçılara da kesinliği olan sözler yağdırıyor:</p>
	<p class="block5"> — Nicol muhteşem biçimde itici görünüyorsunuz! </p>
	<p class="block5">"Ve küçük kız ağlamaya hazır. Gereken de bu.</p>
	<p class="block5"> "Bu sabah küçük oğlan fare hikâyesi yüzünden çok heyecanlıydı. Sofrada bir şey söylemek istedi:</p>
	<p class="block5"> — Sofrada farelerden söz edilmez Philippe. Bu sözcüğü bundan böyle kullanmanızı yasaklıyorum.</p>
	<p class="block5"> — Babanız haklı, dedi siyah fındık faresi.</p>
	<p class="block5"> "İki kaniş burunlarını ciğer ezmelerine daldırdılar ve gece kuşu sözü fazla uzatmayan bir baş hareketiyle teşekkür etti.</p>
	<p class="block5"> "Bu güzel örneğe karşın kentte şu fare hikâyesinden çok söz ediliyor. Gazeteler de işe karıştı. Genelde farklılıklar gösteren yerel gazeteler bile şimdi birlik içinde belediyeye karşı bir kampanyaya giriştiler. Belediye başkanlık üyeleri bu kemirgenlerin çürümüş cesetlerinin ortaya çıkaracağı tehlikeyi farkında mı? Otel müdürü başka bir şeyden söz edemez oldu. Ancak bunun bir nedeni, zor durumda kalması. Saygın bir otelin asansöründe bir fare ölüsü bulmak ona akıl almaz geliyor. Onu avutmak için ona: 'Ama herkes bu işin içinde,' dedim.</p>
	<p class="block5">— İşte biz de şimdi herkes gibi olduk, diye beni yanıtladı.</p>
	<p class="block5"> — İnsanları endişelendirmeye başlayan şu yüksek ateşle ilgili ilk vakalardan bana söz eden o. Oda hizmetlilerinden birisi buna yakalanmış.</p>
	<p class="block5"> — Ama kesin olarak bulaşıcı değil, diye aceleyle belirtti.</p>
	<p class="block5"> — Bunun benim için önemi olmadığını söyledim.</p>
	<p class="block5"> — Anlıyorum. Beyefendi de benim gibi, Beyefendi yazgıcı.</p>
	<p class="block5"> — Hiç buna benzer bir şey ileri sürmemiştim, hem zaten yazgıcı değilim. Bunu ona söyledim...</p>
	<p class="block5"> Bu andan başlayarak Tarrou'nun defterleri halk arasında endişe uyandıran, şu ne olduğu bilinmeyen ateşten biraz daha ayrıntılı biçimde söz etmeye başladı. Farelerin ortadan kaybolmasıyla yaşlı adamcağızın kedilerine yeniden kavuştuğunu ve sabırla nişan almayı sürdürdüğünü yazarken Tarrou bu ateşle ilgili, çoğu ölümle sonlanmış on kadar vaka anılabileceğini belirtiyordu.</p>
	<p class="block5"> Belge olması açısından son olarak Tarrou'nun çizdiği Rieux betimlemesi yeniden yazılabilir. Anlatıcının gördüğü kadarıyla gerçeğe oldukça bağlı kalınmış:</p>
	<p class="block5"> "Otuz beşinde gösteriyor. Orta boylu. Güçlü omuzlar. Aşağı yukarı dikdörtgen yüz. Karanlık ve dik bakışlı gözler, ancak çene kemikleri çıkık. Burun yapılı ve düzgün. Kısacık kesilmiş siyah saçlar. Neredeyse her zaman sıkılı duran etli dudaklarla ağız yay gibi. Yanmış teni, siyah tüyleri, hep koyu renkli ancak ona yakışan giysileriyle Sicilyalı bir köylü havası var.</p>
	<p class="block5"> "Hızlı yürüyor. Kaldırımlardan duruşunu değiştirmeden iniyor, ama karşı kaldırıma çıkarken her üç seferden ikisinde hafifçe zıplıyor. Arabasının direksiyonunda dalgın ve yön belirten sinyallerini hep açık unutuyor, dönüşünü tamamladıktan sonra bile. Başına hiçbir zaman bir şey takmıyor. Bilgi sahibi bir havası var."</p>
	<p class="block5"> Tarrou'daki sayılar doğruydu. Doktor Rieux de bu konuda bir şeyler biliyordu. Kapıcının bedeni tecrit edildikten sonra, şu kasık ateşleriyle ilgili olarak sorular sormak üzere Richard'a telefon etmişti.</p>
	<p class="block5"> — Bundan hiçbir şey anlamadım, demişti Richard. İki ölü, biri kırk sekiz saatte, öteki üç günde. Sonuncusunu bir sabah tüm nekahet belirtilerini göstermişken bırakmıştım.</p>
	<p class="block5"> — Başka vaka olursa bana haber verin, dedi Rieux.</p>
	<p class="block5"> Birkaç doktoru daha aradı. Böylece yürüttüğü soruşturma birkaç gün içinde yirmi kadar benzer vaka olduğu sonucunu verdi. Hemen hemen hepsi ölümle sonuçlanmıştı. Bunun üzerine Oran Doktorlar Odası Başkanı Richard'dan yeni hastaların tecrit edilmesini rica etti.</p>
	<p class="block5"> — Bu konuda bir şey yapamam, dedi Richard. Valiliğin önlemleri gerekli. Zaten kim size bulaşma tehlikesi var dedi ki?</p>
	<p class="block5"> — Hiçbir şey, ancak belirtiler endişe verici.</p>
	<p class="block5"> Yine de Richard 'böyle bir sıfatı olmadığı'nı düşünüyordu. Tüm yapabileceği valiliğe, valiye bundan söz etmekti.</p>
	<p class="block5"> Ancak onlar konuşadursun, hava bulanıyordu. Kapıcının ölümünün ertesinde göğü büyük bir pus kapladı. Seli andıran kısa yağmurlar kentin üzerine indi; bu beklenmedik su baskınlarını fırtınalı bir sıcak izliyordu. Deniz bile derin mavi rengini yitirmiş, puslu göğün altında, gözü acıtan gümüş ya da demir rengi parıltılara bürünüyordu. Bu ilkbaharın rutubetli sıcağı yaz mevsiminin bunaltıcı sıcağını özletiyordu. Bir düzlük üzerinde salyangoz biçiminde kurulmuş, çok az bölümü denize açılan kentte iç karartıcı bir uyuşukluk egemendi. Kentin sıvalı, uzun duvarları boyunca, tozlu vitrinli sokaklar arasında, kirli sarı renkteki tramvaylarda insan kendini biraz göğün kölesi gibi hissediyordu. Yalnızca Rieux'nün şu yaşlı hastası bu dönemin keyfine varmak için astımını alt ediyordu.</p>
	<p class="block5"> — Hava ısınıyor, diyordu, bronşlara iyi gelir bu. Gerçekten de hava ısınıyordu, bir ateşten ne eksik ne fazla. Tüm kentin ateşi vardı, en azından Rieux, Cottard'ın intihar girişimiyle ilgili soruşturmaya katılmak üzere Fadherbe Sokağına gittiği sabah bu izlenime kapılıyordu. Ancak bu izlenim ona mantıksız geliyordu. Kendisini tedirgin eden uğraşlara ve sinirliliğe bağlıyordu bunu, acele olarak düşüncelerini bir düzene sokmak gerektiğini kabul etti.</p>
	<p class="block5"> Geldiğinde komiser henüz orada değildi. Grand sahanlıkta bekliyordu, önce onun evine girmeye karar verdiler, kapıyı açık bıraktılar. Belediye memuru iyice baştan savma döşenmiş iki odalı bir dairede oturuyordu. Burada yalnızca iki üç sözlüğün süslediği ahşap bir raf ve üzerinde yarı yarıya silinmiş, ancak hâlâ okunabilen 'çiçekli bahçe yolları' sözcükleri bulunan bir karatahta göze çarpıyordu. Grand'a göre Cottard geceyi iyi geçirmişti. Ancak sabah baş ağalarıyla ve hiçbir tepki gösteremez bir halde uyanmıştı. Grand yorgun ve sinirli görünüyordu; bir aşağı bir yukarı dolaşıp duruyor, el yazısıyla yazılmış sayfalarla dolu bir dosyayı bir açıyor, bir kapıyordu.</p>
	<p class="block5"> Bu arada doktora Cottard'ı iyi tanımadığını, ancak biraz malı mülkü olduğunu sandığını söyledi. Cottard tuhaf bir adamdı. Uzun süre ilişkileri, merdivende karşılaştıklarında birkaç merhabayı geçmemişti.</p>
	<p class="block5"> — Onunla yalnızca iki kez sohbet ettim. Birkaç gün önce eve getirdiğim bir kutu tebeşiri döktüm. Mavi ve kırmızı tebeşirler vardı. O sırada Cottard sahanlığa çıktı ve onları toplamama yardım etti. Bu değişik renklerdeki tebeşirlerin ne işe yaradığını sordu.</p>
	<p class="block5"> Grand da ona yeniden biraz Latince çalıştığını anlatmıştı. Liseden bu yana bilgileri azalmıştı.</p>
	<p class="block5"> — Evet, dedi doktora, Fransızca sözcüklerin anlamını daha iyi bilmek için bunun yararlı olduğunu bana söylediler.</p>
	<p class="block5"> İşte karatahtasına Latince sözcükler yazıyordu. Sözcüğün ad ve eylem çekimlerine göre değişen bölümünü mavi tebeşirle, sözcüklerin hiç değişmeyen bölümlerini kırmızı tebeşirle yazıyordu.</p>
	<p class="block5"> — Cottard'in iyice anladığını sanmıyorum, ama ilgilenmiş gibiydi ve benden bir kırmızı tebeşir istedi. Biraz şaşırmıştım, ama sonuçta... Bunu tasarısı için kullanacağını tahmin edemezdim elbette.</p>
	<p class="block5"> Rieux ikinci sohbetin konusunu sordu. Ancak yanında sekreteriyle komiser geliyordu, öncelikle Grand'ın açıklamalarını dinlemek istiyordu. Doktor Grand'ın Cottard'dan söz ederken onu hep 'umutsuz adam' diye andığını fark etti. Hatta bir ara 'öldürücü karar' deyimini kullandı. İntiharın nedeni üzerinde konuştular ve Cottard sözcük seçiminde kılı kırk yarıyordu. Son olarak 'özel acılar' sözcükleri üzerinde durdular. Komiser Cottard'ın davranışlarında onun 'kararlılık' dediğiyle ilgili herhangi bir şey hissedip etmediğini sordu.</p>
	<p class="block5"> — Dün benden kibrit istemek için kapımı çaldı, dedi Grand. Ona bir kutu kibritimi verdim. Komşular arasında olur... diyerek özür diledi. Sonra bana kutuyu geri vereceğini vaat etti. Onda kalmasını söyledim.</p>
	<p class="block5"> Komiser, memura, Cottard'da bir tuhaflık olup olmadığını sordu.</p>
	<p class="block5"> — Bana tuhaf gelen, konuşmayı sürdürmek istiyormuş gibi bir hali olmasıydı. Ancak ben çalışıyordum.</p>
	<p class="block5"> Grand Rieux'ye döndü ve sıkkın bir havayla ekledi:</p>
	<p class="block5"> — Kişisel bir çalışma.</p>
	<p class="block5"> Öte yandan komiser, hastayı görmek istiyordu. Ancak Rieux öncelikle Cottard'ı bu ziyarete hazırlamanın yerinde olacağını düşünüyordu. Odaya girdiğinde yalnızca griye bakan bir flanel giymiş olan Cottard yatağında doğrulmuş ve endişeli bir yüz ifadesiyle kapıya doğru dönmüştü.</p>
	<p class="block5"> — Polis, değil mi?</p>
	<p class="block5"> — Evet, dedi Rieux, hareket etmeyin. İki üç formaliteden sonra rahata kavuşacaksınız.</p>
	<p class="block5"> Ancak Cottard bunun bir işe yaramayacağını ve polisten hoşlanmadığını söyledi. Rieux biraz sabırsızlık gözlemledi.</p>
	<p class="block5"> — Ben de polise bayılmıyorum. Bu işi bir kerede bitirmek için sorularına çabuk ve doğru biçimde yanıt vermek söz konusu.</p>
	<p class="block5"> Cottard sustu ve doktor yeniden kapıya doğru döndü. Ancak adamcağız yine onu çağırıyordu ve yatağa yaklaşınca doktorun ellerini tuttu:</p>
	<p class="block5"> — Hasta birisine, kendini asmış bir adama dokunamazlar değil mi doktor?</p>
	<p class="block5"> Rieux bir an ona dikkatle baktı ve sonunda asla böyle bir şeyin söz konusu olmadığına ve kendisinin hastasını korumak için orada olduğuna onu inandırdı. Adamın gerginliği azalır gibi oldu ve Rieux komiseri içeri aldı.</p>
	<p class="block5"> Cottard'a Grand'ın tanıklık belgesi okundu ve ona eyleminin nedenlerini açıklayıp açıklayamayacağı soruldu. Komisere bakmadan, yalnızca, 'Özel acılar; çok iyiydi,' diye yanıt verdi. Komiser buna bir daha girişmek isteyip istemediğini sorarak onu sıkıştırdı. Cottard canlanarak, hayır, diye yanıtladı ve tek istediğinin rahat bırakılmak olduğunu söyledi.</p>
	<p class="block5"> Komiser sinirli bir ses tonuyla:</p>
	<p class="block5"> — Size şunu belirteyim, şu anda başkalarının rahatını kaçıran sizsiniz.</p>
	<p class="block5"> Ancak Rieux'nün bir işaretiyle konu burada kesildi. Komiser çıkarken:</p>
	<p class="block5"> — Tahmin edersiniz, şu ateşten söz edileli beri daha yapacak çok işimiz var, diye iç geçirdi.</p>
	<p class="block5"> Doktora bunun ciddi bir şey olup olmadığını sordu, Rieux bu konuda hiçbir şey bilmediğini söyledi.</p>
	<p class="block5"> — Zamanı geldi, hepsi bu, diye sözü bağladı komiser. Kuşkusuz, zamanı gelmişti. Gün boyunca, zaman geçtikçe her şey yüze göze bulaşıyordu ve Rieux her ziyarette kaygısının arttığını hissediyordu. Aynı günün akşamı, dış mahallede yaşlı hastanın bir komşusu ellerini kasıklarına bastırmış, sayıklamalarla kusuyordu. Yumrular kapıcınınkilerden çok daha büyüktü. Bir tanesi irinlenmeye başlamıştı ve az sonra bozulmuş bir meyve gibi açıldı. Rieux eve dönünce ildeki ecza deposunu aradı. Mesleği gereği aldığı notlar o tarihte yalnızca şunu gösteriyor: 'Olumsuz yanıt.' Ve o sıralarda benzer vakalar için onu çağırıyorlardı. Çıbanları yarmak gerekiyordu, orası kesindi. Haç biçiminde iki bisturi darbesiyle yumrulardan kanla karışık koyu bir sıvı akıyordu. Acı içindeki hastaların kanları akıyordu. Ancak lekeler karın ve bacaklarda da beliriyordu, bir yumrunun irinlenmesi duruyor, sonra yeniden başlıyordu. Çoğunlukla hasta berbat bir koku içinde ölüyordu. Fare olayında iyice çenesi düşük davranan basın artık tek söz etmez olmuştu. Çünkü fareler sokakta, insanlar evlerinde ölür. Ve gazeteler yalnızca sokakla ilgilenir. Ancak valilik ve belediye konu üzerinde düşünmeye başlamışlardı. Doktorların her birinin iki üç vaka dışında bir bilgisi olmadığı sürece kimse kılını kıpırdatmayı düşünmemişti. Ancak sonunda birisinin aklına bir hesap yapma fikrinin gelmesi yetti. Hesabın sonucu içler açışıydı. Hemen hemen birkaç gün içinde ölümle sonuçlanan vakalar katlandı ve bu tuhaf hastalıkla ilgilenenlerin gözünde gerçek bir salgının söz konusu olduğu kesinlik kazandı. Rieux'den çok yaşlı olan meslektaşı Castel de onu görmek için bu ânı seçti.</p>
	<p class="block5"> — Tabii ki siz bunun ne olduğunu biliyorsunuz Rieux? dedi.</p>
	<p class="block5"> — Tahlillerin sonucunu bekliyorum.</p>
	<p class="block5">— Ben, biliyorum. Ve benim tahlile ihtiyacım yok. Mesleğimin bir bölümünü Çin'de yaptım ve yirmi yıl önce Paris'te birkaç vaka gördüm. Yalnız o vakalara hemen bir ad vermeyi göze alamadılar. Kamuoyu kutsaldır: Şaşkınlığa yer yoktur, özellikle şaşkınlık olmaz. Hem sonra bir meslektaşın da dediği gibi: "Olamaz bu, herkes Batı'da bunun ortadan yok olduğunu biliyor." Evet, herkes bunu biliyordu, ölüler dışında. Haydi Rieux, siz de benim gibi bunun ne olduğunu iyi biliyorsunuz.</p>
	<p class="block5"> Rieux düşünüyordu. Bürosunun penceresinden körfezin uzağında bir boğaz gibi kapanan taşlı yalıyara bakıyordu. Mavi rengine karşın gökyüzünün saatler akşama doğru ilerledikçe yumuşayan solgun bir parıltısı vardı.</p>
	<p class="block5"> — Evet Castel, dedi, neredeyse inanılması olanaksız. Ama açıkça bu veba gibi duruyor.</p>
	<p class="block5"> Castel ayağa kalktı ve kapıya yöneldi.</p>
	<p class="block5"> — Bizi nasıl yanıtlayacaklarını biliyorsunuz, dedi yaşlı doktor: Yıllardır ılıman ülkelerde izine rastlanmıyor.</p>
	<p class="block5"> — Ne demek, izine rastlanmıyor? diye yanıtladı Rieux omuz silkerek.</p>
	<p class="block5"> — Evet. Ve şunu unutmayın: Paris'te bile oldu, yaklaşık yirmi yıl önce.</p>
	<p class="block5"> — İyi. Şimdi bir zamanlar olduğundan daha ciddi olmamasını umut edelim. Ama gerçekten inanılmaz!</p>
	<p class="block5"> 'Veba' sözcüğü ilk kez ağza alınıyordu. Anlatının bu noktasında Bernard Rieux penceresinin gerisinden yalıyara bakadursun, anlatıcının, doktorun içinde bulunduğu kararsızlık ve şaşkınlığı açıklamasına izin verilecektir; çünkü farklılıklarla da olsa onun tepkisi yurttaşlarımızın çoğunun tepkisiyle aynıydı. Gerçekten de felaketler ortak bir şeydir, ancak başınıza geldiğinde inanmakta güçlük çekilir. Dünyada savaşlar kadar vebalar da meydana gelmiştir. Vebalar da, savaşlar da insanı hazırlıksız yakalar. Kentliler kadar, Doktor Rieux de hazırlıksızdı; böylece onun kararsızlıklarını anlamalıyız. Onun endişe ve güven arasında sıkışıp kalmasını da böylece anlamalıyız. Bir savaş patladığında insanlar : "Uzun sürmez bu, çok aptalca!" derler. Ve kuşkusuz bir savaş çok aptalcadır, ancak bu onun uzun sürmesini engellemez. Budalalık hep direnir, insan hep kendisini düşünmese bunun farkına varabilirdi. Bu açıdan burada oturanlar da herkes gibiydi, kendilerini düşünüyorlardı; bir başka deyişle hümanisttiler; felaketlere inanmıyorlardı. Felaket insana yakışmaz, onun için felaket gerçekdışıdır, geçip gidecek kötü bir rüyadır, denir. Ancak her zaman da geçip gitmez, kötü rüyalar arasında insanlar geçip gider ve önlemlerini almadığından başta hümanistler gider. Yurttaşlarımız da başkalarından daha az ya da çok suçlu değildi; alçakgönüllü olmayı unutuyorlardı, hepsi bu ve kendileri için hâlâ her şeyin olanaklı olduğuna inanıyorlardı; bu durum da felaketlerin olanaksızlığını varsayıyordu. İşlerini yapmayı sürdürüyorlardı, yolculuklar ayarlıyorlardı ve düşünceleri vardı. Geleceği, yolculukları ve tartışmaları ortadan kaldıran bir vebayı nasıl düşüneceklerdi ki? Kendilerini özgür sanıyorlardı, oysa felaketler oldukça kimse asla özgür olmayacak.</p>
	<p class="block5"> Doktor Rieux, sağa sola dağılmış bir avuç hastanın, habersizce, vebadan ölmeye gelmesini arkadaşıyla konuşurken doğruladığında bile tehlike onun için hâlâ gerçek dışıydı. Nedeni basit, insan doktor olduğunda acıyla ilgili bir fikir edinir ve hayal gücü biraz daha fazladır. Doktor penceresinden değişikliğe uğramamış kentine bakarken, endişe diye adlandırılan, gelecek karşısında içinde hafif bir tiksinme duygusunun doğduğunu henüz hissetmeye başlıyordu. Bu hastalıkla ilgili bildiklerini kafasında toparlamaya çalışıyordu. Belleğinde sayılar uçuşuyordu ve tarihin gördüğü otuz kadar büyük vebanın yaklaşık yüz milyon kişinin ölümüyle sonuçlandığını aklından geçiriyordu. Ancak yüz milyon ölü nedir? Savaşta insan ölüyü diriyi bilmez. Nasıl ölü bir adam ancak ölü halde görüldüğünde önem taşırsa, tarih sahnesine saçılmış yüz milyon ceset de hayalimizde silik bir görüntüden başka bir şey değildir. Doktor, Prokopios'a göre, günde on bin kurban veren Konstantinopolis vebasını düşünüyordu. On bin ölü büyük bir sinemanın müşteri sayısının beş katı eder. İşte yapılması gereken buydu. Beş sinemanın çıkışında insanları toplayıp kentte bir meydana götürmek ve olayları daha net görebilmek için onları yığınlar halinde öldürmek. En azından o zaman bu adsız kalabalığa tanıdık yüzler takılabilirdi. Ancak, gerçekleştirilemeyecek bir şey bu doğal olarak, hem sonra on bin yüzü kim tanır? Zaten Prokopios gibi, insanlar saymayı bilmiyorlardı, herkes bilir bunu. Yetmiş yıl önce Kanton'da, felaket insanlara ilişmeden, kırk bin fare vebadan ölmüştü. Ancak 1871'de fareleri saymanın bir yolu yoktu. Yaklaşık, toptan hesaplar yapılıyordu, belirgin yanılma payları vardı. Yine de, eğer bir fare otuz santimetre boyundaysa, uç uca eklenmiş kırk bin fare...</p>
	<p class="block5"> Ancak doktor sabırsızlanıyordu. Kendini olayların akışına bırakıyordu ve bunu yapmamak gerekirdi. Birkaç vakadan salgın olmaz ve önlem almak yeterlidir. Eldeki bilgilere bakmak gerekiyordu: şaşkınlık ve bitkinlik, kızarmış gözler, pis bir ağız, baş ağrıları, deri üstü kabarcıkları, korkunç susuzluk, sayıklama, bedende lekeler, endişe ve tüm bunların sonunda... Tüm bunların sonunda, Rieux'nün aklına bir tümce geliyordu, belirtileri sıraladığı el kitabının sonunu getiren şu tümce: 'Nabız iyice düşer ve anlamsız bir hareket sonucunda ölüm gelir.' Evet, tüm bunların sonunda, bir ipin uçundaydık ve insanların dörtte üçü, kesin sayı buydu, onları çeken bu anlamsız hareketi yapmak için sabırsızlanıyordu.</p>
	<p class="block5"> Doktor hâlâ pencereden bakıyordu. Camın dışında ilkbaharın serin göğü, içinde, odada çınlamasını sürdüren sözcük: Veba. Sözcük, bilimin ona yüklediği özellikleri kapsamıyordu yalnızca; olağanüstü bir dizi görüntüyü de kapsıyordu; bu saatte orta karar bir hareketlilik içinde, gürültüden çok uğultunun duyulduğu, aynı anda hem mutlu hem tasalı olunabilirse eğer, özetle mutlu diye nitelenebilecek, sarı ve gri renkli bu kentle hiç bağdaşmayan görüntüler. Ve öylesine barışla dolu ve öylesine kayıtsız bir dinginlik eski felaket görüntülerini pek de güçlük çekmeden yok sayıyordu; vebaya bulanmış ve kuşların terk ettiği Atına, sessizce acı çekenlerle dolu Çin kentleri, Marsilya'da sızıntı içindeki bedenleri çukurlara üst üste gömen zindan hükümlüleri, Provence'da vebanın deli rüzgârını durdurması için inşa edilen büyük duvar, Yafa ve o iğrenç dilencileri, Konstantinopolis hastanesinin ezilmiş toprağına yapışmış nemli ve çürümüş yataklar, kancalarla yerlerinden çekilen hastalar, Kara Veba sırasında hekimlerin maskeli karnavalı, canlıların Milano mezarlığında birleşmeleri, korku içindeki Londra'da ölü taşıyan el arabaları ve her yerde, her zaman insanın bitip tükenmez çığlığıyla dolu geceler ve gündüzler. Hayır, tüm bunlar bugünün huzurunu bozacak denli güçlü değildi henüz. Pencerenin öteki tarafında seçilmeyen bir tramvayın düdüğü ansızın çınlıyor ve bir saniyede zulüm ve acıyı değersiz kılıyordu. Evlerin soluk renkli, damalı görüntüsünün ucundaki deniz dünyada endişe ve rahatsızlık verici ne varsa onun kanıtıydı yalnızca. Ve körfeze bakan Doktor Rieux, Lucretius'un sözünü ettiği ve hastalığın şaşkına çevirdiği Atinalıların denize karşı yığdıkları şu odunları düşünüyordu. Gece boyunca buraya ölüleri taşıyorlarmış, ancak yer yetmiyormuş ve hayatta kalanlar sevdiklerinin cesetlerini buraya koyabilmek için, onları bırakmaktansa kanlı kavgalara girişerek, ellerindeki meşalelerle birbirlerine vuruyorlarmış. Dingin ve karanlık suların karşısında kızaran odunlar, kıvılcımların çıtır çıtır çıtırdadığı gecenin içindeki o meşale kavgaları ve tetikte duran göğe yükselen zehirli, yoğun dumanlar düşünülebilirdi. Korkuya kapılabilinirdi...</p>
	<p class="block5"> Ancak bu baş döndürücü gerçek, akıl karşısında direnemiyordu. 'Veba' sözcüğünün ağza alındığı doğruydu, tam o anda felaketin sarstığı ve iki ya da üç kurban verdiği de doğruydu. Ne yapalım, durabilirdi bu. Yapılması gereken, kabul edilmesi gerekeni kabul etmek ve son olarak, gereksiz gölgeleri kovalamak ve uygun önlemleri almaktı. Sonra, veba duracaktı, çünkü kendinin ne olduğunu ya bilmiyor ya da yanlış biliyordu. Eğer durursa, bu da en olası durumdu, her şey yoluna girecekti. Tersi durumdaysa, sonradan onu yenmek için önceden önlem alma olanağı bulunmuyorsa, onun ne olduğu öğrenilecekti.</p>
	<p class="block5"> Doktor pencereyi açtı ve birden kentin gürültüsü kabardı. Komşu atölyeden elektrikli bir testerenin kısa ve yinelemeli, vınlayan sesi geliyordu. Rieux silkindi. Gerçek orada, günlük çalışmadaydı. Gerisi olayların akışına ve anlamsız hareketlere bağlıydı, buna takılıp kalınamazdı. Esas olan, işini iyi yapmaktı.</p>
	<p class="block5"> Joseph Grand'ın geldiği haber verildiği sırada Doktor Rieux bu düşünceler içindeydi. Belediye memuru olarak ve orada çok değişik işlere bakmasına karşın onu geçici olarak medeni hal istatistik biriminde görevlendiriyorlardı. Böylece ölümlerin bir toplamını yapmak durumundaydı. Ve kendi isteğiyle sonuçların bir örneğini Rieux'ye getirmeye karar vermişti.</p>
	<p class="block5"> Doktor, Grand'ı komşusu Cottard'la içeri girerken gördü. Memur elinde bir kâğıt sallıyordu.</p>
	<p class="block5"> — Sayılar yükseliyor doktor, dedi: Kırk sekiz saatte, on bir ölü.</p>
	<p class="block5"> Rieux, Cottard'a selam verdi ve nasıl olduğunu sordu. Grand, Cottard'ın doktora teşekkür etmeye ve neden olduğu sıkıntılardan ötürü özür dilemeye geldiğini söyledi. Ancak Rieux istatistik raporuna bakıyordu:</p>
	<p class="block5"> — Haydi, dedi Rieux, belki de artık bu hastalığı adıyla anmaya bir karar vermek gerek. Şimdiye kadar sallandık durduk. Ama benimle gelin, laboratuvara gitmeliyim.</p>
	<p class="block5"> — Evet evet, diyordu Grand doktorun peşinden merdivenleri inerken. Her şeyi adıyla anmak gerek. Ama nedir bu ad?</p>
	<p class="block5"> — Size söyleyemem, zaten bir işinize de yaramaz.</p>
	<p class="block5"> — Görüyorsunuz ya, diye gülümsedi memur. Öyle kolay değil.</p>
	<p class="block5"> Place d'Armes'a yöneldiler. Cottard hiç konuşmuyordu. Sokaklar kalabalıklaşmaya başlıyordu. Memleketimizin o kaçamak günbatımı gecenin karşısında çekilmeye başlamıştı bile ve ilk yıldızlar henüz duruluğunu yitirmemiş ufukta beliriyordu. Birkaç saniye sonra sokakların tepesindeki lambalar yanarak göğü solgunlaştırdı ve konuşmaların gürültüsü bir ton daha yükseldi.</p>
	<p class="block5"> — Beni affedin, dedi Grand, Place d'Armes'ın köşesinde. Ancak bizim oraya giden tramvaya binmeliyim. Akşamlarım kutsaldır. Bizim memlekette dedikleri gibi: 'Bugünün işini yarına bırakma.'</p>
	<p class="block5"> Rieux, Montelimard'da doğmuş olan Grand'ın, memleketine özgü deyimleri anma ve ardından hiçbir yerde rastlanmayan 'düşsel bir zaman' ya da 'masalsı bir ışık' türünden birtakım kalıplaşmış sözler ekleme huyunu önceden fark etmişti.</p>
	<p class="block5"> — Evet, dedi Cottard, bu doğru. Akşam yemeğinden sonra onu evinden dışarı çıkaramazsınız.</p>
	<p class="block5"> Rieux, Grand'a belediye adına mı çalıştığını sordu. Grand hayır, diye yanıtladı, kendisi için çalışıyordu.</p>
	<p class="block5"> — Eh! dedi Rieux bir şeyler demiş olmak için, bari ilerleme var mı?</p>
	<p class="block5"> — Orada yıllardır çalıştığıma göre, ister istemez var. Ancak yine de bir bakıma çok fazla ilerleme yok gibi.</p>
	<p class="block5"> — Ama sonuçta nedir sorun? dedi doktor durarak. Grand yuvarlak şapkasını büyük kulaklarının üzerine indirerek ağzında bir şeyler yuvarladı. Rieux bir kişiliğin gelişimiyle ilgili bireylerin söz konusu olduğunu sezer gibi oldu. Ancak memur onlardan ayrılmış, küçük aceleci adımlarla incir ağaçları altında, Boulevard de la Marne'dan yukarı çıkmaya başlamıştı bile. Laboratuvarın kapısında Cottard, bir şey danışmak için doktoru görmeye gelmek istediğini söyledi. Elleriyle cebindeki istatistik raporuyla oynayan Rieux onu muayeneye çağırdı, ancak sonra fikir değiştirerek ertesi gün onun mahallesine geleceğini ve akşamüstü onu görmek için uğrayacağını söyledi.</p>
	<p class="block5"> Doktor Cottard'dan ayrılırken Grand'ı düşündüğünü fark etti. Onu bir vebanın ortasında düşünüyordu. Ancak, kuşkusuz ciddi boyuta varmayacak olan şimdiki vebanın değil de tarihin şu büyük vebalarından birinin ortasında. 'O, bu gibi durumlardan etkilenmeyecek insanlardan.' Vebanın zayıf yapılı insanları etkilemediğini ve özellikle güçlü yapılıları, yok ettiğini okuduğunu anımsıyordu. Bu konuyu düşünürken doktor, memurun gizemli bir havası olduğunu düşünüyordu.</p>
	<p class="block5"> Gerçekten de, ilk bakışta Grand küçük bir belediye memuruydu; bu da hal ve tavrına sinmişti. Uzun boylu ve zayıf bedeniyle daha uzun kullanırım kandırmacasıyla kendine hep çok büyük seçtiği giysilerinin içinde yüzüyordu. Alt çenesindeki dişlerinin çoğu yerinde duruyorduysa da üst çenesindekileri yitirmişti. Özellikle üst dudağını yukarı çeken gülüşü böylece ona gölgeli bir ağız görüntüsü veriyordu. Bu görüntüye bir de papaz okulu öğrencilerini andıran yürüyüşü, duvar dibinden yürüme ve kapılardan kayarcasına geçme sanatı, mahzen ve duman kokusu, anlamsızlığın tüm yüzleri eklenince, kentin hamam tarifelerini gözden geçirme ya da genç bir düzeltmene ev çöplerinin kaldırılmasıyla ilgili bir rapor için gereken bilgileri hazırlama işine kendini vermiş, çalışma masasının başından başka bir yerde düşünülemeyeceği anlaşılacaktır. Hiçbir şeyden habersiz birisinin gözünde bile o, günlük altmış iki franka geçici belediye hizmetlerinin ufak tefek ancak kaçınılmaz görevlerini yapmak üzere dünyaya gelmiş gibiydi.</p>
	<p class="block5"> İşe başvuru kâğıtlarının üzerinde, 'meslek' sözcüğünün karşısına bunu yazardı. Yirmi iki yıl önce, parasızlık yüzünden önüne geçemediği bir karmaşanın ardından bu işi kabul etmişti; dediğine göre çabuk yoldan 'esas atamasının' yapılacağına inandırmışlardı onu. Yalnızca, bir süre için, kentimizin yönetiminde beliren hassas sorunlar karşısında yeteneğini kanıtlamasıydı söz konusu olan. Sonradan, rahat yaşamasını sağlayacak bir düzeltmen kadrosuna atanması işten bile değildi, bu konuda güvence vermişlerdi. Kuşkusuz Joseph Grand'ı harekete geçiren hırs değildi, hüzünlü bir gülümsemeyle kendi yaşamının güvencesi kendisiydi. Ancak dürüst olanaklarla edinilmiş maddi bir yaşam düşüncesi ve buna bağlı olarak gözde uğraşlarına hiç çekinmeden kendini verme olanağı da ona açıkça göz kırpıyordu. Ona yapılan teklifi kabul etmesi onurlu nedenlerden, hatta denebilir ki, bir ülküye bağlılıktan ileri geliyordu.</p>
	<p class="block5"> Uzun yıllardır, bu geçici durum sürüyordu, yaşam sınırsız oranlarda pahalılanmıştı ve birkaç genel zam yapılmasına karşın, Grand'ın maaşı hâlâ gülünçtü. Rieux'ye bundan yakınmıştı, ancak kimsenin bunu düşündüğü yoktu sanki. İşte Grand'ın özgünlüğü ya da en azından özgünlük göstergelerinden biri de burada bulunmaktadır. Aslında, kendisinin de emin olmadığı hakları değilse bile, en azından ona verilmiş güvenceleri ileri sürebilirdi. Ancak, öncelikle onu işe alan büro şefi uzun süre önce ölmüştü, hem zaten kendisi de verilen sözleri tam olarak anımsamıyordu. Son olarak ve en önemlisi, Joseph Grand ne diyeceğini bilemiyordu.</p>
	<p class="block5"> Rieux'nün de gördüğü gibi, işte bu özelliği hemşerimiz Grand'ı en iyi biçimde betimliyordu. Gerçekten de, uzun uzun tasarladığı istek mektubunu yazmasını ya da koşulların getirdiği girişimde bulunmasını hep bu özelliği engelliyordu. Ona bakarsanız üzerinde fazla ayak diretmediği 'hak' sözcüğünü ya da hak ettiğini istemesi ve böylece ilgilendiği işlerin alçakgönüllülüğüyle pek bağdaşmayacak bir küstahlık gibi algılanabilecek 'verilen sözler' sözcüğünü kullanma konusunda kendisini özellikle engellenmiş hissediyordu. Bir başka yönden de, 'iyi yüreklilik', 'rica etmek', 'minnet' gibi kendi değeriyle uzlaşmayacak sözleri de kullanmayı reddediyordu. İşte böylece, doğru sözcüğü bulamamaktan ötürü, hemşerimiz çok ileri bir yaşa kadar ne olduğu belirsiz görevlerini yapmayı sürdürdü. Kaldı ki, hep şu doktor Rieux'nün de dediği gibi, durum ne olursa olsun, maddi yaşamının güvence altında olduğunu yaşayarak gördü, çünkü her şeyden öte, gereksinimlerini elindeki kaynaklara göre ayarlaması onun için yeterliydi. Böylece kentin önde gelen sanayicilerinden olan belediye başkanının gözde sözlerinden birisinin doğruluğunu anladı; adam büyük bir inançla, (yürüttüğü mantığın tüm ağırlığını üstlenen bu sözcüğün üzerinde duruyordu), sonunda kimsenin açlıktan öldüğü görülmemiştir, diye kesinliyordu. Durum ne olursa olsun, Joseph Grand'ın sürdürdüğü yarı münzevi yaşantısı onu bu türden tüm kaygılardan arındırmıştı gerçekten. O kendine uygun sözcükleri aramayı sürdürüyordu.</p>
	<p class="block5"> Bir bakıma onun yaşamının örnek bir yaşam olduğu söylenebilir. Her yerde olduğu gibi kentimizde de az bulunan, hep olumlu duygularının cesaretini taşıyan şu insanlardandı. Kendi hakkında açığa vurduğu çok az şey, aslında onun iyi yanlarını ve günümüzde açığa vurmaya cesaret edemediğimiz bağlılıkları gösteriyordu. Ailesinden kalan ve iki yılda bir Fransa'ya ziyaretine gittiği tek akrabası olan kız kardeşini ve yeğenlerini sevdiğini söylerken yüzü kızarmıyordu. Daha gençken yitirdiği anne ve babasının anısının ona hüzün verdiğini kabul ediyordu. Akşam saat beşe doğru mahallesinde tatlı tatlı çınlayan bir çanı her şeyin ötesinde sevdiğini saklamıyordu. Ancak böylesine basit duyguları dile getirmek için en ufak bir sözcük ona binlerce acıya patlıyordu. Sonunda bu güçlük onun en büyük derdi olmuştu: "Ah doktor," diyordu, "kendimi dile getirmeyi nasıl da öğrenmek isterdim!"</p>
	<p class="block5"> O akşam doktor<span class="calibre1">,   </span>memurun gidişine bakarken Grand'ın ne demek istediğini birden anlıyordu: Bir kitap ya da onun gibi bir şey yazıyordu kuşkusuz. Sonunda geldiği laboratuvara varana kadar Rieux'nün bu düşüncesi kesinleşiyordu. Bu izlenimin budalaca olduğunu biliyordu, ancak içinde onurlu alışkanlıklarla uğraşan alçakgönüllü memurların da bulunabildiği bir kentte vebanın nasıl yerleşebileceğini anlayamıyordu bir türlü. Tam olarak bu gibi alışkanlıkların vebanın orta yerinde olmasını aklı almıyordu ve böylece pratikte vebanın kentliler arasında bir geleceği olmadığı kanısına varıyordu.</p>
	<p class="block5"> Ertesi gün Rieux gereksiz bulunan bir diretmeyle vilayete bir sağlık kurulunun çağrılmasını sağlıyordu.</p>
	<p class="block5"> — Halkın endişelendiği doğru, diye durumu onaylamıştı Richard. Üstelik dedikodular da her şeyi abartır. Vali bana dedi ki: "İstiyorsanız hemen yapalım bu işi, ama sessizce." Zaten bunun yanlış alarm olduğuna inanıyor.</p>
	<p class="block5"> Bernard Rieux, valiliğe gitmek üzere Castel'i arabasına aldı.</p>
	<p class="block5"> — İlde serum bulunmadığını biliyor musunuz, dedi bu sonuncusu.</p>
	<p class="block5"> — Biliyorum. Depoya telefon ettim. Müdür şaşkınlıktan donakaldı. Bunu Paris'ten getirtmek gerek.</p>
	<p class="block5"> — Uzun sürmeyeceğini umarım.</p>
	<p class="block5"> — Telgraf çektim bile, diye yanıtladı Rieux. Vali sıcak davranıyordu, ancak sinirliydi.</p>
	<p class="block5"><span class="calibre1"> — Başlayalım baylar,  diyordu. </span>Durumu özetlemeli miyim?'</p>
	<p class="block5"> Richard bunun gereksiz olduğunu düşünüyordu. Hekimler durumu biliyorlardı. Sorun yalnızca hangi önlemlerin alınmasının uygun olacağıydı.</p>
	<p class="block5"> — Sorun, veba mı yoksa başka bir şey mi söz konusu, onu bilmek, dedi ansızın yaşlı Castel.</p>
	<p class="block5"> İki üç hekim şaşkınlıklarını belirttiler. Ötekiler tereddüt ediyor gibiydiler. Vali ise irkildi ve kapıya döndü, sanki kapının bu feci haberin koridorlarda yayılmasını engellediğini görmek istercesine. Richard şaşkınlığa boyun eğmemek gerektiğini düşündüğünü belirtti: Kasık bölgesinde komplikasyonlar çıkaran bir ateş söz konusuydu ve yaşamda olduğu gibi bilimde de varsayımlar her zaman tehlikeli olacağından, bundan başka bir şey söylenemezdi. Sakin sakin sararmış bıyığını kemiren yaşlı Castel açık renk gözlerini Rieux'ye doğru kaldırdı. Sonra iyilik dolu bakışını topluluğa çevirdi ve bunun veba olduğunu iyi bildiğini ancak kuşkusuz bunu resmi olarak tanımanın acımasız önlemler almayı zorunlu kılacağını belirtti. Temelde bunun meslektaşlarının geri çekilmesine yol açtığını biliyordu ve bundan dolayı onların huzuru için bunun veba olmadığını kabul etmek istiyordu. Vali yerinde kımıldandı ve durum ne olursa olsun bunun iyi bir düşünce biçimi olmayacağını bildirdi.</p>
	<p class="block5"> — Önemli olan düşünce biçiminin iyi olup olmaması değil, düşündürmesidir, dedi Castel.</p>
	<p class="block5"> Rieux söze karışmadığından, ona fikrini sordular:</p>
	<p class="block5"> — Tifüse benzeyen bir ateş söz konusu, ama şişlikler ve kusmaları da beraberinde getiriyor. Ben o yumruları yardım. Böylece tahliller için bir şeyler elde edebildim, bu konuda laboratuvar vebanın yassı basillerini saptadığını sanıyor. Tam olarak bir şey söylemek gerekirse, mikrobun bazı özgül değişimlerinin geleneksel tanıma uymadığını da söylemek gerekir.</p>
	<p class="block5"> Richard bunun tereddütlere yol açtığına ve en azından, birkaç gün önce başlanan tahlil dizisinin istatistiksel sonucunu beklemenin gerekli olduğuna dikkat çekti.</p>
	<p class="block5"> — Eğer mikrop, dedi Rieux kısa bir sessizlikten sonra, üç gün içinde bir dalağı büyütebiliyor, bağırsak boğumlarını bir portakal büyüklüğüne ve lapa kıvamına dönüştürebiliyorsa hiç de tereddüte yol açmaz. Enfeksiyonun yuvalandığı yerler sürekli artıyor. Hastalığın yayılmasına bakınca durdurulmazsa iki ay dolmadan kentin yarısını öldürebilir. Böylece bunu ister veba, ister ateş diye adlandırın, pek önemi yok. Önemli olan tek şey, bunun kentin yarısını öldürmesine engel olmanız.</p>
	<p class="block5"> Richard hiçbir şeyin kötü yanını görmemek gerektiğini, zaten salgının da kanıtlanmadığını düşünüyordu, çünkü kendi hastalarının yakınları hâlâ sağlamdı.</p>
	<p class="block5">— Ama başkaları öldü, diye dikkati çekti Rieux. Tabii salgın kesin değil, yoksa sonsuza doğru bir matematiksel artış ve yıldırım hızını andıran bir nüfus azalması olurdu. Söz konusu olan, bir şeyin kötü yanını görmek değil, önlem almak.</p>
	<p class="block5"> Bununla birlikte Richard, eğer hastalık kendiliğinden durmazsa, onu durdurmak için yasanın öngördüğü koruyucu önlemlerin alınması gerektiğini, bunun için de vebanın söz konusu olduğunu resmen tanımak gerektiğini, bu konuda tam bir kesinliğe varılmadığını, dolayısıyla üzerinde düşünülmesi gerektiğini anımsatarak durumu özetlemeyi düşünüyordu.</p>
	<p class="block5"> — Sorun, yasanın öngördüğü önlemlerin ciddi olup olmaması değil, diye üsteledi Rieux, bunların kentin yarısının ölmesini engellemek için gerekli olup olmadığı. Gerisi yönetimin işi ve işte bizim kurumlarımız da bu sorunları halletmek için bir vali öngörmüş.</p>
	<p class="block5"> — Kuşkusuz, dedi vali, ama benim için, sizin bir veba salgınını resmen tanımanız gerekiyor.</p>
	<p class="block5"> — Eğer bunu resmen tanımasak bile, dedi Rieux, yine de kentin yarısını öldürme tehlikesi var.</p>
	<p class="block5"> Richard biraz sinirli bir tavırla araya girdi.</p>
	<p class="block5"> — Gerçek şu ki<span class="calibre1">,  </span>meslektaşımız vebaya inanıyor. Onun sendromu anlatması bunu kanıtlıyor.</p>
	<p class="block5"> Rieux bir sendromu anlatmadığını söyledi, gördüğünü anlatmıştı. Ve onun gördüğü, şişkinlikler, lekeler, kırk sekiz saatte ölümle sonuçlanan sayıklamalı ateşlerdi. Acaba Mösyö Richard salgının ciddi koruyucu önlemler olmaksızın duracağını ileri sürme sorumluluğunu üstlenebilir miydi?</p>
	<p class="block5"> Richard duraksadı ve Rieux'ye baktı:</p>
	<p class="block5"> — Samimi olarak bana ne düşündüğünüzü söyleyin, veba olduğundan emin misiniz?</p>
	<p class="block5"> — Sorunu ortaya yanlış koyuyorsunuz. Bu bir sözcük sorunu değil, bu bir zaman sorunu.</p>
	<p class="block5"> — Anlaşılan, veba söz konusu değilse bile, yine de veba sırasında başvurulan koruyucu önlemlerin alınması gerektiği düşüncesindesiniz, dedi vali.</p>
	<p class="block5"> — Eğer bir düşüncem olması gerekiyorsa, evet, böyle düşünüyorum.</p>
	<p class="block5"> Hekimler görüş alışverişinde bulundu ve Richard sonunda şöyle dedi:</p>
	<p class="block5"> — Böylece bu hastalık vebaymış gibi davranma sorumluluğunu almamız gerekiyor.</p>
	<p class="block5"> Bu çözüm sıcak bir ilgiyle kabul gördü:</p>
	<p class="block5"> — Siz de böyle düşünüyorsunuz, değil mi dostum? diye sordu Richard.</p>
	<p class="block5"> — Çözüm beni ilgilendirmiyor, dedi Rieux. Yalnızca şöyle diyelim, kentin yarısı ölme tehlikesiyle karşı karşıya gelmeyecekmiş gibi davranmalıyız, çünkü o zaman kent bu tehlikeden uzak kalabilir.</p>
	<p class="block5"> Genel rahatsızlık sürerken Rieux oradan ayrıldı. Bir süre sonra, kızartma ve idrar kokan mahallede, kasıkları kan içinde, avazı çıktığı kadar haykıran bir kadın ona doğru dönüyordu.</p>
	<p class="block5"> Toplantının ertesi günü ateş biraz daha yayıldı. Gazetelere bile geçti, ancak zararsız bir biçimdeydi, çünkü gazeteler birkaç anıştırmadan ileri gitmiyordu. Bununla birlikte, Rieux, valiliğin kentin en ücra köşelerine alelacele yapıştırdığı küçük beyaz duyuruları okuyabiliyordu. Bu duyurulara bakarak yöneticilerin durumu açıklıkla değerlendirdiğini söylemek güçtü. Önlemler çok ciddi değildi ve kamuoyunu telaşlandırmamaya özen gösterildiği belliydi. Gerçekten de, duyurunun giriş bölümünde, henüz bulaşıcı olup olmadığı bilinemeyen birkaç tehlikeli ateş vakasının Oran kentinde ortaya çıktığı belirtiliyordu. Bu vakalar gerçek anlamda endişeye kapılmak için yeterli özellikler göstermiyordu ve halkın soğukkanlılığını koruyabileceğinden kuşku duyulmuyordu. Bununla birlikte, herkesin anlayabileceği bir sakınımlılık düşüncesiyle valilik bazı koruyucu önlemler alıyordu. Gerektiği biçimde anlaşılan ve uygulanan bu önlemler her tür salgın tehdidini kesinlikle ortadan kaldıracak nitelikteydi. Böylece, vali bu kişisel çabasına halkının da en bağlı biçimde katılacağından bir an bile kuşku duymuyordu.</p>
	<p class="block5"> Daha sonra duyuruda, kanalizasyonlara zehirli gaz vererek fareyle bilimsel bir mücadele işlemi ve su dağıtım şebekesinde sıkı bir denetim gibi genel önlemler anlatılıyordu. Kentte oturanlara en üst düzeyde temizlik salık veriliyor ve son olarak bitli kişiler belediye dispanserlerine çağrılıyordu. Öte yandan aileler hekimin tanı koyduğu vakaları bildirmek ve hastalarının özel hastane odalarında tecrit edilmesini kabul etmek zorundaydılar. Zaten bu odalar hastaları en kısa zamanda ve en yüksek olasılıkla tedavi etmek üzere donatılmıştı. Birkaç ek madde hasta odasının mikroptan arındırılması zorunluluğu ve ulaşım aracı konusunda uyulması gerekenleri belirtiyordu. Bundan başka, eşe dosta sağlık gözetimine uyulması konusunda gereğinin yapılması öneriliyordu.</p>
	<p class="block5"> Doktor Rieux birden sırtını duyuruya çevirdi ve muayenehanesinin yolunu tuttu. Rieux'yü bekleyen Joseph Grand onu görünce kollarını kaldırdı.</p>
	<p class="block5"> — Evet, dedi Rieux, sayı yükseliyor.</p>
	<p class="block5"> Bir gün önce kentte on kadar hasta yaşamını yitirmişti. Doktor Grand'a Cottard'ı ziyarete gideceği için belki onu da akşama göreceğini söyledi.</p>
	<p class="block5"> — Haklısınız, dedi Grand. Ona iyilik etmiş olursunuz, çünkü onu değişmiş buluyorum.</p>
	<p class="block5"> — Nasıl?</p>
	<p class="block5"> — Kibarlaştı.</p>
	<p class="block5"> — Önceden değil miydi?</p>
	<p class="block5"> Grand duraksadı. Cottard'ın terbiyesiz olduğunu söyleyemezdi, doğru bir ifade olmazdı bu. İçe kapalı ve sessiz bir adamdı; hali tavrı biraz yabandomuzunu andırıyordu. Odası, alçakgönüllü bir lokanta ve oldukça gizemli gezmeler; Cottard'ın tüm yaşamı buydu. Resmi olarak şarap ve likör işinde temsilciliği vardı. Arada sırada müşterisi olması gereken iki üç adam onu ziyarete geliyordu. Bazen akşamları evinin karşısındaki sinemaya gidiyordu. Hatta oradaki görevli Cottard'ın gangster filmlerini tercih ettiğini fark etmişti. Her koşulda, Cottard yalnız ve sakınımlı bir yaşam sürdürüyordu.</p>
	<p class="block5"> Grand'a göre tüm bunlar epey değişmişti. </p>
	<p class="block5">— Nasıl desem bilmiyorum, ancak bana öyle geliyor ki, insanların dostluğunu kazanmak, herkesi yanına çekmek istiyor, anlıyor musunuz? Benimle sık sık konuşuyor, dışarı davet ediyor ve her zaman nasıl geri çevireceğimi bilmiyorum.</p>
	<p class="block5"> İntihar girişiminden beri Cottard'ı kimse ziyarete gelmemişti. Sokaklarda, yiyecek içecek dükkânlarında hep sempati toplamak istiyordu. Bakkallarla hiç bu denli yumuşak konuşulmamış, ya da bir tütün satıcısı hiç bu denli ilgiyle dinlenmemişti.</p>
	<p class="block5"> — Şu tütüncü kadın, diyordu Grand, tam bir yılandır. Cottard'a söyledim bunu, ama bana yanıldığımı ve görmeyi bilen için iyi yönleri olduğunu söyledi.</p>
	<p class="block5"> Sonunda Grand iki üç kez Cottard'ı kentin seçkin lokanta ve kafelerine götürmüştü. Aslında bu yerlere sık sık gitmeye başlamışlardı.</p>
	<p class="block5"> — İnsan oralarda rahat ediyor, diyordu; hem sonra dostça bir ortam.</p>
	<p class="block5"> Grand buralardaki personelin Cottard'a gösterdiği özeni fark etmişti ve onun bıraktığı kabarık bahşişleri görünce bunun nedenini anlamıştı. Şefin onu kapıya kadar uğurlayıp, pardösüsünü giymesine yardım ettiği bir gün, Cottard, Grand'a şöyle demişti:</p>
	<p class="block5"> — İyi bir çocuk, tanıklık edebilir.</p>
	<p class="block5"> — Neye tanıklık edebilir? Cottard duraksamıştı.</p>
	<p class="block5"> — Benim kötü bir adam olmadığıma.</p>
	<p class="block5"> Kaldı ki, sağı solu belli olmuyordu. Bakkalın daha az sevecen davrandığı bir gün adamakıllı öfkelenmiş bir halde eve dönmüştü:</p>
	<p class="block5"> — Başkalarıyla düşüp kalkıyor, sürtük, diye yineliyordu.</p>
	<p class="block5"> — Kim başkaları?</p>
	<p class="block5"> — Herkes.</p>
	<p class="block5"> Hatta Grand tütüncü kadının dükkânında tuhaf bir sahneye tanık olmuştu. Heyecanlı bir konuşmanın ortasında, kadın Cezayir kentinde halkın diline düşmüş yeni bir tutuklama olayından söz etmişti. Bir kumsalda bir Arap'ı öldürmüş, ticaretle uğraşan bir memurdu söz konusu.</p>
	<p class="block5"> — Tüm bu ayaktakımını hapse atsalar, demişti tütüncü kadın, namuslu insanlar rahat bir nefes alabilirdi. Ancak tek bir söz etmeksizin kendisini dükkândan dışarı atan Cottard'ın beklenmedik bu öfkesi karşısında sözünü kesmek zorunda kalmıştı. Grand ve satıcı kadın elleri kolları havada onun çıkıp gitmesine bakakalmıştı.</p>
	<p class="block5"> Daha sonra Grand, Rieux'ye Cottard'ın karakteriyle ilgili başka değişiklikleri de bildirecekti. Bu sonuncusunun her zaman çok liberal fikirleri olmuştu. En gözde tümcesi: 'Büyük balık küçük balığı yutar,' bunu iyice kanıtlıyordu. Ancak bir süredir Oran'ın, kurulu düzene uyan gazetesinden başka gazete almıyordu; halka açık yerlerde göstere göstere onu okuması da görmezden gelinecek gibi değildi. Aynı biçimde, yataktan kalktıktan birkaç gün sonra, postaneye giden Grand'dan, uzaktaki bir kız kardeşe yüz franklık posta havalesi yollamasını rica etmişti; her ay yolluyordu bunu. Ancak tam Grand'ın gideceği sırada:</p>
	<p class="block5"> — Ona iki yüz frank gönderin, diye rica etmişti, ona hoş bir sürpriz olacak. Hiç onu düşünmediğimi sanıyor. Ama gerçek şu ki, onu çok seviyorum.</p>
	<p class="block5"> Son olarak, Grand'la aralarında tuhaf bir konuşma geçmişti. Grand, her akşam giriştiği çalışmayı merak eden Cottard'ın sorularını yanıtlamak zorunda kalmıştı.</p>
	<p class="block5"> — İyi, demişti Cottard, bir kitap yapıyorsunuz.</p>
	<p class="block5"> — Öyle diyorsanız öyle olsun, ancak o kadar basit değil.</p>
	<p class="block5">—  Ah, ben de sizin gibi yapmak isterdim, diye bağırdı Cottard.</p>
	<p class="block5"> Grand şaşırmış gibiydi ve Cottard sanatçı olmanın pek çok şeyi düzelteceğini ağzında gevelemişti.</p>
	<p class="block5"> — Niçin? diye sormuştu Grand.</p>
	<p class="block5"> — Çünkü bir sanatçının başkasına oranla daha fazla hakları vardır, herkes bunu bilir. Ona çok daha fazla şey geçer.</p>
	<p class="block5"> — Yok canım, dedi Rieux, Grand'a, sabahki duyurular, fare hikâyesi çoğu kişinin olduğu gibi, onun da başını döndürmüş, hepsi bu. Ya da ateşten korkuyor.</p>
	<p class="block5"> Grand onu şöyle yanıtladı:</p>
	<p class="block5"> — Sanmıyorum doktor, eğer ne düşündüğümü öğrenmek istiyorsanız...</p>
	<p class="block5"> Pencerenin aşağısından büyük bir egzoz gürültüsü içinde fareyle mücadele arabası geçti. Birbirlerini duyabilecek hale gelinceye kadar Rieux sustu ve dalgın dalgın memurun ne düşündüğünü sordu. Öteki ona ciddiyetle bakıyordu:</p>
	<p class="block5"> — Onun, duyulmasından çekindiği bir şey var. Doktor omuz silkti. Komiserin dediği gibi daha yapılacak çok iş vardı.</p>
	<p class="block5"> Öğleden sonra, Rieux, Castel'le bir toplantı yaptı. Serumlar bir türlü gelmiyordu.</p>
	<p class="block5"> — Zaten işe yarayacak mıydı, diye soruyordu Rieux. Bu basil bir tuhaf.</p>
	<p class="block5"> — Yo, ben sizin gibi düşünmüyorum, dedi Castel. Bu hayvanların hep değişik bir havası var gibidir. Ama temelde hep aynı şeydir.</p>
	<p class="block5"> — Bunu varsayıyorsunuz en azından. Aslında bu konuda hiçbir şey bilmiyoruz.</p>
	<p class="block5"> — Tabii varsayıyorum. Ama herkes bu durumda. Gün boyunca doktor vebayı düşündüğünde kendisini saran baş dönmesinin arttığını hissetti. Sonunda kendi kendine korktuğunu itiraf etti. İki kez insanlarla dolup taşan kafelere girdi. Cottard gibi o da bir insan sıcaklığına gereksinim duyuyordu. Rieux bunu budalaca buluyordu, ama bu sayede şarap ve likör temsilcisine bir ziyaret sözü verdiğini anımsadı.</p>
	<p class="block5"> Akşam Doktor Cottard'ı yemek odasında, masanın karşısında ayakta buldu. İçeri girdiğinde masanın üzerinde açılmış bir polisiye roman duruyordu. Ancak akşam iyice inmişti ve kuşkusuz yeni yeni bastıran karanlıkta okumak güçtü. Aslında Cottard bir dakika önce oturmuş ve yarı karanlıkta düşünmüş olmalıydı. Rieux ona nasıl olduğunu sordu. Cottard yerine otururken iyi olduğunu ve kimsenin kendisiyle ilgilenmediğinden emin olursa daha da iyi olacağını homurdanarak söyledi. Rieux her zaman yalnız olunamayacağına dikkati çekti.</p>
	<p class="block5"> — Hayır, öyle değil. Ben işi gücü size sıkıntı yaratmak olan insanlardan söz ediyorum.</p>
	<p class="block5"> Rieux susuyordu.</p>
	<p class="block5"> — Benim durumum öyle değil, dikkat edin. Ama şu romanı okuyordum. İşte, ansızın bir sabah tutuklanan talihsiz bir adam. Onunla uğraşıyorlardı ve o hiçbir şey bilmiyordu. Bürolarda ondan söz ediliyordu, fişlere adı yazılıyordu. Bu adil mi sizce? Başkalarının bir insana bunu yapmaya hakkı var mı?</p>
	<p class="block5"> — Duruma bağlı, dedi Rieux. Bir açıdan buna kimsenin hakkı yok gerçekten. Ama tüm bunlar çok önemli değil. Çok fazla kapalı kalmamak gerek. Dışarı çıkmalısınız.</p>
	<p class="block5"> Cottard sinirlenir gibi oldu, bundan başka bir şey yapmadığını ve gerekirse tüm mahallenin buna tanıklık edeceğini söyledi. Hatta mahalle dışından bile tanıdıkları eksik olmuyordu.</p>
	<p class="block5"> — Mimar Mösyö Rigaud'yu tanıyor musunuz? Benim dostlarımdandır.</p>
	<p class="block5"> Odaya iyice karanlık çöküyordu. Sokak canlanmaya başlıyordu; dışarıda sessiz ve rahatlamış bir haykırış sokak lambalarının yandığı ânı selamladı. Rieux balkona çıktı, Cottard da onu izledi. Kentimizde her akşam olduğu gibi, hafif bir meltem, çevredeki tüm mahallelerden fısıltıları ızgara et kokularım, patırtılı, gürültülü bir gençliğin doldurduğu sokağı, yavaş yavaş coşturan özgürlüğün neşeli ve güzel kokulu uğultusunu taşıyordu. Gece, görünmeyen gemilerin haykırışları, denizden ve sokaklara dökülmüş kalabalıktan yükselen uğultu, Rieux'nün çok iyi bildiği ve bir zamanlar hoşlandığı şu saat bugün bildiklerinden ötürü ona bunaltıcı geliyordu.</p>
	<p class="block5"> — Işığı yakabilir miyiz? dedi Cottard'a.</p>
	<p class="block5"> Işık yanar yanmaz adamcağız gözlerini kırpıştırarak ona baktı:</p>
	<p class="block5"> — Söyleyin bana doktor, eğer hastalanırsam beni hastanedeki servisinize alır mıydınız?</p>
	<p class="block5"> — Niye almayayım?</p>
	<p class="block5"> Bunun üzerine Cottard, bir klinikte ya da bir hastanede bulunan bir insanın tutuklandığı hiç oldu mu, diye sordu. Rieux böyle şeylere rastlandığını, ama her şeyin hastanın durumuna bağlı olduğunu söyledi.</p>
	<p class="block5"> — Ben, dedi Cottard, size güveniyorum.</p>
	<p class="block5"> Sonra doktora arabasıyla kendisini kente götürüp götüremeyeceğini sordu.</p>
	<p class="block5"> Kent merkezinde sokaklardaki kalabalık ve ışıklar azalmıştı bile. Çocuklar hâlâ kapıların önünde oynuyorlardı. Cottard'ın isteği üzerine doktor, arabasını bu çocuklardan bir grup önünde durdurdu. Çığlıklar atarak kaydırak oyunu oynuyorlardı. Ancak aralarından biri, çizgiyle ayrılmış gibi duran yapışık koyu saçlı, yüzü kir içinde bir oğlan açık renkli ve sorgulayan gözlerini Rieux'ye dikmişti. Doktor bakışını kaçırdı. Kaldırımda ayakta duran Cottard onun elini sıkıyordu. Kısık ve güç anlaşılır bir sesle konuşuyordu. İki üç kez arkasına baktı.</p>
	<p class="block5"> — İnsanlar salgından söz ediyorlar. Doğru mu doktor?</p>
	<p class="block5"> — İnsanlar hep konuşur, doğal bu, dedi Rieux.</p>
	<p class="block5"> — Haklısınız. Sonra da on kadar ölümüz olunca, dünyanın sonu gelecek. Bize gereken bu değil.</p>
	<p class="block5"> Motor homurtuyla çalışmaya başlamıştı. Rieux'nün eli vites kolundaydı. Ancak, ciddi ve sakin tavrıyla gözünü ondan bir türlü ayırmayan çocuğa yeniden bakıyordu. Ve birden, çocuk durup dururken tüm dişlerini göstere göstere ona gülümsedi.</p>
	<p class="block5"> — O halde nedir bize gereken? diye sordu doktor çocuğa gülümseyerek.</p>
	<p class="block5"> Cottard birden araba kapısını kavradı ve kaçmadan önce ağlamaklı ve öfke dolu bir sesle bağırdı:</p>
	<p class="block5"> — Bir deprem. Gerçek bir deprem!</p>
	<p class="block5"> Deprem olmadı ve Rieux için ertesi gün kentin dört köşesine koşuşturmalarla, hasta aileleriyle görüşmelerle ve hastalarla konuşmalarla geçti. Rieux mesleğinin bu kadar ağır olacağını hiç düşünmemişti. O zamana kadar hastaları onun işini kolaylaştırıyordu, kendilerini ona teslim ediyorlardı. İlk kez doktor onların çekingen, kuşkulu bir şaşkınlıkla hastalıklarının içine sığınmış olduklarını hissediyordu. Henüz alışmadığı bir mücadeleydi. Akşam saat ona doğru, son olarak ziyaret ettiği yaşlı hastanın evinin önüne arabasını park eden Rieux koltuğundan kımıldayamayacak durumdaydı.</p>
	<p class="block5"> Yaşlı astım hastası yatağında doğrulmuştu. Daha iyi soluk alıyor gibiydi ve tencerelerin birinden ötekine aktardığı bezelyeleri sayıyordu. Doktoru neşeyle aydınlanan bir yüzle karşıladı.</p>
	<p class="block5"> — Eee doktor? Kolera mı?</p>
	<p class="block5"> — Nereden duydunuz bunu? </p>
	<p class="block5"> — Gazetede, radyo da söyledi.</p>
	<p class="block5"> — Hayır, kolera değil.</p>
	<p class="block5"><span class="calibre1"> — Ne olursa olsun,  dedi iyice heyecanlanan yaşlı adam, akıllılar uğraşıp duruyor değil mi?</span></p>
	<p class="block5"> — Hiçbir şeye inanmayın, dedi doktor.</p>
	<p class="block5"> Yaşlı adamı muayene etmişti ve şimdi bu yoksul yemek odasının ortasında oturuyordu. Evet, korkuyordu. Ertesi sabah, yine bu mahallede on kadar hastanın, şişliklerinin üzerine kapanmış, onu bekleyeceğini biliyordu. Yalnızca iki ya da üç vakada bu hıyarcıkların kesilmesi işe yaramıştı. Ancak çoğunlukla hastaneye gitmek gerekiyordu ve hastanenin yoksullar için ne demek olduğunu biliyordu. "Onun deneylerde kullanılmasını istemiyorum," demişti hastalarından birinin karısı. Deneylerde kullanılmayacaktı, ölecekti ve hepsi buydu. Alınan önlemler yetersizdi, orası kesindi. 'Özel olarak donatılmış odalar' a gelince, onların ne olduğunu biliyordu: Alelacele öteki hastaların boşalttığı, bantlanmış pencereli, bir kordonla çevrilmiş iki koğuş. Eğer salgın kendiliğinden durmazsa yöneticilerin hayal ettiği önlemlerle alt edilemeyecekti.</p>
	<p class="block5"> Öte yandan, akşam resmi açıklamalar iyimserdi. Ertesi gün, Ransdoc Ajansı, valiliğin aldığı önlemlerin serinkanlılıkla karşılandığını ve şimdiden otuz kadar hastanın bildirildiğini haber veriyordu. Castel, Rieux'yi telefonla aramıştı:</p>
	<p class="block5"> — Koğuşlarda kaç yatak bulunuyor?</p>
	<p class="block5"> — Seksen.</p>
	<p class="block5"> — Kuşkusuz kentte otuzdan fazla hasta vardır, değil mi?</p>
	<p class="block5"> — Gömme işlemleri gözetim altında değil mi?</p>
	<p class="block5"> — Hayır. Richard'ı telefonla aradım, tümcelerin değil kesin önlemlerin gerekli olduğunu ve salgına karşı, başka bir şey değil, yalnızca gerçek bir engel oluşturmamız gerektiğini söyledim.</p>
	<p class="block5"> — Ya sonra? Elinden bir şey gelmediğini söyledi. Bence sayı yükselecek.</p>
	<p class="block5"> Gerçekten de üç gün içinde iki koğuş da doldu. Richard bir okulu boşaltıp yedek bir hastane öngörüleceğini düşünüyordu. Rieux aşıları bekliyor ve hıyarcıkları yarıyordu. Castel eski kitaplarına dönüyor ve kütüphanede uzun süre kalıyordu.</p>
	<p class="block5"> — Fareler vebadan ya da ona çok benzeyen bir şeyden dolayı ölüyorlar, diye bir sonuca varıyordu. Zamanında durdurulmazsa geometrik bir oranla enfeksiyonu yayacak on binlerce biti yollara dökmüşlerdi.</p>
	<p class="block5"> Rieux susuyordu.</p>
	<p class="block5"> O dönem zaman donmuş gibiydi. Güneş, son sağanaklarla birikmiş suları emiyordu, içinden sarı bir ışık taşan güzel mavi bulutlar, yükselmekte olan sıcağın içindeki uçak homurtuları, bu mevsimde her şey dinginliğe bir çağrıydı. Oysa dört gün içinde ateş dört kez şaşırtıcı biçimde yükseldi: on altı ölü, yirmi dört, yirmi sekiz ve otuz iki. Dördüncü gün bir anaokulda yedek hastanenin açılacağı bildirildi. O zamana kadar endişesini şakalarla örtmeyi sürdürmüş olan yurttaşlarımız sokaklarda daha bitkin ve daha sessiz görünüyordu.</p>
	<p class="block5"> Rieux, valiye telefon etmeye karar verdi:</p>
	<p class="block5"> — Önlemler yetersiz.</p>
	<p class="block5"> — Elimde sayılar var, dedi vali, aslında endişe verici.</p>
	<p class="block5"><span class="calibre1"> —  Sayılar endişe vericiden öte, açık.</span></p>
	<p class="block5"> — Genel hükümetin emirlerini isteyeceğim. Rieux, Castel'in karşısında telefonu kapadı:</p>
	<p class="block5"> — Emirmiş! Biraz da hayal gücü gerek.</p>
	<p class="block5"> — Ya serumlar?</p>
	<p class="block5"> — Hafta içinde gelecekmiş.</p>
	<p class="block5"> Richard'ın aracılığıyla valilik Rieux'den sömürge başkentine emirler beklemek üzere gönderilecek bir rapor yazmasını istedi. Rieux rapora klinik bir betimleme ve sayılar yazdı. Aynı gün kırk kadar ölü kaydedildi. Vali önlemleri ciddileştirme işini, kendi deyişiyle, üzerine aldı. Hastaların zorunlu bildirimi ve tecridi sıkı tutuldu. Hastaların evleri kapatılacak ve dezenfekte edilecek, yakınları bir önlem karantinasına alınacak, gömme işlemleri ileride belirlenecek koşullar altında belediye tarafından yapılacaktı. Bir gün sonra, serumlar uçakla geliyordu. Tedavi durumundaki hastalara yetebilirdi. Salgının yayılması durumundaysa yetersizdi. Rieux'nün telgrafına yanıt olarak önlem için ayrılan serum stokunun tükendiği ve yemlerinin üretilmesine başlandığı belirtiliyordu.</p>
	<p class="block5"> Bu süre içinde, kenti çevreleyen tüm banliyölerde çarşıya pazara ilkbahar geliyordu. Binlerce gül kaldırımlar boyunca, satıcıların sepetlerinde soluyordu, iç bayıcı kokuları tüm kente dalga dalga yayılıyordu. Tramvaylar işe gidiş ve çıkış saatlerinde yine kalabalık, gün içinde de boş ve pisti. Tarrou yaşlı adamcağızı gözlemliyordu, yaşlı adamcağız da kedilerin üzerine tükürüyordu. Grand her akşam gizemli çalışması için evine dönüyordu. Cottard gidip geliyor ve sorgu yargıcı Mösyö Othon hâlâ cins hayvanlarla yaşamını sürdürüyordu. Yaşlı astım hastası bezelyeleri kâseden kâseye aktarıyordu ve bazen sakin ve ilgili havasıyla, gazeteci Rambert'e rastlanıyordu. Akşam, aynı kalabalık sokakları dolduruyordu ve sinemaların önünde kuyruklar uzuyordu. Zaten salgın biraz geriler gibi oldu ve birkaç gün boyunca, yalnızca on kadar ölü kaydedildi. Sonra, birdenbire, sayı ok gibi yükseldi. Ölü sayısı yeniden otuza ulaştığı gün, Bernard Rieux, valinin uzattığı resmi yazıya bakıyordu: "Korktular," diyordu vali. Telgrafta şöyle deniyordu: 'Veba durumunu ilan edin. Kenti kapatın!'</p>
	<p class="block5"> O andan başlayarak vebanın, hepimizin uğraşı olduğu söylenebilir. O âna kadar bu özel olayların yurttaşlarımızda yol açtığı şaşkınlık ve endişeye karşın, her birimiz elden geldiğince her zamanki gibi kendi işlerimizle ilgilenmiştik, kuşkusuz bu böyle sürecekti. Ancak kentin kapatılmasında herkes, hatta anlatıcı da, aynı kefeye konduklarını ve bunun üstesinden gelmeleri gerektiğini anladılar. İşte böyle, örneğin, insanın sevdiğinden ayrılması gibi bireysel duygu birdenbire, ilk haftalardan başlayarak, tüm bir kin duygusuna dönüştü ve korkunun da etkisiyle, bu sürgün döneminin başlıca acısı oldu. Aslında kentin kapılarının kapatılmasının en dikkat çeken sonuçlarından biri de ayrılığa hazırlıksız yakalanan kişilerin içinde bulundukları durumdu. Birkaç gün önce, cici bir ayrılığa göre kendilerini hazırlayan, birkaç hafta sonra birbirleriyle görüşeceklerinden emin, garımızın peronlarında iki üç tavsiyede bulunarak kucaklaşan ve bu sayıkla günlük uğraşlarından birazcık olsun başını kaldıran anne ve çocuklar, eşler, sevgililer kendilerini, birdenbire çaresiz bir biçimde birbirinden uzak düşmüş, herhangi bir buluşma ya da haberleşme olanağından yoksun bırakılmış bir halde buldular. Çünkü valilik kararının yayınlamasından birkaç saat önce kent kapatıldı ve doğallıkla bu durumları göz önüne almak olanaksızdı. Hastalığın beklenmeyen istilasının ilk etkisi, yurttaşlarımızı, sanki bireysel duyguları yokmuşçasına davranmaya itmesiydi denilebilir. Kararın yürürlüğe konduğu günün ilk saatlerde valilik, telefonla ya da gelip memurlara bir şeyler soran bir yığın insanın hücumuna uğradı; hepsi ilginç ve aynı zamanda incelenmesi olanaksız durumları anlatıyorlardı. Gerçekte, çıkışı olmayan bir durumda olduğumuzun ve 'uzlaşma', 'lütuf, 'istisna' gibi sözcüklerin artık bir anlamı kalmadığının farkına varmamız için birçok gün geçmesi gerekti.</p>
	<p class="block5"> Mektup yazmaktan duyulan hafif sevinç bile elimizden alınmıştı. Gerçekten de, bir yandan geleneksel haberleşme olanakları kenti ülkenin geri kalan bölümüne artık bağlamaz olmuştu, bir yandan da yeni bir karar, mektupların enfeksiyon taşımasını engellemek için, her tür yazışmayı yasakladı. Başlangıçta, kent kapılarında bazı ayrıcalıklı kişiler, dışarıya mesajların iletilmesine göz yuman karakol nöbetçileriyle görüşebildiler. Salgının başında, nöbetçilerin merhamet duygusuyla bazı şeylere göz yummayı doğal buldukları dönemdi bu. Ancak bir süre sonra aynı nöbetçiler durumun ciddiyetini iyice anladıklarında ucunun nereye varacağı belli olmayan sorumluluklar almaktan kaçındılar. Başlangıçta izin verilen şehirlerarası telefon görüşmeleri telefon kulübelerinde ve hatlarda öyle büyük tıkanmalara yol açtı ki birkaç gün konuşmalara ara verildi; sonra ölüm, doğum, evlilik gibi acil diye adlandırılan durumlar dışında ciddi sınırlamalar getirildi. Bunun üzerine telgraflar bizim tek kaynağımız olarak kaldı. Akıl, yürek ve tenle birbirine bağlanan varlıklar, on sözcüklük bir telgrafın büyük harflerinde o eski birlikteliğin işaretlerini arayacak hale geldiler. Ve bir telgrafta kullanılabilecek kalıplar çabuk tüketildiğinden uzun, ortak yaşamlar ya da acılı tutkular çok geçmeden, 'İyiyim. Seni düşünüyorum. Sevgiler' türünden belli aralıklarla yinelenen hazır kalıplarla özetlenir oldu.</p>
	<p class="block5"> Bu arada aramızdan bazıları, yazmakta diretiyor ve dışarısıyla haberleşmek için bir kandırmacadan öteye gitmeyen çözümler tasarlayıp duruyorlardı. Yine de tasarladığımız yöntemlerden birkaçı başarıya ulaşıyordu, ancak hiçbir yanıt alamadığımızdan bu konuda tek bir bilgimiz yoktu. Böylece, haftalarca hep aynı mektubu yazıp, aynı çağrıları yineleyip durduk; öyle ki önceleri yüreğimizden kanla canla çıkmış olan sözcükler bir süre sonra anlamlarını yitiriyordu. Biz de onları düşünmeden, ölü tümceler aracılığıyla güç yaşantımızın işaretlerini göndermeye çalışarak, yeniden yazıyorduk. Ve son olarak, telgrafın geleneksel çağrısı, bu kısır ve inatçı monoloğa, duvarla konuşmayı andıran bu kuru söyleşime yeğ tutulur gibi geliyordu bize.</p>
	<p class="block5"> Zaten birkaç gün sonunda, kimsenin kentten çıkamayacağı açıklık kazanınca, salgından önce kentten ayrılmış olanların dönmelerine izin verilip verilmeyeceğini sormak aklımıza geldi. Birkaç günlük düşünme süresinden sonra, valilik olumlu yanıt verdi. Ancak geri dönenlerin hiçbir biçimde kentten bir daha çıkamayacağını ve kente girmekte özgür olsalar bile, kentten çıkmakta özgür olamayacaklarını kesin olarak belirtti. Bu konuda bile, sayıca az da olsa, bazı aileler durumu hafife aldılar ve akrabalarını yeniden görme isteğini her tür sakinimin üstünde tutarak, onları fırsatı değerlendirmeye çağırdılar. Ancak çok geçmeden, vebanın hapsettiği insanlar akrabalarına dayattıkları tehlikeyi anladılar ve bu ayrılığa katlanmaya razı oldular. Hastalığın en ciddi döneminde, insanlık duygularının işkenceli bir ölümden daha güçlü olduğu tek bir duruma tanık olundu. Sanılabileceği gibi, acının ötesinde, aşkın birleştirdiği iki sevgilinin durumu değildi bu. Söz konusu, uzun yıllardır evli olan yaşlı doktor Castel'le eşinin durumuydu yalnızca. Salgından birkaç gün önce Madam Castel komşu bir kente gitmişti. Eşi az görülür bir mutluluğun örneğini sunan şu karı-koca ilişkilerinden biri değildi bu; hatta anlatıcı, o âna kadar eşlerin birlikteliklerinden duydukları doyum konusunda emin olmadıklarını, her olasılığı göz önüne alarak ileri sürecek durumdadır. Ancak bu ani ve uzatılmış ayrılığın onları birbirlerinden uzak yaşayamayacaklarına inanmalarını ve ansızın gün ışığına çıkan bu gerçek karşısında, vebanın pek de önemi olmadığını anlamalarını sağladı.</p>
	<p class="block5"> Bir istisnaydı söz konusu olan. Çoğunlukla, ayrılık salgının son bulmasıyla bitecekti, orası kesindi. Ve biz hepimiz için, yaşamımızı oluşturan ve çok iyi bildiğimizi sandığımız duygu (önceden de söylendi, Oran'lıların basit tutkuları vardır) yeni bir çehreye bürünüyordu. Eşlerine büyük güven duyan kocalar ve sevgililer birden kıskançlaşıyordu. Aşk konusunda kendilerini hercai sanan erkekler sadakate dönüyorlardı. Neredeyse yüzüne bakmadan annelerinin yanında yaşamış olan erkek evlatları, şimdi anılarda peşini bırakmayan bu yüzdeki bir kırışık, tasa ve üzüntüye boğuyordu. Bu ani ayrılık, kusursuz, geleceği öngörülemeyen bu ayrılık bizi, şimdi günlerimizi dolduran, hâlâ bu denli yakın ve bu denli uzak, bu varlığın anısına karşı tepki gösteremeyecek, sarsılmış bir halde bırakıyordu. Gerçekte, iki kez acı çekiyorduk; öncelikle kendi acımızı, sonra da burada olmayanların, oğul, eş ya da sevgilinin çektiğini düşündüğümüz acıyı.</p>
	<p class="block5"> Zaten başka koşullarda, yurttaşlarımıza daha dışarıya dönük ve daha etkin bir yaşamda çıkış yolu bulmuş olurdu. Ancak aynı zamanda, veba onları tembelleştiriyordu; cansız kentlerinde dönüp duruyorlar ve kendilerini her geçen gün anıların düş kırıklığına uğratan oyunlarına kaptırıyorlardı. Çünkü amaçsız gezintilerinde hep aynı yollardan geçmek zorunda kalıyorlardı ve çoğunlukla, böylesine küçük bir kentte, bu yollar şimdi onların yanında olmayan kişiyle bir zamanlar yürüdükleri yollardı.</p>
	<p class="block5"> Böylece, kentin yurttaşlarımıza getirdiği ilk şey sürgün oldu. Ve anlatıcı, buraya, o zaman kendi hissettiklerini herkesin adına yazabileceğine inanıyor, çünkü bunları yurttaşlarımızın birçoğuyla aynı anda hissetti. Evet, sürekli olarak içimizde taşıdığımız o boşluk, o belirgin heyecan, mantıksızca geriye dönme ya da zamanın akışını hızlandırma isteği, belleğin o yanan okları; işte buydu sürgün duygusu. Bazen kendimizi hayal gücümüzün kollarına bırakmamız, dışarıdan gelen birisinin kapımızı çalmasını ya da merdivende tanıdık bir ayak sesini beklemiş ve böyle anlarda, trenlerin seferden çekildiğini unutmayı kabul etmemiz ve normalde akşam ekspresinin getireceği bir yolcunun mahalleye varabileceği saatte evde bulunacak biçimde kendimizi ayarlamamız; tabii ki bu oyunlar süremeyecekti. Hep bir an geliyordu ve trenlerin kente girmediğini açıkça anlıyorduk. Ve o zaman, ayrılığın uzun süreli olacağını ve zamanla kendimize bir düzen vermemiz gerektiğini biliyorduk. İşte o andan sonra, hapsedilmişlik konumumuza yeniden dönüyorduk, artık yalnızca geçmişimiz vardı ve aramızdan bazıları geleceği yaşamaya eğilimli olsa bile, hayal gücünün kendisine güvenenlerde açtığı yaraları görerek hemen, en azından ellerinden geldiğince çabuk, bundan vazgeçiyorlardı.</p>
	<p class="block5"> Özellikle, yurttaşlarımızın tümü, topluluk içindeyken bile, ayrılık süresini hesaplamaya çalışma alışkanlığından çok çabuk vazgeçti. Niçin? Çünkü en karamsar olanlar, örneğin altı aylık bir süre biçmişken, tüm bu gelecek ayların acısını önceden tüketmiş, cesaretlerini bin bir güçlükle bu deneyimin düzeyine yükseltmiş, zayıflığa kapılmadan böylesine uzun bir süreye yayılan bu acının düzeyinde kalabilmek için son güçlerini harcamışken, bazen rastlanan bir dost, gazetede verilen bir fikir, kaçamak bir kuşku ya da ani bir öngörü, her şey bir yana, bu hastalığın altı aydan daha fazla, belki bir yıl ya da daha fazla sürmemesi için bir neden olmadığını onların aklına getiriyordu.</p>
	<p class="block5"> O zaman cesaretlerinin, iradelerinin ve sabırlarının yıkımı öyle ani oluyordu ki kendilerini bu çukurdan asla çıkamayacakmış gibi hissediyorlardı. Bunun sonucu olarak, özgür kalacakları süreyi hiç düşünmemek, geleceğe hiç yönelmemek ve bir bakıma, gözlerini yerden başka yöne çevirmemek zorunda kalıyorlardı. Ancak doğal olarak bu acıyı kandırma ve mücadeleye girmemek için kendini çekme yöntemi, bu sakinimin ödülü beklendiği gibi çıkmıyordu. Ne pahasına olursa olsun, hiç istemedikleri bu yıkımdan kaçtıkça, gelecek birlikteliklerin görüntüleri içinde vebayı unutabildikleri ve sonuçta oldukça sık yaşanan şu anlardan kendilerini esirgiyorlardı. Bu uçurumların ve bu tepelerin tam ortasına düşmüş, yaşamaktan çok, yönü belli olmayan günlere ve kuru anılara kendilerini bırakmış, acılarının toprağında kök salmayı kabul etmedikçe gücünü toplayamayacak serseri gölgeler gibi akıp gidiyorlardı.</p>
	<p class="block5"> Böylece, tüm tutsakların ve tüm sürgünlerin hiçbir işine yaramayacak bir bellekle yaşaması demek olan o derin acıyı duyuyorlardı. Durmadan düşündükleri o geçmişin de üzüntülü bir özlemden başka tadı yoktu. Aslında, bir zamanlar bekledikleri kadın ya da erkekle yapabilecekleri şeyleri zamanında yapmamış olmaktan duydukları pişmanlığı da buna eklemek isterlerdi — ve benzer biçimde, göreceli olarak kısa bile olsa, bu hapis yaşantısının her durumuna uzaktaki kişiyi katıyorlar ve bir zamanlar yaşadıkları onları tatmin etmiyordu. Yaşadıkları şimdiki zamana karşı sabırsız, geçmişlerine düşman ve geleceği elinden alınmış olarak insan kaynaklı adaletin ya da nefretin parmaklıklar arkasında yaşamaya mahkûm ettiği kişilere benziyorduk biz de. Son olarak, bu dayanılmaz tatilden kaçabilmenin tek yolu düş gücüyle trenleri yeniden harekete geçirmek ve saatleri yine de kararlı bir biçimde sessiz kalan çanların sesiyle doldurmaktı.</p>
	<p class="block5"> Ancak bu bir sürgün de olsa, çoğunlukla kendine sürgündü. Ve her ne kadar anlatıcı başkalarının sürgününe tanık olduysa da, bir türlü ulaşamadıkları varlıktan ve kendi memleketlerinden uzak düştükleri için, veba haberiyle neye uğradığını şaşırmış ve kentte alıkonulmuş Rambert ya da başkaları gibi ayrılığın acısını fazlasıyla yaşayanları da unutmamalıdır. Genel sürgünde onlar en fazla sürgün olanlardı, çünkü bizde olduğu gibi zaman onlarda da kendine özgü kaygıyı uyandırsa da, onlar uzamdan kopmuyorlar ve kendi veba sinmiş sığınaklarını, yitirdikleri vatandan ayıran duvarlara sürekli çarpıp duruyorlardı. Günün her saati, yalnızca kendi yaşadıkları akşamları ve kendi ülkelerinin sabahlarını sessizce anarak tozlu kenti bir aşağı bir yukarı dolaşanlar da kuşkusuz onlardı. İşte o zaman, bir kırlangıcın uçuşu, günbatımının bir pembe rengi ya da güneşin bazen ıssız sokaklara bıraktığı şu tuhaf ışıklar gibi açık olmayan işaretler ve şaşkınlığa iten bildirilerin yol açtığı rahatsızlıklarını geliştiriyorlardı. Fazlasıyla gerçeğe yakın düşlerini okşamakta ve bir ışığın, iki üç tepenin, gözde bir ağacın ve kadın yüzlerinin, onlar için yeri tutulmaz bir ortam yarattığı bir toprak parçasının imgelerini tüm güçleriyle izlemekte inat ederek, insanı her zaman, her şeyden kurtarabilecek dış dünyaya gözlerini kapıyorlardı.</p>
	<p class="block5"> Sürgünler arasında en ilginç durum olan ve o konuda anlatıcının belki en elverişli durumda bulunduğu sevgililerden daha açık bir biçimde söz etmek gerekirse, aralarına pişmanlığı da katmamız gereken daha başka iç sıkıntıları çektiklerini belirtmemiz gerek. Gerçekten de bu durum, onların kendi duygularını bir tür ateşli nesnellikle gözlemlemelerini sağlıyordu. Ve bu fırsatlar karşısında kendi güçsüzlüklerini açıklıkla görmemeleri çok enderdi. Uzaktaki kişinin yaptıkları ve davranışlarını tam olarak düşünmekte zorlanmaları ilk fırsatı veriyordu onlara. O zaman, o kişinin zamanını iyi' değerlendirmemiş olmalarına yanıyorlardı; onun zamanıyla ilgili daha iyi bilgi edinmekte ihmalci davrandıklarından, seven kişi için sevilenin zamanını nasıl değerlendirdiğinin tüm keyiflerin kaynağı olmadığına inanmış gibi yapmaktan ötürü kendilerini suçluyorlardı. Ve o andan başlayarak aşklarının derinine gitmek ve kusurlu yanlarını incelemek onlar için kolaylaşıyordu. Normal zamanda, bilinçli ya da değil, kendini aşamayacak aşkın olmadığını hepimiz biliyorduk, yine de az ya da çok, belli bir dinginlikle, kendi aşkımızın orta karar olduğunu kabulleniyorduk. Ancak anı daha titizdir. Ve çok tutarlı bir biçimde, bize dıştan gelen ve tüm bir kenti vuran bu talihsizlik, bizi öfkeye boğabilecek haksız bir acı getirmekle kalmıyordu. Aynı zamanda, kendi kendimize acı çekmemizi sağlıyor ve böylece bizi acıyı kabullenmeye itiyordu. İşte bu da hastalığın dikkati başka yöne çekme ve işleri karıştırma yollarından biriydi.</p>
	<p class="block5"> Böylece herkes günü gününe ve gökyüzüne karşı yapayalnız yaşamayı kabul etmek zorunda kaldı. Bu genel terk edilmişlik duygusu uzun vadede kişilikleri sağlamlaştırabilecekken değersiz kılmaya başlamıştı. Örneğin, yurttaşlarımızdan bazıları o sıralar kendilerini güneş ve yağmurun hizmetine sokan bir köleliğe kapılmışlardı. Onlara bakınca sanki ilk kez ve doğrudan olarak havanın etkisini duyuyorlarmış gibi geliyordu. Altın renkli bir ışığın şöyle bir kendini göstermesi yüzlerini güldürürken, yağmurlu günler yüzlerine ve düşüncelerine kalın bir sis perdesi örtüyordu. Birkaç hafta öncesinden bu zayıflık ve bu mantıksız kölelikten kaçıyorlardı; çünkü dış dünyanın karşısında yalnız değillerdi ve belli bir ölçüde, onlarla yaşamakta olan varlık onların evreninin önüne yerleşiyordu. O andan başlayarak, tersine, görünüşte kendilerini gökyüzünün kaprislerine bıraktılar, yani mantıksızca umut ettiler ve acı çektiler.</p>
	<p class="block5"> Yalnızlığın bu uç noktalarında, sonunda kimse komşusunun yardımını ummaz oldu ve her bir kimse kendi uğraşıyla yalnız başına ilgilenir oldu. Rastlantı olarak, eğer aramızdan birisi içini dökmeye ya da duygularıyla ilgili bir şeyler söylemeye çalıştığında aldığı yanıt, ne olursa olsun, çoğu zaman onu yaralıyordu. O zaman karşısındakiyle aynı şeyden söz etmediğini fark ediyordu. Gerçekte o, düşünmeyle ve acıyla geçmiş uzun günlerin derinliğinden çıkıp kendini anlatıyordu; karşısındakine aktarmak istediği imge bekleyişin ve tutkunun ateşinde çok uzun süre pişmişti. Oysa öteki, tersine, alışılmış bir heyecan, çarşıda pazarda satılan türden bir acı, sıradan bir melankoliyi aklına getiriyordu. İster iyilik ister düşmanlık taşısın, yanıt hep yanlış yönde oluyordu, her zaman vazgeçmek zorunda kalınıyordu. Ya da en azından, sessizliği katlanılmaz bulanlar, ötekiler yüreğin gerçek sesini bir türlü duyamadıkları için, çarşı pazar dilini kullanmaya ve alışılmış biçimde, sıradan ilişki ve olan bitenden, bir anlamda gündelik olaylardan söz etmeye razı oluyorlardı. O zaman da, en gerçek acılar söyleşinin sıradan kalıpları içinde aktarılır oldu. İşte ancak bu yoldan, vebanın hapsettiği insanlar kapıcılarının anlayışıyla ya da kendilerini dinleyenin ilgisiyle karşılaşabiliyordu.</p>
	<p class="block5"> Öte yandan ve en önemlisi, bu iç sıkıntıları ne denli acı verse de, şu boş yüreği taşımak ne denli güç olsa da, vebanın ilk döneminde bu sürgün edilmiş insanların ayrıcalıklı olduğu söylenebilir. Gerçekten de, halkın şaşkınlığa uğradığı sırada, düşünceleri yalnızca bekledikleri kişilere çevrilmişti. Genel yıkılmışlık duygusu içinde aşkın bencilliği onları koruyordu ve vebayı ancak ayrılıklarının sonsuza kadar uzaması tehlikesi çerçevesinde düşünüyorlardı. Böylece salgına soğukkanlılık sanılabilecek esenlikli bir duygu kattılar. Umutsuzlukları onları paniğe kapılmaktan kurtarıyordu, mutsuzluklarının iyi bir yanı vardı. Örneğin, bir insan hastalığa yenilse de, hemen hemen her zaman, dikkat edecek zaman bile bulamadan oluyordu bu. İçinden bir gölgeyle yaptığı uzun söyleşimden uzaklaşıp doğrudan toprağın en yoğun sessizliğine atılıveriyordu. Hiçbir şey yapmaya zamanı olmuyordu.</p>
	<p class="block5"> Kentliler bu birdenbire gelen sürgünle baş etmeye uğraşırken veba kapılara nöbetçiler dikiyor, Oran'a doğru yol almakta olan gemileri geri döndürüyordu. Kentin kapatılmasından bu yana tek bir araç girmemişti. O günden başlayarak arabaların amaçsızca dönüp durmaya başladıkları izlenimi uyandı. Bulvarların yukarısından bakanlar için liman da özel bir görünüm sunuyordu. Burayı kıyının en önemli limanlarından biri yapan alışılmış canlılığı ansızın sönüvermişti. Karantinaya alınmış birkaç gemi hâlâ orada göze çarpıyordu. Ancak, rıhtımlar üzerinde, boş duran vinçler, yan devrilmiş küçük vagonlar, tek başlarına duran fıçı ya da çuval yığınları veba yüzünden ticaretin de ölmüş olduğunu gösteriyordu.</p>
	<p class="block5"> Bu alışılmamış görüntülere karşın, yurttaşlarımızın başlarına geleni anlamakta güçlük çektikleri görülüyordu. Ayrılık ya da korku gibi ortak duygular vardı; ancak bir yandan da kişisel uğraşlara öncelik tanımayı sürdürüyorlardı. Kimse hastalığı gerçekten kabullenmemişti henüz. Çoğu, alışkanlıklarını engelleyen ya da çıkarlarına uyan şeylere karşı özellikle duyarlıydı. Bu durumdan dolayı sıkılmış ve sinirliydiler ve bunlar vebaya karşılık verebilecek duygular değil. Örneğin, ilk tepkileri yönetimi suçlamak oldu. Basının da yaydığı, valinin eleştirilere yanıtı ('öngörülen önlemler yumuşatılabilir mi?') pek hesapta yoktu. Şimdiye kadar ne gazeteler ne de Ransdoc Ajansı hastalıkla ilgili resmi istatistikleri almıştı. Vali günü gününe istatistikleri onlara, haftalık duyurular halinde yayınlamalarını rica ederek gönderdi.</p>
	<p class="block5"> O zaman bile halktan hemen tepki gelmedi. Aslında üçüncü haftada vebanın üç yüz iki ölü sayısına ulaşması akıl alacak bir şey değildi. Bir yandan, belki de bunların hepsi vebadan ölmemişti. Öte yandan normal zamanda haftada kaç kişinin öldüğünden kentte kimsenin haberi yoktu. Kentin nüfusu iki yüz bindi. Bu ölüm oranının normal olup olmadığı bilinmiyordu. Açık bir önemi olsa da, hiçbir zaman ilgilenilmeyen şu bilgilerdendir. Bir anlamda, halkın karşılaştırma olanağı yoktu. Ancak uzun vadede, ölüm sayısının artışını görerek kamuoyu gerçeğin bilincine vardı. Gerçekten de beşinci hafta üç yüz yirmi ölü, altıncısıysa, üç yüz kırk beş ölü verdi. Artışlar en azından anlamlıydı. Yine de yurttaşlarımızın, tam da endişelerinin ortasında, kesinlikle can sıkıcı, ancak her şeyden öte geçici bir kazanın söz konusu olduğu izlenimine kapılmaları için yeterince çarpıcı değildi.</p>
	<p class="block5"> Böylece sokaklarda gezinmeyi ve kafelerin teraslarında oturmayı sürdürüyorlardı. Genelde, bıkkın değillerdi, sızlanmaktan çok şakalaşıyorlar ve geçici olduğu kesin bu sıkıntıları iyi niyetle kabulleniyormuş gibi yapıyorlardı. Görünüşü kurtarmışlardı. Oysa ay sonuna doğru, hemen hemen dua haftası sırasında -bundan ileride söz edilecek- daha ciddi oluşumlar kentimizin görüntüsünü değiştirdi. Önce, vali araç trafiği ve yakıt ikmaliyle ilgili önlemler aldı. Yakıt ikmaline kısıtlama getirildi ve benzin karneye bağlandı. Elektrik tasarrufu bile zorunlu kılındı. Yalnızca vazgeçilemeyecek maddeler Oran'a kara ve havayoluyla ulaştı. Böylece trafiğin neredeyse yok denecek denli azaldığı, lüks tüketim malları satan dükkânların her geçen gün kapandığı, öteki dükkânların da kapılarının önünde bir şeyler satın almak için bekleyen müşteri kuyrukları birikirken, vitrinlerine 'tükenmiştir, bulunmaz' türünden duyurular astığı gözlemlenir olmuştu.</p>
	<p class="block5"> Böylece Oran tikel bir görünüm aldı. Yayaların sayısı daha da arttı; hatta kentin ölü saatlerinde, mağazaların ya da bazı büroların kapanmasıyla işi gücü kalmayan birçok insan sokakları ve kafeleri dolduruyordu. Şimdilik işsiz değil, izindeydiler. Böylece, örneğin öğleden sonra saat üçe doğru, parlak bir göğün altında Oran, bir toplu gösterinin gerçekleşmesi için trafiğin kesildiği ve mağazaların kapandığı, halkın da eğlencelere katılmak üzere sokakları doldurduğu, yanılsamalı bir biçimde, bayram havasında bir kent izlenimi sunuyordu.</p>
	<p class="block5"> Doğal olarak, bu genel izin durumundan yararlanıyor ve büyük kârlar elde ediyorlardı. Ancak il içinde filmlerin sinemalara aktarılması kesintiye uğruyordu. İki haftanın sonunda kuruluşlar filmleri değiş tokuş etmeye başladılar ve sonunda hep aynı filmi gösterir oldular. Yine de gelirleri azalmıyordu.</p>
	<p class="block5"> Son olarak, şarap ve alkol ticaretinin birinci sırayı aldığı bir kentte, depolanmış önemli miktarda stoklar sayesinde kafeler müşterilerinin isteklerini karşılayabiliyordu. Gerçeği söylemek gerekirse çok içiliyordu. Bir kafenin 'Temiz şarap mikrobu öldürür' diye duyuru asmasıyla, halk arasında yaygın olan alkolün bulaşıcı hastalıklardan koruduğu düşüncesi iyice güçlendi. Her gece, saat ikiye doğru kafelerden çıkan oldukça önemli sayıda sarhoş, sokakları dolduruyor ve iyimser konularda söyleşerek sokak aralarına yayılıyorlardı.</p>
	<p class="block5"> Ancak tüm bu değişiklikler, bir bakıma, öyle olağanüstüydü ve öyle çabuk gerçekleşmişti ki bunları normal ve sürekli diye nitelemek kolay değildi. Sonuç olarak kişisel duygularımızı ön plana almayı sürdürüyorduk.</p>
	<p class="block5"> Kentin kapatılmasından iki gün sonra, hastaneden çıkarken Doktor Rieux, yüzünde hoşnutluk ifadesiyle kendisine bakan Cottard'la karşılaştı. Rieux onu bu halinden ötürü kutladı.</p>
	<p class="block5"> — Evet, çok iyiyim, dedi adamcağız. Söyleyin doktor, şu Allanın belası veba, ciddileşiyor, değil mi? Doktor onayladı. Öteki, bir tür keyifle şöyle bir saptama yaptı:</p>
	<p class="block5"> — Şimdi durması için bir neden yok. Her şey altüst olacak.</p>
	<p class="block5"> Bir süre birlikte yürüdüler. Cottard, mahallesinde zengin bir bakkalın yüksek fiyata satmak üzere gıda maddesi stokladığını ve kendisini hastaneye götürmek üzere evine girdiklerinde yatağın altında konserve kutuları bulduklarını anlatıyordu. "Orada öldü. Veba para ödemez." Cottard salgınla ilgili, doğru ya da yanlış bu gibi hikâyelerle doluydu. Örneğin, bir sabah kent merkezinde, veba belirtileri gösteren ve hastalığın etkisiyle sayıklayan bir adam kendini evden dışarı atmış, karşısına çıkan ilk kadının üzerine atılmış ve ona vebalı olduğunu söyleyerek sarılmıştı.</p>
	<p class="block5"> — Tamam! Hepimiz delireceğiz, orası kesin, anlattığına uymayan sevecen bir ses tonuyla Cottard böyle diyordu.</p>
	<p class="block5"> Yine aynı gün öğleden sonra, Joseph Grand sonunda Doktor Rieux'ye kişisel açıklamalarda bulunmuştu. Çalışma masasının üzerinde Madam Rieux'nün fotoğrafını görmüş ve doktora bakmıştı. Rieux karısının kent dışında tedavi gördüğünü söyledi. "Bir bakıma bu bir şans," dedi Grand. Doktor kuşkusuz bunun bir şans olduğunu ve yalnızca karısının iyileşmesini umut etmek gerektiğini söyleyerek ona karşılık vermişti.</p>
	<p class="block5"> — Ah! dedi Grand, anlıyorum.</p>
	<p class="block5"> Ve Rieux onu tanıdığından bu yana ilk kez alabildiğine konuşmaya başlamıştı. Yine sözcükleri aramasına karşın, sanki ne söylemekte olduğuyla ilgili uzun süredir düşünmüş gibi hemen her zaman uygun sözcüğü bulmayı başarıyordu.</p>
	<p class="block5"> Çok gençken, yaşadığı mahalleden yoksul bir genç kızla evlenmişti. Hatta evlenmek için okumayı bırakmış ve bir işe girmişti. Ne Jeanne, ne de kendisi mahallelerinden dışarı adım atıyorlardı. Kızı görmeye evlerine gidiyordu, Jeanne'in anne ve babası bu sessiz ve beceriksiz damat adayıyla biraz alay ediyorlardı. Baba demiryolu görevlisiydi. Evde dinlenme zamanlarında, pencerenin yanında, düşünceli, kocaman elleri bacaklarının üzerinde yayılmış, sokaktaki devinimi izleyerek hep bir köşede otururdu. Karısı hep ev işi yapardı, Jeanne ona yardım ederdi. O kadar narindi ki, bir sokakta karşıdan karşıya geçtiğini görünce Grand endişeye kapılmadan edemezdi. O zaman taşıtlar ona dev gibi gelirdi. Bir gün, Noel için süslenmiş bir dükkânın önünde, büyülenmişçesine vitrine bakan Jeanne "Ne güzel!" diyerek ona doğru yaslanmıştı. İşte evlilikleri böyle kararlaştırılmıştı.</p>
	<p class="block5"> Grand'a göre hikâyenin devamı çok basitti. Herkes için böyledir bu: Evlenilir, biraz daha sevilir, çalışılır. Sevmeyi unutana kadar çalışılır. Büro şefinin verdiği sözler yerine getirilmediğinden, Jeanne da çalışıyordu. Burada, Grand'ın ne dediğini anlamak için biraz düş gücü gerekiyordu. Yorgunluğun da etkisiyle buna göz yummuş, giderek daha suskunlaşmış ve genç karısını sevildiğine inandırmaz olmuştu. Çalışan bir adam, yoksulluk, ağır ağır tıkanan gelecek, masa başında akşamların sessizliği, böyle bir evrende tutkunun yeri yoktur. Büyük bir olasılıkla Jeanne acı çekmişti. Yine de durmuştu: bazen insanın bilmeden acı çektiği olur. Yıllar geçmişti. Daha sonra gitmişti. Tabii yalnız gitmemişti. 'Seni sevdim, ama artık yoruldum... Gitmekten mutlu değilim, ama yeniden başlamak için mutlu olmak gerek.' İşte, kabaca, yazdıkları bunlardı.</p>
	<p class="block5"> Joseph Grand da acı çekmişti. Rieux'nün söylediği gibi, o da yeniden başlayabilirdi. Ama işte, inancı yoktu.</p>
	<p class="block5"> Yalnızca hep onu düşünüyordu. Yapmak istediği, ona kendini savunmak üzere bir mektup yazmaktı. "Ama güç bu," diyordu. "Uzun süredir bunu düşünüyorum. Birbirimizi sevdiğimiz süre içinde sözcükler olmaksızın birbirimizi anladık. Ancak her zaman insanlar birbirini sevemiyor. Belli bir anda, onun gitmesine engel olabilecek sözcükleri bulmalıydım, ama yapamadım." Grand kareli bir mutfak bezine burnunu siliyordu. Sonra bıyıklarını siliyordu. Rieux ona bakıyordu.</p>
	<p class="block5"> — Özür dilerim doktor, dedi, ama nasıl demeli? Size güveniyorum. Sizinle konuşabiliyorum. Bu da bana bir heyecan veriyor.</p>
	<p class="block5"> Gözle görülür biçimde,' Grand vebanın fersah fersah uzağındaydı.</p>
	<p class="block5"> Akşam, Rieux karısına, kentin kapatıldığını, kendisinin iyi olduğunu, sağlığına dikkat etmeyi sürdürmesini ve onu düşündüğünü bildiren bir telgraf çekiyordu.</p>
	<p class="block5"> Kapıların kapatılmasından üç hafta sonra, hastane çıkışında Rieux kendisini beklemekte olan genç bir adamla karşılaştı,</p>
	<p class="block5"> — Umarım beni tanırsınız, dedi bu sonuncusu.</p>
	<p class="block5"> Rieux onu tanır gibiydi, ama duraksıyordu. </p>
	<p class="block5">— Bu olaylardan önce sizden Arapların yaşam koşullarıyla ilgili bilgiler almaya geldim, dedi öteki. Adım Raymond Rambert.</p>
	<p class="block5"> — Ah evet, dedi Rieux. Şimdi elinizde iyi bir röportaj konusu var.</p>
	<p class="block5"> Öteki sinirli gibiydi. Konunun bu olmadığını, doktor</p>
	<p class="block5"> Rieux'den bir yardım istemeye geldiğini söyledi.</p>
	<p class="block5"> — Bunun için özür dilerim, diye ekledi, ancak kentte kimseyi tanımıyorum ve ne yazık ki gazetemin muhabiri budalanın teki.</p>
	<p class="block5"> Rieux ona kent merkezindeki bir dispansere kadar yürümelerini önerdi, çünkü verilecek bazı buyruklar vardı. Zenci mahallesinin ara sokaklarından indiler. Akşam oluyordu, ancak eskiden bu saatte öylesine gürültülü olan kent, tuhaf bir biçimde tenha gibiydi. Hâlâ altın rengini koruyan gökte yükselen birkaç borazan sesi askerlerin görevlerini yaptıkları havası verdiklerini kanıtlıyordu yalnızca. Bu sırada dik yollar boyunca, Mağripli evlerin mavi, kızıl ve mor duvarları arasında Rambert ateşli ateşli konuşuyordu. Gerçeği söylemek gerekirse, o karısı değildi, ama aynı şey demekti. Kent kapatılır kapatılmaz ona telgraf çekmişti. İlkin, gelip geçici bir olayın söz konusu olduğunu düşünmüştü ve yalnızca onunla yazışmaya çalışmıştı. Oran'daki meslektaşları bu konuda ellerinden bir şey gelemeyeceğini ona söylemişlerdi; postane onu geri çevirmiş, valiliğin bir sekreteri de onunla dalga geçmişti. Sonunda bir kuyrukta iki saat bekledikten sonra 'Her şey yolunda. Görüşmek üzere,' diye yazdığı bir telgraf göndermeye razı olmuştu.</p>
	<p class="block5"> Ancak sabah uyandığında her şey bir yana bu durumun ne kadar sürebileceğini bilmediği birden aklına gelmişti. Tavsiye edilerek oraya gelmiş olduğundan (onun mesleğinde bazı kolaylıklar vardı), valilik özel kalem müdürüne ulaşabilmiş ve ona Oran'la ilişkisi bulunmadığını, burada bir işi olmadığını, bir rastlantıyla burada bulunduğunu ve buradan çıktıktan sonra karantinaya alınma olasılığı olsa bile, ayrılmasına izin verilmesinin doğru olacağını söylemişti. Müdür bunu çok iyi anladığını, ancak bir istisnanın olamayacağını, sonuçta durumun ciddi olduğunu ve hiçbir kararın alınamayacağını ona söylemişti.</p>
	<p class="block5"> — Ama sonuçta, ben bu kentin yabancısıyım, demişti Rambert.</p>
	<p class="block5"> — Kuşkusuz, ama her şey bir yana, salgının uzun sürmeyeceğini umut edelim.</p>
	<p class="block5"> Son olarak, Oran'da ilginç bir röportaj konusu bulabileceğini ve her olayda iyi bir yan bulunabileceğini belirterek Rambert'i avutmaya çalışmıştı. Rambert omuz silkiyordu. Kent merkezine geliyorlardı:</p>
	<p class="block5"> — Aptalca bu, doktor, biliyorsunuz. Ben dünyaya röportaj yapmak için gelmedim. Ama belki bir kadınla yaşamak için geldim. Bunda ne terslik var?</p>
	<p class="block5"> Rieux tüm bunların mantıklı göründüğünü söyledi.</p>
	<p class="block5"> Merkezdeki bulvarlarda her zamanki kalabalık yoktu. Gelip geçenlerin bazıları uzaklardaki evlere koşturuyorlardı. Kimse gülümsemiyordu. Rieux bunun o gün Ransdoc Ajansının geçtiği haberin bir sonucu olduğunu düşündü. Yirmi dört saatin sonunda, yurttaşlarımız yeniden umut etmeye başlıyorlardı. Ancak gündüz sayılar belleklerde henüz tazeliğini koruyordu.</p>
	<p class="block5"> — Konu şu ki, dedi çekinmeden Rambert, onunla tanışalı çok olmadı ve birbirimizle iyi anlaşıyoruz.</p>
	<p class="block5"> Rieux hiçbir şey söylemiyordu.</p>
	<p class="block5"> — Ama ben sizi sıkıyorum, dedi Rambert. Bu lanet hastalığa yakalanmadığımı belirten bir rapor yazıp yazmayacağınızı sormak istiyordum yalnızca. Bunun işime yarayacağını sanıyorum.</p>
	<p class="block5"> Rieux kafasıyla onayladı, bacaklarına atılan bir erkek çocuğunu düşmemesi için tuttu ve yavaşça ayağa dikilmesine yardım etti. Yeniden yola koyuldular ve Place d'Armes'a geldiler, incir ağaçlarıyla palmiyelerin hareketsiz ve tozdan grileşmiş dalları tozlu ve pis bir Cumhuriyet Anıtının etrafında sarkıp duruyordu. Rieux beyazımsı bir sıva bulaşmış ayağını birkaç kez yere vurdu. Rambert'e baktı. Biraz geriye kaymış fötr şapkası, uzamış tıraşı, kravatın altında düğmeleri açık gömleğiyle gazetecinin dik kafalı ve somurtkan bir havası vardı.</p>
	<p class="block5"> — Emin olun sizi anlıyorum, dedi sonunda Rieux, ama yürüttüğünüz mantık doğru değil. Size bu raporu veremem, çünkü gerçekten sizde bu hastalığın olup olmadığını bilmiyorum; şimdi bile, büromdan çıktığınız saniyeyle valiliğe vardığınız saniye arasında mikrop kapmayacağınızı kanıtlayamam. Hem sonra...</p>
	<p class="block5"> — Hem sonra? dedi Rambert.</p>
	<p class="block5"> — Hem sonra, size bu raporu versem bile hiçbir işinize yaramayacak...</p>
	<p class="block5"> — Niçin?</p>
	<p class="block5"> — Çünkü bu kentte sizin durumunuzda olan ve yine de çıkmalarına izin verilmeyen binlerce insan var.</p>
	<p class="block5"> — Ama ya onlarda veba mikrobu yoksa?</p>
	<p class="block5"> — Bu yeterli bir neden değil. Bu aptalca bir hikâye. Biliyorum, ancak hepimizi ilgilendiriyor. Onu olduğu gibi ele almak gerek.</p>
	<p class="block5"> — Ama ben buralı değilim!</p>
	<p class="block5"> — Ne yazık ki, bundan böyle herkes gibi siz de buralı olacaksınız.</p>
	<p class="block5"> Öteki yerinde duramıyordu:</p>
	<p class="block5"> — Bu bir insanlık sorunu, size yemin ederim. Bunun gibi, birbiriyle iyi anlaşan iki insanın ayrılığının ne anlama geldiğinin farkında değilsiniz belki de.</p>
	<p class="block5">Rieux hemen yanıtlamadı. Sonra bunun farkında olduğunu sandığını söyledi. Tüm gücüyle, Rambert'in karısına kavuşmasını ve tüm sevenlerin birleşmesini istiyordu; ancak genelgeler, yasalar vardı, veba vardı, onun görevi de gerekeni yapmaktı.</p>
	<p class="block5"> — Hayır, dedi Rambert acıyla, anlayamazsınız. Siz mantığın diliyle konuşuyorsunuz, siz soyutluklar dünyasında yaşıyorsunuz.</p>
	<p class="block5"> Doktor gözlerini Cumhuriyet Anıtına çevirdi ve konuştuğu dilin mantık dili olup olmadığını bilmediğini, ancak kesinliğin dili olduğunu ve bunun kesinlikle farklı bir şey olduğunu söyledi. Gazeteci kravatını düzeltiyordu:</p>
	<p class="block5"> — O zaman, başka yoldan başımın çaresine bakayım anlamına mı geliyor bu? Ancak bu kenti terk edeceğim, diye bir tür meydan okumayla sözü sürdürdü.</p>
	<p class="block5"> Doktor onu yine de anladığım, ancak bunun kendisini ilgilendirmediğini söyledi.</p>
	<p class="block5"> — Evet, sizi ilgilendiriyor, dedi Rambert birden canlanarak. Size geldim, çünkü alınan kararlarda sizin büyük bir payınız olduğunu bana söylediler. O zaman ben de düşündüm ki, en azından bir kişinin durumunda, oluşması için katkıda bulunduğunuz bir kararı siz bozabilirsiniz diye düşündüm. Ama sizin için fark etmiyor bu. Siz kimseyi düşünmediniz. Birbirinden ayrı düşmüş insanları aklınıza getirmediniz.</p>
	<p class="block5"> Doktor bir anlamda bunun doğru olduğunu kabullendi, bunu aklına getirmek istememişti.</p>
	<p class="block5"> — Evet, görüyorum dedi Rambert, halka hizmetten söz edeceksiniz. Ancak herkesin ortak iyiliği tek tek her kişinin mutluluğuyla olur.</p>
	<p class="block5"><span class="calibre1">  —Haydi, dedi doktor bir dalgınlıktan sıyrılır gibi, veba da var, başka şeyler de var. Yargılamamak gerek. Ancak kızmakta </span>haksızsınız. Bu işten sıyrılabilirseniz eğer, bundan sonsuz mutlu olurum. Yalnız, görevimin engellediği bazı şeyler var.</p>
	<p class="block5"> Öteki sabırsızlıkla kafasını salladı. </p>
	<p class="block5"> — Evet, kızmakta haksızım. Sizin de böyle çok zamanınızı aldım.</p>
	<p class="block5"> Rieux girişimlerinden kendisini haberdar etmesini ve hiç kinlenmemesini ondan rica etti. Karşılaşacakları bir nokta kuşkusuz vardı. Rambert birden aklı karışmış gibi durdu.</p>
	<p class="block5"> — Evet, buna inanıyorum, dedi bir sessizlikten sonra, kendi düşünceme ve sizin tüm bana söylediklerinize karşın buna inanıyorum. Duraksadı:</p>
	<p class="block5"> — Ama sizin düşüncenize katılamıyorum. Şapkasını alnına indirdi ve hızlı adımlarla ayrıldı. Rieux onun Tarrou'nun oturduğu otele girdiğini gördü.</p>
	<p class="block5"> Bir süre sonra, Rieux başını salladı. Gazeteci mutluluk için sabırsızlanmakta haklıydı. Ama kendisini suçladığında haklı mıydı? 'Siz soyutluklar dünyasında yaşıyorsunuz.' Vebanın iyice hız kazandığı, ortalama kurban sayısını beş yüze çıkardığı, kendi hastanesinde geçirdiği şu günler gerçekten soyutluk muydu? Evet, talihsizliğin soyut ve gerçek dışı bir yanı vardı. Ancak soyut olan sizi öldürmeye başlarsa, o zaman soyutluklarla ilgilenmek gerekir. Ve Rieux bunun en kolay şey olmadığını biliyordu yalnızca. Örneğin, sorumluluğunu yüklendiği şu ek hastaneyi (artık üç tane vardı) yönetmek kolay değildi. Hastanenin konsültasyon salonuna açılan bir odasını hasta kabul odası olarak düzenletmişti. Kazılmış yerde, ortasında tuğladan bir adacık bulunan, mikrop öldürücü su gölü oluşmuştu. Hasta adanın üzerine taşınıyor, çabucak soyuluyor ve giysileri ilaçlı suya atılıyordu. Yıkanıp kurulanmış, sırtında kaba kumaştan hastane gömleğiyle Rieux'ye geliyordu, sonra onu odalardan birine taşıyorlardı. Bir okulun üstü kapalı teneffüs yerlerini kullanmak zorunda kalmışlardı; şimdi toplam olarak, yarısı dolu, beş yüz yatak kapsıyordu. Kendi yönetiminde gerçekleşen sabah muayenesinin ardından hastalar aşılanıp, hıyarcıklar yarıldıktan sonra Rieux istatistikleri inceliyor ve öğleden sonraki konsültasyonlarının başına dönüyordu. Son olarak, akşam hastalarını geziyor ve gece geç saatte evine dönüyordu. Bir gece önce annesi, genç Madam Rieux'den gelen telgrafı ona uzatırken doktorun ellerinin titrediğini fark etmişti.</p>
	<p class="block5"> — Evet, diyordu, ancak, sebatla daha az sinirli olurum.</p>
	<p class="block5"> Güçlü ve dayanıklıydı. Aslında henüz yorulmamıştı. Ancak örneğin ziyaretleri katlanılmaz olmaya başlamıştı. Salgın ateşini teşhis etmek, hemen hastayı hastaneye kaldırmak demekti. İşte o zaman, gerçekten soyutlama ve güçlük başlıyordu, çünkü hastanın ailesi onu ancak iyileşmiş ya da ölmüş olarak yeniden görebileceğini biliyordu. "Acıyın doktor!" diyordu Madam Loret, Tarrou'nun otelinde çalışan hizmetçi kadının annesi. Ne demekti bu? Tabii ki, acıyordu. Ancak bu kimseyi bir yere götürmüyordu. Telefon etmek gerekiyordu. Az sonra ambulansın sireni çınlıyordu. Başlangıçta, komşular pencerelerini açıp bakıyorlardı. Daha sonra, alelacele pencerelerini kapatır oldular. O zaman savaşımlar, gözyaşları, telkin, özetle soyutluk başlıyordu. Ateş ve kaygıyla iyice ısınan şu daireler çılgınlıklara sahne oluyordu. Ama hasta götürülüyordu. Rieux gidebilirdi.</p>
	<p class="block5"> İlk zamanlarda, telefon etmek ve ambulansı beklemeden başka hastalara koşmakla kendini sınırlamıştı. Ancak aileler, vebayla baş başa kalmayı artık sonunu bildikleri bir ayrılığa yeğ tutarak kapılarını örtmüşlerdi. Çığlıklar, buyruklar, önce polisin müdahalesi, ardından silah gücüyle hasta zorla götürülüyordu. İlk haflarda, Rieux ambulans gelene kadar beklemek zorunda kalmıştı. Sonra, hekimlerin hastaları dolaşmaları sırasında her birine gönüllü bir müfettiş eşlik etmeye başlayınca, Rieux bir hastadan ötekine koşabildi. Ancak başlangıçta, her akşam, Madam Loret'nin yelpaze ve yapay çiçeklerle süslenmiş küçük dairesine girdiği o akşamı andırıyordu, onu karşılayan anne zoraki bir gülümsemeyle şöyle demişti:</p>
	<p class="block5"> — Umarım herkesin sözünü ettiği o ateşten değildir.</p>
	<p class="block5"> Ve o, örtüyü ve geceliği açıp karın ve bacaklardaki kırmızı lekeleri, boğumları sessizce inceliyordu. Anne, kızının bacaklarının arasına bakıyor ve kendini tutamadan bağırıyordu. Her akşam, bütün ölümcül belirtileri taşıyan karınlar karşısında, bir rüyadaymışçasına anneler işte böyle haykırıyordu; her akşam Rieux'nün kollarına kollar yapışıyordu; yararsız sözler, vaatler ve ağlayışlar yağmur akıyordu; her akşam ambulans sirenleri acı kadar yararsız olan krizleri başlatıyordu. Ve birbirine benzeyen uzun gecelerin sonunda, Rieux durmadan yinelenen buna benzer uzun bir dizi sahneden başka bir şey umut edemiyordu. Evet, veba soyutluk gibi tekdüzeydi. Belki bir tek şey değişiyordu ve o da Rieux'nün kendisiydi. Bunu o akşam, Cumhuriyet Anıtının dibinde, yalnızca içini doldurmaya başlayan o anlaşılması güç kayıtsızlığın bilinciyle, Rambert'in gözden yittiği otel kapısına bakarken duyuyordu.</p>
	<p class="block5"> Bu yorucu haftaların sonunda, kentin bir aşağı bir yukarı dolaşmak için sokaklara döküldüğü tüm o erken saatlerde Rieux acıma duygusuna karşı kendini artık korumasına gerek kalmadığını anlıyordu. Acıma yararsız olduğu zaman ondan bıkılır. Ve ağır ağır kendi içine kapanan bu yüreğin duyumsayışı doktor için şu ezici günlerin tek avuntusuydu. Böylece işinin kolaylaşacağını biliyordu. Bu nedenle bundan keyif duyuyordu. Annesi, onu sabahın ikisinde karşıladığında, kendisine oğlunun yönelttiği boş bakışla üzüntüye boğulduğunda, aslında Rieux'yü rahatlatabilecek tek şeyin bu olmasına da yeriniyordu. Soyutla mücadele edebilmek için biraz ona benzemek gerekir. Ama Rambert bunu nasıl hissedecekti? Rambert için soyut, kendi mutluluğuna karşı olan her şeydi. Ve gerçekte, Rieux bir bakımdan gazetecinin haklı olduğunu biliyordu. Ancak bazen soyutluğun mutluluğa baskın çıkabileceğini ve o zaman yalnızca onu göz önünde bulundurmak gerektiğini de biliyordu. Rambert'in başına gelecek olan da buydu ve doktor bunu, Rambert'in sonradan kendisine içini açmasıyla ayrıntılı olarak öğrenebildi. Böylece ve yeni bir plana göre, bireyin mutluluğu ve vebanın soyutluğu arasında geçen bu uzun dönem boyunca kentimizin tüm yaşantısını dolduran şu tatsız mücadeleyi sürdürebildi.</p>
	<p class="block5"> Ancak, bazılarına soyut gibi gelen şeyler, bazılarına göre gerçekti. Vebanın ilk ayı, salgının önemli ölçüde hızlanması ve hastalığının başında yaşlı Michel'e yardım etmiş olan cizvit papazı Paneloux'nun ateşli vaazıyla gerçekten iç karartıcı bir hal aldı. Rahip Paneloux daha önceden Oran Coğrafya Derneği'nin bültenine sık sık katkıda bulunarak kendini göstermişti, eski yazıtları günümüze kazandırdığı çalışmaları onu burada söz sahibi yapmıştı. Ancak, bir uzmanın çevresinde oluşabilecek bir kitleden çok daha geniş bir topluluğun ilgisini modern bireycilik üzerine yaptığı bir dizi konferansla toplamıştı. Modern çağa özgü inançsızlıktan da, geçmiş yüzyılların yobazlığından da uzak, titiz bir Hıristiyanlığın ateşli savunucusu olarak ortaya çıkmıştı bu konferanslarda. Bu konuda dinleyici kitlesinin aklını katı gerçeklerle karıştırmamıştı. Ünü de buradan geliyordu.</p>
	<p class="block5"> Oysa bu ayın sonuna doğru, kentimizin ruhani liderleri kendi bildikleri yöntemlerle, bir haftalık ortak dua ayinleri düzenleyerek, vebayla savaşmaya karar verdiler. Halkın inancıyla ilgili bu toplantılar vebalı aziz olan Saint Roch'a yakardıkları görkemli bir ayinle sona erecekti. Bunu fırsat bilerek rahip Paneloux'nun da söz almasını istemişlerdi. On beş gündür rahip, kendi tarikatında kazandığı özel yeri sağlayan Saint Augustin ve Afrika Kilisesiyle ilgili çalışmalarına ara vermek zorunda kalmıştı. Coşkulu ve tutkulu yapısıyla ona verilen görevi kararlılıkla kabul etmişti. Bu vaaz daha yapılmadan uzun zaman öncesinden kentte konuşulmaya başlamıştı bile ve o dönem tarihine, kendi özellikleriyle, önemli bir an olarak geçti.</p>
	<p class="block5"> Dua haftasını çok kalabalık bir halk kitlesi izledi. Normal zamanlarda Oran'lıların özellikle pek inançlı olduğundan değil. Örneğin pazar sabahları deniz banyoları ayinlerin ciddi bir rakibidir. Birden hidayete erdiklerinden de değil. Ancak, bir yandan kentin ve limanın kapatılmasıyla deniz banyoları olanaksızlaşmıştı; öte yandan da, başlarına gelen inanılmaz olayları henüz içlerinde hissetmeseler bile, bir şeylerin değişmiş olduğunu kesinlikle bildiklerinden özel bir ruh hali içindeydiler. Öte yandan birçoğu, salgının duracağını ve aileleriyle bundan kurtulacaklarını umut ediyordu. Sonuçta, henüz hiçbir konuda bir zorunluluk duymuyorlardı. Onların gözünde veba, nasıl geldiyse bir gün öyle gidecek istenmeyen bir konuk gibiydi. Korkmuşlardı, ancak umutsuz değillerdi; vebaya kadar sürdürdükleri varoluşu unutacakları, vebanın onların yaşam biçimi olarak karşılarına çıkacağı o an daha gelmemişti. Sonuçta beklemedeydiler. Başka sorunlara karşı olduğu gibi, dine karşı da veba, kayıtsızlıktan olduğu kadar tutkudan da uzak, 'nesnellik' sözcüğüyle tanımlayabileceğimiz bir tinsel nitelik kazandırmıştı onlara. Dua haftasını izleyenlerin çoğu, örneğin inanmışlardan birinin Doktor Rieux karşısında, "Olsun, bir zarar gelmez nasılsa," türünden ettiği sözlere katılabilirdi. Tarrou bile not defterine, Çinlilerin bu gibi durumlarda, veba tanrısı karşısında tef çalacaklarını yazdıktan sonra, gerçekte önlemlerin mi yoksa tefin mi etkili olduğunu bilmenin kesinlikle olanaksız olduğunu belirtiyordu. Soruyu kestirip atmak için de, bir veba tanrısının bulunup bulunmadığını araştırmak gerektiğini ve bu konudaki bilgisizliğimizin akla gelebilecek her tür düşünceyi kısırlaştırdığını eklemekle yetiniyordu.</p>
	<p class="block5"> Ne olursa olsun, kentimizin katedrali tüm hafta boyunca dindarlarla neredeyse doldu. İlk günlerde, birçok kentli içeri girmek yerine ana kapının önünde uzanan palmiye ve nar ağaçlarıyla dolu bahçede kalıp sokaklara taşan yakarma ve dua selini dinliyordu. Yavaş yavaş, birkaç kişinin de örnek olmasıyla, aynı dinleyiciler içeri girmeye ve topluluktan yükselen ilahilere çekingen sesleriyle katılmaya karar verdiler. Ve pazar günü, katedral büyük bir toplulukla dolup taştı. Bir gün öncesinden başlayarak, hava kapamıştı, bardaktan boşanırcasına yağmur yağıyordu. Dışarıda duranlar şemsiyelerini açmıştı. Rahip Paneloux kürsüye çıktığında, katedralin içinde buhur ve ıslak giysi kokusu yayılıyordu.</p>
	<p class="block5"> Rahip orta boylu, ancak topluydu. Kürsünün kenarına yaslanıp, iri elleriyle ahşabı kavradığında, çelik çerçeveli gözlüklerinin altında beliren iki kırmızımsı lekeyi andıran yanaklarıyla yoğun ve kara bir biçim gibi algılandı. Güçlü, coşkulu, insanı uzaklara taşıyan bir sesi vardı; dinleyenleri ateşli ve çekiç gibi bir tümceyle, "Kardeşlerim, felaketin içindesiniz, kardeşlerim bunu hak ettiniz," diyerek sarstığında dinleyici topluluğundan kilise avlusuna kadar taşan bir dalgalanma oldu.</p>
	<p class="block5"> Mantıksal açıdan, bunu izleyen bölüm, bu etkileyici giriş söylemine uymuyor gibiydi. Yurttaşlarımız ancak söylevin devamında rahibin, söz ustalığı sayesinde, tüm vaazının ana fikrini yumruk gibi, bir kerede sunduğunu kavradı. Paneloux bu tümcenin hemen ardından, Mısır'daki vebayla ilgili, İncil'in Göç bölümüne gönderme yaparak şöyle dedi: "Tarihte bu felaketin ilk kez ortaya çıkışı, Tanrı düşmanlarının cezalandırılması nedeniyledir. Firavun sonsuz tasarılara karşı çıkıyordu ve veba ona diz çöktürdü. Tüm tarihin başından bu yana, Tanrının bu felaketi kibirlileri ve körleri dize getirmiştir. Bunu iyice düşünün ve diz çökün."</p>
	<p class="block5"> Dışarıda yağmur şiddetleniyordu ve katıksız bir sessizliğin tam ortasında söylenen, sağanağın da sesiyle daha derin bir anlam kazanan bu son tümce öyle bir tınıyla çınladı ki, birkaç dinleyici, bir saniyelik bir duraksamanın ardından, oturdukları yerden dua taburesine doğru kendilerini kayarcasına bıraktılar. Ötekiler bu örneği izlemek gerekir diye düşündüler, öyle ki birkaç sandalye çıtırtısı dışında hiçbir ses çıkmadan tüm dinleyici topluluğu çok geçmeden diz çöktü. O zaman Paneloux dikleşti, derin bir soluk aldı ve giderek ciddileşen bir tonlamayla devam etti: "Eğer bugün, veba sizi ilgilendiriyorsa, bunun nedeni düşünme zamanının gelmiş olmasıdır. Dürüst insanların bundan korkmasına gerek yok, ancak kötüler titremekte haklı. Evrenin uçsuz bucaksız ambarında, karşı çıkılması olanaksız bu felaket, samanı tohumdan ayırıncaya kadar insanlık buğdayını dövüp duracak. Saman tohumdan çok; kurtulanlardan çok aramızdan ayrılanlar olacak ve bu felaketi Tanrı istemedi. Uzun zamandır, dünya kötülükle uzlaştı, uzun zamandır Tanrının bağışlayıcılığına güvendi. Biraz pişmanlık yetiyordu, her şeye izin vardı. Ve pişmanlık konusunda herkes kendini güçlü hissediyordu. Zamanı gelince nasılsa pişmanlık duyulacaktı. O zamana kadar, en kolayı kendini sıkıntıya sokmamaktı, gerisini Tanrının bağışlayıcılığı hallederdi nasılsa. Ama işte, bu böyle süremeyecekti. Uzun süredir bu kent halkına acıyan bakışını çevirmiş olan Tanrı beklemekten bıkarak, sonsuz umudunun boşa çıkmasıyla düş kırıklığına uğrayarak, bakışını başka yana çevirdi. İşte şimdi, Tanrının ışığından yoksun bir halde vebanın cehenneminde uzun süre kalacağız!"</p>
	<p class="block5"> Salonda sabırsız bir at gibi birisi hırıltılı bir ses çıkardı. Kısa bir aradan sonra rahip daha alçak bir tonla sözünü sürdürdü: "'Altınsı Efsane''de Lombardiya'da, Kral Humbert zamanında, vebanın İtalya'yı altüst etmesi anlatılır; veba öyle şiddetliymiş ki, çok az sayıda hayatta kalanlar ölüleri toprağa vermekte yetersiz kalıyorlarmış ve bu veba özellikle Roma ve Pavia'yı kırıp geçiriyormuş. Ve bir iyilik meleği ortaya çıkmış, av mızrağı taşıyan kötülük meleğine emirler veriyor, evlerin kapısını çalmasını buyuruyormuş; kapı kaç kez çalınırsa, o evden o kadar ölü çıkıyormuş."</p>
	<p class="block5"> Sözün burasında Paneloux, sanki yağmurun etkisiyle kıpırdayan perdenin gerisinde bir şey göstermek istiyormuşçasına, kısa kollarını kilise girişine doğru uzattı: "Kardeşlerim," dedi güçlü bir sesle, "bugün sokaklarımızda meydana gelen aynı ölümcül av. Görün onu, şu veba meleğini, Lucifer gibi güzel ve kötülüğün kendisi gibi parlak; çatılarınızın tepesinde dikilmiş, sağ eli başının seviyesinde mızrağı tutuyor, sol eli evlerinizden birini gösteriyor. Belki şu anda parmağı sizin kapınıza yöneliyor, mızrak ahşabın üzerinde tınlıyor ve aynı anda veba evinize giriyor, odanıza gidip oturuyor ve dönmenizi bekliyor. Orada, sabırlı ve dikkatli, sanki dünyanın kendi düzeni gibi kendinden emin. Yeryüzünün hiçbir gücü, hatta şunu iyi bilin, insanlığın işe yaramaz bilimi bile onun size uzattığı o elden kurtulmanızı sağlayamaz. Ve acının kanlı meydanında dövüldükten sonra, samanla birlikte siz de atılıp gideceksiniz."</p>
	<p class="block5"> Burada rahip felaketin dokunaklı imgesini daha da geniş ele aldı. Kentin üzerinde fırıl fırıl dönmekte olan, kime rast gelirse çarpıp yeniden kanlar içinde yükselen, insanlık acısını ve kanı 'gerçeğin ekinini oluşturacak tohumları' olarak savuran büyük odun parçasını anlattı.</p>
	<p class="block5"> Uzun konuşma süresinin sonunda Rahip Paneloux durdu; alnına düşmüş saçları, ellerinden kürsüye doğru akan bir titremeyle gerilmiş bedeniyle, daha kısık ancak suçlayıcı bir tonla sözü sürdürdü: "Evet, düşünme zamanı geldi. Günün ağırlıklarından kurtulmak için pazar günleri Tanrıyı ziyaret etmek yeterli sandınız. Diz çöküp birkaç yakarma bu canice kayıtsızlığın bedelini rahatça öder," diye düşündünüz. Ancak Tanrı tutku sever. Bu uzak ilişkiler onun ateşli şefkatine yetmez. Sizi daha uzun süre görmek ister, onun sizi sevme tarzı böyledir ve gerçeği söylemek gerekirse, onun tek sevme biçimi budur. İşte bu yüzden, sizin ziyaretinizi beklemekten sıkılıp insanların bir tarihi olduğundan beri, felaketin tüm günah kentlerini gezdiği gibi, sizi de ziyaret etmesine göz yumdu. Şimdi günah nedir biliyorsunuz, tıpkı Kabil'le oğullarının, tufan öncesi insanların, Sodom ve Gomor'luların, Firavun ve Eyüp'ün ve tüm lanetlenmişlerin bildiği gibi. Ve tüm bu insanların yaptığı gibi, kentin sizi ve felaketi duvarlarıyla çevirdiği günden beri insanlara ve nesnelere yeni bir bakış yöneltiyorsunuz. Sonunda artık biliyorsunuz ki, her şeyin özüne inmek gerekli."</p>
	<p class="block5"> O anda kilise rutubetli bir rüzgârla doldu ve mumların alevi çıtırdayarak yana doğru yattı. Yoğun bir balmumu kokusu, öksürükler ve bir hapşırık, çok beğenilen bir incelikle konusuna dönen Rahip Paneloux'nun bulunduğu yere doğru yükseldi. Sakin bir sesle sözünü sürdürdü: "Aranızdan birçoğunuz, nereye varmak istediğimi merak ediyorsunuz, bunu biliyorum. Sizi gerçeğe yöneltmek ve tüm söylediklerime karşın, size neşelenmeyi öğretmek istiyorum. Artık öğütlerin ya da kardeşçe uzatılmış bir elin yardımıyla iyiliğe yönelme zamanı değil. Bugün gerçek bir buyruk oldu. Ve kurtuluşun yolunu size gösteren ve sizi ona iten kırmızı bir mızraktır. Kardeşlerim, her şeyin içine iyiyi ve kötüyü, öfkeyi ve acımayı, vebayı ve kurtuluşu katan Tanrısal bağışlayıcılık işte burada kendini gösteriyor. Sizi yaralayan, sizi yücelten ve size yol gösteren işte bu felaketin kendisidir. Çok uzun zaman önce, Habeşistanlı Hıristiyanlar vebayı, sonsuzluğa ulaşmak için Tanrısal kaynaklı, etkili bir yol olarak görüyorlardı. Buna yakalanmamış olanlar kesinlikle ölmek için vebalı örtülere sarınıyorlardı. Kuşkusuz kurtuluşa ulaşmak için böyle çılgınca bir yolu öneremeyiz. Kibire çok yakın, gereksiz bir sabırsızlıktır bu. Tanrıdan daha aceleci olmamak gerekir ve onun kurduğu değişmez düzeni hızlandırdığını ileri süren her şey sapkınlığa yol açar. Ama en azından, böyle bir örnekten alınacak ders vardır. Yalnızca daha bilinçli ruhların, her acının derininde yatmakta olan sonsuzluğun görkemli ışığını görmesini sağlar. Bu ışık kurtuluşa giden alacakaranlık yolları aydınlatır. Eksiksiz biçimde kötüyü iyiye dönüştüren Tanrısal iradeyi açıklar. Bugün bile, bu ölüme, acıya ve uğultuya doğru gidişin içinden bizi esas sessizığe ve her yaşamın ilkesine doğru yöneltiyor. İşte kardeşlerim, buradan işkence eden sözlerle değil, huzur veren sözlerle çıkmanız için, size sunmak istediğim sonsuz teselli işte bu."</p>
	<p class="block5"> Paneloux'nun sözlerini bitirdiği anlaşılıyordu. Dışarıda yağmur dinmişti. Islak ve güneşli bir gökten meydana daha taze bir ışık yansıyordu. Sokaktan seslerin, kayarcasına giden arabaların gürültüsü, uyanmakta olan bir kentin sesi yükseliyordu. Sessiz bir telaş içinde dinleyiciler dalgın dalgın eşyalarını tepiliyorlardı. Ancak o sırada rahip yeniden söze başladı ve vebanın Tanrısal kaynağını ve bu felaketin ceza niteliğini gösterdikten sonra, böylesine trajik bir konuyla ilgili olarak sanatlı sözlerin gereksiz olacağından konuşmasını bitirdiğini söyledi. Her şeyin herkes için açık seçik olduğunu düşünüyordu. Yalnızca, Marsilya vebasıyla ilgili olarak vakanüvis Mathieu Marais yardımsız ve umutsuz, cehennemin dibinde yaşamaktan yakınmıştı. Hay Allah! Mathieu Marais körmüş! Tersine, Rahip Paneloux herkese açık olan Tanrının yardımını ve Hıristiyanlık umudunu hiç bugün olduğu gibi yoğun hissetmemişti. Yine de, şu günlerin korkunçluğuna ve can çekişenlerin haykırışlarına karşın, yurttaşlarımız Hıristiyanlığa yakışan, sevgi dolu' bir biçimde Tanrıya sesleneceklerini umut ediyordu. Gerisini Tanrı hallederdi.</p>
	<p class="block5"> Bu vaazın kentliler üzerinde bir etkisi oldu mu, bunu söylemek güç. Sorgu yargıcı Mösyö Othon, Doktor Rieux'ye Rahip Paneloux'nun sunuşunu 'kesinlikle çürütülemez' bulduğunu açıklamıştı. Ancak herkesin böyle kesin bir düşüncesi yoktu. Rahip yalnızca bazı insanları, o zamana kadar belirsiz bir düşünceden ileri gitmeyen, bilinmedik bir suçtan dolayı akla gelmeyecek bir hapis cezasına çarptırıldıkları konusunda daha duyarlı kılmıştı, o kadar. Ve kimileri sıradan yaşantılarını sürdürüp dört duvar arasında yaşamaya alışırken kimileri de bu andan başlayarak, tersine, bu hapishaneden kaçmaktan başka bir şey düşünmez oldu.</p>
	<p class="block5"> İnsanlar önce dış dünyadan kopuk yaşamayı kabul etmişlerdi, tıpkı yalnızca bazı alışkanlıklarından vazgeçmek zorunda kalacakları geçici herhangi bir sıkıntıyı kabullenir gibi. Ancak, bir tür işkencenin ansızın bilincine vararak, kızışmaya başlayan yaz göğünün altında, bu hapis duygusunun tüm yaşamlarını tehdit ettiğini hayal meyal hissediyorlardı ve akşam olduğunda, serinlikle gelen enerji onları bazen umutsuz edimlere itiyordu.</p>
	<p class="block5"> Her şeyden önce, bir rastlantı sonucu olsun ya da olmasın, o pazar gününden sonra, kentlilerin içinde bulundukları durumun gerçekten bilincine vardıkları konusunda kuşku uyandıracak denli genel ve derin bir korku yayıldı. Bu açıdan bakıldığında, kentimizde yaşadığımız hava biraz değişti. Ancak, gerçekte, bu değişiklik havada mıydı yoksa yüreklerde miydi, işte sorun buydu.</p>
	<p class="block5"> Vaazdan birkaç gün sonra, Grand'la bu olayı yorumlayan Rieux, kent dışındaki mahallelere yönelirken, yürümeye çalışmadan durup yerinde sallanan bir adam önlerine çıkıverdi. O sırada, her geçen gün daha geç saatte yakılan kentimizin sokak lambaları birden parıldadı. Gezmenlerin arkasında kalan yüksek lamba, gözleri kapalı, sessizce gülmekte olan adamı ansızın aydınlattı. Sessiz bir kahkahayla gerilmiş beyazımsı suratından iri iri damlalar halinde ter akıyordu. Geçip gittiler.</p>
	<p class="block5"> — Delinin teki, dedi Grand.</p>
	<p class="block5"> Onu oradan uzaklaştırmak için kolundan tutan Rieux memurun sinirden titrediğini fark etti.</p>
	<p class="block5"> — Yakında çevrede deliden başka kimse kalmayacak, dedi Rieux.</p>
	<p class="block5"> Yorgunluğun da etkisiyle, boğazının kuruduğunu hissetti.</p>
	<p class="block5"> — Bir şeyler içelim.</p>
	<p class="block5"> Girdikleri kafe-barın üzerindeki tek lambayla aydınlanıyordu, kırmızımsı ve ağır bir havada, insanlar belli bir nedeni olmaksızın alçak sesle konuşuyordu. Barda, Grand Rieux'yü şaşırtarak alkollü bir şey istedi, bir dikişte bitirdi ve çok sert olduğunu belirtti. Sonra çıkmak istedi. Dışarıda Rieux'ye gece inlemelerle dolu gibi geldi. Kara göğün bir yerlerinde, sokak lambalarının yukarısında kısık bir fısıltı ona durup usanmadan sıcak havayı yoğurmakta olan o gözle görünmez felaketi anımsattı.</p>
	<p class="block5"> — İyi ki, iyi ki, diyordu Grand. Rieux ona ne demek istediğini sordu.</p>
	<p class="block5"> — İyi ki, diyordu beriki, benim çalışmam var.</p>
	<p class="block5"> — Evet, dedi Rieux, bu bir avantaj.</p>
	<p class="block5"> Ve fısıltıya kulaklarını tıkamaya niyetli, Grand'a bu işten memnun olup olmadığını sordu.</p>
	<p class="block5"> — Eh işte, doğru yolda olduğumu sanıyorum.</p>
	<p class="block5"> — Bu çalışma daha uzun sürecek mi?</p>
	<p class="block5"> Grand canlanır gibi oldu, alkolün sıcaklığı sesine yansıdı.</p>
	<p class="block5"> — Bilmiyorum. Ama sorun bu değil doktor, sorun bu değil, hayır!</p>
	<p class="block5"> Karanlığın içinde Rieux onun kollarını hareket ettirdiğini tahmin ediyordu. Bir şey demeye hazırlanıyordu ve işte o şey birden söze döküldü:</p>
	<p class="block5"> — Doktor, benim istediğim, yazının yayıncının eline geçtiği gün, yazıyı okuduktan sonra adamın yerinden kalkıp birlikte çalıştığı arkadaşlarına, "Baylar buna şapka çıkarılır," demesi.</p>
	<p class="block5"> Bu beklenmedik açıklama Rieux'yü şaşırttı. Onun elini başına götürdüğünü ve kolunu yanlamasına uzattığını fark edince şapkasını çıkardığını sandı. Yukarıda, o tuhaf fısıltı giderek güçleniyor gibiydi.</p>
	<p class="block5"> — Evet, diyordu Grand, mükemmel olması gerek. Edebiyat yöntemleriyle pek içli dışlı olmasa da, Rieux işlerin o kadar basit olmadığı, örneğin yayıncıların bürolarında şapkasız olmaları gerektiği duygusuna kapılıyordu. Ama yine de belli olmazdı ve Rieux susmayı yeğledi. Vebanın gizemli fısıltılarına istemeden kulak kabartıyordu. Grand'ın mahallesine yaklaşıyorlardı, burası biraz yüksekte olduğundan hafif bir meltem ikisini de serinletiyor ve aynı zamanda kenti tüm seslerden arındırıyordu. Grand bu arada konuşmasını sürdürüyor ve Rieux adamcağızın her dediğini tam anlayamıyordu. Rieux söz konusu yapıtın şimdiden çok sayfa tuttuğunu, ancak yazarının onu mükemmel hale getirmek için gösterdiği çabanın çok ıstıraplı olduğunu anladı yalnızca. "Tek bir sözcük üzerinde geceler, haftalar geçiyor... Hatta basit bir bağlaç için bile." Sözün burasında Grand durdu ve doktoru paltosunun bir düğmesinden tuttu. Çarpık ağzından sözcükler zar zor çıkıyordu.</p>
	<p class="block5"> — Şunu iyi anlayın, doktor. Ama ile Ve arasında gerektiğinde kolayca bir seçim yapabilirsiniz. VE ile SONRA arasında bir seçim yapmak daha zordur. Sonra ile Ardından’a gelince iş daha güçleşir. Ancak kesin olarak, en güç olan, Ve'yi kullanmak gerekip gerekmediğine karar vermektir.</p>
	<p class="block5"> — Evet, dedi Rieux, anlıyorum.</p>
	<p class="block5"> Yeniden yola koyuldu. Öteki şaşkın gibiydi, yeniden ona yetişti.</p>
	<p class="block5"> —Özür dilerim, diye kekeledi. Bu akşam neyim var bilmiyorum!</p>
	<p class="block5"> Rieux hafifçe omzuna vurdu; ona yardım etmek istediğini ve öyküsünün kendisini çok ilgilendirdiğini söyledi. Grand biraz rahatlamış gibi oldu; evin önüne geldiklerinde bir an duraksadıktan sonra doktoru yukarı davet etti. Rieux kabul etti.</p>
	<p class="block5"> Yemek odasında Grand onu, üzerinde minicik yazılarla düzeltmeler yapılmış kâğıtlarla dolu bir masanın önüne oturmaya davet etti.</p>
	<p class="block5"> — Evet, işte bu, dedi Grand gözleriyle sorular soran doktora. Ama bir şey içmek ister miydiniz? Biraz şarabım var.</p>
	<p class="block5"> Rieux istemedi. Kâğıtlara bakıyordu.</p>
	<p class="block5"> — Bakmayın, dedi Grand. Bu benim ilk tümcem. Beni uğraştırıyor, çok uğraştırıyor.</p>
	<p class="block5"> O da tüm bu kâğıtlara bakıyordu ve eli karşı konulmaz bir biçimde aralarından birine uzandı, çıplak ampule doğru saydamlaşmış kâğıdı kaldırdı. Kâğıt elinde titriyordu. Rieux memurun alnının terden ıslanmış olduğunu fark etti.</p>
	<p class="block5"> — Oturun, dedi, okuyun onu bana.</p>
	<p class="block5"> Beriki ona baktı ve bir tür minnet duygusuyla gülümsedi.</p>
	<p class="block5"> — Evet, dedi, sanırım bunu istiyorum.</p>
	<p class="block5"> Gözleri hâlâ kâğıdın üzerinde, biraz bekledi, sonra oturdu. Rieux o sırada felaketin fısıltısına karşılık veriyormuş gibi kulağa gelen kentteki karmaşık uğultuyu da dinliyordu. Tam o anda, ayaklarının altında uzayıp giden şu kenti, oluşturduğu kapalı evreni ve gecenin içinde boğduğu korkunç haykırışları keskin bir biçimde algılıyordu. Grand'ın sesi usulca yükseldi: "Güzel bir mayıs sabahı, zarif bir amazon, al renkli muhteşem bir kısrağın üzerinde Boulogne Ormanının çiçek açmış yollarından geçiyordu."</p>
	<p class="block5"> Yeniden sessizlik oldu ve sessizlikle birlikte acı çeken kentin zor duyulan uğultusu. Grand kâğıdı bırakmıştı ve ona bakmayı sürdürüyordu. Bir sürenin sonunda, gözlerini kaldırdı:</p>
	<p class="block5"> — Ne düşünüyorsunuz?</p>
	<p class="block5"> Rieux böyle bir başlangıcın, öykünün devamını öğrenmesi için merak uyandırdığını söyledi. Ancak öteki, heyecanla bu bakış açısının doğru olmadığını söyledi. Elinin içiyle kâğıtlarına vurdu.</p>
	<p class="block5"> — Bu benim istediğime yalnızca yaklaşıyor. Düşlerimdeki görüntüyü eksiksiz biçimde oluşturabildiğimde, benim tümcem bu tırıs tırıs yapılan gezintinin ritmini yakaladığında, bir-iki-üç, bir-ki-üç, o zaman gerisi daha kolay olacak ve bu düş öyle güçlü olacak ki daha kitabın başında 'Şapka çıkarılır!' sözü söylenebilecek.</p>
	<p class="block5"> Ama bunun için daha yapacak işi vardı. Bu tümceyi o haliyle bir yayınevine vermeye asla razı olmayacaktı. Çünkü bu tümce bazen onu memnun etse de, onun henüz tam olarak gerçekle örtüşmediğini ve belli bir ölçüde, uzaktan uzağa onu kalıplaşmış tümcelere benzeten, kolaycı bir niteliği olduğunu fark ediyordu. Pencerenin aşağısında insanların koşuştuğunu duyduklarında, Grand en azından bu anlamda bir şeyler söylüyordu. Rieux ayağa kalktı.</p>
	<p class="block5"> — Ne yapacağımı göreceksiniz, diyordu Grand ve pencereye dönerek ekledi: "Tüm bunlar son bulduğunda."</p>
	<p class="block5"> Ancak aceleci ayak sesleri yeniden duyulmaya başlıyordu. Rieux aşağı inmeye başlamıştı bile ve sokağa vardığında önünden iki adam geçti. Görünüşe bakılırsa, kent kapılarına doğru gidiyorlardı. Gerçekten de, yurttaşlarımızdan bazıları sıcağın ve vebanın etkisiyle akıllarını yitirerek işi şiddete vardırmış ve kentin dışına kaçmak için bentlerdeki nöbetçileri kandırmaya kalkışmıştı.</p>
	<p class="block5"> Rambert gibi, bazıları da, gün ışığına çıkmakta olan bu panik havasından kurtulmak istiyorlardı; ancak onlar, başarılı bir sona ulaşmasalar bile, daha büyük bir inat ve beceriyle bu işe girişiyorlardı. Rambert önce yasal girişimleri sürdürmüştü. Dediğine göre, inadın sonunda her şeyin üstesinden geleceğine hep inanmıştı ve bir bakıma işini bilir olmak onun mesleğiydi. Böylece çok sayıda memur ve genelde gücü tartışılmayan birçok insanı ziyaret etmişti. Ancak bu konuda güçleri onların işine yaramıyordu. Bunlar çoğunlukla, banka, ya da dışsatım, ya da narenciye ya da şarap ticareti ile ilgili her konuda kesin düşünceleri ve üst düzey bilgileri olan; kapı gibi diplomalarını ve iyi niyetlerini de unutmadan, hukuk ya da sigorta işlerinde tartışılmaz bilgisi olan insanlardı. Hatta hepsinde en çarpıcı olan şey, iyi niyetti. Ancak veba konusunda, bilgileri neredeyse bir hiçti.</p>
	<p class="block5"> Yine de, olabildiğince hepsinin karşısında Rambert kendi davasını savunmuştu. Savunmasının temelinde hep bu kentin yabancısı olduğu düşüncesi ve böylece durumunun yeniden incelenmesi gereği yatıyordu. Genelde, gazetecinin konuştuğu kişiler bu noktada anlayış gösteriyorlardı. Ancak belli sayıda başka kişilerin de aynı durumda bulunduğunu ve bunun sonucu olarak, durumunun sandığı kadar özel olmadığını ona belirtiyorlardı. Bunun üzerine Rambert, bunun kendi kanıtladığı görüşün özünü değiştirmeyeceğini söyleyerek karşılık veriyordu; bu kez de ona tiksinen bir ifadeyle, örnek oluşturur gerekçesiyle her tür göz yummanın yönetime güçlük çıkaracağını söylüyorlardı. Rambert'in Doktor Rieux'ye önerdiği sınıflandırmada bu tür mantık yürütenler biçimciler sınıfını oluşturuyordu. Onların yanında, güzel konuşanlar bulunuyordu; istek sahibini bunların hiçbirinin kalıcı olamayacağına inandırıyorlar ve kendilerinden bir karar vermeleri istendiğinde bol miktarda iyi öğüt verip, yalnızca anlık bir sıkıntının söz konusu olduğuna karar vererek Rambert'i avutuyorlardı. Bir de önemliler vardı, ziyaret sahibinden durumunu özetleyen bir not yazıp bırakmasını rica ediyorlar ve bu durumla ilgili bir karara varacaklarını bildiriyorlardı; gereksizler, ona kalacak yer belgesi ya da ucuz pansiyon adresleri öneriyorlardı; yöntemliler, fiş doldurtuyor ve ardından sınıflandırıyordu; bıkkınlar, kollarını havaya kaldırıyordu; tedirginler, gözlerini çeviriyorlardı; son olarak da gelenekçiler vardı; onlar en çok sayıdaydılar, Rambert'e başka bir büroyu ya da yapılacak yeni bir girişimi gösteriyorlardı.</p>
	<p class="block5"> Böylece gazeteci kapı kapı dolaşmaktan bitip tükenmişti ve vergiden muaf hazine bonosu almaya ya da sömürge ordusuna katılmaya çağıran ilanların önünde, deri taklidi bir sıranın üzerinde otura otura, telli dosyalar ve dosya rafları kadar kendini açığa vuran suratların bulunduğu bürolara gire çıka, bir belediyenin ya da bir valiliğin tam olarak ne olduğu konusunda kesin bir fikir edinmişti. İşin olumlu yanı, Rambert'in de Rieux'ye biraz acıyla belirttiği gibi, tüm bunlar onun gerçek durumu görmesini engelliyordu. Gerçek yaşamda vebanın kaydettiği ilerleme ondan uzaktı. Üstelik günlerin daha çabuk geçtiğini de göz ardı etmemek gerekirdi ve tüm kentin içinde bulunduğu durumda, geçen her günün, ölmemesi koşuluyla her insanı başarmak üzere giriştiği işlerin sonuna yaklaştırdığı da söylenebilirdi. Rieux bu noktanın doğruluğunu kabul etmek zorunda kaldı, ancak bununla birlikte biraz fazla genel bir durumun söz konusu olduğunu da ekledi.</p>
	<p class="block5"> Bir ara Rambert bir umuda kapıldı. Valilikten ona eksiksiz yanıtlanması istenen boş bir bilgi dosyası geldi. Belgede kimliği, aile durumu, eski ve şimdiki maddi kaynakları ve özgeçmişiyle ilgili bilgiler soruluyordu. Rambert oturdukları memlekete geri gönderilebilecek kişilerin durumunu saptamak üzere hazırlanmış bir soruşturmanın söz konusu olduğu izlenimine kapıldı. Bir bürodan edindiği belirsiz bazı bilgiler de bu izlenimini doğruladı. Ancak, birkaç girişimden sonra ona dosyayı gönderen büroyu bulabildi ve bu bilgilerin 'gereken durumlar' için toplanmış olduğunu öğrendi.</p>
	<p class="block5"> — Ne durumu için? diye sordu Rambert.</p>
	<p class="block5"> Bunun üzerine, vebaya yakalanır ve ölürse bir yandan ailesine haber vermek için, öte yandan da hastane masraflarının belediye bütçesinden mi karşılanacağı, yoksa akrabaların ödeme yapmasını mı beklemek gerekeceği konusunda bir karara varmak için olduğunu ona anlattılar. Tabii ki bu onu bekleyen kadından tam anlamıyla ayrı düşmediğini kanıtlıyordu, çünkü toplum vardı onlarla ilgilenecek. Ama bu da bir avuntu değildi. Daha da ilginç olan, Rambert de bunu sonunda fark etti; bir felaketin en yoğun anında bir büronun görevini sürdürmesi ve normal zamanlarda başlatılması uygun girişimleri, çoğunlukla da yetkililerin haberi olmaksızın, salt görev gereği gerçekleştirebilmesiydi.</p>
	<p class="block5"> Bunu izleyen dönem Rambert için hem en kolay, hem de en güç dönem oldu. Bir gevşeklik dönemiydi bu. Tüm büroları ziyaret etmiş, tüm girişimlerde bulunmuştu, o yöndeki tüm yollar şimdilik tıkalıydı. O da o kafe senin bu kafe benim gezip duruyordu. Sabah bir kafenin terasında, ılık bir bira bardağının karşısında oturuyor, hastalığın son bulacağına ilişkin bir belirti bulma umuduyla gazetesini okuyor, sokaktan geçenlerin yüzlerine bakıyor, onların hüzünlü ifadelerinden tiksinerek baş çeviriyordu; karşısındaki dükkân levhalarını, artık bulunmayan ünlü aperatif reklamlarını yüzüncü kez okuyor, kalkıyor ve kentin sarı sokaklarında amaçsızca dolaşıyordu. Tek başına yaptığı gezintilerden kafelere, kafelerden lokantalara böylece akşamı ediyordu. Rieux ona bir gece, içeri girip girmemekte duraksadığı bir lokantanın kapısında rastlamıştı. Sonra gazeteci karar verir gibi oldu ve salonun dibinde bir yere gidip oturdu. Yukarıdan gelen bir emirle, kalelerin ışıklarının olabildiğince geç yakıldığı şu saatlerdeydi. Alacakaranlık, gri bir su gibi salonu dolduruyor, göğün günbatımına özgü kızıllığı camlarda yansıyor ve masaların mermerleri, çökmeye başlayan karanlığın içinde cılız bir parıltıyla ışıldıyordu. Boş salonun ortasında Rambert yitik bir gölgeyi andırıyordu ve Rieux bu ânın onun artık kendini bıraktığı saat olduğunu hissetti. Ama bu aynı zamanda da bu kentin tüm tutuklularının bu duyguya kapıldıkları andı ve kurtulmaları için bir şeyler yapmaları gerekiyordu. Rieux dönüp gitmişti.</p>
	<p class="block5"> Rambert garda da böyle uzun süre kalıyordu. Peronlara giriş yasaklanmıştı. Ancak dışarıdan gelenler için bekleme salonları açıktı; arada sırada dilenciler, gölge ve serin oluşundan ötürü buralarda kalıyorlardı. Rambert buraya gelip eski tarifeleri, tükürmeyi yasaklayan afişleri ve trenlere ilişkin güvenlik yönetmeliğini okuyordu. Sonra bir köşeye oturuyordu. Salon karanlıktı. Eski bir döküm soba aylardan beri soğumuştu. Duvarda bazı afişler Bandol'de ya da Cannes'da mutlu ve özgür bir yaşamı savunuyordu. Rambert işte o zaman, yoksunluğun temelinde yatan o korkunç özgürlük türünden bir şeylere yaklaşıyordu. O zaman onun için en katlanılmaz görüntüler, Paris görüntüleriydi, en azından Rieux'ye böyle diyordu. Eski taşlar ve sulardan oluşmuş bir manzara, Palais Royal'ın güvercinleri, Gare du Nord, Pantheon'un ıssız mahalleleri ve bir zamanlar sevmiş olduğunu bilmediği bir kentin başka görüntüleri o zaman Rambert'in yakasına yapışıyor ve elini kolunu bağlıyordu. Rieux bu görüntüleri onun aşkının imgelerine bağlıyordu yalnızca. Ve Rambert sabahın dördünde kalkmaktan ve yaşadığı kenti düşünmekten hoşlandığını söylediğinde, doktor kendi deneyimine dayanarak onun aslında geride bıraktığı kadını düşünmekten hoşlandığını hiç güçlük çekmeden anlamıştı. Gerçekten de, o kadını avucunda hissettiği saatti bu. Sabahın dördünde genellikle hiçbir şey yapılmaz ve uyunur; gece, bir ihanet gecesi olmuş olsa bile. Evet, o saatte uyunur ve bu huzur vericidir, çünkü endişeli bir yüreğin en büyük arzusu, sevdiği kişiye sonsuza dek sahip olmak ya da ayrılık zamanı gelip çattığında, bu varlığın ancak buluşma günü gelince son bulacak düşsüz bir uykuya dalmasını sağlayabilmektir.</p>
	<p class="block5"> Vaazdan kısa bir süre sonra sıcaklar başladı. Haziran ayının sonuna gelinmişti. Vaazın verildiği pazar günü yağan ve bu mevsim için gecikmiş diyebileceğimiz yağmurların hemen ertesinde yaz, gökyüzünde ve evlerin tepesinde bir anda bastırıverdi. Önce yakıcı, büyük bir rüzgâr patladı; ardından iki gün boyunca esti ve duvarları kuruttu. Güneş gökyüzünde mıhlandı. Ardı arkası kesilmeyen dalgalar halinde sıcak ve ışık gün boyu kenti kapladı durdu. Kemerli yolların ve apartmanların dışında, kör edici yansımanın değmediği yer kalmamıştı sanki kentte. Kentin her köşesinde güneş yurttaşların yakasına yapışıyordu ve durdukları zaman da onları çarpıyordu. Haftada yaklaşık yedi yüze ulaşmış, ok gibi fırlayan kurban sayısı bu ilk sıcaklarla çakışınca, kente bir tür yıkım havası egemen oldu. Kenar mahallelerde, düzayak sokaklarda ve teraslı evlerde canlılık azaldı ve insanların hep kapı eşiğinde yaşadığı şu mahallede tüm kapılar kapanmış, tüm kepenkler örtülmüştü; vebadan mı, yoksa güneşten mi korunmak istediklerini kendileri de bilemiyordu. Bununla birlikte, bazı evlerden inlemeler yükseliyordu. Önceleri böyle bir şey olduğunda, sokakta durup kulak kabartan meraklılara rastlanırdı sıklıkla. Ancak, bu uzun uyarı işaretlerinden sonra, herkesin yüreği sanki sertleşmiş gibiydi ve sanki bu ilenmeler insanların doğal diliymiş gibi, herkes bunları duya duya yürüyor ya da yaşayıp gidiyordu.</p>
	<p class="block5"> Kent kapılarında kopan ve jandarmaların silaha başvurmak zorunda kaldıkları kavgalar sessiz bir tepki yarattı. Kuşkusuz yaralılar vardı, ama her şeyin sıcak ve korkunun etkisiyle abartıldığı kentte ölülerden söz ediliyordu. Gerçekten de, durum ne olursa olsun, hoşnutsuzluğun durmadan arttığı, yöneticilerin en kötü durumdan korktukları ve felaket altındaki halkın isyana kapılması durumunda alınacak önlemleri ciddi ciddi düşündükleri bir gerçekti. Gazeteler sokağa çıkma yasağını yineleyen ve karşı gelenleri hapis cezasıyla tehdit eden kararnameler yayınlıyordu. Devriyeler kentte kol geziyordu. Çoğu kez, aşırı sıcağın bastırdığı ıssız sokaklarda, ilkin kaldırımlarda çınlayan nal sesiyle kendini duyuran atlı nöbetçilerin sıra sıra kapalı pencerelerin altında ilerledikleri görülüyordu. Yeni bir emir uyarınca, bit taşıması olası köpek ve kedileri vurmakla görevlendirilmiş özel ekiplerin silah sesleri arada sırada duyuluyordu. Bu kuru sesler kentteki tehlike havasını değiştiriyordu.</p>
	<p class="block5"> Sıcağın ve sessizliğin içinde ve yurttaşlarımızın ürkmüş yüreklerinde, her şey zaten daha büyük bir önem kazanıyordu. Mevsim değişimlerini gösteren göğün renkleri ve toprağın kokularına ilk kez olarak herkes duyarlıydı. Herkes korku içinde, sıcağın salgının yayılmasına yardım edeceğini düşünüyordu, aynı zamanda da herkes yaz mevsiminin iyice yerleştiğini görüyordu. Akşam göğünde keçisağan kuşlarının çığlığı kentin üzerinde giderek daha cılızlaşıyordu. Ülkemizin ufuklarını genişleten o haziran günbatımlarına artık ulaşamıyordu. Pazardaki çiçekler artık körpe körpe değil açılmış halde geliyordu, sabah mezatından sonra taçyaprakları tozlu kaldırımları kaplıyordu. İlkbaharın artık sona erdiği, dört bir yanda birbiri ardına açılan binlerce çiçekle saçılıp gittiği; şimdi veba ve sıcağın altında durulup ezileceği açıkça görülüyordu. Tüm yurttaşlarımızın gözünde şu yaz göğü, toz ve sıkıntının etkisiyle soluklaşmış şu sokaklar, her geçen gün kentte ağırlığını duyuran yüzlerce ölüyle aynı tehdit anlamını taşıyordu. Tükenmeyen güneş, uyku ve tatil tadındaki şu saatler, artık eskisi gibi eğlenceye davet etmiyordu. Tersine, kapalı ve sessiz kentte artık bir anlam taşımaz olmuştu. Esenlikli mevsimlerdeki bakırımsı ışıltılarını yitirmişti. Veba güneşi tüm renkleri soldurmuştu ve tüm keyfi kaçırıyordu.</p>
	<p class="block5"> Hastalığın büyük devrimlerinden biri de buydu. Normal zamanlarda tüm kentliler yaz mevsimini neşeyle karşılardı. Kent denize koşar, gençlik kumsallara dökülürdü. Bu yaz, tersine, hemen yakındaki deniz yasaktı ve bedenin denizin tattıracağı zevklere artık hakkı yoktu. Bu koşullarda ne yapmalı? O zamanki yaşantımızın en doğru görüntüsünü bize yine Tarrou veriyor. Vebanın genelde kaydettiği ilerlemeyi izliyordu kuşkusuz, radyo haftada yüzlerce ölü değil de, günde doksan iki, yüz yedi, yüz yirmi ölüyü bildirmeye başladığında, Tarrou salgının bir dönüm noktasına gelindiğini not ediyordu. 'Gazeteler ve yetkililer vebaya kurnazlık etmeye çalışıyorlar. Yüz otuz birin, dokuz yüz ondan daha az ufak sayı olmasıyla vebanın puanını düşüreceklerini sanıyorlar.' Salgının dokunaklı ve çarpıcı görünümlerini de anıyordu; örneğin, kepenkleri kapatılmış, ıssız bir mahallede ansızın bir pencereyi açıp odanın koyu karanlığı üzerine kepenkleri yeniden kapatmadan önce iki kez haykıran şu kadın gibi. Ama bunlardan başka, eczanelerde naneli pastillerin tükendiğini, çünkü birçok insanın olası bir bulaşma tehlikesine karşı kendini korumak için bunları çiğnediğini de yazıyordu.</p>
	<p class="block5"> Gözdesi olmuş kişileri de gözlemlemeyi sürdürüyordu. Kedili yaşlı adamcağızın da bu trajedinin içinde yaşadığını öğreniyorduk. Gerçekten de, bir sabah silah sesleri duyulmuştu; Tarrou'nun yazdığına göre, tükürük gibi gelen birkaç kurşun, kedilerin çoğunu öldürmüş, ötekileri de korkudan kaçırmıştı. Aynı gün yaşlı adam her zamanki saatte balkonuna çıkmış, bir tuhaflık sezmiş, eğilip sokağın iki ucuna bakmış, çaresiz beklemeye başlamıştı. Elleriyle balkonun parmaklıklarına hafif hafif vuruyordu. Biraz daha beklemiş, biraz kâğıt ufalamış ve içeri girmişti, sonra yeniden dışarı çıkmış ve belli bir süre sonunda, balkon kapısını öfkeyle kapatarak kaybolmuştu. Sonraki günlerde aynı sahne yinelenmişti, ancak yaşlı adamın yüz hatlarında giderek belirginleşen bir hüzün ve karmaşa okunabiliyordu. Bir haftanın sonunda, Tarrou gündelik balkon ziyaretini boşuna bekledi, pencereler anlaşılmaz bir hüznün üzerine sımsıkı kapalı kaldı. 'Veba sırasında kedilere tükürmek yasaktır', not defterlerinde varılan sonuç buydu.</p>
	<p class="block5"> Öte yandan, Tarrou akşamları odasına dönerken holde bir aşağı bir yukarı dolaşan gece nöbetçisinin asık suratıyla karşılaşacağından emindi. Bu adam her önüne gelene bu olanları önceden bildiğini yineleyip duruyordu. Adamın uğursuzluğu önceden haber verdiğini kabullenmekle birlikte, bunun deprem olacağını söylediğini anımsatan Tarrou'ya yaşlı adam şöyle karşılık veriyordu: "Ah, keşke bir deprem olsaydı! Tam bir sarsıntı... ve bu iş biterdi. Ölüler, diriler sayılır ve oyun biterdi. Ama şu domuz hastalık! Hastalığa yakalanmamış olanlar bile onu içlerinde taşıyorlar."</p>
	<p class="block5"> Otel müdürü de az sıkıntıda değildi. Başlangıçta, ayrılmaları engellenen yolcular kentin kapatılmasıyla otelde kalmışlardı. Ama yavaş yavaş, salgının uzamasıyla birçoğu dostlarında kalmayı yeğlemişti. Ve kente artık yeni yolcu gelmediğinden, odaların dolmasını sağlayan aynı nedenler, şimdi onların: boş kalmasını sağlıyordu. Tarrou buranın ender kiracılarından biri olarak kalmıştı ve müdür her fırsatta ona şu son müşterilerini memnun etme isteği olmasa uzun zaman önce burayı kapatmış olacağını belirtiyordu. Sık sık Tarrou'ya salgının yaklaşık ne kadar süreceği konusunda fikrini soruyordu: "Bu tür hastalıkların soğuğa gelmediği söylenir," diyordu Tarrou. Müdür afallıyordu: "Ama bayım, burada hiç gerçek soğuklar olmaz ki. Her halükârda bu iş aylarca sürecek gibi." Zaten yolcuların daha uzun bir süre kente uğramayacakları kesindi. Şu veba turizmin yıkımıydı.</p>
	<p class="block5"> Kısa bir süre ortadan kaybolduktan sonra Mösyö Othon, şu baykuş adam, lokantada yemden ortaya çıktı, ancak bu kez peşinde yalnızca iki sirk köpeği vardı. Bilgilere göre, karısı kendi annesine bakmış ve onu toprağa vermişti, şu sırada da kendisi karantina altındaydı.</p>
	<p class="block5"> — Bundan hoşlanmıyorum, dedi müdür Tarrou'ya. Karantina olsun ya da olmasın, kadının durumu kuşkulu, dolayısıyla onların da.</p>
	<p class="block5"> Tarrou ona, bu açıdan bakınca, herkesin durumunun kuşkulu olduğunu söylüyordu. Ama öteki diretiyordu ve bu konuyla ilgili kesin görüşleri vardı:</p>
	<p class="block5"> — Hayır bayım, ne sizin ne de benim durumum kuşkulu değil, onlarınki öyle.</p>
	<p class="block5"> Ama Mösyö Othon öyle kolay kolay değişmiyordu. Veba bu kez sert kayaya çarpmıştı. Lokantaya aynı şekilde giriyor, çocuklarından önce sofraya oturuyor ve onlara hep mesafeli ve düşmanca sözler ediyordu. Yalnız küçük oğlanın hali değişmişti. Kız kardeşi gibi siyahlar giymiş, biraz kendi içine çekilmiş, babasının gölgesini andırıyordu. Mösyö Othon'dan hoşlanmayan gece nöbetçisi Tarrou'ya şöyle demişti:</p>
	<p class="block5"> — Ah şu adam, tepeden tırnağa giyinik bir halde geberecek. Böylece cenaze töreni için bakıma gerek kalmayacak. Dosdoğru tabuta girecek.</p>
	<p class="block5"> Paneloux'nun vaazını da deftere aktarmıştı, ancak şu yorumla: 'Bu sevimli coşkuyu anlıyorum. Felaketlerin başlangıcında ve bunlar son bulduğunda hep biraz söz sanatı yapılır. Birinci durumda, alışkanlıklar henüz kaybolmamıştır, ikinci durumdaysa geri gelmiştir. Asıl felaket sırasında gerçeğe alışılır, yani sessizliğe. Bekleyelim.'</p>
	<p class="block5"> Tarrou son olarak Doktor Rieux'yle uzun bir konuşma yaptığını ve bunun olumlu sonuçlarım anımsadığını, konuyla ilgili olarak, anne Madam Rieux'nün açık kestane rengi gözleri olduğunu bildiriyor, içinde bunca iyiliğin okunduğu bir bakışın her zaman vebadan daha güçlü olacağını beklenmedik bir biçimde belirtiyor ve sonunda Rieux'nün tedavi ettiği yaşlı astım hastasına oldukça uzun bölümler ayırıyordu.</p>
	<p class="block5"> Doktorla görüşmesinin ertesinde, onunla birlikte yaşlı adamı görmeye gitmişti. Yaşlı adam Tarrou'yu sırıtarak ve ellerini ovuşturarak karşılamıştı. Yastığına sırtını dayamış, kucağında iki bezelye tenceresiyle yatağında oturuyordu: "İşte bir tane daha!" demişti Tarrou'yu görünce. Dünya tersine döndü, hastadan çok doktor var. Hızlı yayılıyor ondan, değil mi? Rahip haklı, iyice hak etmişiz." Ertesi gün, Tarrou haber vermeden gelmişti.</p>
	<p class="block5"> Tarrou'nun defterlerine bakarsak, işi manifaturacılık olan yaşlı astım hastası elli yaşındayken yeterince çalıştığına karar vermişti. Yatağına yatmış ve bir daha da ayağa kalkmamıştı. Oysa ayakta durmak astımına zarar veren bir şey değildi. Küçük bir gelirle yetmiş beş yaşına kadar neşe içinde yaşamıştı. Saat görmeye dayanamıyordu ve gerçekten evinde tek bir saat yoktu. "Bir saat pahalı ve aptalcadır," diyordu. Zamanı kendisi ölçüyordu; özellikle de, günün tek önemli zamanı olan öğle yemeğine sıra geldiğini, uyandığı zaman başucunda bulunan biri bezelye dolu iki tencere sayesinde anlıyordu. Aynı ciddi ve düzenli hareketlerle, bezelyeleri tek tek boş tencereye aktarıyordu. Böylece tencereyle ölçtüğü gün içinde belli anları saptıyordu. "Her on beş tencerede bir, bir şeyler yemem gerek," diyordu, "işte bu kadar basit."</p>
	<p class="block5"> Karısına bakılırsa, zaten daha çok gençken bu yönelişini belli etmişti. Gerçekten de, asla hiçbir şey onu ilgilendirmemişti; ne işi, ne dostları, ne kafeler, ne müzik, ne kadınlar, ne de gezintiler. Kentinden dışarı hiç adım atmamıştı, yalnızca bir gün, bir aile işi için Cezayir'e gitmek zorunda kalmıştı; bu macerayı daha ileri götüremeyeceğini anlayınca Oran'a en yakın garda durmuştu. İlk trenle evine dönmüştü.</p>
	<p class="block5"> Onun bu dört duvar arasında sürdürdüğü yaşama şaşırmış gibi duran Tarrou'ya, dine göre, bir insanın yaşamının ilk yarısının bir yükseliş, ikinci yarısının da bir iniş olduğunu, iniş dönemindeyse günlerin artık insana ait olmadığını, herhangi bir anda elinden alınabileceğini, böylece günlerle pek bir işi kalmadığını ve belki de en iyisinin pek bir şeye girişmemek olduğunu biraz olsun anlatmıştı. Buradaki çelişki zaten onu ürkütmüyordu; çünkü aşağı yukarı Tarrou'ya söylediğine göre, Tanrının kesinlikle olmadığını, tersi durumda rahiplerin bir işe yaramayacağını düşünüyordu. Ama bunu izleyen bazı düşüncelerden yola çıkarak Tarrou bu felsefenin, onun oturduğu çevredeki kilisenin onu sık sık para yardımı için aramasına kızmasından kaynaklandığı anladı. Tarrou'nun yaşlı adamı betimlediği bölüm, yaşlı adamın çok içten gibi duran ve karşısındakine sık sık belirttiği dileğiyle son buluyordu: Çok yaşlı ölmeyi umut ediyordu.</p>
	<p class="block5"> "O bir ermiş mi?" diye soruyordu Tarrou. Ve şöyle yanıtlıyordu: "Evet, ermişlik bir alışkanlıklar bütünüdür."</p>
	<p class="block5"> Ama aynı zamanda, Tarrou vebalı kentte geçirilen bir günün iyice ayrıntılı bir betimlemesine de girişiyor ve böylece o yaz boyunca kentlilerin nasıl zaman geçirdiği ve nasıl yaşadığı konusunda kesin bir fikir veriyordu: "Sarhoşlar dışında kimse gülmüyor, diyordu Tarrou, onlar da çok fazla gülüyor." Sonra betimlemesine başlıyordu:</p>
	<p class="block5"> "Sabahın erken saatinde, henüz ıssızlığını koruyan kentte bir boydan diğerine hafif soluk sesleri duyuluyor. Gecenin ölümleriyle gündüzün can çekişmeleri arasındaki o saatte, sanki veba bir an çabasını durduruyor, soluk alıyor gibi. Tüm dükkânlar kapalı. Ama bazılarının üzerine asılmış 'Veba nedeniyle kapalı' duyurusu onların biraz sonra öteki dükkânlarla birlikte açılmayacağını gösteriyor. Hâlâ uyuklamakta olan gazete satıcıları bağırarak haberleri duyurmuyor, sokakların bir köşesine sırtlarını dayamış ellerindeki gazeteleri bir uyurgezer gibi sokak lambalarına sunuyorlar. Biraz sonra, ilk tramvayların sesiyle uyanıp 'Veba' sözcüğünün göze çarptığı kâğıtları sağa sola uzatıp duracaklar. "Vebanın bir sonbaharı olacak mı?" Profesör B... şöyle yanıtlıyor: "Hayır. Yüz yirmi dört ölü, işte vebanın doksan dördüncü gün bilançosu."</p>
	<p class="block5"> Giderek ciddileşen ve bazı süreli yayınları sayfa sayısını azaltmaya zorlayan kâğıt sıkıntısına karşın bir başka gazete çıkarılmıştı: Salgın Postası. Gazete amacını şöyle belirliyordu: 'Hastalığın kaydettiği ilerleme ya da gerilemeyi yurttaşlarımıza titiz bir nesnellik duygusuyla bildirmek; onlara salgının geleceğiyle ilgili en güvenilir yetkili ağızlardan kanıtlar sunmak; felakete karşı savaşacak durumda bildik bilmedik herkese sütunlarını açmak; halkın moralini yüksek tutmak, yetkililerin emirlerini iletmek ve kısaca, bizi vuran bu kötülüğe karşı tüm iyi niyetli insanları bir araya getirmek.' Gerçekte, çok geçmeden bu gazete, vebanın önlenmesinde gerekli olan yeni ürünlerin duyurularını yayınlamaktan öteye geçemedi.</p>
	<p class="block5"> "Tüm bu gazeteler sabahın altısına doğru, daha dükkânlar açılmadan saatler önce önlerinde uzayan kuyruklarda, kenar mahallelerden tıklım tepiş gelen tramvaylarda satılmaya başlıyor. Tramvaylar tek ulaşım aracı oldu; basamakları ve korkulukları kırılacak denli yüklü olduğundan tramvaylar zar zor ilerliyor. Yine de tuhaf şey, içerideki herkes bulaşma korkusuyla birbirlerine sırtını dönüyor. Duraklarda birbirinden uzaklaşmak ve yalnız kalmak için acele eden bir erkek ve kadın yığınını boşaltıyor. Sık sık gidererek yaygınlaşan ve salt keyifsizlikten kaynaklanan kavgalar kopuyor.</p>
	<p class="block5"> "İlk tramvaylar geçtikten sonra kent yavaş yavaş uyanıyor, ilk birahaneler üzerinde 'Kahve kalmadı', 'Şekerinizi yanınızda getirin' vb. duyurular asılı kapılarını açıyor. Sonra dükkânlar açılıyor, sokaklar canlanıyor. Aynı zamanda ışık yükseliyor ve sıcak yavaş yavaş temmuz göğünü kurşuni bir renge buluyor. İşsiz güçsüzlerin kendilerini bulvarlara attıkları saat bu. Çoğu, kendi pahalı eşyalarını sergileyerek vebayı kovmayı iş edinmiş gibi. Her gün saat on bire doğru, anayollarda, genç erkek ve genç kızlardan oluşan bir kalabalık geçit yapıyor, işte o zaman büyük, felaketlerin ortasında büyüyüp duran şu yaşama tutkusu hissedilebiliyor. Eğer salgın yaygınlaşırsa moral de yaygınlaşacak. Mezarların yanı başında Milano usulü çılgın eğlencelere bile rastlayacağız neredeyse.</p>
	<p class="block5"> "Öğlen olunca, göz açıp kapayana kadar lokantalar doluveriyor. Yer bulamayanlar hemen lokanta kapılarında birikmeye başlıyor. Aşırı sıcaktan gökyüzünün ışığı azalmaya yüz tutuyor. Güneş altında kavrulan sokakların kenarlarında, büyük tentelerin gölgesinde insanlar yiyecek için sıra bekliyorlar. Lokantaların böyle dolup taşması, birçok kişinin gözünde yiyecek işinin basitleşmesi anlamına geliyordu. Ama bulaşma sorunu da olduğu gibi duruyordu. Müşteriler dakikalarca çatal bıçaklarını temizleyerek zaman yitiriyorlardı. Kısa bir süre önce, bazı lokantalar şöyle duyurular asıyorlardı: 'Burada servis takımları kaynatılmıştır.' Ancak bir süre sonra her tür reklamı bir yana bıraktılar, çünkü müşteriler gelmeye zorunluydu. Zaten müşteri para harcamaktan çekinmiyor. Kaliteli şaraplar ya da öyle sanılan en pahalı mezeler, dizginlenen bir yarışın başlangıcı oluyordu. Bir de kopan panikler vardı; bir lokantada fenalık geçiren bir müşterinin rengi solmuş, ayağa kalkmış, sendelemiş ve hemen kendini çıkışa atmış olması insanları allak bullak etmişti.</p>
	<p class="block5"> "Saat ikiye doğru, kent ağır ağır boşalıyor, artık sessizlik, toz, güneş ve vebanın sokakta buluştukları an bu. Gri renkli büyük binalar boyunca sıcak durmaksızın akıyor. Cıvıl cıvıl gevezelik eden kalabalık kentin üzerine inen alev gibi akşamlara dönüşerek son bulan o uzun tutsaklık saatleri bunlar. Sıcağın bastırdığı ilk günlerde, nedendir bilinmez, akşamlar giderek ıssızlaşmıştı. Ama şimdi, daha ilk serinlikle, umut olmasa bile bir ferahlık geliyor. O zaman herkes sokaklara dökülüyor, çılgın gibi gevezelik ediyor, kavgaya tutuşuyor ya da birbirlerini arzuluyor ve kızıl temmuz göğünün altında kent, çiftlerle ve uğultularla yüklü bir halde soluk soluğa bir geceye doğru kayıyor. Her akşam bulvarlarda, fötr şapkası ve boyunbağıyla, dinsel bir esinlenişe kendini kaptırmış yaşlı bir adam: 'Tanrı büyüktür, ona yönelin', diye yineleyip dursa da, tersine herkes tam olarak tanımadıkları ve kendileri için Tanrıdan daha gerekli olduğuna inandıkları bir şeylere doğru yöneliyor. Başlangıçta, bunun ötekiler gibi bir hastalık olduğuna inandıkları zaman, din yerli yerinde duruyordu. Ancak bunun ciddi olduğunu gördüklerinde, tat aldıkları şeyleri anımsadılar. Gün boyu yüzlerinde beliren tüm o keder, işte o zaman, ateşli ve tozlu günbatımında, bir tür ürkek bir coşkuya, tüm bir halkı coşturan beceriksiz bir özgürlüğe dönüşüyor.</p>
	<p class="block5"> "Ben de onlar gibiyim. Ama işte, ölümün benim gibiler için bir anlamı yoktur. Onları haklı çıkaran bir olaydır."</p>
	<p class="block5"> Defterlerde sözü edilen görüşme için Rieux'den istekte bulunan Tarrou'ydu. Rieux onu beklediği akşam, yemek odasının bir köşesinde durmuş, bir sandalye üzerine sakin sakin oturan annesine bakıyordu. Ortalıkla ilgili işleri bitirdikten sonra gününü orada geçiriyordu. Ellerini dizlerinin üzerinde birleştirip bekliyordu. Rieux onun beklediğinin kendisi olup olmadığından emin değildi. Yine de, o geldiğinde, annesinin yüzünde bir şeyler değişiyordu. Çalışmayla geçmiş bir yaşamın bu yüze kattığı suskunluk türünden ne varsa o zaman canlanır gibi oluyordu. O gece de, artık ıssızlaşmış sokağa pencereden bakıyordu. Gece yanan lambaların ışığı azalmıştı. Ve yavaş yavaş, ışığı iyice cılızlaşmış bir lamba kentteki gölgeleri yansıtıyordu.</p>
	<p class="block5"> — Tüm veba süresince ışıklar böyle az mı yanacak? dedi Madam Rieux.</p>
	<p class="block5"> — Muhtemelen.</p>
	<p class="block5"> — İnşallah kışa kadar sürmez. O zaman iyice iç kapayıcı olur.</p>
	<p class="block5"> — Evet, dedi Rieux.</p>
	<p class="block5"> Annesinin bakışının kendi alnına yöneldiğini gördü. Son günlerdeki endişe ve aşırı yorgunluktan yüzünde derin izler meydana geldiğini biliyordu.</p>
	<p class="block5"> — Bugün iyi geçmedi mi?</p>
	<p class="block5"> — Yo, her zamanki gibi.</p>
	<p class="block5"> Her zamanki gibi! Yani Paris'ten gönderilen yeni serum ilk serumdan daha az etkili gibiydi ve istatistikler yükseliyordu. Önlem için olan serumları da hastalığa yakalanmış aileler dışındakilere vermek her zaman mümkün olmuyordu. Bu serumların genel kullanımı için gereken miktar ancak sanayiden sağlanabilirdi. Hıyarcıkların çoğunu yarmak olanaksızdı, sanki sertleşme mevsimine girmişlerdi ve hastalara işkence çektiriyorlardı. Bir gün öncesinden başlayarak kentte iki tane yeni salgın vakasına rastlandı. Veba akciğerlere bulaşıyordu. Aynı gün, bir toplantı sırasında, yorgunluktan bitkin doktorlar akciğer vebasında ağız yoluyla olabilecek bulaşmayı engellemek için, artık iyice şaşkına dönmüş validen yeni önlemler istemişler ve elde etmişlerdi. Her zamanki gibi hâlâ hiçbir şey bilinmiyordu.</p>
	<p class="block5"> Annesine baktı. Aynı kestane rengi bakış onu şefkat dolu yıllar öncesine götürdü.</p>
	<p class="block5"> — Korkuyor musun, anne?</p>
	<p class="block5"> — Benim yaşımda artık pek bir şeyden korkulmaz.</p>
	<p class="block5"> — Günler iyice uzadı ve ben artık hiç burada bulunamıyorum.</p>
	<p class="block5"> — Geleceğini bilince seni beklemek zor gelmiyor. Burada olmadığın zaman da, ne yaptığını düşünüyorum. Haber var mı?</p>
	<p class="block5"><span class="calibre1"> —  Evet, son telgrafa bakarsak, her şey iyi. Ama onun bunu beni meraklandırmamak için söylediğini biliyorum.</span></p>
	<p class="block5"> Kapının zili çaldı. Doktor annesine gülümsedi ve gidip kapıyı açtı. Sahanlığın yarı aydınlığında Tarrou griler giymiş kocaman bir ayıyı andırıyordu. Rieux konuğunu çalışma masasının önüne oturttu. Kendisi de koltuğunun arkasında ayakta duruyordu. Odada yanan tek ışık, çalışma masasının üzerindeki lamba, ikisinin ortasında duruyordu.</p>
	<p class="block5"> — Sizinle sözü dolandırmadan konuşabileceğimi biliyorum, dedi, Tarrou bir giriş sözüne gerek duymaksızın.</p>
	<p class="block5"> Rieux sessizce onayladı.</p>
	<p class="block5"> — On beş gün ya da bir aya kadar burada artık hiçbir işe yaramayacaksınız, olaylar sizi aşıyor.</p>
	<p class="block5"> — Doğru bu, dedi Rieux.</p>
	<p class="block5"> — Sağlık biriminin organizasyonu kötü. Gerekli sayıda adamınız ve zamanınız yok.</p>
	<p class="block5"> Rieux bunun doğru olduğunu gene onayladı.</p>
	<p class="block5"> — Valiliğin, sağlam insanların genel mücadeleye katılmasını zorunlu kılacak bir gönüllü hizmet birimi tasarladığını biliyorum.</p>
	<p class="block5"> — İyice bilginiz var. Ama büyük bir hoşnutsuzluk var ve vali tereddüt içinde.</p>
	<p class="block5"> — Neden gönüllüler istenmesin?</p>
	<p class="block5"> — Yapıldı bu, ama katılım çok düşük oldu.</p>
	<p class="block5"> — Bunu resmi yoldan yaptılar, biraz da inanmadan. Onların eksiği düş gücü. Asla felaketle boy ölçüşecek düzeyde değiller. Ve düşünebildikleri ilaçlar ancak bir beyin nezlesini tedavi edecek düzeyde. Eğer elimiz kolumuz bağlı, her şeyi onların yapmasına izin verirsek, onlar ölüp gidecek, biz de onlarla.</p>
	<p class="block5"> — Olabilir, dedi Rieux. Yine de, kaba işler diye adlandırabileceğim işler için tutukluları düşündüklerini söylemeliyim.</p>
	<p class="block5"> — Özgür kişilerin olmasını yeğlerdim.</p>
	<p class="block5"> — Ben de. Ama sonuçta niçin?</p>
	<p class="block5"> — Ölüme mahkûmiyetten nefret ederim. Rieux, Tarrou'ya baktı:</p>
	<p class="block5"><span class="calibre1"> —  Yani?</span></p>
	<p class="block5"> — Yani, benim gönüllü sağlık hizmetlilerinin oluşturulması ve eğitimi için bir organizasyon planım var. Bununla ilgilenmem için bana yetki verin ve yönetimi bir kenara bırakalım. Kaldı ki, başlarını kaşıyacak halleri yok. Benim her tarafta dostlarım vardır ve onlar ilk çekirdeği oluşturacak. Ve doğal olarak, ben de bu işe katılacağım.</p>
	<p class="block5"> — Tabii, bunu coşkuyla kabul edip etmeyeceğimden kuşku duyuyorsunuz, dedi Rieux. İnsanların yardıma gereksinimi vardır, hele bizim mesleğimizde. Bu fikrin valilikçe kabul edilmesiyle ilgili üstüme düşeni yapacağım. Zaten başka seçenekleri de yok. Ancak...</p>
	<p class="block5"> Rieux düşündü.</p>
	<p class="block5"> — Ancak bu iş ölümcül olabilir, bunu iyi biliyorsunuz. Ve ne olursa olsun, bu konuda sizi uyarmam gerek. İyi düşündünüz mü?</p>
	<p class="block5"> Tarrou gri gözleriyle ona bakıyordu.</p>
	<p class="block5"> — Paneloux'nun vaazıyla ilgili ne düşünüyorsunuz doktor?</p>
	<p class="block5"> Soru doğallıkla sorulmuştu ve Rieux doğallıkla yanıt verdi.</p>
	<p class="block5"> — Toplumsal bir ceza düşüncesini kabullenmeyecek denli uzun süre hastanelerde yaşadım. Ama bilirsiniz, Hıristiyanlar bazen böyle konuşurlar, gerçekten hiç öyle düşünmeseler de. Göründüklerinden daha iyidirler.</p>
	<p class="block5"> — Yine de, Paneloux gibi, siz de vebanın yararlı olduğunu, insanların gözünü açmaya yaradığını, hatta zorladığını düşünüyorsunuz!</p>
	<p class="block5"> Doktor sabırsızlıkla başını salladı.</p>
	<p class="block5"> — Bu dünyadaki tüm hastalıklar gibi. Bu dünyadaki tüm hastalıklar için doğru olan, veba için de doğru. Bazıların olgunlaşmasına yardımcı olabilir. Bununla birlikte, getirdiği sefalet ve acıyı düşünürsek, vebaya boyun eğmek için deli, kör ya da korkak olmak gerekir.</p>
	<p class="block5"> Rieux biraz ses tonunu yükseltmişti ki Tarrou sanki onu sakinleştirmek istercesine eliyle bir hareket yaptı, Gülümsüyordu. :</p>
	<p class="block5"> — Evet, dedi Rieux omuz silkerek. Ama siz bana yanıt vermediniz. İyi düşündünüz mü?</p>
	<p class="block5"> Tarrou biraz koltuğuna yerleşti ve başını ışığa doğru yaklaştırdı.</p>
	<p class="block5"> — Tanrıya inanır mısınız doktor?</p>
	<p class="block5"> Bu soru da doğallıkla sorulmuştu. Ama bu kez Rieux duraksadı.</p>
	<p class="block5"> — Hayır, ama ne ne demek bu? Bir gecenin içindeyim ve aydınlığı görmek istiyorum. Ben bu düşünceyi özgün bulmaktan vazgeçeli çok oluyor.</p>
	<p class="block5"> — Sizi Paneloux'dan ayıran bu değil mi?</p>
	<p class="block5"> — Sanmıyorum. Paneloux bir incelemeci. Yeterince ölüm görmemiş ve bu nedenle bir gerçek adına konuşuyor. Çevre kilisesine bağlı dindarları yöneten ve ölen bir insanın son nefesini duyan en basit bir köy papazı bile benim gibi düşünür. Sefaletin ne yetkin bir şey olduğunu kanıtlamaya girişmeden önce, onu iyileştirmeye çalışır. Rieux ayağa kalktı, şimdi yüzü karanlıktaydı.</p>
	<p class="block5"> — Madem yanıtlamak istemiyorsunuz, bunu bir yana bırakalım.</p>
	<p class="block5"> Tarrou koltuğunda kımıldamadan gülümsedi.</p>
	<p class="block5"> — Bir soruyla yanıt verebilir miyim? Bu kez doktor gülümsedi:</p>
	<p class="block5"> — Gizemden hoşlanıyorsunuz, dedi. Haydi sorun.</p>
	<p class="block5"> — İşte, dedi Tarrou. Eğer Tanrıya inanmıyorsanız niçin bunca özveride bulunuyorsunuz? Sizin yanıtınız belki benim kendi sorumu yanıtlamama yardımcı olur.</p>
	<p class="block5"> Karanlıkta kalarak doktor şöyle yanıtlamıştı:</p>
	<p class="block5"> — Eğer mutlak güçte bir Tanrıya inansaydı, insanları iyileştirmeyi sürdürmez bu görevi ona bırakırdı. Ama dünyada kimse, hayır kimse, Tanrıya inandığını sanan Paneloux bile, böyle bir Tanrıya inanmıyordu, çünkü kimse kendini sonuna kadar Tanrının ellerine bırakmıyordu ve bu açıdan Rieux, yaratılışla olduğu gibi mücadele ederek, en azından kendisinin gerçeğin yolunda olduğuna inanıyordu.</p>
	<p class="block5"> — Ah! dedi Tarrou, mesleğinizle ilgili düşünceniz bu demek?</p>
	<p class="block5"> — Aşağı yukarı, diye yanıtladı doktor ışığa yaklaşarak.</p>
	<p class="block5"> Tarrou yavaşça ıslık gibi bir ses çıkardı, doktor ona baktı.</p>
	<p class="block5"> — Evet, dedi, gurur gerekir diye düşünüyorsunuz. Ama bende de tam gereken gurur var, fazlası değil, inanın bana. Beni bekleyenin ne olduğunu, ne de tüm bundan sonra neler olacağını biliyorum. Şimdilik hastalar var ve onları iyileştirmek gerek. Sonra onlar bunu düşünecekler, ben de. Ama en acil olan onların iyileştirilmesi. Onları elimden geldiğince savunuyorum, işte hepsi bu.</p>
	<p class="block5"> — Kime karşı?</p>
	<p class="block5"> Rieux pencereye doğru döndü. Denizin uzak bir noktasında ufkun daha kara bir yoğunluğa büründüğünü seziyordu. Yalnızca yorgunluğunu hissediyor ve aynı zamanda da, bu tuhaf ama kardeşçe duygular uyandıran adama biraz daha güvenmek için içinde doğan ani ve mantığa sığmayan bir isteğe karşı mücadele ediyordu.</p>
	<p class="block5"> — Bununla ilgili hiçbir şey bilmiyorum Tarrou, yemin ederim hiçbir şey bilmiyorum. Bu mesleğe girdiğimde, bir anlamda soyut olarak çalıştım, çünkü ona gereksinimim vardı, çünkü bu da gençlerin yapmak istediği, ötekiler gibi bir işti. Belki de, benim gibi bir işçi çocuğuna göre özellikle güç bir işti. Sonra ölümleri görmek gerekti. Ölmeyi reddeden insanlar olduğunu bilir misiniz? Bir kadının ölüm anında "Asla! " diye haykırdığını hiç duydunuz mu? Ben duydum. Ve o zaman buna alışamayacağımı anladım. Gençtim ve nefretim dünyanın düzenine yönelmiş gibiydi. O zamandan bu yana, daha alçakgönüllü oldum. Yalnızca, hâlâ ölmekte olanları görmeye alışamadım. Bundan başka fazla bir şey bilmiyorum. Ama her şey bir yana...</p>
	<p class="block5"> Rieux sustu ve yerine oturdu. Ağzının kuruduğunu hissediyordu.'</p>
	<p class="block5"> — Her şey bir yana... diye yineledi doktor ve yine duraksadı, Tarrou'ya dikkatle bakarak, bunu sizin gibi birisi anlayabilir ancak, değil mi, dünyanın düzeni ölümle sağlandığına göre belki de Tanrı için en iyisi ona inanmamak ve suskun suskun durduğu göğe gözlerimizi çevirmeksizin ölüme karşı tüm gücümüzle savaşmaktır.</p>
	<p class="block5"> — Evet, diye onayladı Tarrou, anlayabiliyorum. Ama zaferleriniz hep geçici olacak, işte hepsi bu.</p>
	<p class="block5"> Rieux'nün suratı asılır gibi oldu.</p>
	<p class="block5"> — Her zaman öyle olacak, bunu biliyorum. Mücadeleden vazgeçmek için bir neden değil bu.</p>
	<p class="block5"> — Hayır bu bir neden değil. Ama o zaman, şu vebanın sizin için ne anlama geldiğini merak ediyorum.</p>
	<p class="block5"> — Evet, dedi Rieux. Sonu olmayan bir yıkım.</p>
	<p class="block5"> Tarrou bir an gözlerini doktora dikti, sonra ayağa kalktı ve ağır ağır kapıya doğru yürüdü. Rieux de onu izledi. Ayaklarına bakmakta olan Tarrou'nun tam yanına varmıştı ki:</p>
	<p class="block5"> — Kim öğretti size bunları doktor? Yanıt hemen geldi:</p>
	<p class="block5"> — Sefalet.</p>
	<p class="block5"> Rieux çalışma odasının kapısını açtı ve koridorda, Tarrou'ya kendisinin de aşağı indiğini, bir hastasını görmeye gideceğini söyledi. Tarrou onunla birlikte gitmeyi önerdi, doktor da kabul etti. Koridorun ucunda Madam Rieux'yle karşılaştılar, doktor ona Tarrou'yu tanıştırdı.</p>
	<p class="block5"> — Bir dost, dedi.</p>
	<p class="block5"> — Sizi tanıdığıma memnun oldum, dedi Madam Rieux.</p>
	<p class="block5"> O gidince, Tarrou arkasından baktı. Sahanlıkta doktor boşu boşuna otomatikle uğraştı. Merdivenler gece karanlığındaydı. Doktor bunun yeni bir tasarruf önlemi olup olmadığını düşünüyordu. Ama belli değildi. Bir süredir evlerde ve kentte her şey bozuluyordu. Belki de bu yalnızca, artık kapıcıların genelde pek bir şeyle ilgilenmemelerinin bir sonucuydu. Ama doktorun bu konuda daha fazla düşünecek zamanı olmadı, çünkü geride Tarrou'nun sesi çınlıyordu:</p>
	<p class="block5"> — Bir şey daha söyleyeyim, doktor, size gülünç gelse de, tümüyle haklısınız.</p>
	<p class="block5"> Rieux karanlıkta kendi kendine omuz silkti.</p>
	<p class="block5"> — Bu konuda hiçbir şey bilmiyorum, gerçekten. Ama siz, sız ne biliyorsunuz?</p>
	<p class="block5"> — Oo! dedi öteki heyecanlanmadan, benim için öğrenecek az şey var.</p>
	<p class="block5"> Doktor durdu ve arkasında Tarrou'nun ayağı taş basamakta kayıverdi. Tarrou Rieux'nün omzuna tutundu.</p>
	<p class="block5"> — Yaşamla ilgili her şeyi bildiğinize inanıyor musunuz? diye sordu Rieux.</p>
	<p class="block5"> Yanıt aynı sakin sesle karanlığın içinden geldi:</p>
	<p class="block5"> — Evet.</p>
	<p class="block5"> Sokağa çıktıklarında, iyice geç olduğunu anladılar, belki saat on birdi. Kent sessizliğe gömülmüştü, yalnızca hışırtılar kalabalık ediyordu. Çok uzakta, bir ambulans sireni çınladı. Arabaya bindiler ve Rieux arabayı çalıştırdı</p>
	<p class="block5"> — Yarın önleyici aşıyla hastaneye gelmeniz gerek, dedi. Ama bu işe girmeden ve son olarak, şunu söyleyeyim, bu işten sağ salim çıkmanız için üçte bir şansınız var.</p>
	<p class="block5"> — Bu değerlendirmelerin bir anlamı yok doktor, benim gibi siz de bunu biliyorsunuz. Yüz yıl önce bir Iran kentinde veba tüm kent halkını öldürmüş, kendi işini yapmaktan vazgeçmeyen ölü yıkayıcısı dışında.</p>
	<p class="block5"> — O üçüncü şansını korumuş, işte hepsi bu, dedi Rieux birden daha boğuk bir sesle. Ama şurası bir gerçek, hepimizin bu konuda daha öğreneceğimiz çok şey var.</p>
	<p class="block5"> Şimdi kenar mahallelere geliyorlardı artık. Farlar ıssız sokakları aydınlatıyordu. Durdular. Arabanın önünde, Rieux, Tarrou'ya içeri girmek isteyip istemediğini sordu, öteki evet, diye yanıtladı. Gökten yansıyan hafif bir ışık ikisinin yüzünü aydınlatıyordu. Rieux birden dostça gülümsedi:</p>
	<p class="block5"> — Haydi Tarrou, dedi sizi bunlarla ilgilenmeye iten nedir?</p>
	<p class="block5"> — Bilmiyorum. Belki ahlak görüşüm.</p>
	<p class="block5"> — Hangisi?</p>
	<p class="block5"> — Anlayış.</p>
	<p class="block5"> Tarrou eve doğru döndü ve ikisi yaşlı astım hastasının evine girene kadar Rieux onun yüzünü görmedi.</p>
	<p class="block5"> Hemen ertesi gün Tarrou işe girişti ve ilk ekibi kurdu, bunu daha birçokları izleyecekti.</p>
	<p class="block5"> Öte yandan, anlatıcı bu sağlık kollarının oluşturulmasına gereğinden fazla önem vermek niyetinde değil. Şurası da bir gerçek, bugün yurttaşlarımızın birçoğu, onun yerinde olsalar, bu kolların rolünü abartmaktan kendilerini alamazlardı. Ancak anlatıcı, böyle olumlu eylemlere fazlasıyla önem vermekle, dolaylı yoldan ve büyük bir bağlılık duygusuyla, kötülüğün önünde saygıyla eğilmek gibi bir sonuca varıldığını düşünüyor daha çok. Çünkü o zaman, kötülük ve kayıtsızlık insanların eylemlerinde en sık karşılaşılan etmenler olduğu için, olumlu girişimler de az sayıda gerçekleştiğinden, bu olumlu eylemlerin bu denli değer kazandıkları düşünülebilir. Bu, anlatıcının paylaşmadığı bir düşünce. Dünyadaki kötülük neredeyse her zaman cehaletten kaynaklanır ve eğer aydınlatılmamışsa, iyi niyet de kötülük kadar zarar verebilir, insanlar kötü olmak yerine daha çok iyidir ve gerçekte sorun bu değildir. Ancak insanlar bir şeyin farkında değillerdir, şu erdem ya da kusur denilen şeyin; en umut kırıcı kusur, her şeyi bildiğini sanan ve böylece kendine öldürme hakkı tanıyan cehalettir. Katilin ruhu kördür ve insan her tür sağduyudan yoksunsa güzel aşk ve gerçek iyilik diye bir şey olamaz.</p>
	<p class="block5"> Bu nedenle, Tarrou sayesinde gerçekleştirilen bizim sağlık kolları nesnel bir hoşnutluk duygusuyla değerlendirilmelidir. Bu nedenle, anlatıcı yalnızca mantık çerçevesinde önemli gördüğü bir kahramanlığı ve iyi niyeti güzel sözlerle yüceltmeyecek. Ama veba yüzünden parça parça olmuş ve kılı kırk yaran yüreklerin tarihini yazmayı sürdürecektir.</p>
	<p class="block5"> Sağlık kollarına gönüllü katılanlar bunu yaparken büyük övgülere değer görülmüş değillerdi, çünkü gerçekte yapacakları tek şeyin bu olduğunu biliyorlardı ve o zaman bu işe girişmeye karar vermemek inanılmaz olurdu. Bu kollar kentlilerin daha kalabalık sayıda veba olayına katılmasını sağladı ve ortada hastalık olduğuna göre onunla savaşmak için ne gerekiyorsa yapılması gerektiğine inanmalarına yol açtı. Çünkü bu yoldan veba bazı kişilerin görevi haline geldi, gerçekte ne ise o oldu, yani herkesin uğraşı oldu.</p>
	<p class="block5"> Bu iyi. Ama bir öğretmen iki kere ikinin dört ettiğini öğretiyor diye tebrik edilmez. Belki bu mesleği seçti diye tebrik edilir. Biz de Tarrou ve ötekilerinin, iki kere ikinin başka bir şey değil de dört ettiğini gösterdikleri için saygıya değer olduklarını belirtelim, ancak bu iyi niyetin öğretmenin iyi niyeti, öğretmenin yüreği gibi bir yürek taşıyan ve insanlık onuru uğruna sanılandan daha kalabalık gruplar halinde bir araya gelebilecek kişilerin iyi niyeti arasında ortak bir şey olduğunu da belirtelim; en azından anlatıcının inancı böyle. Kaldı ki, anlatıcı kendisine karşı çıkılacağının da farkında, çünkü bu insanlar yaşamlarını tehlikeye atıyorlardı.' Ancak tarihte öyle bir an olmuştur ki, iki kere ikinin dört ettiğini söylemeye cüret edenler ölümle cezalandırılmıştır. Öğretmen bunu iyi bilir. Ve böyle bir mantık yürütmenin ödülle mi yoksa cezayla mı sonuçlanacağını bilmek değildir sorun. Sorun iki kere ikinin dört edip etmediğini bilmektir. İşte yurttaşlarımızdan yaşamlarını tehlikeye atanlar, vebanın içine girip girmemeye ve onunla savaşmak gerekip gerekmediğine karar vermek zorundaydılar.</p>
	<p class="block5"> O sıralar kentimizde türeyen birçok yeni ahlakçı hiçbir şeyin işe yaramayacağını ve diz çökmek gerektiğini söylüyorlardı. Ve Tarrou, ve Rieux, ve onların dostları bu kişilere şöyle ya da böyle karşılık verebilirlerdi, ama varılan sonuç hep o bildikleri şeydi: Şu ya da bu biçimde savaşmak ve diz çökmemek gerekiyordu. Tüm sorun ölü sayısını olabildiğince aza indirmek ve ayrılıkların sonsuza dek sürmesini engellemekti. Bunun için de tek bir yol vardı, vebayla savaşmak. Bu gerçek hoşa giden bir şey değildi, yalnızca tutarlıydı.</p>
	<p class="block5"> İşte bu nedenle yaşlı Castel'in tüm iyi niyetini ve tüm enerjisini elindeki malzemeyle hemen oracıkta serum üretmeye harcaması doğaldı. Rieux'yle ikisi kente bulaşmış mikroptan üretilmiş serumların dışarıdan gelen serumlara göre daha etkili olacağını düşünüyorlardı, çünkü bu mikrop geleneksel anlamda tanımlanan veba basiline oranla biraz farklılık gösteriyordu. Castel oldukça çabuk bir biçimde ilk serumu elde etmeyi umuyordu.</p>
	<p class="block5"> Yine bu nedenle, kahramanlıkla uzaktan yakından ilgisi olmayan Grand'ın da, o sıralar, sağlık kollarında bir tür sekreterliği üstlenmesi doğaldı. Tarrou'nun kurduğu ekiplerin bir bölümü, gerçekten de, aşırı kalabalık mahallelerde hastalığa karşı önleyici danışmanlık görevi üstleniyorlardı. Buralara, gerekli sağlık koşullarının getirilmesine çalışılıyor, dezenfeksiyon yapılmamış tavan araları ve bodrumların dökümü yapılıyordu. Ekiplerin bir bölümü de doktorların evleri ziyareti sırasında onlara yardımcı oluyor, vebalıların taşınmasını sağlıyor, hatta sonradan, uzman personel yoksa, hastaların ya da ölmüş kişilerin arabalarını kullanıyorlardı. Tüm bunlar bir kayıt ve istatistik işini gerektiriyordu ve Grand bunu yapmayı kabul etmişti.</p>
	<p class="block5"> Bu açıdan anlatıcı, sağlık kollarına yaşam veren bu alçakgönüllü erdemin tek gerçek temsilcisi olarak Rieux ve Tarrou'dan da çok, Grand'a saygı duyuyor. Hiç duraksamadan, tümüyle kendi içinden gelen bir iyi niyetle evet demişti. Yalnız, ufak tefek işlerde bir işe yaramak istediğini belirtmişti. Geri kalan işler için çok yaşlıydı. Saat on sekizden yirmiye kadar zaman ayırabilirdi. Ve Rieux içtenlikle ona teşekkür ederken, o şaşırıyordu: "Bu değil en güç olan. Veba var, kendimizi korumalıyız, orası kesin. Ah, keşke her şey böyle basit olsaydı!" Ve tümcesinin başına dönüyordu. Bazen, akşamları, fişleme işi bittiğinde, Rieux Grand'la konuşuyordu. Sonunda Tarrou'yu da söyleşilerine katmışlardı ve Grand giderek daha belirgin bir keyifle içini bu iki dosta döküyordu. Onlar da, Grand'ın vebanın tam ortasında sürdürdüğü bu sabırlı çalışmayı ilgiyle izliyorlardı. Onlar da, sonunda bu sayede biraz gerginlikten sıyrılıyorlardı.</p>
	<p class="block5"> "Amazon nasıl?" diye soruyordu Tarrou sık sık. Ve Grand değişmez biçimde, "Tırıs tırıs gidiyor," diye zoraki bir gülümsemeyle yanıtlıyordu. Bir akşam Grand, amazonu için 'zarif sıfatından kesin olarak vazgeçtiğini ve bundan böyle onu 'incecik' diye nitelediğini söyledi. "Bu daha somut", diye de eklemişti. Bir başka sefer de, iki dinleyicisine şu biçimi almış olan ilk tümcesini okumuştu: 'Güzel bir mayıs sabahı, incecik bir amazon, muhteşem bir al kısrağın üzerinde Boulogne Ormanının çiçek açmış yollarından geçiyordu.'</p>
	<p class="block5"> — Değil mi? dedi Grand, daha iyi seçiliyor, ve 'bir mayıs sabahı'nı yeğledim çünkü 'mayıs ayı' biraz ritmi uzatıyordu.</p>
	<p class="block5"> Sonra 'muhteşem' sıfatına aklını taktı. Ona göre bu, istediğini tam olarak anlatmıyordu ve düşlediği ihtişamlı kısrağı bir kerede fotoğraf gibi sunmuyordu. 'Besili' uymuyordu, somuttu, ama biraz küçültücü bir anlamı vardı. ‘Işıl ışıl' onu bir an için çekmişti, ama ritmi yoktu. Bir akşam, zafer edasıyla istediğini bulduğunu bildirdi: 'Siyah bir al kısrak.' Siyah, yine ona göre, inceden inceye zarafeti gösteriyordu.</p>
	<p class="block5"> — Olamaz bu, dedi Rieux.</p>
	<p class="block5"> — Yaa, niçin?</p>
	<p class="block5"> — Al at, ırkı değil, rengi belirtir.</p>
	<p class="block5"> — Hangi rengi?</p>
	<p class="block5"> — Siyah olmayan bir rengi işte! Grand çok etkilenmiş gibiydi.</p>
	<p class="block5"> — Teşekkür ederim, iyi ki siz varsınız. Ama nasıl güç olduğunu görüyorsunuz işte.</p>
	<p class="block5"> — 'Görkemli' için ne düşünürsünüz? dedi Tarrou. Grand ona baktı. Düşünüyordu:</p>
	<p class="block5"> — Evet, dedi, evet!</p>
	<p class="block5"> Ve yüzünde yavaş yavaş bir gülümseme beliriyordu.</p>
	<p class="block5"> Bundan bir süre sonra, 'çiçek açmış' sözcüğünün kendisini sıktığını açıkladı. Oran ve Montelimar dışında başka bir yer tanımadığından, bazen arkadaşlarına Boulogne Ormanında yolların nasıl çiçeklendiğini soruyordu. Gerçeği söylemek gerekirse, yollar Rieux'ye ya da Tarrou'ya hiçbir zaman Grand'ın düşündüğü gibi gelmemişti, ama memurun bu inancı onların başını döndürüyordu. O ise, dostlarının bir fikri olmayışına şaşırıp kalıyordu. 'Yalnızca sanatçılar bakmayı bilir.' Ama doktor onu bir kez büyük bir heyecan içinde buldu. 'Çiçek açmış' yerine 'çiçeklerle dolu' yazmıştı. Ellerini ovuşturuyordu. 'Sonunda görülür hale geldiler, sonunda hissediliyorlar. Şapkaları çıkarın baylar!' Tümceyi zafer edasıyla okudu: 'Güzel bir mayıs sabahı, incecik bir amazon, görkemli bir al kısrağın üzerinde, Boulogne Ormanının çiçeklerle dolu yollarından geçiyordu.' Ama yüksek sesle okununca tümcenin sonuna doğru üç tamlayanın art arda gelmesi kulağı tırmaladı ve Grand biraz kekeledi. Canı sıkkın, oturdu. Sonra doktordan gitmek için izin istedi. Biraz düşünmeye ihtiyacı vardı.</p>
	<p class="block5"> Sonradan öğrenildiğine göre, işte bu dönemde, dalgınlık belirtileri gösterdi, belediyenin ezici görevlerle yüz yüze geldiği bir anda bu belirtiler hoş karşılanmadı. Bağlı olduğu servis bundan rahatsız oldu ve büro şefi açıkça yapmadığı bir iş için kendisine para ödendiği yolunda ciddi ciddi onu uyardı, "işinizin dışında, sağlık kollarında gönüllü olarak çalışıyormuşsunuz," demişti büro şefi. "Bu beni ilgilendirmez. Beni ilgilendiren sizin çalışmanız. Bu korkunç koşullar altında bir işe yaramak istiyorsanız, işinizi yapın. Yoksa gerisi bir şeye yaramaz."</p>
	<p class="block5"> — Haklı, dedi Grand, Rieux'ye.</p>
	<p class="block5"> — Evet haklı, diye onayladı doktor.</p>
	<p class="block5"> — Ama ben dalgınlaştım ve tümcemin sonunu nasıl getireceğimi bilmiyorum.</p>
	<p class="block5"> Herkesin anlayacağı umuduyla 'orman' sözcüğünün önündeki 'Boulogne'u atmayı düşünmüştü. Ama o zaman tümce 'çiçekler' sözcüğüne bağlanıyor gibi duruyordu, oysa aslında 'çiçekler' 'yollar'a bağlanıyordu. Şöyle yazma olanağı da vardı: 'Ormanın çiçeklerle dolu yolları.' Ama bir adla bir sıfatın yanında 'orman' içine sinmiyordu bir türlü. Bazı akşamlar, gerçekten de Rieux'den daha yorgun görünüyordu.</p>
	<p class="block5"> Evet, onu tepeden tırnağa saran bu çalışmayla yoruluyordu, yine de sağlık kollarının gereksindiği istatistik ve hesap işlerini aksatmıyordu. Sabırla, her akşam, fişleri temize çekiyor, üzerlerine eğriler çiziyor ve olabildiğince açık bir biçimde durumları göstermeye çalışıyordu. Oldukça sık, hastanelerden birine, Rieux'yle buluşmaya gidiyordu ve ondan herhangi bir büroda ya da hemşire odasında bir masa istiyordu. Tıpkı belediyedeki masasına yerleştiği gibi, kâğıtlarıyla oraya yerleşiyordu; mikrop öldürücü ilaçlar ve hastalığın kendisiyle ağırlaşmış havada mürekkebi kurusun diye 'kâğıtlarını sallayıp duruyordu. İşte o anda, dürüst bir biçimde, amazonunu aklına getirmemeye ve yalnızca yaptığı işe kendini vermeye çalışıyordu.</p>
	<p class="block5"> Evet, insanların kendilerine, kahraman diye adlandırdıkları örnekler bulmaya önem verdikleri doğruysa ve bu öyküde mutlaka böyle birisinin bulunması gerekiyorsa, anlatıcı, yüreğinde birazcık iyilik ve açıkça budala işi bir ülküden başka bir şey barındırmayan bu anlamsız ve silik kahramanı önermektedir. Böyle bir şey, gerçeğin, iki kere ikinin dört ettiğinin hakkını verecektir, kahramanlığa da hak ettiği ikinci sırayı, ne bir eksik ne bir fazla, cömert bir mutluluk isteğiyle verecektir. Böyle bir şey, bu günlüğe iyi duygularla örülmüş, yani ne abartılı bir biçimde kötü, ne de sahne gösterilerindeki gibi bayağı bir biçimde yüceltilen duygulardan ayrılan niteliğini de verecektir.</p>
	<p class="block5"> Gazeteleri okurken ya da radyoda dış dünyadan vebalı kente ulaşan çağrıları ve cesaret verici duyuruları dinlerken Doktor Rieux'nün kapıldığı fikir en azından böyle bir şeydi. Hava ya da karayoluyla gönderilen yardımlarla aynı anda, her akşam radyoda ya da basında yer alan acıma dolu ya da yönetime ilişkin yorumlar, bundan böyle yalnızlığa mahkûm olmuş kentin üzerine yağmur gibi iniyordu. Ve her seferinde destanlara ya da ödül törenlerine yakışan vurgulamalar doktorun sabrını taşırıyordu. Kuşkusuz bu kaygının yapmacık olmadığını biliyordu. Ancak, insanların, kendilerini insanlığa bağlayan şeyi dile getirmeye çalıştıklarında kullandığı şu geleneksel dilden başka bir yoldan anlatılamıyordu bu kaygı. Ve bu dil, örneğin Grand'ın her gün harcadığı o küçük çabaları yansıtmak için uygun düşmüyordu, Grand'ın vebanın ortasında ne anlama geldiğini anlatmaya yetmiyordu.</p>
	<p class="block5"> Bazen, geceyarısı, o sıralar da boşalmış olan kentin sessizliğinde, kısacık bir uyku için yatağına yatmadan önce, doktor radyosunun düğmesini çeviriyordu. Ve dünyanın uzak noktalarından, binlerce kilometre ötelerden, sahibi bilinmeyen ve kardeşlik dolu sesler beceriksizce dayanışma duygularını dile getirmeye çalışıyorlardı, aslında bunu söylüyorlardı, ama aynı zamanda da, başına gelmesi olanaksız bir acıyı gerçekten paylaşma durumunda her insanın içinde bulunduğu o korkunç çaresizliği de kanıtlıyorlardı: "Oran! Oran!" Boşuna bu çağrı denizleri aşıyor, boşuna Rieux hazır bekliyordu, az sonra güzel sözler yükseliyor ve Grand'la konuşucuyu iki yabancıya dönüştüren temel ayrılığı daha açık bir biçimde ortaya koyuyordu. "Oran! evet, Oran! Ama olmaz," diye düşünüyordu doktor, "sevmek ya da birlikte ölmek, başka yolu yok. Onlar çok uzaktalar."</p>
	<p class="block5"> Vebanın doruk noktasını anlatmaya geçmeden önce anımsanacak bir şey daha var, felaket kenti ele geçirip alt etmek üzere tüm gücünü toplarken, Rambert gibi insanların mutluluklarını yeniden yakalamak ve her tür saldırıya karşı korudukları, kendilerine ait olan o parçayı vebaya kaptırmamak için harcadıkları umutsuz ve tekdüze çabalardan söz etmek gerekir. İşte bu, kendilerini tehdit eden köleliği reddetme biçimiydi onların ve görünüşte bu reddediş bir başkası kadar etkili olmasa bile, anlatıcı bunun anlamlı olduğunu ve çelişkili de olsa, bunun içimizde barındırdığımız en gururlu şey sayılabileceğini düşünüyor.</p>
	<p class="block5"> Rambert vebanın kendisine bulaşmasını engellemek için mücadele ediyordu. Yasal yollardan kentten ayrılamayacağı kendine kanıtlanmış olduğundan, Rieux'ye dediğine bakılırsa, başka yollara başvurmaya karar vermişti. Gazeteci, kafe garsonlarından işe başlamıştı. Kafede çalışan bir garson her şeyden haberdardır. Ancak ilk sorguladıkları, bu türden girişimlerin çok ağır cezası olduğunun özellikle farkındalardı. Hatta bir seferinde provokatör yerine bile kondu. Biraz ilerleme kaydetmek için Rieux'nün evinde Cottard'la buluşması gerekti. O gün, Rieux'yle ikisi yine gazetecinin yönetim katlarında boşuna yaptığı girişimlerden söz etmişlerdi. Birkaç gün sonra Cottard, Rambert'e yolda rastladı ve şimdilerde her ilişkisinde davrandığı gibi, onu açık sözlülükle karşıladı:</p>
	<p class="block5"> — Hâlâ hiçbir şey yok mu? demişti.</p>
	<p class="block5"> — Hayır, hiçbir şey.</p>
	<p class="block5"> — Bürolara güvenilemez. Onlar anlayış için yaratılmamıştır.</p>
	<p class="block5"> — Doğru. Ama ben başka bir şey arıyorum. Zor bu.</p>
	<p class="block5">— Ah anlıyorum! dedi Cottard.</p>
	<p class="block5"> İşi bağlayacak bir yetkiliyi tanıyordu ve buna şaşıran Rambert'e, uzun süredir Oran'ın bütün kafelerine düzenli olarak gittiğini, oralarda dostları olduğunu ve bu tür işlemlerle ilgilenen bir örgütün varlığı üzerine bilgi edindiğini anlattı. Gerçek şuydu ki, harcamaları artık gelirini aşmaya başlayan Cottard karneyle dağıtılan maddelerle ilgili bir karaborsa işine karışmıştı. Böylece fiyatı sürekli artmakta olan sigara ve ucuz alkol satıyor ve bunlardan küçük bir servet elde ediyordu.</p>
	<p class="block5">—  Bu işe güveniyor musunuz? diye sordu Rambert.</p>
	<p class="block5"> — Bana önerdiklerine göre, evet.</p>
	<p class="block5"><span class="calibre1"> —  Ve siz bundan yararlanmadınız.</span></p>
	<p class="block5"> — Kuşkucu olmayın, dedi iyiliksever bir tavırla Cottard, bu fırsatı kullanmadım, çünkü benim gitmek için bir isteğim yok. Haklı nedenlerim var.</p>
	<p class="block5"> Bir sessizlikten sonra ekledi:</p>
	<p class="block5"> — Ne gibi nedenlerim olduğunu sormuyorsunuz.</p>
	<p class="block5"> — Sanıyorum bunlar beni ilgilendirmiyor, dedi Rambert.</p>
	<p class="block5"> — Bir bakıma gerçekten de sizi ilgilendirmiyor. Ama başka açıdan... Aslında vebayla yaşamaya başladığımızdan beri kendimi burada daha iyi hissediyorum.</p>
	<p class="block5"> Öteki onun sözlerini dinledi:</p>
	<p class="block5"> — Bu örgüte nasıl ulaşılabilir?</p>
	<p class="block5"> — Ah bu kolay değil, dedi Cottard, gelin benimle. Saat akşamüstü dörttü. Ağır bir göğün altında kent usul usul kaynıyordu. Tüm mağazaların kepenkleri inmişti. Yollar ıssızdı. Cottard ve Rambert kemerli yollara saptılar ve konuşmadan uzun süre yürüdüler. Vebanın görünmez hale geldiği şu saatlerden biriydi. Bu sessizlik, renklerin ve hareketlerin bu ölümü, vebaya olduğu kadar yaz mevsimine de özgü olabilirdi. Tehditlerden mi, tozlardan mı yoksa yakıcı sıcaktan mı hava ağırlaşmıştı, belli değildi. Vebaya ulaşmak için gözlemlemek ve düşünmek gerekiyordu. Çünkü yalnızca olumsuz göstergelerle kendini ele veriyordu. Vebayla haşır neşir olmuş Cottard, örneğin, normal zamanda imkânsız bir serinliği arayarak, apartman girişlerinin eşiğinde bir yana devrilmiş, nefes nefese köpeklerin olması gerektiğini, oysa şimdi bunların olmadığına Rambert'in dikkatini çekiyordu.</p>
	<p class="block5"> Boulevard deş Palmiers'ye saptılar, Place d'Armes'ı geçtiler ve Marine Mahallesine doğru indiler. Solda yeşil boyalı bir kafe verev açılmış, san, kaba pamukludan tentenin altına sığınmış gibi duruyordu. İçeri girerken Cottard ve Rambert alınlarını sildiler. Yeşil sacdan masaların etrafındaki katlanan bahçe sandalyelerine oturdular. Salon tam olarak boştu. Sinekler havada vızıldıyordu. Ayakları eğrilmiş tezgâhın üzerine konmuş sarı bir kafesin içinde hiç tüyü kalmamış bir papağan tüneğinin üzerine çökmüştü. Kalın şeritler halindeki örümcek ağları ve kirle kaplı duvarda askerlikle ilgili eski tablolar asılıydı. Sacdan masaların hepsinin üstünde, hatta Rambert'in karşısında, nereden geldiği belli olmayan tavuk pislikleri kurumaktaydı, ancak sonunda karanlık bir köşeden, biraz patırtı gürültüden sonra bir horoz kanat çırparak ortaya çıkınca pisliklerin kaynağı anlaşıldı.</p>
	<p class="block5"> O sırada sıcak daha da artar gibi oldu. Cottard ceketini çıkardı ve eliyle sacın üzerine vurdu. Uzun mavi bir önlüğün içinde kaybolmuş ufak tefek bir adam dipte bir yerden çıktı, Cottard'ı uzaktan daha görür görmez selamladı, kuvvetli bir tekmeyle horozu yolun üzerinden çekerek ilerledi ve tavuk gıdaklamaları arasında beylere ne servis yapması gerektiğini sordu. Cottard biraz beyaz şarap istedi ve Garcia diye birisini sordu. Bodur adamın dediğine göre, birkaç günden beri kafede görülmemişti.</p>
	<p class="block5"> — Bu akşam gelir mi dersiniz?</p>
	<p class="block5"> — Onun aklından geçeni bilemem ki, dedi öteki. Ama siz onun gelme saatini biliyor musunuz?</p>
	<p class="block5"> — Evet, ama çok önemli değil. Yalnızca bir dostu ona tanıştıracaktım.</p>
	<p class="block5"> Garson ıslak ellerini önlüğüne siliyordu.</p>
	<p class="block5">— Demek beyefendi de ticaretle ilgileniyor?</p>
	<p class="block5"> — Evet, dedi Cottard. Bodur adam burnunu çekti:</p>
	<p class="block5"> — O zaman, bu akşam gelin buraya. Oğlanı yollarım ona.</p>
	<p class="block5"> Oradan çıkarken, Rambert ne ticaretinden söz edildiğini sordu.</p>
	<p class="block5"> — Kaçakçılık tabii ki. Onlar kente mal sokuyorlar. Çok yüksek fiyatlara da satıyorlar.</p>
	<p class="block5"> — İyi, dedi Rambert. Ortaklar mı?</p>
	<p class="block5"> — Tam olarak öyle.</p>
	<p class="block5"> Akşam tente kaldırılmıştı, papağan kafesinde gevezelik edip duruyordu, sac masaların etrafı gömleklerinin kollarını sıvamış erkeklerle çevrilmişti. Onlardan biri, hasır şapkasını geriye itmiş, yanmış toprak rengi göğsünü açıkta bırakan beyaz gömlekli bir adam Cottard'ın içeri girmesiyle ayağa kalktı. Düzgün ve yanık tenli yüzü, siyah ve küçük gözleri, beyaz dişleri, parmağında iki üç yüzük, otuz yaşlarında ya var ya yoktu.</p>
	<p class="block5"> — Selam, dedi, barda içelim.</p>
	<p class="block5"> Fazla konuşmadan üç içki ısmarladılar.</p>
	<p class="block5"> — Çıkalım mı? dedi sonra Garcia.</p>
	<p class="block5"> Limana doğru indiler ve Garcia kendisinden ne istendiğini sordu. Cottard onu Rambert'e tanıştırma nedeninin yalnızca iş için değil, kendi deyişiyle 'dışarıya çıkmak' için olduğunu söyledi. Garcia sigara içerek onun önünde yürüyordu. Rambert'den, sanki yanlarında olduğunu fark etmiyormuşçasına, 'o' diye söz ederek sorular sordu.</p>
	<p class="block5"> — Ne yapmak için? diyordu.</p>
	<p class="block5"> — Fransa'da karısı var. </p>
	<p class="block5"> — Yaa!</p>
	<p class="block5"> Ve bir süre sonra:</p>
	<p class="block5"> — Ne iş yapıyor?</p>
	<p class="block5"> — Gazeteci.</p>
	<p class="block5"> — Gevezelik mesleğidir. Rambert susuyordu.</p>
	<p class="block5"> — Bir dost o, dedi Cottard.</p>
	<p class="block5"> Konuşmadan yürüdüler. Büyük parmaklıklarla girişi yasaklanmış rıhtımlara gelmişlerdi. Ama onlar kokusu kendilerine kadar gelen kızarmış sardalye satılan küçük bir büfeye yöneldiler.</p>
	<p class="block5"> — Ne olursa olsun, benim işim değil bu, Raoul'un işi, diye sözü bağladı Garcia. Onu bulmam gerek. Kolay olmayacak bu.</p>
	<p class="block5"> — Yaa, diye sordu Cottard heyecanla, saklanıyor mu? Garcia yanıt vermedi. Büfenin yanında durdu ve ilk kez olarak Rambert'e döndü.</p>
	<p class="block5"> — Öbür gün, saat on birde, gümrük binasının köşesinde, kentin tepesinde.</p>
	<p class="block5"> Gidiyor gibi davrandı, ama iki adamın yanına döndü.</p>
	<p class="block5"> — Masraflar olacak, dedi. Bu bir saptamaydı.</p>
	<p class="block5"> — Tabii, diye onayladı Rambert.</p>
	<p class="block5"> Biraz sonra gazeteci Garcia'ya teşekkür etti.</p>
	<p class="block5"> — Yo hayır, dedi öteki neşeyle. Size hizmet etmek benim hoşuma gider. Hem sonra siz gazetecisiniz, bunun karşılığını elbet bir gün bana ödersiniz.</p>
	<p class="block5"> Ertesi gün Rambert ve Cottard kentimizin tepesine giden, tek gölge düşmeyen geniş sokakları tırmanıyorlardı. Gümrük binasının bir bölümü hastaların bakımına ayrılmıştı ve büyük kapının önünde, izin verilmesi olanaksız bir ziyaret ya da geçerliği bir saatten fazla sürmeyecek bir bilgi edinme umuduyla gelmiş insanlar birikmişti. Durum ne olursa olsun, bu birikme sürekli gidiş gelişlere yol açıyordu ve bu açıdan bakınca Garcia'yla Rambert'in neden burada sözleştikleri anlatabiliyordu.</p>
	<p class="block5"> — Tuhaf, dedi Cottard, bu gitme saplantısı. Sonuçta olan biten çok ilginç.</p>
	<p class="block5"> — Benim için değil, diye yanıtladı Rambert.</p>
	</body></html>
