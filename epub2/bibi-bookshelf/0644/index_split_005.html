<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Veba</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block5"> Yaşlı doktor başını sallıyordu.</p>
	<p class="block5"> — Belki, dedi zorlama bir gülümsemeyle. Her şeyden öte çok direndi.</p>
	<p class="block5"> Ama Rieux odadan ayrılmıştı bile, öyle hızlı adımlarla ve öyle bir tavırla çıkmıştı ki, Paneloux'nun yanından geçerken rahip onu tutmak için kolunu uzattı. </p>
	<p class="block5">— Haydi doktor, dedi.</p>
	<p class="block5"> Aynı öfkeli tavırla Rieux döndü ve ona şu sözleri savurdu:</p>
	<p class="block5"> — Ah şu çocuk, en azından masumdu, bunu siz iyi bilirsiniz!</p>
	<p class="block5"> Sonra arkasını döndü ve Paneloux'nun önünde kapıdan geçerek okulun avlusunun dibine doğru yürüdü. Ufak, tozlu ağaçlar arasındaki bir bankın üzerine oturdu ve gözlerine men teri sildi. Yüreğini ezen şu feci düğümü çözmek için daha haykırmak istiyordu. Sıcaklık incir ağaçlarının dalları arasına iniyordu. Sabahın mavi göğü havayı daha da boğucu kılan beyazımsı bir örtüyle kaplıyordu. Rieux bankın üzerinde kendini iyice bıraktı. Dallara, göğe bakıyor, azar azar yorgunluğunu bastırarak, yavaş yavaş soluklanıyordu.</p>
	<p class="block5"> — Niye benimle böyle öfkeli konuştunuz? dedi arkasında bir ses. Benim için de bu görüntü dayanılmazdı.</p>
	<p class="block5"> Rieux, Paneloux'ya doğru döndü:</p>
	<p class="block5"> — Doğru, dedi. Beni affedin. Ama yorgunluk bir delilik. İçimdeki isyandan hiçbir şey hissetmediğim saatler var bu kentte.</p>
	<p class="block5"> — Anlıyorum, diye mırıldandı Paneloux. Bu isyan ettiriyor, çünkü bizim sınırımızı aşıyor. Ama belki de anlayamadığımız şeyleri de sevmeliyiz.</p>
	<p class="block5"> Rieux birden dikleşti. Hissedebildiği tüm güç ve tutkuyla Paneloux'ya bakıyor ve başını sallıyordu.</p>
	<p class="block5"> — Hayır peder, dedi. Sevgi deyince başka bir şey anlıyorum ben. Ve ölünceye kadar çocukların işkenceden geçtiği şu yaradılışı reddedeceğim.</p>
	<p class="block5"> Paneloux'nun yüzünü bir gölge kapladı.</p>
	<p class="block5">— Ah doktor! dedi üzüntüyle, Tanrının lütfu denilen şeyi şimdi anladım.</p>
	<p class="block5"> Ama Rieux yeniden kendini banka bırakmıştı. Yeniden onu saran yorgunluğun derininden gelen, daha yumuşak bir sesle yanıtladı:</p>
	<p class="block5"> — İşte bende bu yok, biliyorum. Ama bunu sizinle tartışamam. Bizi lanetlerin ve duaların ötesinde bir araya J getiren bir şey uğruna çalışıyoruz. Yalnızca bu önemli.</p>
	<p class="block5"> Paneloux, Rieux'nün yanına oturdu. Heyecanlı bir hali vardı.</p>
	<p class="block5"> — Evet, dedi, evet, siz de insanın selameti için çalışıyorsunuz.</p>
	<p class="block5"> Rieux gülümsemeye çalıştı.</p>
	<p class="block5"> — İnsanın selameti benim için fazla iddialı bir laf. O kadar uzağa gitmiyorum ben. Beni ilgilendiren onun sağlığı, öncelikle sağlığı.</p>
	<p class="block5"><span class="calibre1">  Paneloux duraksadı.</span></p>
	<p class="block5"> — Doktor, dedi.</p>
	<p class="block5"> Ama durdu. Onun alnından da ter akmaya başlamıştı. "Allahaısmarladık," diye mırıldandı ve kalktığında gözleri parlıyordu. Tam gidecekken düşünmekte olan Rieux de kalktı ve ona doğru bir adım attı.</p>
	<p class="block5"> — Bir kez daha özür dilerim, dedi. Bir daha böyle bir parlama olmayacak.</p>
	<p class="block5"> Paneloux elini uzattı ve üzüntüyle: </p>
	<p class="block5">— Ama sizi inandıramadım!</p>
	<p class="block5"> — Ne fark eder? dedi Rieux. Benim nefret ettiğim, ölüm ve kötülük; bunu iyi biliyorsunuz. Ve siz isteseniz de istemeseniz de, bunlara katlanmak ve bunlarla savaşmak için birlikteyiz.</p>
	<p class="block5"> Rieux, Paneloux'nun elini tutuyordu.</p>
	<p class="block5"> — Görüyor musunuz, dedi gözlerini kaçırarak, Tanrı bile şimdi bizi ayıramaz.</p>
	<p class="block5"> Paneloux sağlık kollarına katıldığından beri hastanelerden ve vebanın olduğu yerlerden ayrılmamıştı. Kurtarıcıların arasında, kendine ait olduğunu düşündüğü yerde yani ilk sırada yer almıştı. Ölümlere tanık olmaktan geri kalmamıştı. Ve ilkece serumla korunmasına karşın, kendi ölümüyle ilgili bir kuşku da ona yabancı değildi artık. Görünüşte dinginliğini hep korumuştu. Ama bir çocuğun ölümünü uzun uzadıya izlediği o günden sonra değişmiş gibiydi. Giderek artan bir gerilim yüzünden okunuyordu. Bir gün gülümseyerek Rieux'ye; "Bir rahip bir doktora danışabilir mi?" konulu bir deneme üzerinde çalıştığını söylediğinde doktor, Paneloux'nun dediğinden daha ciddi bir şeyin söz konusu olduğu izlenimine kapılmıştı. Doktor bu çalışmayla ilgili bir şeyler öğrenmek için istekli davranınca Paneloux ona ayinde bir vaaz vermesi gerektiğini ve bu fırsatla en azından görüşlerinden bazılarını sunabileceğini söyledi.</p>
	<p class="block5"> — Gelmenizi isterdim doktor, konu ilginizi çekecektir.</p>
	<p class="block5"> Deli gibi rüzgârın estiği bir gün rahip ikinci vaazını verdi. Doğruyu söylemek gerekirse, dinleyici topluluğu ilk vaaza oranla daha azdı. Bunun nedeni de artık bu tür olayların yurttaşlarımızın gözünde bir yenilik olmaktan çıkması, çekiciliğini yitirmesiydi. Kentin geçirdiği bu güç dönemin koşullarında 'yenilik' sözcüğü bile anlamını yitirmişti. Zaten insanların çoğu tümüyle dinsel görevlerini bırakmasa ya da bu görevleri iyice ahlaksız bir özel yaşamla rastlaştırmasa da, sıradan dinsel edimlerin yerine pek mantığa uymayan boş inançları getirmişlerdi. Ayine gitmekten çok nazarlık ya da Saint Roch muskalarını seve seve takıyorlardı.</p>
	<p class="block5"> Buna bir örnek olarak, yurttaşlarımızın aşırı biçimde kehanetlere başvurması verilebilir. Gerçekten de ilkbaharda her an hastalığın sona ermesini beklemişlerdi ve bir üçüncü kişiye salgının süresiyle ilgili kesin bilgiler sormak kimsenin aklına gelmiyordu, çünkü herkes bunun son bulacağına inanmıştı. Ama günler geçtikçe bu uğursuzluğun gerçekten bir sonu olmamasından korkulmaya başlandı ve aynı anda tüm umutlar salgının bitmesine bağlandı. Böylece kâhinlerden ya da Katolik kilisesinin azizlerinden tevatür kehanetler ağızdan ağıza dolaşır oldu. Kentteki basımevleri bu coşkudan sağlayabilecekleri yararı hemen görüverdiler ve çok sayıda elden ele dolaşan metinler yayımladılar. Halkın doymak bilmeyen merakını görünce, kısacık tarihin sunabildiği bu türden tüm tanıklıklarla ilgili olarak belediye kütüphanelerinde araştırmalara giriştiler ve bunları kente yaydılar. Tarihin elindeki kehanetler tükenince gazetecilere yenilerini ısmarladılar; onların da, en azından bu konuda, geçmiş yüzyıllardaki meslektaşları kadar uzman oldukları anlaşıldı.</p>
	<p class="block5"> Hatta bu kehanetlerden bazıları gazetelerde yazı dizisi olarak yayımlandı ve sağlık zamanında, gazete sayfalarında karşılaştıkları aşk dizilerini okur gibi büyük bir iştahla bunları da okuyorlardı. Burada kestirilen sonuçların bazıları tuhaf hesaplara dayanıyordu; paraların üzerindeki yıl sayısı, ölü sayısı ve vebanın egemenliğinde geçirilen aylar işin içine giriyordu. Başkaları tarihteki büyük vebalarla bir karşılaştırma yapıyor, benzerlikler ortaya koyuyor (kehanetlerde bunlara 'değişmez'ler deniyordu) ve daha az tuhaf olmayan hesaplarla, şimdiki olaya ilişkin öğretiler elde etmeye çalışıyorlardı. Ama halkın en çok takdir ettiği kehanetler, kuşkusuz, kıyameti anlatan bir dille, kenti böyle bir sınavdan geçirebilecek ve her tür yoruma açık bir karmaşıklık içerebilecek bir olaylar dizisini haber veren kehanetlerdi. Böylece Nostradamus ve Saint Odile'e her gün başvuruluyor ve karşılığı alınıyordu. Zaten tüm kehanetlerin ortak yanı olarak beliren şey, sonuçta bunların rahatlatıcı olmasıydı. Yalnızca vebaydı rahatlatmayan.</p>
	<p class="block5"> İşte bu boş inançlar yurttaşlarımızda dinin yerini tutuyordu ve bu nedenle Paneloux'nun vaazı ancak dörtte üçü dolmuş bir kilisede yapıldı. Vaaz akşamı, Rieux geldiğinde, yaylı giriş kapısından içeri ince ince süzülen rüzgâr dinleyenler arasında rahat rahat geziniyordu. İşte böyle soğuk ve sessiz bir kilisede, tümüyle erkeklerden oluşmuş bir topluluğun ortasında Rieux kendine bir yer buldu ve rahibin kürsüye çıkışını izledi. Rahip ilk vaaza oranla daha yumuşak ve daha düşünceli bir ses tonuyla konuştu; ayine katılanlar sık sık onun duraksadığını fark ettiler. İşin daha da ilginç yanı, artık 'siz' değil, 'biz' diyordu.</p>
	<p class="block5"> Yine de sesi yavaş yavaş yükseldi. Bize aylardır vebanın aramızda olduğunu anımsattı ve soframıza ya da sevdiklerimizin başucuna defalarca oturmuş olduğundan, yanı başımızda yürüdüğünden ve iş dönüşünde yolumuzu gözlediğinden, şimdi onu daha iyi tanıyorduk. İlk şaşkınlığın etkisiyle daha önce belki de iyi dinlemediğimiz, ama onun bıkıp usanmadan bize söylediği şeyi şimdi daha iyi kavrayabilirdik. Aynı yerde Rahip Paneloux'nun vaazında söylediği şey böylece doğru olarak beliriyordu — en azından o buna inanıyordu. Ancak belki de, hepimizin başına geldiği gibi, bunu Tanrı sevgisi olmadan düşünmüş ve dile getirmişti, şimdi buna pişmandı. Öte yandan gerçek olan, her şeyde unutulmayacak bir yan olmasıydı. En güç sınama bile bir Hıristiyan için yarar demekti. Ve işte o Hıristiyanın araması gereken, kendi yararına olandı, o yararın nasıl bir şey olduğu ve onun nasıl bulunacağıydı.</p>
	<p class="block5"> O sırada Rieux'nün çevresindeki insanlar, sıraların dirsek koyma yerleri arasında kımıldanarak, olabildiğince rahat edecek biçimde yerlerine yerleştiler. Girişteki kumaş kaplı kapılardan biri hafif hafif çarpıyordu. Birisi onu tutmak için yerinden kalktı. Bu kımıldanmalarla dikkati dağılan Rieux yeniden söze başlayan Paneloux'yu zor duyuyordu. Vebanın sahnelediği bu gösteriye kendi başına bir açıklama bulmak yerine bundan öğrenilebilecek şeyleri öğrenmeye çalışmak gerektiğini söylüyordu. Rieux rahibe göre açıklanacak hiçbir şey olmadığını az çok sezinledi. Paneloux güçlü bir biçimde Tanrı açısından açıklanabilecek şeyler olduğunu, ama bazı şeylerinse açıklanamayacağını söylediğinde Rieux dikkat kesildi. İyilik ve kötülük kuşkusuz vardı ve genelde onları birbirinden ayıran şeyler kolayca açıklanırdı. Ama sorun kötülükte başlıyordu. Örneğin, görünüşte gerekli olan kötülük ve görünüşte gereksiz olan kötülük vardı. Cehenneme düşmüş Don Juan vardı ve bir çocuğun ölümü vardı. Çapkının cezaya çarptırılması ne kadar adilse, çocuğun acısını anlamak o kadar zordu. Ve gerçekte, yeryüzünde bir çocuğun acısından, o acının beraberinde getirdiği nefretten ve bunu açıklamak için aranacak nedenlerden daha önemli hiçbir şey yoktu. Yaşamın geri kalan bölümünde Tanrı bizim için her şeyi kolaylaştırıyordu ve o âna kadar dinin takdir edilecek bir yanı yoktu. Oysa şimdi, Tanrı bizi duvarın dibine koyuyordu. Böylece vebanın duvarları dibindeydik ve onların ölümcül gölgesinde bizim yararımıza olanı bulmamız gerekiyordu. Rahip Paneloux kendisinin duvara tırmanmasını sağlayacak kolaylıkları bile reddediyordu. Çocuğu bekleyen güzelliklerin sonsuzluğu onun acısını telafi edecektir, demek onun için kolay olurdu, ama gerçekte bu konuda hiçbir şey bilmiyordu. Bir keyfin sonsuzluğunun insan acısını bir an telafi edebileceğini kim ileri sürebilirdi? Bu bir Hıristiyan olamazdı; kollarında, bacaklarında ve ruhunda acıyı tanımış bir Efendisi olan bir Hıristiyan olamazdı bu kesinlikle. Hayır, çarmıhın simgelediği bu parçalanışa sadık olarak ve bir çocuğun acısıyla yüz yüze kalarak rahip duvarın dibinden ayrılmayacaktı. Ve kendisini o gün dinleyenlere hiç korkmadan şöyle diyecekti: "Kardeşlerim, o an geldi. Ya her şeye inanmalı ya da her şeyi yadsımalı. Ve aranızda kim her şeyi yadsımayı göze alabilir?"</p>
	<p class="block5">Rieux, rahibin sözü dinsizliğe getirdiğini bir anda fark etti, o ise bu buyruğun, bu isteğin Hıristiyanların yararına olacağını belirtmek için büyük bir kuvvetle sözünü sürdürüyordu. Bu aynı zamanda Hıristiyanların erdemiydi de. Rahip, birazdan sözünü edeceği erdemin fazlasının, daha hoşgörülü ve daha klasik bir ahlak anlayışına alışmış bazı kişileri şaşkınlığa düşüreceğini biliyordu. Ama veba sırasındaki din anlayışı her zamanki din anlayışıyla bir olamazdı; Tanrı mutlu zamanlarda ruhun huzur içinde ve neşeli olmasını kabul etse de, hatta bunu arzu etse bile, mutsuzluğun en ileri noktasında ruhun da ılımlılıktan uzaklaşmasını isteyebilirdi. Bugün Tanrı yarattığı insanlara bir iyilikte bulunup onları öyle bir mutsuzluk içine itmişti ki, insanlar en büyük erdem olan, ya her şey ya da hiç ilkesini yeniden keşfetmek ve üstlenmek zorundaydılar.</p>
	<p class="block5"> Geçen yüzyıldan inançsız bir yazar, günahlardan arınma yeri diye bir şey olmadığını söyleyerek Hıristiyan kilisesinin sırrını açıkladığını ileri sürmüştü. Böyle bir şeyi söylerken Cennet ve Cehennem dışında ara bir yer olmadığını ve insanın kendi seçimine göre, kurtuluşu ya da laneti bulacağını anlatmak istiyordu. Paneloux'ya bakılırsa bu, ancak dinsiz bir ruhun içinde filizlenecek türden bir dinden sapmaydı. Çünkü günahlardan arınılan bir yer vardı. Ama kuşkusuz bu yere çok fazla umut bağlanmaması gereken bazı dönemler olmuştu; bağışlanabilir türden hafif günahlardan söz bile edilemeyeceği bazı dönemler olmuştu. Her günah ölümcüldü ve her kayıtsızlık suçtu. Ya her şeydi ya da hiç.</p>
	<p class="block5"> Paneloux durdu ve o sırada Rieux kapının altından, dışarıda şiddetini artırmakta olduğu anlaşılan rüzgârın inleyen sesini daha iyi duydu. Tam o sırada rahip sözünü ettiği her şeyi kabullenme erdeminin her zaman ona yüklediğimiz dar anlamda anlatılamayacağını, sıradan bir boyun eğişin, hatta zor gelen bir alçakgönüllülüğün söz konusu olmadığını söylüyordu. Alçakgönüllülüğün de rızasıyla onurun kırılması söz konusuydu. Kuşkusuz bir çocuğun acısı ruh için de yürek için de onur kırıcı bir şeydi. Ama bu nedenle bunu yaşamak, bu nedenle bunu istemek gerekliydi; Paneloux söyleyeceği şeyin kolay olmadığı konusunda dinleyicilerine güvence verdi; bunu istemek gerekiyordu, çünkü Tanrı bunu istiyordu. İşte böylece yalnız Hıristiyan hiçbir şeyden kaçınmayacak ve tüm çıkış yolları kapalıyken bile temel seçim hakkını sonuna kadar kullanacaktı. Her şeyi yadsıma durumuna düşmemek için her şeye inanmayı yeğleyecekti. Vücutta oluşan şişliklerin enfeksiyonu doğal yoldan dışarı atma biçimi olduğunu öğrenen kadıncağızların şu sıralar kiliselere gelip 'Tanrım ona şişlikler nasip et!' demeleri gibi, Hıristiyan da, anlaşılmaz bile olsa, Tanrının isteğine boyun eğmeyi öğrenecekti. "Şunu anlıyorum; ama bu kabul edilemez," denilebilirdi, işte bizim seçimimizi yapabilmemiz için de, bize sunulmuş bu kabul edilemeyen şeyin tam içine dalmak gerekiyordu. Çocukların acısı bizim acı ekmeğimizdi, ama bu ekmek olmaksızın ruhumuz kendi ruhsal açlığının içinde ölüp gidecekti.</p>
	<p class="block5"> Bu sırada, genelde Paneloux'nun sözüne ara vermesiyle başlayan sessiz kıpırdanışlar yeniden duyulmaya başlamıştı ki, vaiz ansızın, sonuçta nasıl bir tavır almak gerektiğini dinleyicilerin yerine soruyormuş gibi yaparak güçlü bir biçimde yeniden söze başladı. Kuşku duyduğu bir şey vardı; o korkunç 'yazgısallık' sözcüğünü kullanacaklardı. Eh o da eğer 'etkin' sıfatını da eklerlerse, bu terim karşısında geri çekilmeyecekti. Kuşkusuz, sözünü ettiği Habeşistan Hristiyanlarına öykünmemek gerekiyordu. Hıristiyan sağlık kuvvetlerinin üzerlerine eski püskü giysilerini atan, bir yandan da Tanrı tarafından yollanan kötülükle savaşmak isteyen bu kâfirlere veba bulaşması için dualar eden şu vebalı İranlılar gibi davranmayı akla bile getirmemek gerekiyordu. Ama bunun tersine, geçen yüzyıllardaki salgınlarda, kudas ayinini yaparken sıcak ve nemli ağızlara enfeksiyon sinmiştir diye el değdirmemek için maşayla kutsal ekmeği tutan Kahireli keşişlere de öykünmemek gerekiyordu. Hem İranlı vebalılar hem de keşişler günah işliyorlardı. Çünkü İranlılar için bir çocuğun acısının önemi yoktu; keşişler içinse tersine, acıdan son derece insana özgü kaygılarla korkmak her şeyden üstündü. İki durumda da, sorun bir kenara itilmişti. Hepsi Tanrının sesine kulaklarını tıkamıştı. Ama Paneloux'nun anımsatmak istediği başka örnekler de vardı. Büyük Marsilya vebasının vakanüvisine göre Mercy'deki manastırda yaşayan seksen bir dindardan yalnızca dördü sağlam kalmıştı. Ve bu dördünün üçü kaçmıştı. Vakanüvisler böyle diyordu ve daha fazlasını söylemek onların görevini aşıyordu. Ama Paneloux'un bunu okurken, yetmiş yedi ceset ve özellikle üç din kardeşinin örneğine karşın yalnız kalan dindar aklından çıkmıyordu. Ve rahip kürsünün kenarına yumruğuyla vurarak haykırdı: "Kardeşlerim, kalan kişi biz olmalıyız!"</p>
	<p class="block5"> Önlemlere, bir felaketin dağınıklığına bir toplumun getirdiği zekice düzenlemelere karşı çıkmamak gerekliydi. Diz çöküp her şeyi terk etmek gerektiğini söyleyen şu ahlakçılara kulak asmamak gerekiyordu. Karanlığın içinde, biraz da körlemesine, ileriye doğru yürümeye başlamak ve iyilik etmeye çalışmak gerekiyordu yalnızca. Bunun dışında sakin olmak ve kişisel bir yardım aramadan, çocuk ölümlerinde bile Tanrıya güvenmek gerekiyordu.</p>
	<p class="block5"> Sözün burasında Rahip Paneloux Marsilya vebasında adı geçen ünlü sima, piskopos Belzunce'u andı. Salgının sonuna doğru, gereken her şeyi yapmış olan piskopos, artık hiçbir çare kalmadığını görünce yiyeceklerle birlikte evine kapanmış, evin çevresine duvar ördürmüştü; onu yüceltmiş olan kentliler, ancak çok büyük acılarda rastlayabileceğimiz türden bir dönüş yaparak ona öfkelenmişler ve enfeksiyon bulaştırmak için evinin çevresini cesetlerle çevirmişler, hatta ölmesini kesinleştirmek için duvarların üzerinden cesetler atmışlardı. Böylece piskopos, son bir zayıflıkla, kendisini ölümün dünyasından uzak tutacağını sanmıştı, ancak ölüler gökten başına düşüyordu. İşte, vebada bir ada olmayacağına inanmamız gerekirken, bizler de böyle yapıyoruz. Hayır, orta nokta yoktu. Bu utanç verici durumu kabullenmek gerekiyordu, çünkü Tanrıdan nefret etmek ve onu sevmek arasında seçim yapmamamız gerekiyordu. Peki kim Tanrı nefretini seçmeyi göze alabilirdi?</p>
	<p class="block5"> "Kardeşlerim," dedi Paneloux sonuca geldiğini bildirerek, "Tanrı sevgisi zor bir sevgidir. İnsanın kendinden vazgeçmesini ve kendini hor görmesini gerektirir. Ama yalnızca o çocukların acısını ve ölümünü silebilir, yalnızca o bu acıyı gerekli kılabilir, çünkü bunu anlamak olanaksızdır ve insan böyle bir şeyi tabii ki ister. İşte sizinle paylaşmak istediğim zor ders bu. İşte, insanların gözünde zalim, Tanrının gözünde kesin olan imana yaklaşmamız gerek. Bu korkunç imge karşısında hepimiz eşit bir noktaya gelmeliyiz. O doruğun tepesinde her şey birbirine karışacak ve eşitlenecek, görünüşteki adaletsizlikten doğruluk fışkıracak. Fransa'nın güneyindeki birçok kilisede vebalılar koronun bulunduğu yerdeki taş döşemelerin altında yüzyıllardır uyuyor ve papazlar onların mezarlarının üzerinde konuşuyor ve yaydıkları düşünce çocukların da katkıda bulunduğu şu küllerden fışkırıyor."</p>
	<p class="block5"> Rieux dışarı çıktığında aralık kapıdan sert bir rüzgâr içeriyi doldurdu ve dindarların yüzüne çarptı. Kilisenin içine bir yağmur kokusu, ıslak kaldırım kokusu getiriyor, onlar da dışarı çıkmadan kentin nasıl olduğunu tahmin ediyorlardı. Doktor Rieux'nün önünden çıkmakta olan yaşlı bir rahiple genç bir papaz çömezi o anda şapkalarını zor tuttular. Daha yaşlı olan yine de vaizi yorumlamaktan geri kalmadı. Paneloux'nun hitabetinden övgüyle söz ediyor, ama rahibin sergilediği düşüncelerdeki cüretten endişe duyuyordu. Bu vaizin güçlü olmaktan çok, endişe sergilediğini düşünüyordu ve Paneloux yaşında bir rahibin endişe duymaya hakkı yoktu. Rüzgârdan korunmak için başını eğen papaz çömezi, rahibe sık sık gittiğini, onun geçirdiği değişimin farkında olduğunu, sözlerinin daha da cüretli olabileceğini ve kuşkusuz yayım için basılma izni alamayacağını belirtti.</p>
	<p class="block5"> — Nedir düşündüğü? dedi yaşlı rahip. Kilisenin önüne gelmişlerdi, rüzgâr uğuldayarak ve genç olanın sözünü keserek onları sarmalıyordu. Konuşabilecek duruma geldiğinde yalnızca şunu söyledi:</p>
	<p class="block5"> — Bir rahip bir doktora danışırsa, çelişki olur. Tarrou, Paneloux'nün sözlerini aktaran Rieux'ye savaş sırasında gözleri oyulmuş bir gencin yüzünü görünce inancını yitirmiş bir rahip tanıdığını söyledi.</p>
	<p class="block5"> — Paneloux haklı, dedi Tarrou. Masumiyetin gözleri oyulunca Hıristiyan ya inancını yitirmeli ya da gözleri oyulmalı. Paneloux inancını yitirmek istemiyor, sonuna kadar gidecek. Söylemek istediği bu.</p>
	<p class="block5"> Tarrou'nün bu gözlemi, Paneloux'nun tavrının çevresindekilere anlaşılmaz geldiği, bundan sonraki talihsiz olayları açıklamak için yeterli mi? Bu konu değerlendirilecektir.</p>
	<p class="block5"> Vaazdan birkaç gün sonra Paneloux taşınma işiyle uğraştı. Hastalığın gelişmesinin neden olduğu taşınmaların yoğunlaştığı dönemdi. Tarrou'nun otelinden ayrılıp Rieux'ye taşınması gibi, rahip de bağlı olduğu tarikatın kendisini yerleştirdiği daireden ayrılıp kilisenin müdavimlerinden ve henüz vebaya yakalanmamış yaşlı bir hanımın evine taşındı. Taşınma sırasında rahip yorgunluğunun ve kaygısının arttığını hissetti. Ve böylece ona evini açan hanımın gözünde saygısını yitirdi. Çünkü hanım ona, Saint Odile'in kehanetlerini büyük bir coşkuyla anlatırken, rahip kuşkusuz bıkkınlıktan, hafif bir sabırsızlık göstermişti. Sonradan yaşlı kadının en azından iyilikle karışık yansız bir tavır göstermesi için ne kadar çaba harcadıysa da başarıya ulaşamamıştı. Kötü izlenim uyandırmıştı. Ve her akşam, ağzına kadar tığ işi dantellerle dolu odasına dönmeden, salonda oturan ev sahibesinin sırtını seyretmek zorunda kalıyor, aynı zamanda da yüzünü bile çevirmeden kuru kuruya söylenmiş bir İyi akşamlar peder'i bir hatıra eşyası gibi odasına götürüyordu. İşte böyle bir akşam, kafası kazan gibi, tam yatarken günlerdir içinde birikmekte olan bir ateşin zincirinden boşanmış dalgalarının bileklerine ve şakaklarına aktığını hissetti.</p>
	<p class="block5"> Bundan sonra olanlar ancak ev sahibesinin anlattıkları aracılığıyla öğrenilebildi. Sabah yaşlı hanım her zamanki alışkanlığıyla erken kalkmıştı. Bir süre sonra rahibin odasından çıkmamasına şaşırarak epey duraksamadan sonra kapısını tıklatmaya karar vermişti. Uykusuz bir gecenin ardından, onu hâlâ yatarken bulmuştu. Bir baskıyla sıkışmıştı ve yüzü her zamankinden daha da kırmızı gibiydi. Kendi dediğine göre, yaşlı hanım ona nazikçe bir doktor çağırmayı önermişti, ama ona üzücü gelen bir sertlikle önerisi geri çevrilmişti. Oradan çekilmekten başka bir şey yapamamıştı. Bir süre sonra rahip zili çalmış ve onu yanına çağırmıştı. Bu anlık parlamadan dolayı özür dilemiş ve ona vebanın söz konusu olamayacağını, kendisinde hastalıkla ilgili hiçbir belirti olmadığını ve bunun geçici bir yorgunluk olduğunu söylemişti. Yaşlı hanım onu yanıtlarken, önerisinin bu türden bir kaygıdan kaynaklanmadığını, Tanrının elinde olan kendi güvenliğini düşünmediğini, kendisini bir parça sorumlu hissettiği rahibin sağlığından başka bir şey düşünmediğini onurlu bir biçimde dile getirmişti. Ama rahip başka bir şey söylemediğinden ev sahibesinin dediğine bakılırsa, görevini eksiksiz yerine getirmek arzusuyla, yeniden ona doktorunu çağırmayı önermişti. Rahip yaşlı hanıma çok karmaşık gelen açıklamalarla öneriyi yine gen çevirmişti. Yaşlı hanım yalnızca anladığını sanıyordu, ama rahibin ilkelerine uymadığından konsültasyonu reddetmesi ona anlaşılmaz geliyordu. Kiracısının aklını ateşin karıştırdığı sonucuna varmıştı ve ona bitki çayı getirmekle yetinmişti.</p>
	<p class="block5"> Yaşlı kadın durumundan ileri gelen zorunlulukları tamı tamına yerine getirmeye kararlı, hastayı iki saatte bir düzenli olarak yoklamıştı. Onu en çok çarpan şey rahibin bütün günü çırpınarak geçirmesiydi. Örtüleri bir atıyor, bir kendine çekiyor, elini sürekli ıslak alnında gezdiriyor, boğuk, kısık ve nezleli bir sesle içinden sökülürcesine gelen bir öksürüğü atmak için doğruluyordu. Sanki onun soluğunu kesen pamuk parçalarını boğazının dibinden kazıyıp atmanın olanaksızlığı içindeymiş gibiydi. Bu krizlerin sonunda, bitkinliğin tüm belirtileriyle kendini geriye doğru bırakıyordu. Son olarak, bir daha hafifçe doğruluyor ve kısa bir süre önceki bütün o çırpınmadan daha ateşli bir biçimde gözlerini önüne dikiyordu. Ama yaşlı kadın bir doktor çağırmak ve hastanın isteğine karşı çıkıp çıkmamakta duraksıyordu. Ne kadar heyecan verici gibi gelse de, basit bir ateş nöbeti olabilirdi bu.</p>
	<p class="block5"> Yine de, öğleden sonra yaşlı hanım rahiple konuşmaya çalıştı ve yanıt olarak birkaç karmaşık sözden başka bir şey elde edemedi. Önerisini yineledi. Ama o sırada rahip kalktı ve neredeyse boğulurcasına bir doktor istemediğini açıkça söyledi. O anda ev sahibesi ertesi sabaha kadar beklemeye ve rahibin durumunda düzelme olmazsa radyoda Ransdoc Ajansının günde onlarca kez yinelediği numaraya telefon etmeye karar verdi. Görevlerini hep önemseyerek gece boyunca kiracısını yoklamayı ve başucunda beklemeyi düşünüyordu. Ama akşam, ona yeni demlenmiş bitki çayını verdikten sonra biraz uzanmak istedi ve ancak ertesi sabah uyandı. Odaya koştu.</p>
	<p class="block5"> Rahip uzanmıştı, tek bir hareket yoktu. Önceki gün aşırı kırmızı olan yüzde şimdi bir tür solgunluk vardı, yüz hatları gerginleşmişti. Rahibin gözleri yatağın üzerinde asılı olan rengârenk incilerle bezeli küçük avizeye dikilmişti. Yaşlı hanımın girmesiyle başını ona çevirdi. Ev sahibesinin dediğine göre, o sırada tüm gece dayak yemiş ve kımıldayacak hiç gücü kalmamış gibiydi. Yaşlı hanım ona nasıl olduğunu sormuştu. Kadının tuhaf bir biçimde kayıtsız olduğunu fark ettiği bir sesle iyi olmadığını, doktora gerek olmadığını ve her şeyin kurallara uygun olması için hastaneye kaldırılmasının yeterli olacağını söylemişti. Yaşlı hanım korku içinde telefona koşmuştu.</p>
	<p class="block5"> Rieux öğle saatinde geldi. Ev sahibesinin anlattığına göre, Paneloux'nun haklı olduğunu ve artık çok geç olacağını söyledi yalnızca. Rahip onu aynı kayıtsız tavırla karşıladı. Rieux onu muayene etti; tıkanıklık ve akciğerlerdeki baskı dışında şişliklerle beliren hıyarcıklı vebaya ya da akciğer vebasına özgü hiçbir temel belirti görmeyince çok şaşırdı. Durum ne olursa olsun nabız öyle düşük ve genel durum öyle kaygı vericiydi ki, fazla umut yoktu.</p>
	<p class="block5"> — Hastalığın temel belirtilerinden hiçbiri sizde yok, dedi Paneloux'ya. Ama işin gerçeği, durum kuşkulu ve sizi tecrit etmek zorundayım.</p>
	<p class="block5"> Rahip sanki nezaketle, tuhaf bir biçimde güldü, ama konuşmadı.</p>
	<p class="block5"> — Yanınızda kalacağım, dedi yavaşça ona.</p>
	<p class="block5"> Rahip canlanır gibi oldu ve yeniden bir sıcaklığa kavuşan bakışlarla doktora baktı. Sonra, üzüntüyle mi söylediği anlaşılmayan bir biçimde, güçlükle konuştu:</p>
	<p class="block5"> — Teşekkür ederim, dedi. Ama din adamlarının dostları yoktur. Her şeylerini Tanrıya bağlamışlardır.</p>
	<p class="block5"> Yatağın başucunda duran haçı istedi, eline alınca ona, bakmak için başını çevirdi, arkasını döndü.</p>
	<p class="block5"> Hastanede Paneloux'nun ağzından tek söz çıkmadı Ona yapılan tüm tedavilere kendini bir eşya gibi bıraktı ama elinden haçı hiç bırakmadı. Bu arada rahibin durumundaki karışıklık sürüyordu. Rieux'nün aklını kurcala yan kuşku hafiflemiyordu. Hem vebaydı hem değildi. Zaten birkaç zamandır hastalık, tanıları şaşırtmaktan zevk alır olmuştu. Ama Paneloux'nun durumunda gelişmeler bu belirsizliğin önemsiz olduğunu gösterecekti.</p>
	<p class="block5"> Ateş yükseldi. Öksürük daha da boğuklaştı ve hastayı gün boyu kıvrandırdı durdu. Sonunda akşam rahip onu boğmakta olan şu pamuğu öksürerek attı. Kırmızıydı. Ateşin kargaşasında Paneloux'nun bakışı kayıtsızlığını yitirmiyordu ve ertesi sabah, bedeninin yarısı yatağından sarkmış, ölü olarak bulunduğunda bakışı hiçbir şeyi dile getirmiyordu. Fişinin üzerine 'Kuşkulu durum' yazıldı.</p>
	<p class="block5"> O yıl kasım ayındaki Toussaint Yortusu her zamanki gibi geçmedi. Kuşkusuz havanın bunda payı vardı. Birden değişmiş ve uzayan sıcaklar birden yerini serinliğe bırakmıştı. Öteki yıllarda olduğu gibi, şimdi soğuk bir rüzgâr esip duruyordu. Koca koca bulutlar ufukta bir uçtan ötekine koşturup duruyor, evleri gölgeliyor, geçip gittikten sonra da, evlerin üzerine kasım göğünün soğuk ve altınsı ışığı düşüyordu. İlk yağmurluklar ortaya çıkmıştı. Ama kauçuklu ve parlak kumaşların çok sayıda oluşu dikkat çekiyordu. Aslında gazeteler, iki yüzyıl önce büyük Güney vebaları sırasında hekimlerin kendilerini korumak için yağlanmış bezlerden giysiler giydiklerini bildirmişti. Dükkânlar da modası geçmiş giysi stoklarını eritmek için bunu fırsat bilmişlerdi, bunlar sayesinde herkeste bir bağışıklık umudu doğmuştu.</p>
	<p class="block5"> Ama mevsimin getirdiği tüm bu işaretler mezarlıkların bomboş kalmasını unutturamazdı. Eski yıllarda tramvaylar kasımpatılarının buruk kokusuyla yüklü olur ve kadınlar mezarları çiçeklendirmek üzere kafileler halinde yakınlarının gömülü olduğu yerlere giderlerdi. Vefat edeni aylar boyunca yalnız bırakmış ve unutmuş olmanın telafi edilmeye çalışıldığı gündü bu. Ancak o yıl, kimse ölüleri düşünmek istemiyordu. Zaten onlar fazlasıyla düşünülüyordu. Biraz üzüntü ve çokça da melankoliyle onların yanına gitmek söz konusu değildi artık. Kendini rahatlatmak için yılda bir kez yanlarına uğranacak terk edilmiş kişiler değildi artık onlar. Onlar unutulmak istenen keyif kaçırıcı kişilerdi. İşte bu nedenle o yıl Ölüler Günü bir anlamda es geçildi. Cottard'ın deyişiyle, zaten her gün Ölüler Günü'ydü. Tarrou onun konuşmasında giderek acı bir mizah kullandığını fark ediyordu.</p>
	<p class="block5"> Gerçekten de vebanın tutuşturduğu keyif ateşleri büyük fırınlarda her gün artan bir coşkuyla yanıp duruyordu. Şurası gerçek, ölü sayısı her geçen gün bir artış göstermiyordu. Ama vebanın son derece rahat bir biçimde doruk noktaya yerleştiği ve günlük cinayetlerine iyi bir memura yakışacak bir düzenlilik ve güvenilirlik kazandırdığı düşünülebilirdi. İlkece ve uzmanların görüşüne göre, bu iyiye işaretti. Durmadan yükselen artış eğrisini uzun bir doğrunun izlediği vebanın gelişim grafiği örneğin Doktor Richard'a tümüyle avutucu geliyordu. "Bu iyi, harika bir grafik!" diyordu. Hastalığın, istikrar dönemi diye adlandırdığı bir noktaya ulaştığını düşünüyordu. Bundan böyle hastalık ancak inişe geçebilirdi. Bunda Castel'in serumunun katkısı olduğuna inanıyordu, gerçekten de serum son zamanlarda umulmadık başarılar kazanmaya başlamıştı. Yaşlı Castel buna karşı çıkmıyordu, ama aslında hiçbir şeyin öngörülemeyeceğini, salgınlar tarihinin beklenmedik iniş çıkışlarla dolu olduğunu düşünüyordu. Uzun süredir kamuoyunu rahatlatmak isteyen, ancak veba yüzünden böyle bir işe girişemeyen valilik, doktorları bu konuda düşüncelerini almak üzere bir araya getirmeyi amaçlıyordu ki, veba, hem de istikrar döneminde Doktor Richard'ı da ortadan kaldırıverdi.</p>
	<p class="block5"> Kuşkusuz etkileyici, ancak her şey bir yana, hiçbir şey kanıtlamayan bu örnek karşısında yöneticiler iyimserliğe nasıl gönüllerini açtılarsa, aynı kayıtsızlıkla kötümserliğe dönüş yaptılar. Castel ise elinden geldiğince özenli bir biçimde serumunu hazırlamakla ilgileniyordu yalnızca. Zaten hastane ya da karantina yerme dönüştürülmemiş kamu binası kalmamıştı; eğer valilik hâlâ yerinde duruyorsa, insanların bir araya gelecek bir yerleri olması içindi. Ama aslında genelde ve o dönemde vebanın göreceli durgunluğu nedeniyle Rieux'nün öngördüğü düzenlemenin dışına çıkmaya hiç gerek kalmadı. Yıpratıcı bir çaba gösteren doktorlar ve hastabakıcılar daha da büyük çabaları akıllarına getirmek zorunda kalmıyorlardı. Bu insanüstü diyebileceğimiz çalışmayı düzenli bir biçimde yürütmek zorundaydılar yalnızca. Daha önceden ortaya çıkmış olan akciğere bağlı enfeksiyon türü şimdi kentin dört köşesinde çoğalıp duruyordu, sanki rüzgâr ciğerlerde yangınlar tutuşturup körüklüyordu. Hastalar kan tüküre tüküre hızla ölüyordu. Şimdi salgının bu yeni biçimiyle, bulaşıcılığın daha da artma tehlikesi belirmişti. İşin gerçeği, uzmanların görüşleri bu noktada hep çelişkiliydi. Yine de daha güvende olmak için sağlık personeli gazlı bezlerin altında solumayı sürdürüyordu. Aslında ilk bakışta hastalığın yayılması gerekirdi. Ama hıyarcıklı veba vakalarının azalmasıyla terazi dengede duruyordu.</p>
	<p class="block5"> Öte yandan, giderek artan yiyecek sıkıntısına bağlı başka sıkıntılar da oluyordu. Spekülasyonlar işe karışmıştı ve çarşıda pazarda bulunmayan temel gereksinim maddelerine inanılmaz fiyatlar ödeniyordu. Böylece zengin ailelerin neredeyse hiçbir eksiği yokken, yoksul aileler çok güç durumda kalıyorlardı. Veba kendi yönetim merkezinde o etkin yansızlığıyla yurttaşlarımız arasında eşitliği güçlendirecekken, tersine, o normal bencillik oyunuyla, insanların yüreğinde adaletsizlik duygusunu daha da keskin hale getiriyordu. Tabii ki ölümün o mükemmel eşitliği yerinde duruyordu, ama böyle bir eşitliği de kimse istemiyordu. Böyle açlık çeken yoksullar, yaşamın özgür, ekmeğin ucuz olduğu komşu kentleri ve kasabaları daha büyük bir özlemle düşünüyordu. Kendilerine yeterince gıda sağlanamıyorsa, gitmelerine izin verilmeli diye pek de mantıklı olmayan bir duyguya kapılmışlardı. Öyle ki sonunda bazen duvarlara yazılan, bazen de valinin geçtiği sırada bağırdan bir slogan ortaya çıkmıştı: 'Ya ekmek ya özgürlük!' Bu alaycı söz bazı gösteri yürüyüşlerine bir işaret olduysa da bunlar Çabucak bastırılmıştı, ama durumun ciddiliği de kimsenin gözünden kaçmıyordu.</p>
	<p class="block5"> Doğal olarak gazeteler, kendilerine yollanan o iyimserlik yönergesine ne olursa olsun uyuyorlardı. Gazeteleri okurken durumu belirgin kılan, halkın 'sakinlik ve soğukkanlılık konusunda etkileyici bir örnek' sunmasıydı. Ama kendi içine kapanmış, hiçbir şeyin gizli kalamayacağı bir kentte kimse toplumun sunduğu 'örnek' konusunda bir yanılgıya düşemezdi. Ve sözü geçen sakinlik ve soğukkanlılığın ne olduğu konusunda doğru bir fikir edinmek için yönetimce oluşturulmuş bir karantina merkezine ya da tecrit kamplarından birine girmek yeterliydi. Başka yerlerde görevi olan anlatıcı buraları tanımamıştır. Bu nedenle burada yalnızca Tarrou'nun tanıklığına başvurmak durumunda.</p>
	<p class="block5"> Tarrou gerçekten de not defterlerinde belediye stadına kurulmuş bir kampı Rambert'le ziyaret edişini anlatır. Stat hemen hemen kent kapılarında bulunmaktadır ve bir yanı tramvayların geçtiği sokağa, öteki yanı da kentin kurulmuş olduğu ovanın sınırına kadar uzanan boş arazilere bakar. Genelde olduğu gibi, büyük çimentodan duvarlarla çevrilidir ve kaçışları zorlaştırmak üzere dört giriş kapısına nöbetçiler dikmek yeterli olmuştu. Aynı biçimde, duvarlar, dışarıdakilerin karantinaya alınmış talihsizleri meraklarıyla rahatsız etmelerini engelliyordu. Buna karşılık, karantinadakiler gün boyu görmedikleri trenlerin geçtiğini duyuyor ve trenlerin taşıdığı uğultunun artmasından eve dönüş ve işyerlerinden çıkış saatinin geldiğini tahmin ediyorlardı. Böylece dışlandıkları yaşamın kendilerinden birkaç metre ötede sürdüğünü ve çimentodan duvarların sanki başka başka gezegendenmiş gibi birbirine yabancı iki dünyayı ayırdığını biliyorlardı.</p>
	<p class="block5"> Tarrou ve Rambert stada doğru yola çıkmak için bir pazar akşamüstünü seçtiler. Yanlarında Rambert'in yeniden bulduğu futbolcu Gonzales de vardı, dönüşümlü olarak stadın gözetiminde görev almayı kabul etmişti. Rambert onu kamp yöneticisiyle tanıştıracaktı. Gonzales buluştukları sırada, Tarrou ve Rambert'e, bunun vebadan önce maça başlamak üzere formasını giydiği saat olduğunu söyledi. Şimdi statlara el konduğundan artık böyle bir şey olanaksızdı ve Gonzales kendini işsiz güçsüz hissediyor, öyle de görünüyordu. İşte bu gözetim işinde çalışmayı kabul etmesinin nedenlerinden birisi de buydu, yalnızca hafta sonları çalışmak koşuluyla. Gökyüzü yarı bulutlu yarı açıktı, Gonzales burnunu havaya dikmiş, ne yağışlı ne de sıcak olan bu havanın iyi bir oyun için en uygun hava olduğunu üzülerek belirtti. Soyunma odalarına sinmiş kâfur kokusunu, yıkılan tribünleri, pas rengine çalan sahanın üzerindeki canlı renkli formaları, devre arasında yenen limonu ya da kurumuş boğazları binlerce serinletici iğneyle yakan limonatayı anlatıyordu elinden geldiğince. Zaten Tarrou da, yol boyunca semtin eğri büğrü sokakları boyunca futbolcunun karşısına çıkan küçük taşlara durmadan tekme attığını yazıyor. Onları kanalizasyon mazgallarına atmaya çalışıyor, başarınca da, "Bir - sıfır," diyordu. Sigarasını bitirince izmaritini ileriye doğru tükürüyor ve yere düşmeden ayağıyla yakalamaya çalışıyordu. Stadın yakınında top oynayan çocuklar geçmekte olan gruba topu yolladılar ve Gonzales topu tam isabet onlara geri yollamak üzere yolunu değiştirdi.</p>
	<p class="block5"> Sonunda stada girdiler. Tribünler insanlarla doluydu. Ama saha yüzlerce kırmızı çadırla kaplanmıştı, uzaktan çadırların içindeki yatak yorganlar ve denkler görülüyordu. Sıcaklarda ya da yağmurlu havalarda burada kalanların sığınabilmeleri için tribünlere dokunulmamıştı. Yalnızca gün batımında çadırlarına geri dönmek zorundaydılar. Tribünlerin altında duşlarla oyuncuların eski soyunma odaları bulunuyordu; duşların bulunduğu yere yeni bir düzen verilmiş, soyunma odaları da büro ve revirlere dönüştürülmüştü. Burada kalanların çoğu tribünleri doldurmuştu. Ötekiler saha kenarlarında dolaşıyorlardı. Bazıları çadırlarının girişinde çömelmiş, her şeye dalgın dalgın bakıyordu. Tribünlerdekilerin çoğu çökmüş, bir şeyler bekliyor gibiydiler.</p>
	<p class="block5"> — Gündüz ne yapıyorlar? diye Rambert'e sordu Tarrou.</p>
	<p class="block5"><span class="calibre1"> —  Hiçbir şey.</span></p>
	<p class="block5"> Gerçekten de hemen hemen hepsinin elleri kolları boş boş sallanıp duruyordu. Bu büyük insan topluluğu tuhaf bir biçimde sessizdi.</p>
	<p class="block5"> — İlk günler burada insan neredeyse kendi sesini duyamıyordu, dedi Rambert. Ama günler geçtikçe, daha az konuşur oldular.</p>
	<p class="block5"> Notlara bakılırsa, Tarrou onları anlıyordu ve önceleri onları çadırlarında yığılmış, sinekleri dinlerken ya da kaşınırken, kendilerini dinleyen birisini bulunca öfkelerini ve korkularını haykırırken görüyordu. Ama kampın dolup taşmaya başlamasıyla onları dinleyecek anlayışlı insanların sayısı da azalmıştı. Gerçekten de gri gökyüzünden kızıl kampın üzerine inen bir kuşku havası vardı, yine de aydınlık bir havaydı bu.</p>
	<p class="block5"> Evet, hepsinde o kuşkulu hava vardı. Onları ötekilerden ayırdıklarına göre, nedensiz değildi bu ve nedenler arayan ve korkan insanların çehresini taşıyorlardı. Tarrou'nun gördüğü herkesin bakışları boştu; yaşamlarını oluşturan bir şeyden genel bir anlamda ayrı düşmenin acısını çekiyor gibiydi hepsi. Ve hep ölümü düşünemeyeceklerine göre, hiçbir şey düşünmez olmuşlardı. Tatildeydiler. 'Ama en kötüsü, unutulmuş olmaları ve bunu bilmeleriydi,' diye yazıyordu Tarrou. 'Onları tanıyanlar buradakileri unutmuştu, çünkü başka şeyler düşünüyorlardı ve bu da anlaşılabilir bir şeydi. Onları unutmuşlardı, çünkü onları buradan çıkarmak için girişimlerle ve tasarılarla kendilerini tüketiyorlardı. Çıkış için yollar düşünmekten çıkarılması gereken kişiyi düşünemiyorlardı. Bu da normaldi. Ve son olarak, en büyük talihsizliklerde bile olsa, kimsenin kimseyi gerçekten düşünecek hali kalmamıştı. Çünkü birisini gerçekten düşünmek, başka hiçbir şeyle, ne temizlik, ne uçan sinek, ne yemekler, ne kaşıntılar, hiçbir şeyle ilgilenmeden onu her dakika düşünmektir. Ama sinekler ve kaşıntılar hep vardır. İşte bu nedenle yaşamak zordur. Onlar bunu iyi bilirler."</p>
	<p class="block5"> Onlara doğru gelen kamp yöneticisi Mösyö Othon'un kendilerini görmek istediğini söyledi. Gonzales'i bürosuna götürdü, sonra Rambert'le Tarrou'yu tribünlerin bir köşesine, herkesten uzak oturan Mösyö Othon'un yanına götürdü; Mösyö Othon onları karşılamak üzere ayağa kalktı. Yine her zamanki gibi giyinmişti ve her zamanki yakalığını takmıştı. Tarrou yalnızca şakaklarındaki saçların daha da kabardığını ve ayakkabı bağlarından birinin çözülmüş olduğunu fark etti. Yargıç yorgun gibi duruyordu ve bir kez olsun konuşurken onların yüzüne bakmadı. Onları görmekten mutlu olduğunu söyledi ve Doktor Rieux'ye yaptıklarından ötürü kendi adına teşekkür etmelerini rica etti.</p>
	<p class="block5"> Tarrou'yla Rambert sustu.</p>
	<p class="block5"> Yargıç bir süre sonra:</p>
	<p class="block5"> — Philippe'in çok acı çekmemiş olduğunu umarım, dedi.</p>
	<p class="block5"> Tarrou ilk kez onun oğlunun adını söylediğini duyuyordu ve bir şeylerin değişmiş olduğunu anladı. Güneş ufukta kayboluyordu', iki bulut arasından güneş ışınları tribünlere yanlamasına giriyor, üçünün yüzüne altınsı bir renk veriyordu.</p>
	<p class="block5"> — Hayır, dedi Tarrou, hayır, gerçekten acı çekmedi. Onlar oradan ayrılırken, yargıç güneşin geldiği yöne dalıp gitmişti.</p>
	<p class="block5"> Dönüşümlü nöbet çizelgesini inceleyen Gonzales'e veda etmeye gittiler. Futbolcu ellerini sıkarken güldü.</p>
	<p class="block5"> — En azından soyunma odalarını buldum, diyordu, hep aynı.</p>
	<p class="block5"> Az sonra, kamp yöneticisi Tarrou ve Rambert'i geri götürüyordu ki tribünlerin arasında korkunç bir cızırtı duyuldu. Mutlu zamanlarda maç sonuçlarını duyurmaya ya da takımları sunmaya yarayan hoparlörlerden boğuk, genizden gelen bir sesle, akşam yemeğinin dağıtılabilmesi için kampta kalanların çadırlarına dönmeleri gerektiği duyuruldu, insanlar ağır ağır tribünlerden indiler ve ayaklarını sürükleyerek çadırlarına döndüler. Hepsi çadırlarına yerleştiklerinde garlarda bulunan türden iki elektrikli araba kocaman kazan taşıyarak çadırların arasından geçti. İnsanlar kollarını uzatıyor, iki kepçe iki kazana dalıyor sonra iki sefertasının içine dönüyordu. Araba yemden çalışıyordu. Bir sonraki çadırda aynı işlem yeniden başlıyordu.</p>
	<p class="block5"> — Bilimsel bu, dedi Tarrou yöneticiye.</p>
	<p class="block5"> — Evet, dedi o da memnuniyetle ellerini sıkarken, bilimsel bu.</p>
	<p class="block5"> Günbatımıydı ve gökyüzü açıktı. Kamp tatlı ve serin bir ışıkla yıkanıyordu. Gecenin dinginliğinde dört bir yandan kaşık ve tabak gürültüleri yükseliyordu. Çadırların üzerinden yarasalar uçuştu ve hemen kayboldu. Duvarların ötesinde, bir tramvay makaslarda çığlık çığlığaydı.</p>
	<p class="block5"> — Zavallı yargıç, diye mırıldandı Tarrou kapılardan geçerken. Onun için bir şeyler yapmalı. Ama bir yargıca nasıl yardım edilir ki?</p>
	<p class="block5"> Kentte böyle daha birçok kamp vardı, anlatıcı bunlar hakkında, doğrudan bir bilgi edinmediği ve titizlik gösterdiği için, fazla bir şey söyleyemiyor. Ama söyleyebildiği tek şey, bu kampların varlığı, buralardan gelen insan kokusu, günbatımında duyulan hoparlör sesleri, duvarların gizi, bu toplum dışına itilmiş yerlerin uyandırdığı korkunun yurttaşlarımızın moralini fazlasıyla etkilediği ve hepimizin içinde bulunduğu karmaşa ve rahatsızlığı artırdığıydı. Yönetimle yurttaşlar arasında geçen olaylar ve çatışmalar çoğalıyordu.</p>
	<p class="block5"> Öte yandan kasım sonunda sabahlar iyice serinledi.</p>
	<p class="block5"> Sağanaklar taş döşeli yolları bol suyla yıkadı, göğü temizledi ve pırıl pırıl sokakların üzerinde parlayan göğü bulutlardan arındırdı. Güçsüz bir güneş, her sabah kentin üzerinde parıldayan, buz gibi bir ışık gezdirdi. Oysa akşama doğru hava yeniden ılınıyordu. İşte Tarrou, Doktor Rieux'ye açılmak için böyle bir ânı seçti.</p>
	<p class="block5"> Bir gün, saat ona doğru, uzun ve yorucu bir günün ardından Tarrou yaşlı astım hastasına akşam muayenesine giden Rieux'ye eşlik etti. Eski semtin evleri üzerinde gök yumuşak bir ışıkla parlıyordu. Hafif bir rüzgâr sessiz sedasız, karanlık kavşaklarda esiyordu. Sakin sokaklardan gelen iki adam, yaşlı astımlının gevezeliğiyle karşılaştı. Bazı kişilerin anlaşamadığım, tabaktaki yiyeceğin hep aynı insanlar için olduğunu, su testisinin su yolunda kırılacağını ve büyük olasılıkla, işte burada ellerini ovuşturdu, kavganın kopacağını onlara söyledi. O yorumlarını sürdüredursun doktor onun tedavisini yaptı.</p>
	<p class="block5"> Yukarıda birilerinin yürüdüğünü duyuyorlardı. Yaşlı kadın Tarrou'nün ilgilendiğini görünce, komşu kadınların terasta olduğunu söyledi. Yukarıdan güzel bir manzaranın görüldüğünü ve çoğunlukla evlerin teraslarının bir cepheden birbirine bitişik olduğunu, böylece kadınların evlerinden çıkmadan birbirlerini ziyaret edebildiğini öğrendiler.</p>
	<p class="block5"> Evet, dedi yaşlı adam, çıkın bakın. Yukarıda güzel hava var.</p>
	<p class="block5"> Terası boş buldular, üç sandalye vardı. Bir taraftan bakıldığında, göz alabildiğine uzakta, karanlık ve taştan bir kütleye gelip dayanan teraslar görülüyordu yalnızca; bu kütlenin ilk tepe olduğunu fark ettiler. Öteki taraftan bakıldığında da, birkaç sokağın ve karanlık limanın üzerinde göğün ve denizin belli belirsiz titreşen bir noktada buluştuğu ufuk, insanın bakışını içine alıyordu. Yalıyar olduğunu bildikleri yerin ötesinde nereden geldiğini göremedikleri hafif bir ışık düzenli aralıklarla beliriyordu: İlkbahardan ben boğazdaki fener başka limanlara doğru giden gemileri aydınlatıyordu. Rüzgârın silip süpürdüğü ve parlattığı gökyüzünde, pürüzsüz yıldızlar ışıldıyordu, fenerin uzaktan gelen zayıf ışığı gökyüzüne zaman zaman geçici bir kül rengi pırıltı katıyordu. Esinti baharat ve taş kokusu getiriyordu. Tam bir sessizlik vardı.</p>
	<p class="block5"> — Hava güzel, dedi Rieux, otururken. Sanki veba hiç yukarılara çıkmamış gibi.</p>
	<p class="block5"> Tarrou ona sırtını dönmüş denize bakıyordu.</p>
	<p class="block5"> — Evet, dedi bir süre sonra, hava güzel.</p>
	<p class="block5"> Gelip doktorun yanına oturdu ve ona dikkatle baktı. Fenerin ışığı üç kez gökyüzünde belirdi. Bir tabak çanak şangırtısı sokağın derinliklerinden kendilerine ulaştı. Evin içinde bir kapı çarptı.</p>
	<p class="block5"> — Rieux, dedi Tarrou son derece doğal bir ses tonuyla, benim kim olduğumu hiç merak etmediniz mi? Bana karşı dostluk duyuyor musunuz?</p>
	<p class="block5"> — Evet, diye yanıtladı doktor, size karşı dostluk duyuyorum. Ama şimdiye kadar zamanımız olmadı.</p>
	<p class="block5"> — İyi, bu beni rahatlattı. Şu saatin dostluk saati olmasını ister misiniz?</p>
	<p class="block5"> Yanıt olarak Rieux gülümsedi.</p>
	<p class="block5"> — Evet, işte...</p>
	<p class="block5"> Birkaç sokak ötede bir araba sanki uzun uzun ıslak yolda kaydı. Sonra uzaklaştı, arabadan sonra, uzaktan gelen ne olduğu anlaşılmaz bağrışmalarla sessizlik yine bozuldu. Sonra sessizlik sanki tüm göğün ve yıldızların ağırlığıyla iki adamın üzerine çöktü yeniden. Tarrou, sandalyesine gömülmüş oturan Rieux'nün karşısında, terasın korkuluğuna dayanmak üzere ayağa kalkmıştı. Tarrou'yla ilgili olarak göğün üzerinde çizilmiş gibi duran bir biçimden başka bir şey görülmüyordu. Uzun süre konuştu ve söyledikleri aşağı yukarı şöyleydi:</p>
	<p class="block5"> — Basitçe söylemek gerekirse, Rieux, diyebilirim ki ben bu kenti ve bu salgını tanımadan önce de vebayı çekiyordum. Bu da benim herkes gibi olduğum demektir. Ama bazı insanlar bunu bilmezler, bazıları sonuna kadar bu durumun içindedir, bazıları da bunu bilirler ve bundan kurtulmak isterler. Ben hep bundan kurtulmak istedim.</p>
	<p class="block5"> "Gençken suçsuz olduğum düşüncesiyle yaşardım, yani hiçbir düşüncem olmaksızın. Benim öyle aman aman bir yaşantım olmadı, nasıl uygun geldiyse öyle başladım. Her şey bana uyuyordu, zekiydim, kadınlarla aram iyiydi, bazı endişelerim olsa da geldiği gibi geçiyordu. Bir gün düşünmeye başladım. Şimdi...</p>
	<p class="block5"> "Sizin gibi yoksul olmadığımı söylemeliyim. Babam savcı yardımcısıydı, bu da yüksek düzey bir görevdi. Yine de öyle görünmezdi, içten gelen bir dürüstlüğü vardı. Annem basit ve silik bir kadındı, onu hep sevdim, ama ondan söz etmemeyi yeğlerim. Babam sevgiyle ilgilenirdi benimle, hatta beni anlamaya çalıştığını da sanıyorum. Ev dışında serüvenleri oluyordu, şimdi bundan eminim, tabii bu yüzden öfkelenecek de değilim. Tüm bu işleri yaparken nasıl davranması gerekiyorsa öyle davrandı, kimseyi incitmeden. Kısaca söylemek gerekirse, çok ilginç biri değildi ve bugün artık yaşamadığına göre, bir azız gibi yaşamış olmadığını, ama kötü bir adam da olmadığını anlıyorum. Orta çizgideydi, hepsi bu; ilişkiyi kopartmadan, ölçülü bir sevgi duyulabilecek türden bir adamdı.</p>
	<p class="block5"> "Oysa bir özelliği vardı: O koca Chaix tren tarifesi onun başucu kitabıydı. Öyle yolculuk ettiğinden değil, yalnızca tatillerde Brötanya'da bulunan küçük mülkünü görmeye giderdi o kadar. Ama Paris-Berlin arası kalkış ve varış saatlerini, Lyon-Varşova arasında hangi saatlerde tren bulunabileceğini ve dilediğiniz başkentler arasında tam olarak kaç kilometre olduğunu size söyleyebilirdi. Briançon'dan Chamonix'ye nasıl gidilebileceğini siz bilebilir misiniz? Bir istasyon şefi bile şaşırırdı da babam şaşırmazdı. Neredeyse her akşam bu konuda bilgisini zenginleştirmeye çalışır ve bundan bir bakıma gurur duyardı. Bu beni çok eğlendirirdi; sık sık ona sorular sorar, yanıtlarını tarifeden doğrulamaktan ve onun yanılmamış olduğunu görmekten hoşlanırdım. Bu küçük alıştırmalar bizi birbirimize çok bağlamıştır, çünkü ben, iyi niyetini takdir ettiği izleyici kitlesini oluşturuyordum babamın. Bana gelince, demiryolları konusundaki bu üstünlüğün bir başkası kadar değerli olduğunu düşünüyordum.</p>
	<p class="block5"> "Ama kendimi bıraktım ve bu dürüst adama çok fazla önem vermiş oldum. Çünkü, sözü bağlamak gerekirse, benim kararlarımda yalnızca dolaylı bir etkisi olmuştur. En fazla, bana bir fırsat vermiştir. Gerçekten de, on yedi yaşıma geldiğimde, babam kendisini dinlemem için beni davet etti. Ceza mahkemesinde görülen önemli bir davaydı ve kuşkusuz kendisi için iyi bir gün olacağına inanıyordu. Gençlerin düş gücüne çarpıcı gelecek olan bu törensi havanın beni kendisiyle aynı mesleği seçmeye yönelteceğine de inandığını sanıyorum. Gitmeyi kabul etmiştim, çünkü bu babamın hoşuna gidecekti; onu aramızda oynadığı rolün dışında bir rolde görmek ve duymak benim de merakımı çekiyordu. Başka hiçbir şeyi düşünmüyordum. Bir mahkemede olan bitenler bana hep bir 14 Temmuz gösterisi ya da bir ödül töreni kadar doğal ve kaçınılmaz görünmüştü.</p>
	<p class="block5"> Bu konuda iyice soyut ve beni hiç rahatsız etmeyen bir düşünceye sahiptim.</p>
	<p class="block5"> "Oysa o günle ilgili aklımda tek bir görüntü kaldı, suçlunun görüntüsü. Aslında onun suçlu olduğunu sanıyorum, nedeninin ne olduğu pek önemli değil. Ama kızıl saçlı ve yoksul, otuz yaşlarındaki adamcağız her şeyi kabullenmeye öyle kararlı, yaptığından ve kendisine yapılacak olandan öyle içtenlikle korkmuş görünüyordu ki, birkaç dakikanın sonunda artık ondan başka hiçbir şey göremez olmuştum. Çok fazla çiğ bir ışıkla diken diken olmuş bir baykuşa benziyordu. Kravatının düğümü yakasının orta yerinden yana kaymıştı. Tek bir elinin, sağ elinin tırnaklarını kemiriyordu. Uzatmayayım, onun canlı olduğunu anladınız.</p>
	<p class="block5"> "Ama ben o âna kadar onu yalnızca o alışılmış 'suçlu' kategorisi çerçevesinde düşündüğümü ansızın fark ediyordum. O sırada babamı unuttuğumu söyleyemem, ama bir şeyler midemi sıkıştırıyor, tutukluya yönelttiğim dikkati yok ediyordu. Neredeyse hiçbir şeyi dinlemiyordum, bu canlı adamı vurmak istediklerini hissediyordum ve dalga gibi olağanüstü bir içgüdü, beraberindeki inatçı bir körleşmeyle beni sarıp sarmalıyordu. Ancak babamın iddianamesiyle kendime geldim.</p>
	<p class="block5"> "Kırmızı cüppesinin içinde değişime uğramış, ne o sevecen kişi, ne de o saf adamdı; ağzından yılan gibi durmadan çıkıp duran koca koca tümceleri yine ağzıyla eziyordu. Ve toplum adına bu adamın ölümünü, hatta kafasının kesilmesini talep etti. Yalnızca şöyle diyordu: 'Bu baş düşmeli', gerçek bu. Ama sonuçta arada ne fark vardı ki? Ve sonuç değişmedi, çünkü o başı elde etti. Yalnızca o işi gerçekleştiren kendisi değildi. Ve ben, başından sonuna kadar bu davayı eksiksiz izlemiş bir kişi olarak babamın hissedemeyeceği türden baş döndürücü bir yakınlık duydum o talihsiz adama. Öte yandan babam, nazikçe denildiği gibi suçlunun son anlarına katılmak zorundaydı usul gereği, aslında buna cinayetlerin en iğrenci demek gerekir.</p>
	<p class="block5"> “O günden sonra Chaix rehberine bakarken hep bir mide bulantısı duydum. O günden sonra iğrenerek adaletle, ölüm cezalarıyla, infazlarla ilgilendim ve babamın cinayete birçok kez katılmış olması gerektiğini aynı baş dönmesiyle anladım, özellikle çok erken kalktığı günlerde. Evet, çalar saatini kurardı böyle durumlarda. Anneme bundan söz etmeye cesaret edemiyordum, ama o zaman annemi daha dikkatle inceledim; aralarında hiçbir şey olmadığını ve onun her şeye sırt çevirerek bir yaşam sürdürdüğünü anladım. O zamanlar dediğim gibi, bu benim onu bağışlamamı sağladı. Daha sonra onun bağışlanacak hiçbir şeyi olmadığını öğrendim, çünkü evleninceye değin tüm yaşamı boyunca yoksul olmuştu ve yoksulluk ona boyun eğmeyi öğretmişti.</p>
	<p class="block5"> "Hemen evden ayrıldığımı söylememi bekliyorsunuz kuşkusuz. Hayır, aylarca orada kaldım, neredeyse bir yıl kadar. Ama içim rahat değildi. Bir gün babam çalar saatini istedi, çünkü sabah erken kalkması gerekti. O gece uyumadım. Ertesi gün o eve döndüğünde, ben ayrılmıştım. Hemen söyleyeyim, babam beni her yerde arattı, onu görmeye gittim ve hiçbir açıklama yapmadan, eğer beni geri dönmeye zorlarsa kendimi öldüreceğimi ona sakin sakın söyledim. Sonunda kabul etti, çünkü yumuşak mizaçlıydı; kendi hayatını yaşamak istemenin saçmalığı üzerine bir nutuk çekti (benim davranışımı böyle açıklıyordu, ben de buna karşı çıkmadım), binlerce öğütte bulundu ve içtenlikle gözlerine dolan yaşları bastırdı. Sonradan, epey sonra, düzenli olarak annemi görmeye gittim, o zaman onunla da karşılaştım. Sanırım bu ilişkiler ona yetiyordu. Kendi açımdan ona düşmanlık duymuyordum, yalnızca yüreğimde bir parça üzüntü. Öldüğünde annemi yanıma aldım ve sırası gelince o da ölmeseydi hâlâ yanımda olacaktı.</p>
	<p class="block5"> "Bu başlangıç üzerinde fazlasıyla durdum, çünkü her şeyin başlangıcı bu oldu. Şimdi hızlanacağım. On sekiz yaşımda rahat bir yaşamdan çıkıp yoksulluğu tanıdım. Yaşamımı kazanmak için binlerce iş yaptım. Yararını da görmedim değil. Ama beni asıl ilgilendiren ölüm mahkûmiyetiydi. Kızıl baykuşla hesabı kapatmak istiyordum. Sonuçta siyaset yaptım, öyle denir ya. Bir vebalı olmak istemiyordum, hepsi bu. İçinde yaşadığım toplumun ölüme mahkûmiyet üzerine kurulu olduğunu biliyordum ve onunla mücadele etmekle cinayetle de mücadele edeceğime inandım. Buna inandım, başkaları da bunu bana söyledi ve son olarak büyük ölçüde bunun doğru olduğunu söylemeliyim. Böylece sevdiğim ve her zaman seveceğim kişilerin yanında yer aldım. Orada uzun süre kaldım ve Avrupa'da mücadelelerine katılmadığım ülke yoktur. Geçelim.</p>
	<p class="block5"> "Tabii ki bizlerin de fırsat bulunca mahkûmiyetleri ağzımıza aldığımızı biliyordum. Ama bu birkaç ölünün kimsenin öldürülmediği bir dünyaya ulaşmak için gerekli olduğu söyleniyordu bana. Bir bakıma bu doğruydu Ve her şeyden öte, belki de ben bu tür gerçeklerin içinde yer alacak durumda değildim. Kesin olan, benim tereddüt ettiğimdi. Ama baykuşu düşünüyordum. Bir infaza tanık olduğum (Macaristan'daydı) güne ve çocukken beni saran o baş dönmesinin benim kocaman adam gözlerimi kararttığı güne kadar böyle sürebilirdi bu.</p>
	<p class="block5"> "Bir insanın kurşuna dizildiğini hiç gördünüz mü? Hayır, tabii, genellikle davetli olmak gerekir ve izleyiciler önceden seçilir. Sonuçta siz resimlerde ve kitaplarda kalmışsınız. Bir bant, bir direk ve uzakta birkaç asker. Hiç öyle değil! Tetikçi birliğinin, tam tersine, mahkûmun bir buçuk metre yakınında durduğunu bilir misiniz? Mahkûmun iki adım atsa göğsüyle silahlara çarpabileceğini bilir misiniz? Bu kısacık mesafede tetiği çekenlerin kalbe nişan aldığını ve hep birlikte orada bir yumruğun girebileceği büyüklükte bir delik açtıklarını bilir misiniz? Hayır, bunu bilmezsiniz, çünkü bunlar konuşulmayan ayrıntılardır. İnsanların uykusu vebalıların yaşamından daha kutsaldır. İyi insanların uyumasına engel olmamak gerekir. Kötü bir tat bırakırdı böyle bir şey ve tadın yerinde olması için ısrara yer yoktur, herkes bilir bunu. Ama ben, o zamandan bu yana iyi uyuyamadım. Kötü tat ağzımda kaldı ve ısrar etmekten yani bunu düşünmekten vazgeçmedim.</p>
	<p class="block5"> "O zaman anladım ki, en azından ben, vebayla mücadele ettiğimi sandığım o uzun yıllar boyunca bir vebalı olmaktan öteye gidememişim. O zaman anladım ki, dolaylı yoldan binlerce insanın ölümüne göz yummuşum, hatta o ölümü kaçınılmaz biçimde getiren eylem ve ilkeleri doğru bularak buna kendim yol açmışım. Başkaları bundan rahatsızlık duymuyor gibi ya da en azından asla bu konuyu kendiliğinden açmıyorlardı. Benim boğazım düğüm düğümdü. Ben onların arasındaydım, ama yalnızdım. Kaygılarımı dile getirdiğim zamanlarda olan biteni düşünmem gerektiğini bana söylüyorlar ve bir türlü yutamadığım şeyi bana yutturmak için çoğu kez etkileyici nedenler önüme sürüyorlardı. Ama ben karşılık olarak, o büyük vebalıların, kırmızı cüppelilerin de bu gibi durumlar için harika nedenleri olduğunu ve küçük vebalıların sözünü ettiği önemli nedenleri ve gereklilikleri kabul edersem büyük vebalıların nedenlerini reddedemeyeceğimi söylüyordum. Bana diyorlardı ki, kırmızı cüppelilere hak vermenin en iyi yolu mahkûmiyetleri onların tekeline bırakmaktır. Ama o zaman ben de diyordum ki, bir kez göz yumuldu mu, vazgeçmek için bir neden kalmaz. Bana öyle geliyor ki, tarih beni haklı çıkardı; bugün kim daha fazla öldürürse o en büyük. Herkes öldürme çılgınlığına kapılmış ve ellerinden başka türlüsü gelmiyor.</p>
	<p class="block5"> "Ne olursa olsun benim derdim akıl yürütmek değildi. O kızıl baykuştu, o berbat hikâyeydi, o pis vebalı ağızların zincirler içindeki bir adama öleceğini söylediği ve o geceler boyu gözleri açık ölüme gideceği günü neredeyse bir can çekişmesiyle beklerken ötekilerin onun ölmesi için her şeyi yola koyduğu o pis hikâyeydi. Benim derdim o göğüste açılan delikti. O arada ben de en azından kendi adıma, bu iğrenç kasaplık için tek bir neden bile ileri sürmeyeceğimi kendi kendime söylüyordum. Evet, daha açık görmeyi beklerken bu inatçı körleşmeyi seçtim.</p>
	<p class="block5"> "O zamandan beri değişmedim. Uzun süredir utanıyorum, uzaktan bile olsa, iyi niyetle bile olsa ben de bir katil olmaktan ölesiye utanç duyuyorum. Zamanla başkalarından çok daha iyi olanların bile bugün öldürmekten ya da ölüme göz yummaktan kendilerini alamadıklarını görüyorum, çünkü içinde yaşadıkları mantık böyle gerektiriyordu ve ölüme neden olmaksızın şu dünyada tek bir hareket bile yapamıyorduk. Evet, utanç duymaya devam ettim, şunu öğrendim; hepimizin vebanın içinde olduğunu öğrendim ve iç huzurumu yitirdim. Onları anlamaya ve kimsenin can düşmanı olmamaya çalışarak bugün hâlâ onu arıyorum. Artık bir vebalı olmamak için ne yapmak gerektiğini ve huzuru ya da huzur yoksa eğer, iyi bir ölümü umut etmemizi sağlayacak şeyin yalnızca bu olduğunu biliyorum. İşte insanları kurtarmasa da avutabilecek, ya da en azından onlara en az zarar verecek, hatta bazen de iyilik yapabilecek şey bu. İşte bu nedenle, uzaktan ya da yakından, haklı ya da haksız nedenlerle insanları öldüren ya da öldürmeyi haklı çıkaran ne varsa hepsini reddetmeye karar verdim.</p>
	<p class="block5"> "İşte, yine bu nedenle bu salgının bana öğrettiği hiçbir şey yok, onunla sizin yanınızda mücadele etmekten başka. Sağlam bilgilere dayanarak (görüyorsunuz ya Rieux, yaşamla ilgili her şeyi biliyorum) herkesin vebayı kendi içinde taşıdığını çünkü kimsenin, hayır kimsenin bundan kurtuluşu olmadığını biliyorum. Bir dikkatsizlik sırasında başkasının yüzüne doğru soluk vererek ve ona hastalık bulaştırmamak için hep dikkatli olmak gerektiğini de biliyorum. Doğal olan, mikroptur. Gerisi, sağlık, dürüstlük, saflık; bunlar iradenin, hiç susmaması gereken bir iradenin bir sonucudur diyebiliriz. Dürüst insan, kimseye mikrop bulaştırmayan insan, en az dalgınlık yapandır. Ve hiç dalgınlık yapmamak için irade ve çelik gibi gergin olmak gerekir! Evet Rieux, bir vebalı olmak çok yorucudur. Vebalı olmamayı istemekse daha da yorucudur. İşte bu nedenle herkes yorgun gibi duruyor, çünkü bugün herkes biraz vebalı. Ama işte bu nedenle, artık vebalı olmak istemeyen bazı kişiler sonsuz bir yorgunlukla karşı karşıya ve bundan onları ancak ölüm kurtarabilir.</p>
	<p class="block5"> "Bu dünya için bir hiçbir değerim olmadığını ve öldürmeyi reddettiğim andan başlayarak kendimi belirli bir sürgüne mahkûm ettiğimi biliyorum. Tarihi başkaları yapacak. Başkalarını yargılayamayacağımı da biliyorum kesinlikle. Sağduyulu bir katil olmak için gereken bir özellik eksik ben de. Bu da bir üstünlük değil. Ama şimdi, gerçekte olduğum kişi olmaya razı geliyorum, alçakgönüllülüğü öğrendim. Yeryüzünde felaketler ve kurbanlar olduğunu ve elden geldiğince felaketin yanında yer almamak gerektiğini söylüyorum yalnızca. Belki size basit gelecektir bu ve ben basit olup olmadığını da bilmiyorum, ama gerçek olduğunu biliyorum. Başımı döndürecek ve başkalarını cinayete razı edecek denli baş döndürmüş öyle çok kanıt duydum ki, insanların tüm mutsuzluğunun açık konuşmamalarından kaynaklandığını anladım. O zaman, doğru yolda olmak için açık konuşmak ve açık davranmayı seçtim. Sonuçta, felaketlerin ve kurbanların olduğunu söylüyorum, başka da bir şey demiyorum. Eğer bunu söylerken kendim bir felakete dönüşüyorsam, en azından gönül rızamla değildir bu. Masum bir katil olmaya çalışıyorum. Görüyorsunuz ya, büyük bir hırs değil bu.</p>
	<p class="block5"> "Tabii ki bir üçüncü kategorinin, gerçek doktorların da olması gerekirdi, ama bunun çok karşılaşılan bir şey olmadığı ve güç bir şey olduğu bir gerçek. İşte bu nedenle, her fırsatta zararı azaltmak amacıyla, kurbanların yanında yer almaya karar verdim. Kurbanların ortasında üçüncü kategoriye, yani huzura nasıl ulaşılır, en azından bunu araştırabiliyorum."</p>
	<p class="block5"> Tarrou sözlerini bitirirken bacağını sallıyor ve ayağıyla hafifçe yere vuruyordu. Bir sessizlikten sonra doktor biraz doğruldu ve Tarrou'nun huzura ulaşmak için nasıl bir yol izlenmesi gerektiği konusunda bir fikri olup olmadığını sordu.</p>
	<p class="block5"> — Evet, anlayışla.</p>
	<p class="block5"> Uzaktan iki ambulans sireni çınladı. Az önce anlaşılmaz olan bağırmalar kent sınırlarında, taşlı tepenin yakınlarında yoğunlaştı. Aynı anda patlamayı andıran bir ses duyuldu. Sonra sessizlik çöktü yine. Rieux fenerin iki kez yanıp sönmesini izledi. Rüzgâr artar gibi oldu ve aynı anda denizden gelen bir esinti tuz kokusu getirdi. Şimdi yalıyara çarpan dalgaların sessiz soluk alıp verişleri belirgin bir biçimde duyuluyordu.</p>
	<p class="block5"> — Sonuçta, beni ilgilendiren nasıl aziz olunduğu, dedi</p>
	<p class="block5"> Tarrou doğal bir tavırla.</p>
	<p class="block5"> — Ama siz Tanrıya inanmıyorsunuz ki.</p>
	<p class="block5"> — Tabii. Tanrısız bir aziz olunabilir mi, şimdi aklımdaki en somut soru bu.</p>
	<p class="block5"> Birdenbire çığlıkların geldiği yönde büyük bir ışık parladı ve rüzgârın akışıyla anlaşılmaz bir uğultu ikisine doğru yükseldi. Hemen ardından uzakta ışık söndü ve terasların kıyısında bir kızıllık kaldı yalnızca. Rüzgârın bir ara kesilmesiyle belirgin biçimde insanların çığlıkları duyuldu, sonra bir yaylım ateşi ve kalabalığın uğultusu. Tarrou ayağa kalkmıştı ve dinliyordu. Artık bir şey duyulmuyordu.</p>
	<p class="block5"> — Yine kapılarda çatışma oldu.</p>
	<p class="block5"> — Artık bitti, dedi Rieux.</p>
	<p class="block5"> Tarrou bunun hiçbir zaman bitmeyeceğini, her zaman kurbanların olacağını, çünkü düzenin böyle olduğunu mırıldandı.</p>
	<p class="block5"> — Belki de, diye karşılık verdi doktor, ama biliyorsunuz, azizlerden çok yenilmişlere karşı bir dayanışma duygusu içindeyim. Sanırım yiğitlik ve azizliğe karşı eğilimim yok. Beni ilgilendiren, bir insan olmak.</p>
	<p class="block5"> — Evet, ikimiz de aynı şeyin peşindeyiz, ama ben daha az hırslıyım.</p>
	<p class="block5"> Rieux, Tarrou'nun şaka yaptığını sandı ve ona baktı. Ama gökyüzünden inen belli belirsiz ışıkta hüzünlü ve ciddi bir yüz gördü. Rüzgâr yeniden esmeye başlıyordu ve Rieux bedeninin ılık olduğunu hissetti. Tarrou silkindi:</p>
	<p class="block5"> — Dostluk için ne yapabilirdik, biliyor musunuz, dedi.</p>
	<p class="block5"> — Neyi isterseniz, dedi Rieux.</p>
	<p class="block5"> — Denize girmek. Müstakbel bir aziz için bile onurlu bir zevk.</p>
	<p class="block5"> Rieux gülümsüyordu.</p>
	<p class="block5"> — Geçiş belgelerimizle dalgakırana gidebiliriz. Sonuçta, yalnızca vebanın içinde yaşamak çok saçma. Tabii ki insan kurbanlar için mücadele etmeli. Ama başka hiçbir şeyden hoşlanmaz hale gelmişse, ne işe yarar mücadelesi?</p>
	<p class="block5"> — Evet, dedi Rieux, haydi gidelim.</p>
	<p class="block5"> Bir süre sonra araba limanın demir parmaklıkları yakınlarında duruyordu. Ay yükselmişti. Süt gibi bir gökyüzünden her yere solgun gölgeler saçılıyordu. Arkalarında kent uzayıp gidiyordu; oradan gelen sıcak ve hastalıklı bir esinti ikisini denize doğru itiyordu. Belgelerini bir nöbetçiye gösterdiler, adam onları uzun uzun inceledi. Geçtiler, şarap ve balık kokuları arasında fıçıların yayıldığı dolgu sahayı geçerek dalgakırana yöneldiler. Oraya varmalarına az kala, iyot ve yosun kokusu onlara denize yaklaştıklarını duyurdu. Sonra denizin sesini duydular.</p>
	<p class="block5"> Deniz dalgakıranın büyük kayalarının eteklerinde fısıl fısıl oynaşıyordu; onlar kayalara tırmanırken deniz kadife gibi yoğun, bir hayvan gibi esnek ve kaygandı. Açık denize bakan kayaların üzerine yerleştiler. Sular ağır ağır kabarıyor ve çekiliyordu. Denizin bu dingin soluklarıyla suların yüzeyinde yağ tabakaları bir beliriyor bir kayboluyordu. Önlerinde, gece sınırsızca uzanıyordu. Parmaklarının altında kayaların pütürlü yüzeyini hisseden Rieux'nün içini tuhaf bir mutluluk doldurmuştu. Tarrou'ya doğru dönerek arkadaşının da sakin ve ciddi yüzünde, hiçbir şeyi, cinayeti bile unutmayan aynı mutluluğu gördü.</p>
	<p class="block5"> Soyundular. İlk Rieux denize daldı. Önce soğuk gelen sular yüzeye çıkınca ona ılık gibi geldi. Birkaç kulaç attıktan sonra o gece denizin ılık olduğunu biliyordu artık, aylar boyunca yeryüzünde biriken sıcağı çeken o sonbahar denizlerinin ılıklığındaydı bu gece. Durmadan yüzüyordu. Ayaklarını çırpmasıyla ardında köpükler bırakıyordu, su kollarını sıyırıp bacaklarına dolanıyordu. Ağır bir su şapırtısıyla Tarrou'nun da denize daldığını anladı. Rieux sırtüstü döndü, yüzünü ay ve yıldızlarla dolu göğe vererek hareketsiz kaldı. Uzun uzun soludu. Sonra giderek daha belirgin biçimde, suya inen vuruşların gürültüsü duyuldu, gecenin sessizliğinde ve yalnızlığında tuhaf bir biçimde, açık seçik duyuluyordu. Tarrou yaklaşıyordu, az sonra soluk alıp verişleri duyuldu. Rieux geri döndü, arkadaşının yanına geldi ve onunla aynı ritimle yüzmeye başladı. Tarrou ondan daha kuvvetli bir biçimde ilerliyordu ve Rieux hızlanmak zorunda kaldı. Birkaç dakika boyunca, aynı hızla ve aynı canlılıkla, yalnız başlarına, dünyadan uzak, sonunda kentten ve vebadan kurtulmuş, yüzdüler. İlk Rieux durdu ve ağır ağır geri döndüler, yalnız soğuk bir akıntıya girdikleri sırada hızlandılar. Denizin bu şaşırtmacasıyla kamçılanmış gibi, hiçbir şey söylemeden ikisi de hareketlerini hızlandırdı.</p>
	<p class="block5"> Yeniden giyindikten sonra tek söz söylemeden yola çıktılar. Ama ikisinin de içinde aynı duygular vardı ve bu gecenin anısı ikisi için de hoştu. Uzaktan vebanın nöbetçisini gördüklerinde, Rieux kendisi gibi Tarrou'nun da, hastalığın onları bir süreliğine unuttuğunu, bunun da iyi bir şey olduğunu ve şimdi yeniden başlamak gerektiğini düşündüğünü biliyordu.</p>
	<p class="block5"> Evet, her şeye yeniden başlamak gerekiyordu ve veba kimseyi uzun süreliğine unutmuyordu. Aralık ayı boyunca yurttaşlarımızın göğüslerinde alev alev yandı, yüksek fırınları aydınlattı, kampları eli boş gölgelerle doldurdu, sonuç olarak o sabırlı ve sarsıntılı yürüyüşünü kesmedi. Yetkililer bu ilerleyişin durması için soğuk günlere güvenmişti; ama o, mevsimin ilk sert günlerine karşın yoluna şaşmadan devam ediyordu. Daha beklemek gerekiyordu. Ama bekleye bekleye insan artık bekleyemez duruma gelir ve kentimiz geleceği olmadan yaşıyordu.</p>
	<p class="block5"> Doktora gelince, kendisine sunulan o ufacık huzur ve dostluk ânı uzun sürmedi. Bir hastane daha açılmıştı ve Rieux hastalar dışında kimseyi görmüyordu. Öte yandan, bu aşamada salgının giderek akciğer vebası biçimini aldığını gördü, hastalar bir bakıma doktora yardımcı oluyordu. Başlangıçtaki derin üzüntüye ya da çılgınlıklara kapılmak yerine, kendi yararına olan şeyler konusunda daha doğru düşünüyor gibi bir halleri vardı ve kendileri için en uygun olabilecek şeyleri kendiliğinden istiyorlardı. Durmadan su içmek istediklerini belirtiyor, hepsi ısınmak istiyorlardı. Doktorun yorgunluğunda bir azalma olmasa da, bu gibi durumlarda kendini daha az yalnız hissediyordu.</p>
	<p class="block5"> Aralık sonuna doğru, hâlâ kampta bulunan sorgu yargıcı Mösyö Othon'dan, kendi karantina süresinin dolduğunu, yöneticilerin buraya giriş tarihini bulamadıklarını ve kendisini kesinlikle yanlışlıkla burada tutmaya devam ettiklerini belirten bir mektup aldı. Bir süre önce çıkmış olan karısı valiliğe gidip bu duruma karşı çıkmıştı, ona orada iyi davranmamışlar ve hiçbir zaman yanlışlık olamayacağını söylemişlerdi. Rieux araya Rambert'i soktu ve</p>
	<p class="block5"> Mösyö Othon kendisini görmeye geldi. Gerçekten de bir yanlışlık olmuştu ve Rieux buna biraz kızdı. Ama zayıflamış olan Mösyö Othon güçsüz elini ona doğru kaldırıp sözlerini tartarak herkesin yanlışlık yapabileceğini söylemişti. Doktor bir şeylerin değişmiş olduğunu düşündü yalnızca.</p>
	<p class="block5"> — Neler yapacaksınız, yargıç bey? Dosyalarınız sizi bekliyor, dedi Rieux.</p>
	<p class="block5"> — Yo hayır, dedi yargıç. Tatile çıkmak istiyorum.</p>
	<p class="block5"> — Doğru, dinlenmeniz gerek.</p>
	<p class="block5"> — Ondan değil, kampa geri dönmek istiyorum.</p>
	<p class="block5"> Rieux şaşırdı:</p>
	<p class="block5"> — Ama yeni çıktınız!</p>
	<p class="block5"> — İyi anlatamadım. Bu kampta yönetime gönüllü olarak yardım edenlerin bulunduğunu söylediler bana.</p>
	<p class="block5"> Yargıç yuvarlak gözlerini biraz ovuşturuyor, şakaklarındaki tutamı yatıştırmaya çalışıyordu...</p>
	<p class="block5"> — Anlıyorsunuz, böylece bir uğraşım olur. Sonra, bunu söylemek budalaca ama, oğlumun ayrılığını daha az hissederim böylece.</p>
	<p class="block5"> Rieux ona bakıyordu. Onun sert ve duygusuz gözlerine ansızın bir yumuşaklığın yerleşmesi olanaksızdı. Ama bakışlardaki keskinlik gitmiş, gözlerin madensi saflığı kaybolmuştu.</p>
	<p class="block5"><span class="calibre1"> — Tabii,  dedi </span>Rieux,  bununla ilgilenirim,  madem böyle istiyorsunuz.</p>
	<p class="block5"> Gerçekten de doktor bu işle ilgilendi ve vebalı kent Noel'e kadar her zamanki yaşamını sürdürdü. Rambert iki nöbetçi çocuk aracılığıyla karısıyla gizli bir haberleşme yöntemi geliştirdiğini doktora açıkladı. Arada sırada ondan bir mektup alıyordu. Bundan yararlanması için Rieux'ye öneride bulundu, o da kabul etti.</p>
	<p class="block5"> Uzun aylar sonunda ilk kez olarak ve bin bir zorlukla bir mektup yazdı. Yitirmiş olduğu bir dil vardı. Mektup yollandı. Yanıt gelmekte gecikiyordu. Öte yandan Cottard varlık içindeydi ve küçük spekülasyonları onu zengin ediyordu. Grand'a gelince, kutlama günleri ona pek iyi gelmeyecekti.</p>
	<p class="block5"> O yılın Noel kutlaması İncil'de belirtilenden çok, Cehennem kutlaması oldu. Boş ve ışıksız dükkânlar, vitrinlerdeki yalancı çikolatalar ya da içi boş kutular, asık yüzlerle dolu tramvaylar, hiçbir şey eski Noelleri anımsatmıyordu. Bir zamanlar yoksul zengin herkesin bir araya geldiği bu bayramda, tek başına yapılan ve utanç verici bazı keyifler dışında hiçbir şeye yer yoktu; bir dükkânın pislik içindeki deposunda inanılmaz paralar karşılığı ayrıcalıklı kişilere sağlanıyordu bunlar. Kiliseler yardımdan çok yakarışlarla dolmuştu. Cansız ve buz kesen kentte, kendilerini tehdit eden şeyin henüz farkına varmamış birkaç çocuk koşuşturuyordu. İnsanlığın acısı kadar yaşlı, ama taze bir umut kadar genç bir Tanrıdan armağanlarla yüklü o eski günlerin Tanrısından onlara söz edecek cesareti kimse bulamıyordu. Kimsenin yüreğinde çok eski ve neşesiz bir umuttan başka bir şeye yer yoktu, insanların ölümü seçmesine engel olan ve yaşamak için duydukları basit bir saplantıdan başka bir şey olmayan şu umut vardı yalnızca yüreklerde.</p>
	<p class="block5"> Önceki gün, Grand randevusuna gelmemişti. Rieux sabah ona uğramış, ama bulamamıştı. Herkese haber bırakmıştı. Saat on bire doğru, Rambert Grand'ı uzaktan, keyifsiz bir yüzle sokak sokak gezerken gördüğünü doktora haber vermek üzere hastaneye geldi. Sonra onu kaybetmişti. Doktorla Tarrou onu aramaya çıktılar.</p>
	<p class="block5"> Öğleyin on ikide, buz gibi bir saatte, Rieux arabasından çıkmış, uzaktan Grand'a bakıyordu, Grand ahşaptan kabaca yontulmuş oyuncaklarla dolu bir vitrine neredeyse yapışmıştı. Yaşlı memurun yüzünden durmadan yaşlar akıyordu. Ve bu gözyaşları Rieux'yü altüst etti, çünkü bunları anlıyor ve kendi boğazında düğüm düğüm hissediyordu. O da bir Noel vitrini karşısında bu talihsiz adamın nişanını, memnun olduğunu söylemek için başını ona doğru eğmiş Jeanne'ı anımsıyordu. Çok uzaklarda kalmış yılların içinden, bu çılgınlığın içinden, Jeanne'in pürüzsüz sesi Grand'a ulaşıyordu, orası kesindi. Ağlayan yaşlı adamın şu dakika ne hissettiğim Rieux biliyordu ve Grand gibi kendisi de, sevgisiz bir dünyanın ölü bir dünya gibi olduğunu ve bir an gelip insanın hapishanelerden, çalışmadan ve cesaretten usanıp, bir varlığın yüzünü ve şefkatle aydınlanmış bir yürek dilediğini biliyordu.</p>
	<p class="block5"> Ama Grand camda onu gördü. Ağlamasını kesmeden, geriye döndü ve onun gelişini görmek için sırtını vitrine dayadı.</p>
	<p class="block5"> — Ah doktor, ah! diyordu.</p>
	<p class="block5"> Rieux söyleyecek söz bulamıyor, onu başıyla onaylıyordu. Onun bu üzüntüsü aynı zamanda kendi üzüntüsüydü ve o anda yüreğini burkan, insanların paylaştığı acı karşısında insanın kapıldığı o sonsuz öfkeydi. </p>
	<p class="block5">— Evet Grand, dedi.</p>
	<p class="block5"> — Ona mektup yazacak zamanım olmasını isterdim... Bilsin diye... ve pişmanlığa kapılmadan mutlu olabilsin diye...</p>
	<p class="block5"> Bir tür zorlamayla Rieux, Grand'ı götürmeye çalıştı.</p>
	<p class="block5"> Ötekiyse kırık dökük tümceler gevelemeyi sürdürüyor, neredeyse kendisini bırakmış sürüklenerek yürüyordu.</p>
	<p class="block5"> — Uzun zamandır sürüyor bu. İnsan kendini bırakmak istiyor, zorunlu bu. Ah doktor! Böyle, huzurlu gibi duruyorum. Ama yalnızca normal olmak için hep çok büyük çaba harcamak zorunda kaldım. Oysa şimdi, çok fazla bu.</p>
	<p class="block5"> Tepeden tırnağa titreyerek durdu, gözleri deli gibiydi.</p>
	<p class="block5"> Rieux elini tuttu, alev alev yanıyordu.</p>
	<p class="block5"> — Dönmemiz gerek.</p>
	<p class="block5"><span class="calibre1"> Ama Grand ondan uzaklaştı ve birkaç adım koştu, sonra durdu, kollarını açtı ve bir ileri bir geri sallanmaya başladı. Kendi çevresinde döndü ve buz gibi kaldırımın üzerine düştü, yüzü durmadan akan gözyaşlarıyla kirlenmişti. Yoldan geçenler yerlerinde çakılmış gibi durup yaklaşmaya cesaret edemeden uzaktan baktılar.  </span>Rieux'nün yaşlı adamı kollarına alması gerekti.</p>
	<p class="block5"> Şimdi Grand yatağında boğulur gibi nefes alıyordu: Ciğerler hastalık kapmıştı. Rieux düşünüyordu. Memurun ailesi yoktu. Onu götürmeye ne gerek vardı? Ona tek başına, Tarrou'yla bakacaktı.</p>
	<p class="block5"> Yeşile dönmüş rengi ve feri sönmüş gözleriyle Grand yastığına gömülmüştü. Bir kasanın artık tahtalarıyla şöminede ateş yakan Tarrou'ya gözlerini dikmiş bakıyordu. "Kötüyüm," diyordu. Alev alev ciğerlerinin derininden tuhaf bir hışırtı yükseliyor, söylediği her şeye eşlik ediyordu. Rieux ona susmasını ve yine geleceğini söyledi. Hastanın yüzünde tuhaf bir gülümseme belirdi ve gülümsemeyle birlikte yüzünü bir yumuşaklık kapladı. Bir çabayla göz kırptı. "Bunu atlatırsam, doktor, şapka çıkarılır!" Ama hemen ardından derin bir üzüntüye boğuldu.</p>
	<p class="block5"> Birkaç saat sonra, Rieux ve Tarrou hastayı yatağında doğrulmuş bir halde buldular, onu için için kavuran hastalığın ilerlediğini yüzünden okuyan Rieux korkuya kapıldı. Ama Grand daha aklı başında gibi duruyordu ve hemen, tuhaf bir biçimde derinden gelen bir sesle, çekmecesine koyduğu elyazmasını getirmelerini rica etti. Tarrou kâğıtları ona verdi, Grand onlara bakmadan sıkıca sarıldı, sonra doktora geri verdi. Elli sayfalık kısa bir elyazmasıydı. Doktor sayfaları karıştırdı ve tüm bu sayfalarda tek bir tümcenin, sonsuz sayıda yeniden yazılmış, değiştirilmiş, zenginleştirilmiş ya da kısaltılmış o hep aynı tümceden başka bir şeyin yazılı olmadığını gördü. Mayıs ayı, amazon ve Boulogne Ormanının yolları durmadan karşı karşıya ve türlü türlü bir araya geliyordu. Çalışmada bazen son derece uzun açıklamalar ve değişkeler de yer alıyordu. Ama sonuncu sayfanın sonunda özenli bir el şöyle yazmıştı: "Sevgili Jeanne'ım, bugün Noel..." ve mürekkebi daha kurumamıştı. Yukarıda, özenli bir el yazısıyla tümcenin son biçimi yer alıyordu. "Okuyun," diyordu Grand. Rieux de okudu.</p>
	<p class="block5"> "Güzel bir mayıs sabahı, incecik bir amazon görkemli bir al kısrağın üzerine binmiş, çiçeklerin arasında, Boulogne Ormanının yollarından geçiyordu..."</p>
	<p class="block5"> — Böyle mi? dedi yaşlı adam ateşli bir sesle.</p>
	<p class="block5"> Rieux ona bakmadı. Öteki heyecanla:</p>
	<p class="block5"> — Ah, dedi biliyorum. Güzel, güzel, uygun sözcük bu değil.</p>
	<p class="block5"> Rieux battaniyenin üzerindeki eli tuttu.</p>
	<p class="block5"> — Bırakın doktor. Zamanım kalmadı.</p>
	<p class="block5"> Göğsü güçlükle inip kalkıyordu ve birden bağırdı:</p>
	<p class="block5"> — Yakın onu!</p>
	<p class="block5"> Doktor duraksadı, ama Grand öyle korkunç bir tonla ve sesinde öyle büyük bir acıyla yineledi ki, Rieux neredeyse sönmüş olan ateşe kâğıtları atıverdi. Oda bir anda aydınlandı ve kısacık bir sıcaklıkla yeniden ısındı. Doktor hastanın yanına döndüğünde, sırtını dönmüştü ve yüzü neredeyse duvara değiyordu. Tarrou sanki bu sahneyi izlemiyormuş gibi pencereden bakıyordu. Serum iğnesini yaptıktan sonra Rieux arkadaşına Grand'ın geceyi çıkaramayacağım söyledi, Tarrou da kalmayı önerdi. Doktor kabul etti.</p>
	<p class="block5"> Grand'ın öleceği düşüncesi tüm gece aklından çıkmadı. Ancak ertesi gün, Rieux Grand'ı yatağında oturmuş, Tarrou'yla konuşurken buldu. Ateş kaybolmuştu. Genel bir yorgunluktan başka bir iz kalmamıştı.</p>
	<p class="block5"> — Ah doktor! diyordu memur, yanılmışım. Ama yeniden başlayacağım. Her şey aklımda, göreceksiniz.</p>
	<p class="block5"> — Bekleyelim, dedi Rieux, Tarrou'ya.</p>
	<p class="block5"> Ama öğle zamanı da bir değişiklik olmadı. Akşam Grand'a kurtulmuş gözüyle bakılabilirdi. Rieux bu dirilişe hiçbir anlam veremiyordu.</p>
	<p class="block5"> Oysa hemen hemen yine o dönemde Rieux'ye bir hasta getirildi, doktor durumunun ümitsiz olduğuna ve tecrit edilmesi gerektiğine karar verdi. Genç kız sayıklamalar içindeydi ve akciğer vebasına ilişkin tüm belirtileri gösteriyordu. Ancak ertesi gün, ateş düşmüştü. Doktor, Grand'ın durumunda olduğu gibi, bunu basit bir sabah iyileşmesi olarak gördü, deneyimlerine dayanarak sabah saatlerindeki düzelmeleri kötüye işaret olarak görmeye alışmıştı. Oysa öğle saatinde ateş yükselmedi. Akşam yalnızca biraz oynadı ve ertesi sabah ateş bitmişti. Zayıf olmasına karşın genç kız yatağında rahat rahat soluk alıp veriyordu. Rieux, Tarrou'ya kızın tüm kurallara karşı kurtulduğunu söyledi. Ancak hafta içi Rieux'nün servisinde benzer vakalar ortaya çıktı.</p>
	<p class="block5"> Aynı haftanın sonunda yaşlı astım hastası doktorla Tarrou'yu çok büyük bir heyecan içinde karşıladı.</p>
	<p class="block5"> — Tamam, diyordu, yeniden ortaya çıkıyorlar. </p>
	<p class="block5"> — Kimler?</p>
	<p class="block5"> — Fareler tabii ki!</p>
	<p class="block5"> Nisan ayından beri hiçbir fare ölüsü bulunmamıştı.</p>
	<p class="block5"> — Yeniden mi başlıyor? dedi Tarrou Rieux'ye. Yaşlı adam ellerini ovuşturuyordu.</p>
	<p class="block5"> — Nasıl koşuştuklarını görmek gerek! Bir zevk bu. Sokak kapısından evine iki farenin girdiğini görmüştü. Komşular, kendi evlerinde de hayvanların yeniden ortaya çıktıklarını ona bildirmişti. Bazı doğramaların içinde, aylardır unutulmuş olan hummalı çalışma yeniden duyulur olmuştu. Rieux her hafta başı yayınlanan genel istatistikleri bekledi. Sayılar hastalıkta bir gerilemeyi gösteriyordu.</p>
	<p class="block5"> Hastalığın bu beklenmedik gerilemesi umutların dışında bir şey olsa da, kentliler sevinmek için acele etmediler. Geçen aylar, bir yandan içlerindeki kurtulma isteğini çoğaltmış, bir yandan da onlara sakınımlı olmayı öğretmiş, onları salgının yakın bir gelecekte son bulması düşüncesine fazla kapılmamaya alıştırmıştı. Öte yandan, bu yeni olay herkesin dilindeydi ve yüreklerin ta derininde gizli, büyük bir heyecan dalgalanıyordu. Geri kalan ne varsa, ikinci plana atılıyordu. Vebanın yeni kurbanları bu kuralları altüst eden olay karşısında pek önemsenmez olmuştu: İstatistikler düşüşe geçmişti. Açıkça umut edilmese de, sağlık döneminin yine de gizliden gizliye beklendiğinin göstergelerinden biri de, kentlilerin o andan başlayarak umursamaz bir havayla da olsa, vebadan sonra yaşamın yeni bir düzene nasıl gireceği konusunda istekli konuşmalar yapmalarıydı.</p>
	<p class="block5"> Herkes eski yaşantılarının kolaylıklarına hemen ulaşılamayacağını ve bozmanın yapmaktan daha kolay olacağını düşünüyordu. Yalnızca yiyeceğin daha kolay sağlanabileceği ve böylece en acil sıkıntıdan kurtulunabileceği sanılıyordu. Aslında bu saf sözlerin altında, aynı zamanda çılgın bir umut dizginlerinden kurtuluyordu ve bu öyle bir noktada oluyordu ki, kentliler bazen bunun bilincine varıyor ve o zaman, her ne olursa olsun, kurtuluşun hemen ertesi gün gerçekleşmeyeceğini hemen sözlerine ekliyorlardı.</p>
	<p class="block5"> Gerçekten de, veba hemen ertesi gün durmadı, ama görünüşe bakılırsa, mantık çerçevesinde umut edilenden daha hızlı bir biçimde geriliyordu. Ocak ayının ilk günlerinde soğuklar alışılmadık bir ısrarla bastırdı ve kentin üzerinde buz kristalleri gibi asılı kaldı. Bununla birlikte, gökyüzü hiç bu kadar mavi olmamıştı. Günler boyunca, değişmeyen ve buz gibi muhteşem bir hava kenti tükenmek bilmeyen bir ışıkla donattı. Bu temizlenen havada, veba birbirini izleyen düşüşler göstererek üç haftada giderek azalan sayıda cesetler dizerek kaybolmaya yüz tuttu. Kısa bir süre içinde aylarca biriktirdiği gücün neredeyse hepsini yitirdi. Vebanın, Grand ya da Rieux'nün hastası genç kız gibi belirlenmiş kurbanlarını elinden kaçırmasına, başka semtlerde tümüyle ortadan kalkarken bazı mahallelerde iki üç gün boyunca deli gibi ortalığı kavurmasına, pazartesi kurbanlarının sayısını artırıp çarşamba hepsini elinden kaçırmasına, onun böyle soluk soluğa kalışına ya da acele edişine bakarak sinirden ve yorgunluktan dağıldığını, kendi imparatorluğuyla birlikte, gücünü oluşturan sayısal üstünlüğünü ve egemenliğini yitirdiği söylenebilir. O zamana kadar başarısı tartışılan Castel'in serumu, birdenbire bir dizi başarı kazanıyordu. Doktorların aldığı ve önceleri hiçbir sonuç vermeyen önlemlerin her biri birden etkili oluyor gibiydi. Sanki vurulma sırası vebaya gelmişti ve onun ansızın güçsüzleşmesi o zamana kadar karşısına çıkarılan paslanmış silahlara güç kazandırıyordu. Yalnızca, zaman zaman hastalık etkisini sertleştiriyor ve bir tür körlemesine atlayışla iyileşmesi umulan üç dört hastayı alıveriyordu. Onlar, umudun tam orta yerinde ölenler, vebanın talihsizleriydi. Karantina kampından çıkarılan Mösyö Othon'un durumu da böyle oldu; Tarrou onun gerçekten de talihsiz olduğunu, ölümü mü yoksa yargıç yaşantısını mı düşündüğünün anlaşılamadığını söylüyor.</p>
	<p class="block5"> Ama genelde, enfeksiyon bir çizgi boyunca geriliyordu; ilk önce çekingen ve gizli bir umut uyandırmış olan valilik bildirileri kamuoyunda zaferin kazanıldığı ve hastalığın geri çekildiği inancını sonunda doğruladı. Gerçekte, bir zaferin söz konusu olup olmadığına karar vermek kolay değildi. Hastalığın geldiği gibi gittiği söylenmeliydi yalnızca. Ona karşı sürülen stratejiler değişmemişti, dün bir işe yaramıyordu, bugünse görünüşte olumluydu. Hastalığın kendiliğinden tükendiği ya da belki tüm hedefine ulaştıktan sonra çekildiği izlenimi vardı yalnızca. Bir bakıma görevi sona ermişti.</p>
	<p class="block5"> Yine de kentte hiçbir şeyin değişmediği söylenebilir. Gündüz her zamanki gibi sessiz sokaklar gece pardösülü ve eşarplı bir kalabalıkla dolup taşıyordu. Sinema ve kafeler hep aynı işi yapıyordu. Ama daha yakından bakınca, yüzlerin daha rahatlamış olduğu hatta bazen gülümsediği görülüyordu. Böylece, o zamana kadar sokaklarda kimsenin gülümsemediği de fark ediliyordu. Gerçekte, aylardır kenti sarmalayan kalın örtü bir yerinden yırtılmıştı ve pazartesileri radyo haberinden anlaşıldığı kadarıyla, bu yırtık büyüyordu ve sonunda insanlar soluk alabilecekti. Bu da olumsuzluk içeren bir avuntuydu ve iç açıcı bir ifadeye ulaşamıyordu bir türlü. Ama, bir zamanlar bir trenin gittiği ya da bir geminin geldiği ya da arabalara tekrar yola çıkma izni verileceği inanılmaz gelirken, tersine, ocak ortasında bunlarla ilgili yapılan duyuru hiçbir şaşkınlık uyandırmadı. Kuşkusuz az bir şeydi bu. Ama bu incecik fark yurttaşlarımızın umut yolunda nasıl bir ilerleme kaydettiğini gösteriyordu aslında. Zaten en ufak umudun tüm bir halk için olanaklı hale geldiği anda vebanın kesin egemenliği sona erdi denilebilir.</p>
	<p class="block5"> Bununla birlikte, tüm ocak ayı boyunca kentliler çelişkili davranışlarda bulundu. Aslında tam olarak, aşırı heyecanla depresyon arasında gidip geldiler. Örneğin, istatistiklerde en olumlu sayıların ortaya çıktığı anda yeni kaçma girişimleri saptandı. Bu, yetkilileri çok şaşırttı, kaçışların çoğunun başarılı olduğuna bakılırsa nöbetçiler de büyük bir şaşkınlığa düşmüştü. Ama aslında, o sıralarda kaçan insanlar doğal duygulara boyun eğiyorlardı. Veba bazı insanlarda derin kuşku tohumları ekmişti, bundan kurtulamıyorlardı. Umudun sözü geçmiyordu onlara. Veba dönemi geçmiş olsa da hâlâ onun kurallarına göre yaşıyorlardı. Olan biteni geriden izliyorlardı. Başka insanlardaysa, tersine bir durum söz konusuydu, evlere ya da kamplara kapatılarak ve ruhsal çöküntülerle geçen bir süreden sonra, sevdikleri ancak o zamana kadar ayrı yaşadıkları insanları özellikle evlerinde ağırlıyorlardı; yükselen umut rüzgârı, bu insanları, kendilerini tutmalarını engelleyen bir ateş ve bir sabırsızlıkla tutuşturmuştu. Sonucun bu kadar yakınındayken, belki de ölebilecekleri, sevdikleri insanları göremeyecekleri ve bu uzun sürmüş acıların karşılığını alamayacakları düşüncesiyle bir tür paniğe kapılıyorlardı. Aylarca nereye varacağı belirsiz bir inatla, tutsaklık ve sürgüne karşın, sebatla beklemişler, korku ve umutsuzluğun yıkamadığını ilk umut yerle bir etmeye yetmişti. Son dakikaya kadar onun yürüyüşüne ayak uyduracak durumda değillerdi, ama vebanın önüne geçmek için çılgın gibi acele ediyorlardı.</p>
	<p class="block5"> Aynı zamanda iyimserlik belirtileri de kendiliğinden ortaya çıkmaya başladı. İşte böylece fiyatlarda hissedilir bir düşüş kaydedildi. Salt ekonomi açısından bakınca, bu hareketin açıklaması yoktu. Sıkıntılar hep aynı sıkıntılardı, kapılarda karantina formaliteleri sürdürülüyordu ve yiyecek sağlanması hâlâ çözümsüzdü. Böylece tümüyle moral bir olguyla karşı karşıyaydık, sanki vebanın gerilemesi her yerde kendini duyuruyordu. Aynı zamanda önceleri toplu halde yaşayan ve hastalık yüzünden ayrılmak zorunda kalan insanlar da iyimserliğe kapılmaya başlamıştı. Kentin iki manastırı yeniden düzenlendi ve ortak yaşama başlanabildi. Askerler için de aynı şey söz konusuydu, boşaltılan kışlalarda askerler yeniden bir araya geldi: Yeniden normal bir garnizon yaşantısına başladılar. Bu olaylar önemli göstergelerdi.</p>
	<p class="block5"> Halk 15 Ocak'a kadar bu gizli coşku içinde yaşadı. O hafta istatistikler öylesine düştü ki, doktorlar kuruluna danıştıktan sonra valilik salgının sona ermiş olarak görülebileceğini duyurdu. Gerçek şu ki, halkın benimsemezlik edemeyeceği bir sakınım düşüncesiyle yazıda, kent kapılarının iki hafta daha kapalı kalacağı, önleyici kuralların da bir ay sürdürüleceği ekleniyordu. Bu dönem boyunca tehlikenin yeniden belireceğine ilişkin en ufak belirtide, 'Statüko' korunacak ve önlemler sürdürülecekti".</p>
	<p class="block5"> Öte yandan, herkes bu eklemeleri biçimsel kaygılarla eklenmiş maddeler olarak gördü ve 25 Ocak akşamı kenti neşeli bir coşku kapladı. Valilik bu genel canlılıkta bir payı bulunsun diye sağlık dönemindeki aydınlatmanın yeniden kurulması emrini verdi. Bunun üzerine soğuk ve duru bir göğün altında, kentliler gürültülü ve kahkahalar atan topluluklar halinde aydınlatılmış sokaklara döküldü.</p>
	<p class="block5"> Kuşkusuz, birçok evin kepenkleri kapalı durdu ve başkalarının çığlıklarla doldurduğu bu geceyi sessizlik içinde geçirdi. Öte yandan, yas tutan bu varlıkların çoğu için derin bir teselli de vardı; bunun nedeni de, ya başka yakınların ölmesinden duyulan korkunun sonunda yatışması ya da kişisel korunma duygusunu artık bir yana bırakmalarıydı. Ama genel neşeye en yabancı kalan aileler, kuşkusuz tam o sırada bir hastanede vebayla cebelleşen bir hastası olan ve karantina merkezlerinde ya da kendi evlerinde vebanın başkalarının yakasını bıraktığı gibi, kendi yakalarını da gerçek anlamda bırakmasını bekleyen ailelerdi. Onlar da bir umut duyuyorlardı kuşkusuz, ama bunu yedekte tutmayı yeğliyorlar ve gerçekten hak kazanmadan bu umudu tüketmekten çekmiyorlardı. Ve bu bekleyiş, acıyla neşenin tam ortasında geçen bu sessiz gece genel coşkunun arasında onlara daha da korkunç geliyordu.</p>
	<p class="block5"> Ama bu istisnalar öteki insanların doygunluk duygusuna gölge düşürmüyordu. Kuşkusuz veba henüz bitmiş değildi ve bunu kanıtlayacaktı. Yine de, haftalar öncesinden, herkesin düşüncesinde trenler sonsuza giden rayların üzerinde düdük çalarak yola koyuluyor, gemiler ışıl ışıl denizlere doğru süzülüyordu. Ertesi gün düşünceler durulacak ve kuşkular yeniden baş verecekti. Ama şimdilik tüm kent sarsılıyor, sağlam kökler saldığı şu kapalı, karanlık ve hareketsiz yerleri terk ediyor ve sağ kalanları sırtlayarak yeniden yaşama geri dönüyordu sonunda. O akşam Tarrou ve Rieux, Rambert ve ötekiler, kalabalığın ortasında yürüyor ve ayaklarının yerden kesildiğini hissediyorlardı. Bulvarlardan ayrıldıktan uzun bir süre sonra Tarrou ve Rieux, kepenkleri kapalı pencereler boyunca yürüdükleri o saatte, o neşenin hâlâ peşlerinden geldiğini duyuyorlardı. Ve yorgunlukları yüzünden, kepenklerin ardında süren o acıyla az ötede sokakları dolduran neşeyi birbirinden ayıramıyorlardı. Yaklaşan kurtuluşun kahkaha ve gözyaşı karışmış bir çehresi vardı.</p>
	<p class="block5"> Uğultunun en yüksek ve en neşeli ânında Tarrou durdu. Karanlık kaldırımın üzerinde, hafif adımlarla bir gölge koşuyordu. Bir kediydi bu, ilkbahardan beri görülen ilk kedi. Yolun ortasında bir an hareketsiz kaldı, duraksadı, ayağını yaladı, sonra çabucak sağ kulağında gezdirdi, yeniden sessiz koşuşturmasına döndü ve gecenin içinde kayboldu gitti. Tarrou gülümsedi. Yaşlı adam da memnun olacaktı. Veba sessizce çıktığı o nerede olduğu bilinmeyen inine geri dönmek üzere uzaklaşadursun, Tarrou'nün notlarına göre, kentte bu gidişe derin derin üzülen en azından bir kişi vardı, Cottard'dı bu.</p>
	<p class="block5"> Gerçeği söylemek gerekirse, istatistiklerin düşüş göstermeye başladığı andan itibaren bu defterler oldukça tuhaflaşıyor. Yorgunluktan mı acaba, iyice okunaksız el yazısını çözmek güçleşiyor ve sık sık bir konudan ötekine atlanıyor. Üstelik, ilk kez olarak, defterlerdeki nesnellik de bir yana bırakılıp kişisel saptamalara yer veriliyor. Örneğin Cottard'ın durumuyla ilgili uzun bir bölümün ortasında kedili yaşlı adamla ilgili küçük bir yazı yer alıyor. Tarrou'ya bakılırsa, veba onun bu kişiye duyduğu saygıyı bir an olsun azaltmamıştı, önceden nasıl onun ilgisini çektiyse, yaşlı adam vebadan sonra da ilgisini çekmişti, ancak ne yazık ki, Tarrou'nün iyi niyetine karşın artık ilgisini çekemeyecekti. Çünkü Tarrou onu yeniden görmek için epey uğraşmıştı. O 25 Ocak akşamından birkaç gün sonra, küçük sokağın köşesinde nöbet tutmaya başlamıştı. Kediler oradaydı, randevuya sadık, güneşte ısınıyorlardı. Ancak her zamanki saatte, kepenkler ısrarlı biçimde kapalı kaldı. Bunu izleyen günlerde de Tarrou açıldıklarını görmedi. Merak içinde, yaşlı adamın alınmış ya da ölmüş olabileceğini düşündü, alınmış olabilirdi, çünkü yaşlı adam haklı olduğunu düşünüyordu ve veba ona haksızlık etmişti; ama eğer ölmüşse, tıpkı yaşlı astım hastası gibi onun da bir aziz olup olmadığını düşünmek gerekiyordu. Tarrou öyle olduğunu sanmıyordu, ama yaşlı adamın durumunda bir 'işaret' bulunduğunu düşünüyordu. "Belki de azizlikle ilgili yalnızca yaklaşık bir düşünceye varılabilir," diye gözlemde bulunuyordu, "Bu durumda alçakgönüllü ve iyiliksever bir şeytana taparlıkla yetinilebilir."</p>
	<p class="block5"> Defterlerde Cottard'la ilgili düşüncelerin arasında hiçbir şeyi olmamış gibi çalışmasına koyulan, o sıralar nekahet dönemindeki Grand'la, doktorun annesine ilişkin' gözlemler de dağınık bir biçimde yer alıyordu. Birlikte oturmanın izin verdiği ölçüde, Tarrou'yla anne arasında geçen sohbetler sırasında, yaşlı kadının tavırları, gülümseyişi, veba üzerine gözlemleri özenle not edilmişti. Tarrou özellikle Madam Rieux'nün kendini öne çıkarmaktan kaçınması, her şeyi yalın tümcelerle anlatma biçimi, sessiz| sokağa bakan belli bir pencereye karşı duyduğu özel zevki üzerinde duruyordu; yaşlı kadın akşamları bu pencere önünde biraz dik, huzurlu elleri ve dikkatli bakışlarıyla odaya karanlık basıncaya ve ağır ağır koyulan gri ışığın içinde kara bir gölgeye dönüşüp sonra ışığın içinde eriyinceye kadar otururdu. Tarrou başka şeyler üzerinde de duruyordu; onun bir odadan öbür odaya nasıl hafif adımlarla geçtiğinden; onun iyiliğinden de söz ediyordu, bunu Tarrou'nun önünde hiç açığa vurmazdı, ancak her söylediği ve her yaptığı şeyde bu iyiliğin belli belirsiz ışığını yakalardı Tarrou; son olarak onun düşünmeden her şeyi bildiği üzerinde duruyordu Tarrou ve ona göre, bunu öyle sessiz, öyle gölgede kalarak yapıyordu ki, ne olursa olsun, veba bile olsa, her türlü ışık düzeyinde kalabiliyordu. Burada Tarrou'nun el yazısı tuhaf bir yumuşama izleri taşıyordu. Sanki bu yumuşamayı kanıtlarcasına bundan sonraki satırlar çok zor okunuyordu ve son sözcüklerde ilk kez olarak kişisellik görülüyordu: "Annem de böyleydi, kendini öne çıkarmayışını severdim ve hep onunla olmak isterdim. Sekiz yıl oluyor, öldü diyemiyorum. Her zamankinden biraz daha silikleşti ve geri dönüp baktığımda artık yoktu."</p>
	<p class="block5"> Ama sözü Cottard'a getirmek gerek. İstatistikler düşmeye başladığından beri Cottard çeşitli bahanelerle Rieux'yü birçok kez ziyaret etmişti. Aslında her seferinde Rieux'den vebanın gidişiyle ilgili bir tahminde bulunmasını istiyordu. "Böyle bir anda, hiç işaret vermeksizin durabileceğine inanıyor musunuz?" Bu noktada kuşkuluydu, ya da en azından öyle olduğunu söylüyordu. Ama yineleyerek sorduğu sorular çok sağlam olmayan bir inancı gösteriyor gibiydi. Ocak ortasında Rieux oldukça iyimser bir biçimde yanıt vermişti. Ve bu yanıtlar Cottard'ı neşelendireceği yerde, her seferinde, gününe göre değişen, keyif kaçırmaktan yıkıma kadar uzanan tepkiler uyandırmıştı onda. Sonradan doktor ona, istatistiklerdeki olumlu göstergelere karşın zafer ilan etmemenin uygun olacağını söylemişti:</p>
	<p class="block5"> — Bir başka deyişle, hiçbir şey bilinmiyor, bir gün kaldığı yerden başlayabilir! diye gözlemde bulunmuştu Cottard.</p>
	<p class="block5"> — Evet, iyileşme hızının artması gibi, bu da olası. Herkes için endişe verici olan bu belirsizlik, gözle görülür biçimde Cottard'ı rahatlatmıştı ve Tarrou'nun önünde, Rieux'nün düşüncesini yaymaya çalışarak, oturduğu semtteki tüccarlarla söyleşilere girişmişti. Bunu yapmaktan çekinmiyordu, orası doğru. Çünkü ilk zaferlerin coşkusundan sonra birçok kişinin aklına bir kuşku düşmüştü; valilik açıklamasının yol açtığı heyecandan sonra da varlığını sürdürecekti. Cottard'ın bu endişe tablosu karşısında içi rahatlıyordu. Ama başka zamanlar cesaretini yitirdiği de oluyordu. "Evet," diyor Tarrou'ya, "sonunda kapılar açılacak. Ve göreceksiniz, hepsi beni yüzüstü bırakacak!"</p>
	<p class="block5"> 25 Ocak'a kadar herkes onun kişiliğindeki bu ani değişiklikleri fark etti. Günler boyu semttekilerle ve görüştüğü insanlarla uzun uzun anlaşmaya çalıştıktan sonra, onlara verip veriştiriyordu. O zaman en azından görünüşte, dünyadan el etek çekiyor ve bir anda kendini yabanıl bir yaşamın içine atıyordu. Kimse onu ne lokantada, ne tiyatroda, ne de o sevdiği kafelerde görüyordu. Öte yandan, vebadan önce sürdürdüğü ölçülü ve karanlık yaşama geri dönmüyordu. Tümüyle dairesine kapanarak yaşıyor ve komşu lokantadan yemek getirtiyordu. Yalnız akşamları kaçamak olarak dışarı çıkıyor, gereksinim duyduğu şeyleri alıyor, mağazalardan çıkıp kendini ıssız sokaklara atıyordu. O zaman Tarrou onunla karşılaşırsa eğer, ağzından; cımbızla tek tuk laf çıkıyordu, o kadar. Sonra birdenbire, insanların arasında, bol bol vebadan söz ederken, herkesin fikrini sorarken ve her gece dalga dalga kalabalığın içinde, keyifle salınırken onu görebiliyordunuz.</p>
	<p class="block5"> Valilik açıklamasının yapıldığı gün, Cottard tümüyle ortadan yok oldu. İki gün sonra, Tarrou onu işsiz güçsüz, sokak sokak gezerken gördü. Cottard ona mahallesine kadar eşlik etmeyi önerdi. Özellikle o günün yoğunluğunu fazlasıyla hisseden Tarrou duraksadı. Ama öteki üsteledi. Çok heyecanlı gibi duruyordu, elleri kollarıyla karmakarışık hareketler yapıyor, hızlı ve yüksek sesle konuşuyordu. Valilik açıklamasının gerçekten vebaya bir nokta koyduğunu düşünüp düşünmediğini sordu dostuna. Tabii ki, Tarrrou yetkililerin yaptığı bir açıklamanın bir felaketi durdurmak için yeterli olmayacağını düşünüyordu; ama beklenmedik bir durum dışında, yakında salgının duracağının akla uygun gelebileceğini söyledi.</p>
	<p class="block5"> — Evet, dedi Cottard, beklenmedik bir durum dışında. Ve her zaman beklenmedik bir durum vardır.</p>
	<p class="block5"> Tarrou kapılar açılmadan iki haftalık bir süreye uyulmasını isteyen valiliğin zaten beklenmedik bir gelişmeyi bir anlamda öngördüğüne dikkati çekti.</p>
	<p class="block5"> — İyi de etti, dedi Cottard, hâlâ düşünceli ve heyecanlıydı, çünkü valilik olayların gidişine bakarak, boş yere konuşmuş olabilirdi.</p>
	<p class="block5"> Tarrou böyle bir şeyin olabileceğine inanıyordu, ama kapıların açılmasını ve normal bir yaşama dönülmesini düşünmenin daha uygun olacağını söyledi.</p>
	<p class="block5"> — Tamam, öyle kabul edelim, dedi Cottard, ama normal yaşama dönüş derken neyi kastediyorsunuz?</p>
	<p class="block5"> — Sinemada yeni filmler, dedi Tarrou gülümseyerek. Ancak Cottard gülmüyordu. Vebanın kentte hiçbir şeyi değiştirmeyeceği ve her şeyin eskisi gibi, yani hiçbir şey olmamış gibi yeniden başlayacağı düşünülebilir mi, onu öğrenmek istiyordu. Tarrou vebanın değişeceğini, kenti değiştirmeyeceğini düşünüyordu ve tabii ki, kentlilerin en güçlü isteği hiçbir şey değişmemiş gibi davranmaktı ve öyle olacaktı; bundan dolayı, bir yönden hiçbir şey değişmeyecekti, ama başka bir yönden, yeterli derecede istense de hiçbir şey unutulmayacak ve veba en azından yüreklerde bir iz bırakacaktı. Küçük rantçı insanların yüreğiyle ilgilenmediğini, bunun en son sırada yer alan bir kaygı olduğunu açık açık söyledi. Onu ilgilendiren, kentteki düzenlemenin değiştirilip değiştirmeyeceğiydi, örneğin tüm hizmetler eskisi gibi mi yürütülecekti? Tarrou bu konuda hiçbir şey bilmiyordu. Salgın sırasında aksayan tüm hizmetlerin yeniden başlatılabilmesinin de biraz güçlük çıkacağını düşünüyordu. En azından eski hizmetlerin yeniden düzenlenmesini gerektirecek yeni sorunların çıkabileceği de düşünülebilirdi.</p>
	<p class="block5"> — Ah! dedi Cottard, bu olabilir, gerçekten de, herkes her şeye yeniden başlayacak.</p>
	<p class="block5"> İki yürüyüşçü Cottard'ın evinin yakınlarına gelmişti. Cottard canlanmıştı, kendini iyimser olmaya zorluyordu. Sıfırdan başlamak üzere geçmişini silip yeniden yaşamaya koyulan kenti hayal ediyordu.</p>
	<p class="block5"> — İyi, dedi Tarrou. Her şey bir yana, sizin için de işler yoluna girecektir. Bir bakıma, yeniden başlayacak bir yaşam var.</p>
	<p class="block5"> Kapının emindeydiler ve birbirlerinin elini sıkıyorlardı.</p>
	<p class="block5"> — Haklısınız, diyordu Cottard, giderek artan bir heyecanla, sıfırdan başlamak, bu iyi bir şey olur.</p>
	<p class="block5"> Ama koridorun karanlığında iki adam belirmişti. Tarrou yanındakinin bu iki adama ne istediklerini sorduğunu duydu. Bayramlıklarını giymiş memurları andıran adamlar Cottard'a adının Cottard olup olmadığını soruyorlardı, o ise, sessiz bir şaşkınlık çığlığı atarak arkasını döndü ve karanlığa dalıp kaçmaya başladı; ne adamlar ne de Tarrou yerlerinden kımıldayacak zaman bile bulamadı. Şaşkınlık geçtikten sonra, Tarrou adamlara ne istediklerini sordu. Mesafeli ve terbiyeli bir tavır takınarak, bazı bilgilerin söz konusu olduğunu söylediler ve ağır adımlarla Cottard'ın gittiği yöne doğru yürüyerek ayrıldılar.</p>
	<p class="block5"> Evine dönen Tarrou bu sahneyi yazıyor ve hemen ardından yorgun olduğunu belirtiyordu (yazısı da bunu kanıtlıyordu). Daha yapacak çok işi olduğunu, ama bunun hazır durumda beklememesi için bir neden olmadığını ekliyor ve kendi kendine hazır olup olmadığını da soruyordu. Son olarak işte defterler de burada bitiyor, Tarrou şöyle bir yanıt veriyordu: Gündüz ya da gece olsun, öyle bir saat vardır ki, insan korkaklaşır, işte Tarrou yalnızca bu andan korkuyordu.</p>
	<p class="block5"> Sonraki gün, kapıların açılmasından birkaç saat önce, Doktor Rieux kendisini bekleyen bir mektup olup olmadığını merak ederek, öğlen evine dönüyordu. Günleri vebanın en yoğun dönemindeki kadar yorucu geçmekle birlikte, kesin kurtuluş beklentisi her tür yorgunluğu unutturuyordu. Şimdi umut ediyordu ve bunun keyfine varıyordu. İnsan her zaman çelik gibi iradeli olamaz, her zaman dimdik duramaz ve sonunda mücadele için örülmüş o güç yumağını coşku içinde çözmek de bir mutluluktur. Beklenen telgraf da olumlu olsaydı, Rieux de yeni bir başlangıç yapabilirdi. Herkesin yeni bir başlangıç yapması gerektiği düşüncesindeydi.</p>
	<p class="block5"> Kapıcı dairesinin önünden geçiyordu. Yüzü karoya yapışmış yeni kapıcı ona gülümsüyordu. Merdivenlerden çıkarken Rieux onun yorgunluklarla ve yoksunluklarla solgunlaşmış yüzünü görüyordu.</p>
	<p class="block5"> Evet, soyutlama sona erince, o da yeniden başlayacaktı ve biraz da talihi varsa eğer... Ama kapıyı açtığı sırada annesi gelerek Mösyö Tarrou'nün iyi olmadığını haber verdi. Sabah kalkmıştı ancak, dışarı çıkamamıştı ve az önce yeniden yatmıştı. Madam Rieux endişeliydi. </p>
	<p class="block5"> — Belki önemli bir şey değildir, dedi oğlu. Tarrou boylu boyunca uzanmış, ağır kafası yastığa gömülmüş, kat kat örtülerin altında güçlü göğsünün biçimi beliriyordu. Ateşi vardı, başı ağrıyordu. Vebayı da düşündürecek belli belirsiz belirtiler olduğunu söyledi Rieux'ye. </p>
	<p class="block5"> — Hayır, henüz hiçbir şey belli değil, dedi Rieux onu muayene ettikten sonra. Ama Tarrou susuzluktan kavruluyordu. Koridorda doktor, annesine bunun veba başlangıcı olabileceğini söyledi.</p>
	<p class="block5"> — Oh hayır, olamaz bu, şimdi olamaz! dedi anne. Hemen ardından:</p>
	<p class="block5"> — Evde tutalım onu Bernard! dedi. Rieux düşünüyordu:</p>
	<p class="block5"> — Buna yetkim yok, dedi. Ama kapılar açılacak. Sanıyorum sen olmasaydın kendi üzerime alacağım ilk yetki bu olacak.</p>
	<p class="block5"> — Bernard, dedi, ikimizi de burada tut. Biliyorsun, kısa süre önce yeni bir aşı daha oldum.</p>
	<p class="block5"> Doktor, Tarrou'nun da aşı olduğunu ama belki de yorgunluktan son serum iğnesini atlamış ya da bazı önlemleri unutmuş olabileceğini söyledi. Rieux muayene odasına gidiyordu. Odaya geri döndüğünde, Tarrou elinde koca koca serum ampulleri tuttuğunu gördü.</p>
	<p class="block5"> — Ah işte o! dedi.</p>
	<p class="block5"> — Hayır, bu bir önlem.</p>
	<p class="block5"> Tarrou yanıt olarak kolunu uzattı ve kendisinin başka hastalara uyguladığı o sonu gelmez iğneyi oldu.</p>
	<p class="block5"> — Bu akşam duruma bakacağız, dedi Rieux ve Tarrou'nun karşısına geçip yüzüne baktı.</p>
	<p class="block5"> — Ya tecrit, Rieux?</p>
	<p class="block5"> — Veba olduğunuz kesin değil ki! Tarrou bir çabayla güldü.</p>
	<p class="block5"> — İlk kez tecrit önerisi olmadan bir serum iğnesi yapıldığını görüyorum.</p>
	<p class="block5"> Rieux arkasını döndü:</p>
	<p class="block5"> — Annemle sizi tedavi edeceğiz. Burada daha rahat edersiniz.</p>
	<p class="block5"> Tarrou sustu ve ampulleri dizen doktor yeniden ona dönmek için konuşmasını bekledi. Sonunda yatağa, yöneldi. Hasta ona bakıyordu. Yüzü yorgundu, ama gri gözleri sakindi. Rieux ona gülümsedi.</p>
	<p class="block5"> — Uyuyabilirseniz uyuyun. Biraz sonra yine geleceğim.</p>
	<p class="block5"> Kapıya geldiğinde Tarrou'nun onu çağıran sesini duydu. Ona doğru döndü.</p>
	<p class="block5"> Ama Tarrou sanki söylemek istediği şeye karşı savaş veriyordu:</p>
	<p class="block5"> — Rieux, diyebildi sonunda, bana her şeyi söylemeniz gerek, buna ihtiyacım var.</p>
	<p class="block5"> — Bunun için size söz veriyorum.</p>
	<p class="block5"> Öteki gülümsemeden, iri yüzünü biraz buruşturdu.</p>
	<p class="block5"> — Teşekkür ederim. Ölmek istemiyorum ve savaşacağım. Ama savaşı kaybedersem, iyi bir son olsun istiyorum.</p>
	<p class="block5"> Rieux eğildi ve onun omzunu sıktı.</p>
	<p class="block5"> — Hayır, dedi. Bir aziz olmak için yaşamak gerek. Savaşın.</p>
	<p class="block5"> Keskin soğuk gün içinde biraz azalarak akşamüstü yerini büyük bir yağmur ve dolu sağanağına bıraktı. Gün batarken gökyüzü biraz yükselir gibi oldu ve daha da içe işleyen bir soğuk bastırdı. Rieux akşam evine döndü. Pardösüsünü çıkarmadan arkadaşının odasına girdi. Annesi örgü örüyordu. Tarrou yerinden kımıldamamış gibiydi, ama ateşten bembeyaz olmuş dudakları onun giriştiği mücadeleyi anlatıyordu.</p>
	<p class="block5"> — Ya şimdi? dedi doktor.</p>
	<p class="block5"> Tarrou yatağın dışına doğru güçlü omuzlarını kaldırdı.</p>
	<p class="block5"> — Şimdi, dedi, mücadeleyi kaybediyorum.</p>
	<p class="block5"> Doktor, Tarrou'nun üzerine eğildi. Alev alev yanan derinin altında bezeler düğüm düğüm olmuştu, göğsü bir yeraltı demirhanesinin çıkarabileceği tüm seslerle sarsılıyordu. Tarrou tuhaf bir biçimde, iki tür belirtiyi de taşıyordu. Rieux doğrulurken serumun henüz tam etkisini göstermediğini söyledi. Ama Tarrou'nun söylemeye çalıştığı birkaç sözcüğü de, boğazından aşağı doğru akan bir ateş dalgası boğuverdi.</p>
	<p class="block5"> Akşam yemeğinden sonra, Rieux ve annesi hastanın yanına yerleştiler. Onun için mücadele içinde bir gece başlıyordu ve Rieux veba meleğiyle arasındaki bu sert mücadelenin şafağa kadar süreceğini biliyordu. Tarrou'nun en güçlü silahı sağlam omuzları ve geniş göğsü değil, daha çok kanıydı, az önce Rieux'nün iğnenin ucundan fışkırttığı kanı; bu kanın içinde, hiçbir bilim dalının gün ışığına çıkaramadığı, ruhtan da derin olan şeydi onun silahı. Ve o, arkadaşının mücadelesini izlemek zorundaydı yalnızca. Yapacağı şeyleri, apseleri hafifletmeye çalışmak, yara kapayıcı ilaçlar sürmek; üst üste gelen başarısızlıklarla dolu aylar boyunca bunların etkisini takdir etmeyi öğrenmişti. Aslında, onun tek görevi, çoğunlukla kışkırtılmadıkça rahatını bozmayan şu talihe fırsatlar vermekti. Ve talihin rahatının kaçması gerekiyordu. Çünkü Rieux onu şaşkınlığa iten bir veba çehresiyle karşı karşıyaydı. Bir kez daha veba kendisine karşı oluşturulmuş stratejileri altüst etmeye hazırlanıyor, içine yerleşmiş gibi durduğu mekânlardan çekilerek insanların beklemediği mekânlarda ortaya çıkıyordu. Bir kez daha şaşırtmaya çalışıyordu.</p>
	<p class="block5"> Tarrou savaşıyordu, hareketsizdi. Gece boyunca bir kez olsun acıya heyecanla karşılık vermedi, tüm ağırlığı ve tüm sessizliğiyle savaşıyordu yalnızca. Yine bir kez olsun konuşmadı, böylece, başka bir şey düşünmenin artık elinden gelmediğini kendince belli ediyordu. Rieux mücadelenin aşamalarını arkadaşının bir açılıp bir kapanan gözlerinden izliyordu yalnızca, gözkapakları, gözyuvarlağına sımsıkı yapışıyordu ya da tersine, gevşiyor, bakışlar bir eşyaya dikiliyor ya da doktora ve annesine çevriliyordu. Doktor bu bakışla her karşılaştığında Tarrou büyük bir çabayla ona gülümsüyordu.</p>
	<p class="block5"> Bir an sokakta aceleci ayak sesleri duyuldu. Önce uzaktan gelen yavaş yavaş yaklaşan ve akışıyla sokağı dolduran bir gümbürtüden kaçıyor gibiydiler: Yeniden başlayan yağmura, çok geçmeden kaldırımlarda çınlayan dolular karışıyordu. Pencerelerin önündeki büyük tenteler dalgalandı. Odanın karanlığında, bir an yağmurla dikkati dağılan Rieux, bir başucu lambasının aydınlattığı Tarrou'yu izliyordu yeniden. Annesi örgü örüyordu, zaman zaman başını kaldırarak hastaya bakıyordu. Doktor yapılacak her şeyi yapmıştı şimdi. Yağmurdan sonra, yalnızca görünmez bir savaşın sessiz gürültüsüyle dolu odadaki sessizlik yoğunlaştı. Uykusuzluktan olduğu yerde büzülen doktor sessizlik elverdiğince, tüm salgın boyunca ona eşlik etmiş olan tatlı ve düzenli ıslık sesini duymayı hayal ediyordu. Annesine yatması için bir işaret yaptı. Anne başını hayır anlamında salladı, gözleri parıldadı, sonra şişlerin ucunda emin olmadığı bir ilmeği dikkatle inceledi. Rieux hastaya su içirmek üzere kalktı, sonra gelip yerine oturdu.</p>
	<p class="block5"> Sokaktan geçenler yağmurun yatışmasından yararlanarak kaldırımda hızlı hızlı yürüyordu. Adım sesleri azalıyor ve uzaklaşıyordu. İlk kez olarak doktor, geç saate kalmış gezginlerle dolu, ambulans seslerinin çınlamadığı bu gecenin eskilere benzediğini fark etti. Bu gece vebadan kurtulmuştu. Soğuğun, ışıklar ve kalabalığın kovduğu hastalık kentin karanlık kuytularından çıkarak, son darbesini Tarrou'nun hareketsiz bedenine indirmek üzere bu sıcak odaya sığınmıştı sanki. Felaket artık kentin göğünü karıştırmıyordu. Ama odanın ağır havasında usul usul ıslık çalıyordu. Saatlerdir Rieux'nün duyduğu ses, işte onun sesiydi Ve burada da son bulmasını, vebanın yenik düşmesini beklemek gerekiyordu.</p>
	<p class="block5"> Şafaktan az önce Rieux annesine doğru eğildi:</p>
	<p class="block5"> — Saat sekizde yerimi almak için yatmalısın. Yatmadan önce damlatma işlemini yap.</p>
	<p class="block5"> Madam Rieux kalktı, örgüsünü katladı ve yatağa doğru ilerledi. Bir süredir Tarrou gözlerini kapamıştı. Sert alnında terden saçları kıvırcıklaşmıştı. Madam Rieux iç geçirdi ve hasta, gözlerini açtı. Üzerine eğilmiş tatlı yüzü gördü ve ateşin oynaşan dalgaları altından sebatlı bir gülümseme yeniden belirdi. Ama hemen ardından gözler kapandı. Yalnız kalınca Rieux annesinin koltuğuna oturdu.</p>
	<p class="block5"> Sokaktan tek ses gelmiyordu ve şimdi tam bir sessizlik vardı. Sabahın soğuğu odada kendini hissettirmeye başlamıştı. Doktor biraz kestirdi, ama şafakta geçen ilk araba onu uykudan uyandırdı. Ürperdi ve Tarrou'ya bakınca, bir sürelik rahatlama olduğunu ve hastanın uyuduğunu gördü. Atlı arabanın odun ve demirden tekerlekleri dönerek uzaklaşıyordu. Pencerede gün henüz ağarmamıştı. Doktor yatağa doğru ilerlediğinde Tarrou sanki hâlâ uykudaymış gibi, ona ifadesiz gözlerle bakıyordu.</p>
	<p class="block5"> — Uyudunuz değil mi? diye sordu Rieux.</p>
	<p class="block5"> — Evet.</p>
	<p class="block5"> — Daha rahat soluk alıyorsunuz değil mi?</p>
	<p class="block5"> — Biraz. Bunun bir anlamı var mı? Rieux sustu ve bir süre sonra:</p>
	<p class="block5"> — Hayır Tarrou, hiçbir anlamı yok. Sabah düzelmelerini benim gibi siz de biliyorsunuz.</p>
	<p class="block5"> Tarrou onayladı.</p>
	<p class="block5"> — Teşekkür ederim, dedi. Bana hep doğruyu söyleyin.</p>
	<p class="block5"> Rieux yatağın ayakucuna oturmuştu. Hastanın, ölülerin kol ve bacaklarını andıran uzun ve katı bacaklarını hissediyordu. Tarrou daha kuvvetle soluk alıp veriyordu.</p>
	<p class="block5"> — Ateş yeniden çıkacak, değil mi Rieux, dedi soluğu kesilircesine.</p>
	<p class="block5"> — Evet, ama öğlen kesin bir karara varacağız. Tarrou gücünü toplamak istercesine gözlerini kapadı.</p>
	<p class="block5"> Yüzünden bir bıkkınlık okunuyordu. İçinde bir yerlerde kıpır kıpır olmaya başlamış ateşin yükselmesini bekliyordu. Gözlerini açtığında, bakışları sönükleşmişti. Yalnızca Rieux'nün yanı başında eğilmiş olduğunu görünce yemden ışıldadı.</p>
	<p class="block5"> — İçin, diyordu doktor.</p>
	<p class="block5"> Öteki suyu içti ve başını yeniden yastığa bıraktı.</p>
	<p class="block5"> — Ne kadar uzun sürüyor, dedi.</p>
	<p class="block5"> Rieux onun kolunu tuttu, ama Tarrou bakışlarını başka yana çevirmiş, artık tepki vermiyordu. Ve birden ateş, sanki Tarrou'nün içinde bir bendi yerle bir ederek alnına doğru gözle görünür şekilde yükseldi. Bakışını Rieux'ye çevirdiğinde, onun gergin yüzüyle cesaret vermeye çalıştığını gördü. Tarrou'nun bir çabayla göndermek istediği gülümseme sıkılmış çene kemikleri ve beyazımsı bir köpükle mıhlanmış dudaklarından öteye gidemedi. Ama bu katılaşmış yüzde gözler pırıl pırıl bir cesaretle yeniden parladı.</p>
	<p class="block5"> Saat yedide, Madam Rieux odaya girdi. Doktor hastaneye telefon etmek ve yerine birisini bulmak için çalışma odasına geçti. Muayenelerini de ertelemeye karar verdi, muayene odasındaki divana bir süre uzandı, ama hemen kalktı ve odaya döndü. Tarrou başını Madam Rieux'ye çevirmişti. Yanı başında bir sandalyenin üzerine yerleşmiş, ellerini bacakları üzerinde birleştirmiş o ufak tefek gölgeye bakıyordu; onu öyle bir yoğunlukla izliyordu ki, Madam Rieux parmağını dudaklarına götürdü ve başucu lambasını söndürmek üzere ayağa kalktı. Ama perdelerin gerisinden gün ışığı hızla süzülüyordu ve az sonra hastanın yüz hatları karanlığın içinde seçilmeye başlayınca, Madam Rieux onun hâlâ kendisine bakmakta olduğunu görebildi. Ona doğru eğildi, yastığını düzeltti, ayağa kalkarken bir an onun ıslak ve kıvırcıklaşmış saçlarına elini koydu. O zaman boğuk ve uzaktan gelen bir sesin kendisine teşekkür ettiğini ve şimdi her şeyin iyi olduğunu söylediğini duydu. Yeniden yerine oturduğunda, Tarrou gözlerini kapamıştı ve bitkin yüzü, mühürlenmiş ağzına karşın, yeniden gülümsüyor gibiydi.</p>
	<p class="block5"> Öğlen ateş doruk noktasındaydı. Ciğerlerinden sökülürcesine gelen bir öksürük, artık kan tükürmeye başlayan hastanın bedenini sarsıyordu. Bezeler artık şişmiyordu. Eklemlerin içine çakılmış çivi gibi, hep oradaydılar. Ateş ve öksürük nöbetlerinin arasında Tarrou arada sırada arkadaşlarına bakıyordu. Ama çok geçmeden gözleri daha seyrek olarak açılmaya başladı ve harap olmuş suratını aydınlatan ışık her seferinde daha da soluklaşıyordu. Çırpınmalarla bu bedeni sarsan fırtına, giderek azalan şimşeklerle onu aydınlatıyor ve Tarrou bu fırtınanın içinde sürüklenip gidiyordu. Rieux'nün karşısında artık kımıldamayan, gülümsemesi kaybolmuş bir maskeden başka bir şey yoktu. Ona bu kadar yakın olmuş, şimdi mızrak darbeleriyle delik deşik, insanüstü bir acıyla kavrulan, gökyüzünün tüm nefret rüzgârlarıyla kıvranan insan görüntüsü, Rieux'nün gözünde vebanın suları altında kalıyor ve bu batma karşısında elinden hiçbir şey gelmiyordu. Kendisiyse eli boş, yüreği burulmuş, bir kez daha bu felakete karşı savunmasız ve çaresiz, kıyıda durup bakıyordu. Ve sonunda, Rieux'nün, birden duvara dönerek sanki içinde bir yerlerden yaşamsal bir tel kopuyormuşçasına derin bir iniltiyle can veren Tarrou'yu görmesini engelleyen, çaresizlik gözyaşları oldu.</p>
	<p class="block5"> Bunu izleyen gece mücadelenin değil, sessizliğin gecesi oldu. Dünyadan el etek çekmiş bu odada, şimdi giydirilmiş bu ölü bedeninin üzerinde şaşırtıcı bir huzurun gezindiğini hissetti; geceler önce, vebaya tepeden bakan teraslarda kent kapılarındaki saldırının ardından duyulan huzurdu bu. Zaten o dönemde, eli kolu bağlı, insanların ölmesini izlediği yataklardan yükselen o sessizliği düşünmüştü. Her yerde aynı duraklama, aynı görkemli süre, mücadeleyi izleyen hep o aynı yatışma; bu, bozgunun sessizliğiydi. Ama şimdi arkadaşını örten adam için, bu sessizlik öyle yoğundu, sokakların ve vebadan kurtulmuş kentin sessizliğine öyle uyuyordu ki, Rieux bu kez, savaşlara son veren ve barışı iyileşme umudu olmayan bir acıya dönüştüren kesin bir yenilginin söz konusu olduğunu iyi biliyordu. Son olarak doktor, Tarrou'nun huzura kavuşup kavuşmadığını bilmiyordu; ancak en azından o anda, tıpkı oğlundan koparılmış bir anne, ya da arkadaşını gömen bir insan için nasıl ateşkes diye bir şey yoksa, kendisi için de artık olanaklı bir huzur bulunmadığını biliyordu.</p>
	<p class="block5"> Dışarıda hep aynı soğuk gece, açık ve buz gibi bir gökte buz tutmuş yıldızlar vardı. Yarı karanlık odada cama çökmüş soğuk, bir kutup gecesinin renksiz soluk alıp verişi hissediliyordu. Yatağın yanında Madam Rieux alışılmış duruşuyla, sağ tarafı başucu lambasıyla aydınlanmış, oturmaktaydı. Odanın tam ortasında ışığın uzağında Rieux koltuğunda beklemekteydi. Karısı aklına geliyordu, ama her seferinde bu düşünceyi uzaklaştırıyordu.</p>
	<p class="block5"> Gece başlarken sokaktan geçenlerin topuk sesleri soğuk gecenin içinde çınlamıştı.</p>
	<p class="block5"> — Her şeyle ilgilendin mi? demişti Madam Rieux.</p>
	<p class="block5"> — Evet telefon ettim.</p>
	<p class="block5"> Sonra ölünün başındaki sessiz bekleyişlerini sürdürmüşlerdi. Madam Rieux arada sırada oğluna bakıyordu. Bu bakışlardan biriyle karşılaşınca Rieux ona gülümsüyordu. Geceye özgü bildik gürültüler sokakta birbirini izlemişti. Henüz izin verilmese de, birçok araba yeniden sokaklardan geçiyordu. Yolları yutuyor, yok olup yeniden ortaya çıkıyorlardı. Sesler, bağırmalar, gen gelen sessizlik, bir nal sesi, bir dönemeçte gıcırdayan iki tramvay, belirsiz uğultular ve yeniden gecenin soluk alıp verişi.</p>
	<p class="block5"> — Bernard?</p>
	<p class="block5"> — Efendim.</p>
	<p class="block5"> — Yorgun değil misin?</p>
	<p class="block5"> — Hayır.</p>
	<p class="block5"> Annesinin ne düşündüğünü ve kendisini sevdiğini biliyordu o anda. Ama bir varlığı sevmenin çok büyük bir şey olmadığını ya da en azından asla bir sevginin dile getirilecek kadar güçlü olmayacağını da biliyordu. Örneğin, annesiyle birbirlerini hep sessizce seveceklerdi. Ve yaşamları boyunca duygularını birbirlerine daha rahat açıklayamadan; sırası gelince annesi ya da kendisi ölecekti. Aynı biçimde, Tarrou'nun yanı başında yaşayıp gitmişti ve dostlukları gerçek anlamda yaşamaya zaman bulamadan bu akşam ölmüştü Tarrou. Dediği gibi oyunu kaybetmişti. Ama Rieux, o ne kazanmıştı? Yalnızca vebayı tanımış olmak ve bunu anımsamak, dostluğu tanımış olmak ve bunu anımsamak, şefkati tanımak ve bir gün bunu anımsamak, buydu işte kazandığı. İnsanın veba ve yaşam oyunundan elde edeceği tek şey bilgi ve bellekti. Belki de Tarrou'nun oyunu kazanmak dediği buydu!</p>
	<p class="block5"> Yine bir araba geçti ve Madam Rieux sandalyesinin üzerinde biraz kımıldadı. Rieux ona gülümsedi. Annesi ona yorgun olmadığını söyledi ve hemen ardından:</p>
	<p class="block5"> — Oraya, dağa dinlenmeye gitmelisin.</p>
	<p class="block5"> — Tabii anne.</p>
	<p class="block5"> Evet, orada dinlenebilirdi. Neden olmasın? Anımsamak için de bir bahane olurdu bu. Ama oyunu kazanmak bu idiyse, insanın umuttan yoksun, yalnızca bildiği ve anımsadığı şeyle yaşaması güç olmalıydı. İşte, kuşkusuz Tarrou da böyle yaşamıştı ve düşlere kapılmadan sürdürülen bir yaşamın içinde kuruluk adına ne varsa hepsinin bilincindeydi. Umutsuz huzur olmaz ve insanların kimseyi mahkûm etme hakkı olmadığına inanan ama yine de kimsenin başkalarını mahkûm etmekten kendini alıkoyamadığını ve hatta kurbanların bazen cellata dönüştüğünü de bilen Tarrou ikilem ve çelişkinin içinde yaşamıştı, asla umut nedir bilmemişti. Acaba bu nedenle mi aziz olmayı istemiş ve huzuru insanlara hizmet ederek aramıştı? Gerçekte Rieux bu konuda hiçbir şey bilmiyordu, bunun da pek önemi yoktu. Tarrou'yla ilgili aklından silinmeyen tek görüntü, kendisini götürmek üzere arabanın direksiyonuna sımsıkı sarılan bir adam ya da şimdi hareketsiz yatan şu kalın bedenin görüntüsüydü. Bir yaşam sıcaklığı ve bir ölüm görüntüsü, işte buydu bilinen.</p>
	<p class="block5"> İşte kuşkusuz bu nedenle, Doktor Rieux, sabah karısının ölüm haberini sakinlikle karşıladı. Çalışma odasındaydı. Annesi neredeyse koşarak ona telgrafı getirmiş, sonra postacıya bahşiş vermek üzere çıkmıştı. Geri döndüğünde oğlu açılmış telgrafı elinde tutuyordu. Ona baktı, pencereden limanın üzerinde yükselmekte olan inanılmaz bir sabahı izlemeye kaptırmıştı kendini.</p>
	<p class="block5"> — Bernard, dedi Madam Rieux. Doktor dalgın dalgın ona baktı.</p>
	<p class="block5"> — Şu telgraf? diye sordu</p>
	<p class="block5"> — İşte bu, dedi doktor, sekiz gün olmuş.</p>
	<p class="block5"> Madam Rieux başını pencereye çevirdi. Doktor susuyordu. Sonra annesine ağlamamasını, bunu beklediğini, ama yine de güç bir şey olduğunu söyledi. Bunları söylerken, acısında bir şaşkınlık bulunmadığını biliyordu yalnızca. Aylardır ve iki gündür, sürüp giden o aynı acıydı.</p>
	<p class="block5"> Güzel bir şubat sabahı gün doğarken, halkın, gazetelerin, radyo ve valilik duyurularının selamlamasıyla kentin kapıları sonunda açıldı. Böylece anlatıcıya, kapıların açılmasını izleyen coşkuya başından sonuna kadar katılabilme özgürlüğü olmamakla birlikte, bu neşe dolu saatlerin vakanüvisi olmak kalıyor. Gündüz ve gece için büyük eğlenceler düzenlenmişti. Aynı zamanda, uzak denizlerden gelen gemiler limanımıza yönelirken, garlarda trenlerin dumanları tütmeye başlamıştı bile, böylece her biri kendince, bugünün, ayrı düşmekten ötürü acı çekenler için büyük buluşma günü olduğunu belirtiyordu.</p>
	<p class="block5"> Burada, onca yurttaşımızın içine yerleşmiş olan ayrılık duygusunun ne olabileceği kolayca hayal edilebilir. Gün boyu kente giriş yapan trenler kentten ayrılanlar kadar doluydu. İki haftalık bekleme süresinde, son âna kadar valilik kararının iptal edilmesinden korkarak herkes o gün için yer tutmuştu. Kente yaklaşan yolcuların bazıları gerginlikten tam anlamıyla kurtulamamıştı zaten, çünkü yakınlarında bulunan insanların sonlarını biliyorlardı genelde; ötekilere ve kente ne olduğu konusundaysa hiçbir şey bilmiyorlardı, akıllarında kentin kuşkulu bir çehresi vardı. Ancak bu, tüm bu süre içinde tutku ateşiyle yanmamış kişiler için doğruydu yalnızca.</p>
	<p class="block5"> Gerçekten de, tutkulular kendilerini bir sabit fikre kaptırmışlardı. Onlar için tek bir şey değişmişti: Aylarca süren sürgünleri boyunca çabuk geçmesine uğraştıkları, deli gibi hızlandırmaya çalıştıkları o zamanı şimdi kente yaklaştıkları bir anda, trenin duraktan önce fren yapmaya başlamasıyla yavaşlatmayı dilemişlerdi. Aşklarının tüm o kaybolmuş ayları, içlerine belirsiz ve keskin bir duygu salıyor ve buna bağlı olarak, bu neşeli zamanın bekleyiş dönemine oranla iki kat daha yavaş geçmesini bir tür telafi olarak görüyor ve belli belirsiz bunu istiyorlardı. Haftalar önce haber iletilen karısının buraya gelmesi için elinden geleni yapan Rambert gibi, sevdiklerini bir odada ya da peronda bekleyenler aynı sabırsızlık ve aynı karmaşa içindeydiler. Çünkü veba ayları boyunca bir soyutlamaya dönüşmüş bu aşk ya da sevgiye destek olan etten kemikten kişiyle bu duyguları karşılaştırmayı Rambert bir ürperişle bekliyordu.</p>
	<p class="block5"> Salgının başında bir solukta kentin dışına kaçmayı ve koşarcasına sevdiğiyle buluşmak için buradan ayrılmak isteyen kişi olmak isterdi yeniden. Ama artık bunun olanaksızlığını biliyordu. Değişmişti o, ama veba onun dikkatini başka yöne çekmişti, o ise tüm gücüyle bunu yadsımaya çalışmış, ancak yine de içinde sessiz bir acı gibi yaşayadurmuştu bu duygu. Bir anlamda, vebanın çok ani biçimde bittiği duygusuna kapılıyordu, sanki bunu düşünmeye hazır değildi. Mutluluk tüm hızıyla geliyordu, olay bekleyişten çok daha hızlı gelişiyordu. Rambert her şeye bir anda kavuşacağını, neşenin tadı çıkarılmayan bir yanık gibi olduğunu anlıyordu!</p>
	<p class="block5"> Kaldı ki, hepsi az ya da çok, belli bir bilinçle onun gibiydi ve aslında hepsinden söz etmek gerek. Özel yaşamlarına yeniden başlayacakları bu istasyon peronunda, birbirlerine bakışlar atarken ya da gülümserken, paylaştıkları ortaklığı hissediyorlardı hâlâ. Ama trenin dumanı görünür görünmez sürgün duygusu, karmaşık ve sarhoş edici bir neşe sağanağı altında bir anda sönüp gitti. Tren durunca çoğunlukla yine bu peronda başlamış olan sonu gelmez ayrılıklar burada son buldu; bir saniye içinde, canlı biçimlerini unuttukları bedenlere büyük bir sevincin eşlik ettiği bir cimrilikle kolların sarıldığı anda. Rambert'in kendisine koşan ve göğsüne kapanan o bedene bakacak zamanı olmadı. Kolları arasında onu tutarken, gövdesine yumulmuş o tanıdık saçlı başı sıkarken gözyaşlarına engel olamadı, bunların o anki mutluluktan mı, yoksa çok uzun süredir bastırılmış bir acıdan mı olduğunu bilmiyordu; en azından bu yaşların, şu anda omzuna gömülmüş duran bu yüzün, onca düşlediği yüz mü, yoksa tersine, bir yabancının yüzü mü olduğunu bilmesini engellediğinden ötürü bir rahatlık içindeydi. Bu kuşkunun doğru çıkıp çıkmayacağını sonradan öğrenecekti. Şimdilik, vebanın geri gelebileceğine ve insanların yüreğinde hiçbir değişiklik yapmadan gidebileceğine inanıyor gibi bir hali olan çevresindekiler gibi davranmak istiyordu.</p>
	<p class="block5"> Birbirlerine sıkı sıkı sarılmış insanlar, dünyada geri kalan her şeye gözlerini yummuş, görünüşte vebayı alt etmiş, tüm sefaleti ve aynı trenle gelip karşılarında kimseyi bulamamış herkesi unutmuş olarak evlerine döndüler; peronda yalnız kalanlarsa eve dönünce uzun sürmüş suskunlukların yüreklerine saldığı korkuyu doğrulayan bir şey bulmaya hazırlanıyorlardı. Artık taptaze bir acıdan başka kendilerine eşlik eden hiç kimseleri olmayan bu insanlar için, o anda artık yaşamayan bir varlığın anısına sarılanlar için her şey farklıydı ve ayrılık duygusu doruk noktasına ulaşmıştı. Onlar için, şimdi ortak bir çukura atılmış ya da bir kül yığınında eriyip gitmiş o varlığa ilişkin tüm neşeyi yitiren anneler, eşler, sevgililer için veba hâlâ vardı.</p>
	<p class="block5"> Ama kim düşünüyordu bu yalnızlıkları? Öğle olunca güneş sabahtan beri bir mücadele halinde havanın içinde dolanıp duran soğuk esintileri alt ederek değişmeyen bir ışığı sürekli yinelenen dalgalarla kentin üzerine saçıyordu. Gün sanki akmıyordu. Tepelerden kalelerin topları durgun gökyüzünde ara vermeden patlamaya başladı. Acıların son bulduğu ve unutuşun henüz başlamadığı, iki arada kalmış bu dakikada tüm kent kendini dışarı attı.</p>
	<p class="block5"> Bütün meydanlarda dans ediliyordu. Bir günde trafik yoğunluğu hissedilir biçimde artmış ve sayıları giderek çoğalan arabalar insan seli altındaki sokaklarda güçlükle ilerliyordu. Kentin çanları tüm akşamüstü en yüksek perdeden çaldı. Mavi ve altınsı bir göğü çınlamalarıyla dolduruyorlardı. Gerçekten de kiliselerde şükür duaları okunup duruyordu. Ama aynı zamanda eğlence yerleri ağzına kadar dolmuş, geleceği düşünmeden ellerindeki son alkollü içecekleri dağıtıyorlardı. Tezgâhların önünde hepsi de heyecan içinde bir kalabalık itiş kakış duruyordu, aralarında çevredeki bakışlardan çekinmeyen, sarmaş dolaş birçok çift vardı. Hepsi bağıra çağıra konuşuyor ya da gülüyordu. Herkes içine kapandığı aylar boyunca yaşamı biriktirmiş, şimdi hayatta kalmalarını kutlarcasına onu harcıyorlardı. Ertesi gün asıl yaşam başlayacaktı, önlemleriyle. Şimdilik çok farklı kökenlerden insanlar dirsek dirseğe kardeş gibiydiler. Ölümün varlığının gerçekleştiremediği eşitlik, en azından birkaç saatliğine kurtuluşun coşkusunda ortaya çıkıyordu.</p>
	<p class="block5"> Ama bu sıradan coşku her şeyi açıklamıyordu ve akşamüstü geç saatte Rambert'in yanında sokakları dolduranlar soğukkanlı bir tavrın altında, çoğunlukla epey hassas mutluluklar gizliyordu. Gerçekten de, çok sayıda çift ve çok sayıda aile sakin sakin gezinen insanlar gibiydiler yalnızca. Gerçekteyse çoğu acı çektikleri yerleri hassaslıkla ziyaret ediyorlardı. Yeni gelenlere vebanın açık ya da saklı işaretlerini, vebanın tarihinin kalıntılarını göstermek söz konusuydu. Bazı durumlarda, veba sırasında çok şey görmüş olanlara rehberlik etmekle yetiniliyor ve korku uyandırmadan tehlike anlatılıyordu. Bu gibi keyifler zararsızdı. Ama öteki durumlarda, daha tehlikeli gezintiler olabiliyordu, anıların sevgi dolu acısına kendini bırakmış bir sevgili yanındakine şöyle diyebiliyordu: "O sırada, bu yerde yanımda olmanı arzuladım ve sen yoktun." Bu tutku gezginlerini tanımak kolaydı: İçinde yol aldıkları gürültü patırtının ortasında fısıltı ve itiraf adacıkları oluşturuyorlardı. Gerçek kurtuluşu, köşe başlarındaki orkestralardan daha iyi müjdeliyordu onlar. Çünkü bu sevinç içinde, sıkı sıkı birbirine sarılmış ve suskun çiftler gürültü patırtının içinde, mutluluğun tüm zaferi ve adaletsizliğiyle vebanın bittiğini, korkunun geride kaldığını doğruluyordu. Her tür kesinliğe karşı, insanların öldürülmesinin sineklerin öldürülmesi kadar gündelik sayıldığı şu anlamsız dünyayı tanıdığımızı sakin sakin yadsıyorlardı; şu sınırları iyi çizilmiş vahşiliği, şu hesaplanmış çılgınlığı, şimdinin dışında ne varsa her şeye karşı korkunç bir özgürlük duygusunu da beraberinde getiren şu tutsaklığı, şu ölüm kokusunu, öldürmediği herkesi şaşkına çeviren şu ölüm kokusunu, son olarak da bir bölümü her gün bir fırının ağzına yığılmış, yağlı kokular çıkararak havaya karışan, öteki bölümü de güçsüzlük ve korkunun zincirlerine vurulmuş kendi sırasını bekleyen şu şaşkına dönmüş insanlardan olduğumuzu inkâr ediyorlardı.</p>
	<p class="block5"> Dış mahallelere ulaşmaya çalışan ve akşamüstü çan ve top sesleri, ezgiler ve sağır edici çığlıklar arasında tek başına yürüyen Doktor Rieux'nün gözüne çarpan işte buydu. Mesleği sürüyordu, hastalar için tatil yoktu. Kentin üzerine inen tatlı ışığın içinde eski günlerin ızgara et ve anason kokuları yükseliyordu. Çevresinde gülen yüzler göğe doğru çevriliyordu. Yüzleri al al olmuş kadın ve erkekler istekle gerilerek ve çığlıklar atarak birbirlerine dolanıyordu. Evet, veba bitmişti, korku da ve şimdi sarmaş dolaş olan kollar aslında en derin anlamıyla sürgünün ve ayrılığın ne demek olduğunu anlatıyordu.</p>
	<p class="block5"> İlk kez olarak Rieux aylarca her gelen geçenin yüzünde okuduğu şu tamdık havaya bir ad verebiliyordu. Şimdi çevresine şöyle bir bakması yeterliydi. Vebayı, sefaleti ve yoklukları geride bırakan herkes, uzun süredir oynamakta olduğu rolün giysisine bürünmüştü, yokluğu ve uzaktaki ülkeyi önce yüzleriyle, şimdi de giysileriyle belli eden göçmen rolüne bürünmüşlerdi. Vebanın kent kapılarını kapadığı günden başlayarak yalnızca ayrılığı yaşamışlardı, her şeyi unutturan o insancıl sıcaklıktan ayrı düşmüşlerdi. Değişik derecelerde, kentin her köşesinde bu kadınlar ve bu erkekler, herkes için aynı olmayan ama yine hepsi için olanaksız bir buluşmayı özlemişlerdi. Çoğu tüm gücüyle orada bulunmayan birisini, bir bedenin sıcaklığını, sevgiyi ya da alışkanlığı haykırmıştı. Bazıları insanların dostluklarından uzak düşmenin, onlara mektup, tren, gemi gibi dostluklara özgü alışılmış yollardan ulaşamayacak olmanın çoğunlukla farkına varmadan acısını çekiyordu. Daha az sayıda bir başka grup insan da, belki Tarrou gibileri, tanımlayamadıkları bir şeylerle istemişlerdi birliği, ama bunlar da istenecek tek şeydi onların gözünde. Başka bir ad bulamadıklarından buna bazen huzur diyorlardı.</p>
	<p class="block5"> Rieux hâlâ yürüyordu. İlerledikçe çevresindeki kalabalık artıyor, gürültü çoğalıyor ve ulaşmak istediği mahalleler uzaklaşıyor gibi geliyordu. Yavaş yavaş bu bağırıp çağıran kitleye karışıyordu ve bu haykırışın bir bakıma kendi haykırışı olduğunu da anlamaya başlıyordu. Evet, hem bedensel hem de ruhsal açıdan hepsi birlikte acı çekmişti, hepsi güç bir tatil dönemine, umarsız bir sürgüne ve hiç giderilmemiş bir susuzluğa birlikte katlanmışlardı. Bu üst üste yığılan ölüler, ambulans sirenleri, şu yazgı denilen şeyin ihtarları, korkunun yinelenen ayak sesleri ve yüreklerdeki korkunç başkaldırı arasında hep bir söylenti yayılıp durmuş ve korku içindeki bu insanlara gerçek vatanlarını bulmaları gerektiğini söyleyerek onları uyarmıştı. Onların hepsi için gerçek vatan, bu boğulan kentin duvarlarının ötesindeydi. Tepelerdeki güzel kokulu çalılıklarda, denizde, özgür ülkelerde ve aşkın gücündeydi. Ve geri kalan her şeye tiksintiyle sırt çevirerek o ülkeye, mutluluğa dönmek istiyorlardı.</p>
	<p class="block5"> Bu sürgünün ve bu birleşme duygusunun ne anlama gelebileceğini Doktor Rieux hiç bilmiyordu. Durmadan yürürken her yandan sıkıştırılmış, kendisini çağıran hastalarına giderken, yavaş yavaş yükü azalmış sokaklara yaklaşıyor ve bu şeylerin bir anlamının olup olmamasının önemli olmadığını, yalnızca, insanların umudunun bir karşılık bulmasını görmek gerektiğini düşünüyordu.</p>
	<p class="block5"> Karşılığın ne olduğunu bundan böyle o biliyordu ve dış mahallelerin neredeyse ıssız o ilk sokaklarında bunu daha iyi görüyordu. Yalnızca aşklarının yaşadığı eve dönmeyi istemiş olanlar, sayıları azalsa da bununla yetinmesini bilerek arada sırada ödüllerini alıyorlardı. Kuşkusuz aralarından bazıları, bekledikleri kişiden yoksun, tek başlarına kentte yürümeyi sürdürüyorlardı. Salgından önce, aşklarını daha başından yoluna koyamamış ve birbirine düşman sevgilileri birbirine bağlı tutan o güç anlaşmayı yıllarca körü körüne izleyen bazıları gibi, eşinden iki kez ayrılmak durumuna düşmemiş olanlar da mutluydu. Rieux gibi onlar da her şeyi zamana bırakmanın hafifliğini duymuşlardı: Onlar sonsuza dek ayrılmışlardı. Ama, Doktor Rieux'nün sabah yanından ayrılırken "Haydi, cesaret, şimdi haklı çıkmanın zamanı," dediği Rambert gibi başkaları da, yitirdiklerini sandıkları kişiyi hiç duraksamadan bulmuşlardı. En azından bir süre için mutlu olacaklardı. Her zaman istenebilecek ve bazen elde edilebilecek bir şey varsa, onun da insan sevgisi olduğunu şimdi onlar biliyordu.</p>
	<p class="block5"> Tersine, hayal bile edemedikleri bir şeyi dilemiş olanların hiçbirine bir karşılık gelmemişti. Tarrou sözünü ettiği o ulaşılması güç huzura kavuşur gibi olmuş, ama onu işine yaramayacağı bir anda, ölümde bulmuştu. Tersine, Rieux'nün kapı eşiklerinde, azalan ışığın altında gördüğü, tüm güçleriyle sarılmış, heyecan içinde birbirine bakan başkaları eğer istediklerini elde etmişlerse, bunun nedeni yalnızca kendi ellerinde olan bir şey istemiş olmalarıydı. Ve Rieux, Grand'la Cottard'ın bulunduğu sokağa saparken insanla, onun yoksul ve inanılmaz aşkıyla yetinenlerin de en azından arada bir neşeyle ödüllendirilmesinin yerinde olacağını düşünüyordu.</p>
	<p class="block5">Bu günce burada sona eriyor. Doktor Rieux'nün bunun yazarı olduğunu belirtmenin zamanı geldi. Ama son olayları aktarmadan önce, en azından niçin araya girdiğini açıklamak ve tarafsız tanık üslubunu seçmeye özen göstermesinin anlaşılmasını istiyor. Tüm veba süresince mesleği gereği kentlilerin birçoğunu görme ve onların duygularını derleme olanağı buldu. Böylece gördüklerini ve duyduklarını rahatça aktarma durumundaydı. Ama bunu uygun, ölçülü bir tutumla yapmak istemiştir. Genel olarak gördüklerinden fazlasını anlatmamaya, veba dostlarına, gerçekte sahip olmayacakları düşünceleri yakıştırmamaya ve yalnızca rastlantı ya da kötü talihin kendisine sunduğu metinleri kullanmaya özen göstermiştir.</p>
	<p class="block5"> Bir tür cinayet nedeniyle tanıklık etme durumunda kalarak, iyi niyetli her tanığın yapması gerektiği gibi, belli bir sakinimi elden bırakmamıştır. Ama aynı zamanda da, dürüst bir yüreğin kurallarına uygun olarak, isteyerek kurbanın tarafını tutmuş ve insanları, aynı kenti paylaştığı insanları, yalnızca aşk, acı, sürgün gibi ortak inançları çevresinde birleştirmek istemiştir. İşte böylece, tek bir acı yoktur kentlilerce paylaşmasın, ya da tek bir durum yoktur kendisi de sahiplenmesin.</p>
	<p class="block5"> Sadık bir tanık olmak için özellikle olayları, belgeleri ve söylentileri aktarmalıydı. Ama kişisel olarak kendi söyleyeceğini, kendi bekleyişini, kendi geçirdiği sınavları dile getirmemeliydi. Bunlardan yararlandıysa bile, yalnızca aynı kenti paylaştığı kentlileri anlamak ve onların anlaşılmasını sağlamak ve onların çoğunlukla karmakarışık biçimde hissettiklerine olabildiğince kesin bir biçim vermek içindi. Gerçeği söylemek gerekirse, bu sağduyulu çaba fazla zor olmadı. Kendi içindekilerin doğrudan o binlerce vebalı sese karışmak üzere olduğunu hissettiğinde, tek tek her acısının aynı zamanda başkalarının da acısı olduğu ve acının çoğu kez tek başına yaşandığı bir dünyada bunun bir avantaj olduğu düşüncesi onu durdurmuştu. Kuşkusuz herkes adına konuşmalıydı.</p>
	<p class="block5"> Ama yurttaşlarımız arasında bir kişi vardı ve Rieux onun adına konuşamazdı. Tarrou'nun bir gün Rieux'ye sözünü ettiği kişi bu: "Onun tek gerçek cinayeti çocuklar ve insanları ölüme yollayan neyse onu yüreğiyle onaylamış olmasıdır. Geri kalanını anlıyorum, ama bu konuda onu yaptığından ötürü bağışlamak zorundayım." Bu güncenin böyle şeylerden habersiz, yani yalnız bir yüreğin sahibiyle son bulması da yerinde olur.</p>
	<p class="block5"> Kutlamanın yapıldığı gürültülü patırtılı caddelerden çıkıp Grand'la Cottard'ın oturduğu sokağa saparken bir polis engeliyle karşılaştı. Böyle bir şeyi beklemiyordu. Eğlencenin uzaktan gelen uğultusu mahalleyi sessizleştiriyor ve Rieux'ye bir çöl gibi ıssız geliyordu. Kartını çıkardı.</p>
	<p class="block5"> — Olanaksız doktor, dedi polis memuru. Kalabalığa ateş eden bir deli var. Ama burada kalın, size gerek olabilir.</p>
	<p class="block5"> O sırada Rieux, Grand'ın kendine doğru geldiğini gördü. Onun da hiçbir şeyden haberi yoktu. Geçmesine izin verilmiyordu ve ateşin kendi evinden açıldığını öğrenmişti. Güneşin ısıtmayan son ışıklarıyla altın rengine bürünmüş evin cephesi uzaktan görülüyordu. Karşıdaki kaldırıma kadar uzanan boş bir uzam evi çevreliyordu. Yolun ortasında bir şapka ve kirli bir parça kumaş seçiliyordu. Rieux ve Grand iyice uzakta, yolun öteki tarafında kendilerini durduran polis kordonuna paralel ve gerisinde mahallelilerin hızlı hızlı durmadan geçtikleri bir polis kordonunu görebiliyorlardı. Dikkatlice bakınca, ellerinde tabanca, evin karşısında bulunan apartmanların kapılarına sinmiş polis memurlarını da gördüler. Evin tüm kepenkleri kapalıydı. Yine de ikinci katta kepenklerden biri yarı yarıya açılmış gibiydi. Sokakta tam bir sessizlik vardı. Kent merkezinden gelen belli belirsiz ezgiler duyuluyordu yalnızca.</p>
	<p class="block5"> Bir ara evin karşısındaki apartmanlardan birinden iki el ateş sesi duyuldu ve açık olan kepenkte parçalar havaya sıçradı. Sonra yeniden sessizlik oldu. Uzaktan bakınca, günün yoğunluğundan sonra bu olanlar Rieux'ye biraz gerçekdışı gibi geliyordu.</p>
	<p class="block5"> — Bu Cottard'ın penceresi, dedi birdenbire Grand heyecanla. Ama Cottard ortada yok.</p>
	<p class="block5"> — Niye ateş ediliyor? diye sordu Rieux memura.</p>
	<p class="block5"> — Onu oyalamaya çalışıyorlar. Gerekli malzemeyi getirecek bir otobüs bekliyoruz, çünkü kapıdan girmeye çalışanlara ateş ediyor. Kurşun isabet eden bir memur var.</p>
	<p class="block5"> — Niye ateş etti?</p>
	<p class="block5"> — Bilmiyoruz. Sokakta insanlar eğleniyordu. İlk tabanca sesi duyulduğunda hiçbir şey anlamadılar. İkinci seste bağrış çağrış oldu, bir kişi yaralandı ve herkes kaçıştı. Delinin biri işte.</p>
	<p class="block5"> Yeniden sessizlik olduğunda dakikalar geçmek bilmedi. Birden sokağın öteki tarafından bir köpeğin çıkageldiğini gördüler, Rieux'nün uzun süredir gördüğü ilk köpekti, büyük bir olasılıkla o zamana kadar sahiplerinin sakladığı pis bir İspanyol köpeğiydi, duvar boyunca koşup gidiyordu. Kapıya yaklaşınca duraksadı, arka ayakları üzerine oturdu ve bitlerini kemirmek üzere yanlamasına uzandı. Polislerden gelen birçok düdük sesi onu uyardı. Başını kaldırdı, sonra şapkayı koklamak üzere ağır ağır yolun ortasına ilerledi. Aynı anda ikinci kattan bir el ateş edildi ve köpek ayaklarıyla debelenerek bir anda kendi çevresinde döndü ve böğrünün üzerine devrilerek uzun uzun sarsıldı. Karşılık olarak, evin karşısındaki kapılardan beş ya da altı patlamayla kepenk biraz daha ufalandı. Yeniden sessizlik çöktü. Güneş biraz çekilmişti ve Cottard'ın penceresine gölge düşmeye başlıyordu. Doktorun arkasındaki sokakta bir fren sesi duyuldu.</p>
	<p class="block5">— İşte geldiler, dedi polis memuru.</p>
	<p class="block5"> Ellerinde ipler, bir merdiven ve yağlı beze sarılmış iki uzun paketle tam arkalarında polisler belirdi. Grand’ın dairesinin karşısında bulunan bitişik düzen evleri çeviren bir sokağa daldılar. Bir süre sonra bu evlerin kapılarında bir hareket olduğu görülmedi, ancak tahmin edildi. Sonra kalabalık ve polisler bekledi. Köpek artık kımıldamıyordu, ama koyu renk bir su birikintisinin içinde ıslak yatıyordu.</p>
	<p class="block5"> Birdenbire polis memurlarının tuttuğu evlerden bir makineli tabancayla ateş açıldı. Ateşin sonunda, nişan alınan kepenk tam anlamıyla yaprak gibi döküldü ve pencerede karanlık bir boşluk belirdi, Rieux ve Grand bulundukları yerden hiçbir şey seçemiyordu. Ateş kesilince ikinci bir tabanca sesi başka bir açıdan, daha uzaktaki bir evden geldi. Kurşunlardan biri bir kiremit parçasını sıçrattığına göre kurşunlar penceredeki kare boşluğa da isabet ediyordu kuşkusuz. Aynı anda üç polis koşarak yolu geçti ve giriş kapısından içeri daldılar. Hemen ardından üç polis daha içeri koştular ve ateş sesi kesildi. Kalabalık biraz daha bekledi. Apartmanın içinde, derinden gelen iki patlama sesi duyuldu. Sonra bir uğultu yükseldi ve neredeyse sürüklercesine kolları sıvanmış, durmadan bağıran ufak tefek bir adamın dışarı çıkarıldığı görüldü. Sanki bir mucize olmuş gibi, sokaktaki tüm kapalı kepenkler açıldı ve meraklılar pencerelere üşüştü; bir yandan da insanlar kalabalıklar halinde evlerinden çıkıp polis engellerinin arkasına koştular. Bir an, adamcağızı yolun ortasında gördüler, sonunda ayakları yere basıyor, polis ellerini arkadan tutuyordu. Bağırıyordu. Bir polis ona yaklaştı ve yumruğunun tüm gücüyle, ciddi bir tavırla iki kez ona vurdu.</p>
	<p class="block5"> — Cottard bu, diye kekeledi Grand. Çıldırmış. Cottard yere düşmüştü. Polisin bu kez yerde uzanan bu insan yığıntısına tüm gücüyle tekme indirdiğini gördüler. Sonra karmakarışık bir kalabalık harekete geçti, doktora ve onun eski dostuna doğru yöneldi.</p>
	<p class="block5"> — Açılın! dedi polis.</p>
	<p class="block5"> Kalabalık önünden geçerken Rieux gözlerini kaçırdı. Grand ve Rieux hava kararırken oradan ayrıldılar. Bu olay, semti sanki içine daldığı uyuşukluktan çekip çıkarmış gibi uzaktaki sokaklardan gelen keyif sarhoşu kalabalığın uğultusuyla doldu yeniden. Evin girişinde Grand doktorla vedalaştı. Gidip çalışacaktı. Ama tam yukarı çıkacağı sırada, Jeanne'a mektup yazdığını ve şimdi hoşnut olduğunu söyledi doktora. Hem sonra yeniden tümcesini yazmaya başlamıştı: "Ne kadar sıfat varsa hepsini attım," dedi.</p>
	<p class="block5"> Hınzır bir gülümsemeyle törensi bir selam için şapkasını çıkardı. Ama Rieux, Cottard'ı düşünüyordu, yaşlı astım hastasının evine giderken onun yüzüne inen yumrukların tok sesi peşini bırakmıyordu. Suçlu bir insanı düşünmek, ölü birisini düşünmekten daha zordu belki de.</p>
	<p class="block5"> Rieux eski hastasının evine vardığında gece tüm göğü yutarcasına kaplamıştı. Odadan, özgürlüğün o uzaktan gelen uğultusu duyuluyordu ve yaşlı adam her zamanki tavrıyla bezelyeleri bir kaptan ötekine aktarmayı sürdürüyordu.</p>
	<p class="block5"> — Eğlenmeye hakları var, diyordu, bir dünya kurmak için her şey gerek. Şu çalışma arkadaşınız, o ne oldu?</p>
	<p class="block5"> Patlama sesleri geliyordu, ama bunlar barışla ilgiliydi: Çocuklar fişek patlatıyorlardı.</p>
	<p class="block5"> — Öldü, dedi doktor, hastanın hırıltılı göğsünü dinlerken.</p>
	<p class="block5"> — Ah! dedi yaşlı adam şaşkınlık içinde.</p>
	<p class="block5"> — Vebadan, diye ekledi Rieux.</p>
	<p class="block5"> — Evet, dedi yaşlı adam bir süre sonra, hep en iyiler gider. Yaşam böyle. Ama o ne istediğini bilen bir adamdı.</p>
	<p class="block5"> — Niye bunu söylüyorsunuz? dedi stetoskopunu yerleştiren Rieux.</p>
	<p class="block5"> — Hiç. Konuşmak için konuşmazdı. Nihayet, benim hoşuma gidiyordu. Ama böyle işte. Başkaları: "Veba bu, veba geçirdik," diyorlar. Bir anlamda ödüllendirilmek istiyorlar. Ama ne demek veba? Yaşam bu, işte hepsi bu kadar.</p>
	<p class="block5"> — Buğunuzu aksatmayın.</p>
	<p class="block5"> — Yoo korkmayın. Daha zamanım çok benim ve ötekilerin öldüğünü göreceğim. Ben yaşamayı biliyorum.</p>
	<p class="block5"> Neşe dolu haykırışlar uzaktan ona karşılık verdi. Doktor odanın ortasında durdu.</p>
	<p class="block5"> — Terasa çıkarsam sizi rahatsız eder miyim?</p>
	<p class="block5"> — Yo hayır! Onları tepeden görmek istiyorsunuz, değil mi? Dilediğiniz gibi yapın. Ama onlar hep aynı.</p>
	<p class="block5"> Rieux merdivenlere yöneldi.</p>
	<p class="block5"> — Söyleyin doktor, vebadan ölenler için bir anıt yapılacağı doğru mu?</p>
	<p class="block5"> — Gazeteler öyle diyor. Bir gömüt taşı ya da bir plaka.</p>
	<p class="block5"> — Bundan emindim. Ve nutuklar atılacak. Yaşlı adam boğuk boğuk gülüyordu.</p>
	<p class="block5"> — Buradan duyuyorum onları: 'Ölülerimiz...' sonra da gidip karınlarını doyuracaklar.</p>
	<p class="block5"> Rieux merdivenleri çıkmaya başlamıştı bile. Soğuk, kocaman gökyüzü evlerin tepesinde parıldıyordu, tepelerin yakınında yıldızlar çakmaktaşı gibi sert, yoğunlaşıyordu. Tarrou'yla vebayı unutmak üzere bu terasa çıktıkları geceden çok da farklı değildi bu gece. Yalıyarların eteklerinde deniz o zamankinden daha gürültülüydü. Hava kıpırtısız ve hafifti, sonbahar rüzgârının taşıdığı kirli soluklardan arınmıştı. Öte yandan kentin uğultusu hâlâ terasların altında dalgaların sesi gibi çınlıyordu. Ama bu gece kurtuluşun gecesiydi, başkaldırının değil. Uzakta, koyu bir kızıllık aydınlatılmış bulvar ve meydanların bulunduğu yerleri belli ediyordu. Artık özgürlüğe kavuşmuş gecenin içinde, istek engel tanımıyordu, Rieux'ye ulaşan da onun uğultusuydu.</p>
	<p class="block5"> Karanlık limandan resmi kutlamanın ilk fişekleri yükseldi. Kent uzun ve boğuk bir haykırışla selamladı fişekleri. Cottard, Tarrou, Rieux'nün sevdiği ve yitirdiği kadın ve erkekler, ölü ya da suçlu, hepsi unutulmuştu. Yaşlı adam haklıydı, insanlar hep aynıydı. Ama her acının ötesinde, onları birbirine bağlayan güçleri ve suçsuzluklarıydı ve Rieux bunu burada hissediyordu. Kuvveti ve süresi iki katına çıkan, çınlaması terasın altına kadar uzanan haykırışların ortasında, rengârenk ışık demetlen gökyüzünde çoğalarak yükselirken, Doktor Rieux, susanların arasında yer almamak, o vebalılardan yana tanıklık etmek, onlara yönelik adaletsizliğe ve şiddete ilişkin en azından bir anı bırakmak ve felaketlerin ortasında neler öğrenildiğini, insanların içinde hor görülecek şeylerden çok, hayranlık duyulacak şeylerin bulunduğunu söylemek için burada son bulan anlatıyı kaleme almaya karar verdi.</p>
	<p class="block5"> Ancak bir yandan da bu güncenin kesin bir zafer güncesi olmadığını biliyordu. Bu, yalnızca kendi gördüğü kadarıyla korkuya ve onun tükenmez silahına karşı yapılması gerekenlerin bir tanıklığından başka bir şey olamazdı; ama aynı zamanda da, içlerinde kopan fırtınalara karşın, bir aziz olamadıklarına göre, felaketleri kabullenmeyi reddederek, yine de doktorluk yapmaya çalışan tüm insanların bu korkuya karşı daha neler yapabileceğine de tanıklık edecekti bu anlatı.</p>
	<p class="block5"> Gerçekten de, kentten yükselen sarhoşluk çığlıklarını dinlerken Rieux bu hafifleme duygusunun hep tehdit altında olduğunu düşünüyordu. Çünkü bu neşe içindeki kalabalığın, kitaplardan da öğrenilebileceği gibi, veba mikrobunun hiçbir zaman ölmediği ya da yok olmadığından, yıllarca mobilyalarda ve çamaşırlarda uykuya daldığından, odalarda, mahzenlerde, sandıklarda, mendillerde ve kâğıtlarda beklediğinden ve belki bir gün, insanların bir mutsuzluk yaşaması ya da bir şeyler öğrenmesi için vebanın kendi farelerini uyandırıp mutlu bir kente ölmeye yollayabileceğinden haberi olmadığını biliyordu Rieux.</p>
	<p class="block4"> </p>

</body></html>
