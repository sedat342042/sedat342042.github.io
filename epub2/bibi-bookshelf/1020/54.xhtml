<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">54</p>


<p>Honda manastırda güne çok erken başlandığını duymuştu, bu nedenle daldığı kısa uykudan günün ilk ışıklarıyla birlikte uyandı. Kahvaltısını çabucak bitirdikten sonra hizmetçiye bir çekçek çağırmasını söyledi ve çıkmaya hazırlandı.</p>
<p>Kiyoaki yattığı yerden yaşlı gözlerle ona bakıyordu. Başını yastığa bırakmış öylece yatarken tek yapabildiği şey yalvaran gözlerle bakmaktı, bu bakışlar Honda’ya bir bıçak gibi saplanıyordu. Şu âna kadar tek amacı Geşu’ya baştan savma bir ziyaret yapmak, sonra da ağır hasta olan arkadaşını olabildiğince çabuk Tokyo’ya ulaştırmaktı. Ama Kiyoaki’nin gözlerindeki bakışı gördükten sonra dostuyla Satoko’yu ne pahasına olursa olsun buluşturmak için elinden geleni yapacağını anladı.</p>
<p>Neyse ki hava kılıktı, sanki bahardan bir gündü; Honda bunu hayra yordu. Çekçek manastıra yaklaşırken Honda’nın gözüne yerleri süpüren bir adam ilişti, adam onu görünce hemen süpürgeyi bırakıp içeriye koştu. Kiyoaki’ninkiyle eş olan üniforması dikkatini çekmiş, içeridekileri uyarmak için acele etmişti belli ki. Kapıda beliren rahibenin yüzünde, daha ziyaretçinin kim olduğunu öğrenmeden, yasaklayıcı, kararlı bir ifade vardı.</p>
<p>“Özür dilerim, rahibe. Adım Honda. Rahatsız ettiğim için bağışlayın ama ta Tokyo’dan sırf Kiyoaki Matsugae için geldim. Başrahibe hazretleri beni görmeyi kabul ederse çok minnettar olurum.”</p>
<p>“Lütfen biraz bekleyin,” dedi rahibe.</p>
<p>Honda eşikte uzunca bir süre bekledi, geri çevrilirse öne süreceği karşıt savları aklından bir bir geçirirken, rahibe geri döndü, onu kabul salonuna aldı; Honda çok şaşırmıştı. İçini küçük de olsa bir umut dalgası yalayıp geçti.</p>
<p>Salonda yine uzun bir süre yalnız kaldı. Sürme kapı sıkıca kapalı olduğu, hiçbir yeri göremediği halde iç bahçeden gelen kuş seslerini duyabiliyordu. Gölgeler içindeki odada her kapının sabit kanadındaki bulutla kasımpatı karışımı, karmaşık desenli kâğıtlar zorlukla seçilebiliyordu. <i>Tokonoma</i> tarzı girintideki çiçek düzeni, patlamaya hazır tomurcuklardan ve şeftali koncalarından oluşuyordu. Parlak sarı çiçekler, taşraya özgü baharın canlılığıyla soluk alır gibiydiler, şeftali dalındaki kalın kabukla soluk yeşil yapraklarsa dolgun koncaların güzelliğini iyice belirginleştiriyordu. Sürme kapı sade ve beyazdı ama duvardaki katlanır paravanaya yaklaşınca değerli bir parça olduğunu anladı.</p>
<p>Paravanayı yakından inceledi. Yılın on iki ayını betimleyen, Kano Okulu tarzında yapılmış, Yamato’ya özgü hayat dolu renklerin kullanıldığı bir sahneydi.</p>
<p>Mevsimlerin akışı, paravananın sağ ucundaki ilkbaharla başlıyordu. Saray soyluları bir bahçede, çamların, beyaz erik ağaçlarının altında toplanmış eğleniyorlardı. Altından bir bulut kümesi, servi korusunun çevrelediği bir köşkün dışında her şeyi gözden saklıyordu. Az solda çeşitli renklerde taylar neşeyle oynaşmaktaydı. Göl, bahçenin bir noktasında bir çeltik tarlasına dönüşüyor, genç kızlar pirinç sürgünleri ekiyorlardı. Altın buluttan fışkıran küçük bir çağlayan iki aşamada bir başka göle dökülüyordu. Suyun kıyısındaki otların yeşili, yazın yaklaştığını müjdeliyordu. Soylular, Yaz Ortası Arınması için ağaçlara, gölün çevresindeki çalılara beyaz kâğıttan süsler asıyor, küçük rütbeli memurlar, kızıl giysili uşaklar hazır olda bekliyordu. Bir türbenin bahçesinde mutlulukla otlayan geyikler, türbenin kırmızı<i> torii</i> kapısından geçirilen, bey az bir at vardı. Omuzlarına ok sadakları takılı saray muhafızları bir şenliğin hazırlıklarıyla uğraşıyorlardı. Göle yansıyan kırmızı akçaağaç yapraklarıysa yakında bastıracak olan kışın soğuğunu haber veriyordu. Biraz ötede, altına boyanmış karda şahin ve doğanlarla ava çıkmaya hazırlanan başka soylular görünüyordu. Bir bambu korusunun karlı dalları arasında parlayan gökyüzü altın rengindeydi. Beyaz bir köpek, ensesinde kırmızı bir leke bulunan bir kekliğin peşindeydi; keklik kuru kamışların arasından bir ok gibi fırlayıp kış göğüne doğru uzaklaştı. Soyluların bileğindeki şahinler kibirli gözlerini kaçan kekliğe dikmişlerdi.</p>
<p>Tsukinami üslubundaki paravanayı hiç acele etmeksizin inceledikten sonra yerine döndü; başrahibeden hâlâ iz yoktu.</p>
<p>Rahibe döndü, diz çöktü, Honda’ya çayla kek ikram etti. Başrahibenin birkaç dakika sonra geleceğini, rahatına bakmasını söyledi.</p>
<p>Masanın üzerinde kabartma resimlerle süslenmiş küçük bir kutu duruyordu. Herhalde manastırda yapılmıştı, yapılışındaki acemice bir şey Honda’yı, yoksa Satoko’nun deneyimsiz ellerinden mi çıktı, diye düşündürdü. Hem kenarlarına yapıştırılmış olan kâğıt hem de kapağındaki kabarık resim eski saray tarzında aşırı süslü, çok renkliydi. Resimde bir kelebeği kovalayan bir erkek çocuk vardı. Kırmızı mor kanatlı böceğin peşinden koşarken yüzü, ipeksi beyaz teni ve tombul çıplaklığı bir saray bebeğinin tensel güzelliğini yansıtıyordu. Bahar başlangıcının karanlık tarlalarından, hâlâ ıssız olan ormanlardan geçtikten, dağlara tırmandıktan sonra Honda, Geşu’nun bu gölgeli salonunda kadınlığın ruhu olan o ağır, ağdalı tatlılığı sonunda tattığını düşündü.</p>
<p>Kulağına elbise hışırtısı geldi, sonra kıdemli rahibenin koluna yaslanmış olarak kapıdan giren başrahibeyi gördü. Hemen kalktı yüreğinin çarpıntısını denetleyemiyordu.</p>
<p>Başrahibenin yaşlandığı doğruydu ama sofu, mor cübbesinin üstündeki duru ciltli yüzünün narin çizgileri ince, sarı şimşirden oyulmuş gibiydi, yaşlılıktan eser yoktu. Honda’nın karşısına otururken yüzünde şefkat vardı. Yaşlı rahibe onun yanındaki iskemleye oturdu.</p>
<p>“Bana ta Tokyo’dan geldiğinizi söylediler.”</p>
<p>“Evet, saygıdeğer efendim.” Sözcükler Honda’nın ağzından güçlükle çıkıyordu.</p>
<p>“Bu beyefendi, Bay Matsugae’nin sınıf arkadaşı olduğunu söylüyor,” diye açıkladı yaşlı rahibe.</p>
<p>“Ah, evet!” dedi başrahibe. “Doğruyu söylemek gerekirse markinin oğlu için öyle üzülüyoruz ki. Ancak...”</p>
<p>“Matsugae’nin çok ateşi var. Handaki odasında yatıyor. Ondan bir telgraf aldım ve hemen buraya koştum. Bugün de buraya onun yerine, onun isteğini iletmek için geldim.” Sonunda rahatça konuşabilmeyi başarmıştı.</p>
<p>Herhalde genç bir avukat, diye düşündü, mahkemeye çıktığı zaman aynen bunları hisseder. Yargıçların ruh hallerini hiç dikkate almadan kendini bütünüyle savunmasına vermeli, yalnızca müvekkilini kurtarmayı düşünerek dosdoğru ilerlemelidir.</p>
<p>Başrahibeye Kiyoaki’yle olan dostluğunu, arkadaşının hastalığını anlattı, Kiyoaki’nin Satoko’yla kısacık bile olsa bir kez buluşabilmek için yaşamını tehlikeye attığını iyice vurguladı. İşin sonu felakete varırsa bundan Geşu’nun da sorumlu olacağını bile söyledi. Hararetli hararetli konuştukça odanın soğuk olmasına karşın bedeninin gittikçe ısındığını, kulaklarının, alnının alev alev yandığını duyumsuyordu.</p>
<p>Konuşması kestirilebileceği gibi başrahibeyi duygulandırmıştı; her iki kadın da suskundu.</p>
<p>“Ayrıca, lütfen benim durumumu da anlayın. Arkadaşıma para verdim çünkü ihtiyacı olduğunu söyledi. İşte buraya da bu parayla geldi. Şimdi de hastalandı. Bütün bunlar yüzünden ailesine karşı kendimi sorumlu hissediyorum. Üstelik, tahmin edebileceğiniz gibi en uygunu onu alıp olabildiğince çabuk Tokyo’ya götürmemdir. Akla yakın tek çözümün bu olduğunun farkındayım. Ama yapmadım. Tam tersine, ailesinin bana ne kadar kızacağını bile bile, Matsugae’nin isteğini yerine getirmeniz için yalvarmak üzere kalkıp size geldim. Kiyoaki’nin bakışlarındaki umutsuz yakarışı gördükten sonra başka seçeneğim olmadığını anlamıştım. Başrahibe hazretleri o bakışları görseydi, eminim kendisi de çok duygulanırdı. Bana gelince, hastalığı için kaygılanmaktansa istediğini yapmanın çok daha iyi olacağına inanıyorum. Çok üzgünüm ama içimde Kiyoaki düzelemeyecekmiş gibi bir duygu var. Size onun son isteğini iletmekteyim. Satoko’yu birkaç dakikalığına görmesine izin vermek, Buddha Hazretleri’nin merhamet sınırlarını zorlamak mı olur? Lütfen izin verin.”</p>
<p>Başrahibe susuyordu. Çok heyecanlanmış olmasına karşın Honda bu noktada durmuştu, bir söz daha edecek olursa kadının düşüncesini değiştirmesinden korkuyordu. Serin odada çıt çıkmıyordu. Kafesli kapının beyaz kâğıdından süzülerek odaya dolan ışık Honda’nın aklına incecik bir sisi getirmişti.</p>
<p>Aynı anda bir şey duyduğunu sandı. Ses yan odadan geliyormuşçasına yakın değildi ama çok uzaktan da gelmiyordu, belki koridordan ya da bir sonraki odadan gelmişti. Bastırılmış bir kahkahaya benziyordu, bir erik tomurcuğunun patlayışı kadar hafif bir sesti. Fakat bir an düşününce, kulakları kendisini yanıltmadıysa, bu bahar sabahında manastırın serin havasını yararak kulağına ulaşan sesin bastırılmış bir kahkaha değil, genç bir kadının boğuk hıçkırığı olduğunu anladı. Gözyaşlarıyla savaşan bir kadınınki kadar boğuk değildi. Bir kirişin kopuşu kadar boğuk ve hafif olan seste, gizli bir hıçkırığın yankısı vardı. Fakat hayal gücünün anlık bir oyunu da olabilirdi pekâlâ.</p>
<p>“Ah” dedi başrahibe, sonunda suskunluğunu bozarak. “Hiç kuşkusuz beni fazlasıyla acımasız buluyorsunuz. Bu iki genci ayırmak için her yolu deneyen biri olduğumu sanıyorsunuz. Gerçi burada, insanüstü bir aracının etkili olduğu da söylenebilir. Her şey, Satoko’nun Tanrı Buddha önünde yemin etmesiyle başladı. Bu dünyada bu erkekle bir daha asla karşılaşmayacağına and içti. Bu nedenle Tanrı Buddha’nın, bilgeliğiyle bu karşılaşmayı engellediğine inanıyorum. Fakat genç efendi için ne büyük bir felaket bu.”</p>
<p>“O halde, başrahibe hazretleri her şeye rağmen izin vermeyecekler, öyle mi?”</p>
<p>“Hayır.”</p>
<p>Sesinde tanımlanması güç bir soyluluk vardı, Honda kendinde onu yanıtlayacak gücü bulamadı. Bu yalın “hayır” gökyüzünü incecik bir ipekmişçesine paramparça edecek kadar güçlüydü sanki.</p>
<p>Honda’nın ne kadar üzüldüğünü gören başrahibe güzel sesiyle avutucu bir konuşma yaptı. Buradan ayrılıp Kiyoaki’yle yüzleşmeye hiç de istekli olmayan Honda öyle üzgündü ki, kadının söylediklerine fazla dikkat etmedi.</p>
<p>Başrahibe İndra’nın ağından söz etmekteydi. İndra, Hintli bir tanrıydı, ağını fırlatınca herkes, yaşayan bütün canlılar bu ağın deliklerine takılırdı, kimse bundan kurtulamazdı. Böylece var olan bütün yaratıkları bu ağ kaçamayacak bir biçimde birbirine bağlardı.</p>
<p>İndra’nın ağı neden sonuç zincirini ya da Sanskritçede <i>pratitya-samutpada</i>’yı simgeliyordu. Hosso mezhebinin, Geşu’nun da bağlı olduğu <i>Yuişiki</i> (<i>Vijnaptimatrata ya da Bilinç</i>) kuramı Otuz Dize’de, mezhebin kurucusu olduğuna inanılan Vasubandhu’ya adanmış olan bu dinsel metinde açıklanmıştı. Dizelere göre <i>Alaya</i>, neden sonuç zincirinin kökeniydi. Bu, “depo” olarak açıklanabilecek Sanskritçe bir sözcüktü. Çünkü <i>Alaya</i>, iyi ya da kötü bütün yapılanların sonuçtaki etkilerini taşıyan yazgıcı “tohumlar”ını içeriyordu.</p>
<p>Bir insanın içinde bilincin altı biçiminden -hissedebilen canlıya bağışlanmış olan görme, işitme, koklama, tatma, dokunma ve düşünme yetilerinden- daha derinde yedinci bir duyu vardı ki buna <i>Mana</i> ya da kendini bilmek, deniyordu. Ama <i>Alaya</i>, yani bilincin bu son biçimi ondan da derin bir yerde yatıyordu.</p>
<p>Tıpkı Otuz Dize’nin de belirttiği gibi, bilmenin bu sekizinci biçimi, “şiddetli bir sel gibi, sürekli akan, sürekli değişen” coşkun bir ırmak gibi akışını hiç kesmeden her an değişiyordu. Bu sürekli akışı içinde <i>Alaya</i> bütün duygulu canlıların kaynağı, onlardaki bütün etkilerin toplamıydı.</p>
<p>Vasubandhu ile birlikte Yuişiki Okulu’nu kuran Asanga, “Daha Büyük Aracın Sağgörüsü” adlı kuramsal çalışmasında <i>Alaya</i>’nın sonsuz dönüşüm niteliğine dayanarak, neden sonuç zincirinin zaman açısından eşsiz bir kuramını geliştirdi. Kuram, <i>Alaya</i> bilinciyle Bozulma Yasası’nın birbirini nasıl etkilediğini açıklıyor,“bozulmanın durmaksızın yinelenen döngüsü ve yok olmanın yenilenmesi” denebilecek düşünceyi ortaya atıyordu. <i>Yuişiki</i>, yani “salt bilinç” kuramına göre aslında bilinçten başka bir şey olmayan çeşitli <i>darma</i>’lar hiç de kalıcı değildi, yalnızca bu an için vardı. O an geçer geçmez onlar da bozuluyordu. Hem <i>Alaya</i> bilinci hem de Bozulma Yasası aynı anda, birlikte vardılar, karşılıklı etkileşimleri o ânın yok olmasına yol açıyordu. Bir an geçince de hem <i>Alaya</i> hem de Bozulma Yasası ortadan kalkıyor fakat bir an sonra ikisi de yeniden doğuyor, bir kez daha etkileşerek yeni bir yok oluşa neden oluyordu. Bu nedenle varoluş her an yok oluyor, bu da ortaya zamanı çıkarıyordu. Zamanın böyle her an yok olarak üremesi süreci, yan yana gelmiş noktalara ve bir çizgiye benzetilebilirdi.</p>
<p class="ortali">* * *</p>
<p>Dakikalar geçtikçe Honda kendini başrahibenin kuramsal açıklamalarına kapılmış, can kulağıyla dinler buldu. Şu andaki durumu, her şeyi sağduyu süzgecinden geçirme alışkanlığını yinelemesini engelliyordu. Karmaşık Budist söylemin bu ani sağanağı onu durdurmuştu, ayrıca kuşkulandığı, içinden çıkılması güç noktaların sayısı da fazla kabarıktı. Karma, diye düşündü, sonsuza dek işleyen, başlangıcı olmayan, doğası gereği zamanın öğelerini barındıran bir süreç olmalı. Oysa zamanın, her ânın çözülüp yok olmasından doğduğunu ileri sürmek, aynı savı çürütmekti ona kalırsa.</p>
<p>Zihnine dolan kuşkular onu başrahibenin sözlerini bütün yüreğiyle, saygıyla dinlemekten alıkoyuyordu. Yaşlı rahibe de ikide bir söze karışarak Honda’yı sinirlendirmekteydi. Düzenli aralıklarla, “Ne kadar doğru!” ... “Gerçekten öyle!” ... “Başka türlüsü olabilir mi zaten?” gibi yorumlarla araya giriyordu. Kendi kendine, Otuz Dize ve “Daha Büyük Aracın Sağgörüsü” başlıklarını aklında tutmayı, boş bir zamanında okumayı, sonra soru sormak için buraya dönmeyi kararlaştırdı. Kafası öyle karışıktı ki başrahibenin sözleriyle, birbirinden çok uzak, çok ilgisiz görünse bile, Kiyoaki’nin olduğu kadar onun alın yazısına da ışık tuttuğunu anlayamadı: Tıpkı dolunayın bir gölün karanlık sularını ustalıkla aydınlatması gibi.</p>
<p>Birkaç veda sözcüğü mırıldandıktan sonra elinden geldiğince çabuk Geşu’dan ayrıldı.</p>        
    </body>
</html>
