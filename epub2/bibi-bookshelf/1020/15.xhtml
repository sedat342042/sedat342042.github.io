<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">15</p>
<p>Matsugae Malikânesi’ne gelen bütün mektuplar hep aynı yöntemle sahibine ulaştırılırdı: Uşak Yamada mektubu alır ve aile arması işlenmiş, altın kaplama bir tepsinin ortasına düzgünce yerleştirirdi. Sonra da tepsi marki ya da markize götürülürdü. Satoko bu işlemi bildiği için dikkatli davranmış, mektubunu Tadeşina’yla elden göndermiş, Tadeşina da İinuma’ya vermişti.</p>
<p>Böylece Tadeşina’yı karşılamak, Satoko’nun aşk mektubunu alıp Kiyoaki’ye teslim etmek, son sınavlarına çalışan İinuma’ya düştü.</p>
<br/>
<p class="gunluk">O kar fırtınasından sonraki sabah havanın duru ve açık olmasına karşın bir gün önce olanları düşünüp durmaktan kendimi alamadım. Sanki yüreğimde kar durmamıştı, hâlâ yağıyordu. Kar taneleriyse Kiyo’nun yüzünün biçimini almış gibiydi. Yıl boyunca karın her gün yağdığı bir ülkede yaşamayı ne çok isterdim. Böylece bir an bile aklımdan çıkmazdın, Kiyo.</p>
<p class="gunluk">Heian Dönemi’nde yaşıyor olsaydık benim için bir şiir yazardın, öyle değil mi? Ben de bir tane sana yazardım. Çocukluğumdan beri waka öğrendiğim halde, böyle bir anda duygularımı dile getirecek tek bir dize bile yazamamak beni şaşkına çeviriyor. Nedeni yeteneksizliğim mi acaba?</p>
<p class="gunluk">Neden bu kadar mutluyum dersin? Ne kadar uçarı olursa olsun sözlerim ya da davranışlarım yüzünden bana kızmayan, kibar bir erkek bulduğum için mi? Kiyo’ya canımın istediği gibi davranmaktan hoşlandığımı düşünmekten farksız bir şey bu - gerçekten de senin böyle bir şeye inanmandan daha çok üzecek bir şey olamaz beni.</p>
<p class="gunluk">Hayır; beni asıl mutlu eden şey, senin nezaketin. Geçen günkü saçma isteğimin nedenini gayet iyi anladın. Gizliden gizliye ne büyük bir umutsuzluğa kapıldığımı hissedebildin. En küçük bir serzenişte bulunmadan da bir arabaya atladın, karları aşarak bana geldin, büyük bir utançla ta yüreğimin derinliklerine gömdüğüm bir hayali gerçekleştirdin. Nezaketinden söz ederken işte bunu demek istiyordum.</p>
<p class="gunluk">Kiyo, olanları anımsadıkça bedenim sevinçten, utançtan tir tir titriyor. Burada, Japonya’da karın ruhunun kadın olduğuna inanırız: Kar masalı. Oysa Batı masallarında kar her zaman yakışıklı, genç bir erkektir. Artık ben de Kiyo’yu karın ruhu olarak görüyorum; üniformanın içinde öyle erkeksiydin ki. Beni tam anlamıyla ele geçirdin. Güzelliğinde eridiğimi hissetmek ve karın içinde donarak ölmek - hiçbir alın yazısı bundan daha tatlı olamaz.</p>
<br/>
<p>Satoko sonuna, “Bu mektubu şöminede yakmayı lütfen unutma,” diye eklemişti. Bu son cümleye kadar anlatımı yumuşak, zarifti, zaten duygularını her zaman incelikle dışa vururdu. Yine de Kiyoaki mektubun orasında burasında beliriveren cinsel coşkuyu şaşırarak duyumsamıştı.</p>
<p>Mektubu okuyup bitirince ilk tepkisi bunun bir erkeği sevinçten çıldırtacak bir mektup olduğunu düşünmek oldu. Oysa mektup ona, Satoko’nun katıldığı zarafet derslerine ait bir alıştırma gibi gelmişti. Sanki kız ona zarafetin ahlaksızlık sorununu ortadan kaldırdığını öğretmeye çalışıyordu.</p>
<p>O karlı sabah ikisi birbirine gerçekten âşık olsaydı, birkaç dakikalığına da olsa buluşmadan tek bir gün geçirmeye bile katlanabilirler miydi hiç? Bundan daha doğal ne olabilirdi? Fakat Kiyoaki bu tür dürtülere uymak niyetinde değildi. Esintiye boyun eğen bir bayrak gibi salt duyguları için yaşamak, olayların doğal akışını durduracak bir yaşama biçimi gerektirir; çünkü bu, doğaya bir köle gibi baş eğmek demektir. Duygularla yaşamak kökeni ne olursa olsun bütün sınırlamaları yadsır; tuhaf ama bu yüzden de kendi içgüdüsel özgürlük dürtüsünü eninde sonunda gemleme eğilimi gösterir.</p>
<p>Gerçi nedeni nefsini güçlendirmek değildi ama Kiyoaki, Satoko’yu yeniden görmek için acele etmedi. Aşkta deneyimli kişilere özgü, duygusal kurnazlıkla dolu derin bir bilgelikten hâlâ yoksundu. Ayrıca zarafet sanatını doğru biçimde kavrayamamıştı, üstelik hâlâ öyle toy, öyle kibirliydi ki Satoko’nun apaçık sergilediği özgürlüğe, aklına eseni yapmasına gıpta ediyor, kendini çok değersiz hissediyordu.</p>
<p>Bir ırmağın taşkından sonra normal yatağına dönmesi gibi Kiyoaki’nin acı çekme eğilimi de kendini yeniden duyurmaya başladı. Hülyalı kişiliği maymun iştahlı olduğu kadar talepkâr da olabiliyordu; onu asıl kızdıran şeyse, aşkına kavuşmasını zorlaştıran hiçbir engelin bulunmamasıydı. Tadeşina’yla İinuma’nın her şeye burunlarını sokma isteğinden kaynaklanan işgüzarlıkları, saldırmaya hazır bir hedef oluşturmaktaydı; çevirdikleri dolapları tertemiz duygularına karşı düşman gibi görmeye başlamıştı.</p>
<p>Aşkın yakıcı acısı ağlarını örerken, güvenebileceği tek şeyin bu olduğunu fark etmiş, bu da gururunu incitmişti. Böylesi bir acı, görkemli bir halı dokumak için en uygun malzeme olabilirdi ama Kiyoaki’nin elinin altında daracık bir ev tezgâhıyla beyaz bir iplik çilesinden başka bir şey yoktu.</p>
<p>“Acaba beni nereye götürüyorlar?” diye düşündü. “Tam da yavaş yavaş, gerçekten âşık olmaya başladığım bir sırada?”</p>
<p>Duyduğu şeyin aşk olduğuna karar vermesine karşın hâlâ kendiyle boğuşup duruyordu.</p>
<p>Satoko’nun öpücüğünü anımsayan herhangi bir delikanlı hazdan, hoşnutluktan havalara uçardı. Oysa kendinden hoşnut olmayı sıradan bir şey sayan bu genç adam için bu anı, her geçen gün daha da şiddetlenen bir yürek sancısına neden oluyordu.</p>
<p>İşin aslı ne olursa olsun, o anda duyduğu mutlulukta değerli bir mücevherin göz alıcı ışıltısı vardı. O an, hiç çıkmamacasına kazınmıştı belleğine. Biçimi olmayan, renksiz, karla kaplı bir çölün tam ortasında, allak bullak bir halde, bu yolculuğa neden giriştiğini de, yolculuğun nasıl biteceğini de bilemeden yol alırken mücevherin içini ısıtan parıltısı Kiyoaki için tıpkı bir pusula gibiydi.</p>
<p>Tattığı mutlulukla şu andaki yürek sızısı arasındaki karşıtlık giderek büyüyor, üzerindeki etkisiyse artıyordu; sonunda yine o alışık olduğu kapkara hüzne saplanıp kaldı. Öpücük, Satoko’nun küçük düşürücü alaylarına ilişkin bir başka anı olup çıktı.</p>
<p>Kızın mektubunu elinden geldiğince soğuk bir dille yanıtlayacaktı. Her seferinde yeni bir başlangıç yaparak birkaç mektup yazdı, sonra da yırtıp attı. Sonunda, duygusuz bir aşk mektubu yazmayı tasarladığını kavrayıp fırçayı elinden bıraktı, aynı anda, aslında ne büyük bir başarı kazandığını ayrımsadı. O suçlama mektubunu göndermekle, hiç niyeti yokken, deneyimli, yetişkin bir erkek gibi davranmıştı. Bu apaçık sahteciliği anımsadıkça öyle büyük bir acı çekiyordu ki hemen yeni bir mektuba başladı. Niteliğine filan aldırmaksızın ilk öpücüğün verdiği hazzı anlattı. Mektup, çocuksu bir tutkuyla doluydu. Bir zarfa koydu, kapaktaki zamkı yalarken gözlerini yumdu. Zamk hafif tatlıydı, bir ilaç gibi.</p>        
    </body>
</html>
