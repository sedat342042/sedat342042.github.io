<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">52</p>
<p>Yamato düzlüğünde esen sert rüzgârın hafif kar tanelerini savurduğu bir sabahtı. Taneler, bahar karı için bile fazla dayanıksız görünüyordu, daha çok yazın ortaya çıkan böcek sürülerini andırıyorlardı. Gökyüzü bulutluyken görünmez oluyorlardı. Sonra güneş bulutların arasından parlayınca, döne döne yağan tozsu kar seçiliyordu. Hava, tipili bir gündekinden bile daha soğuktu.</p>
<p>Kiyoaki başını yastığa bırakmış yatarken Satoko’ya olan mutlak bağlılığını nasıl kanıtlayabileceğini düşünüyordu. Bir gece önce, sonunda Honda’yı yardıma çağırmaya karar vermişti, dostunun bugün burada olacağından kuşkusu yoktu. Honda’nın da desteğiyle belki başrahibenin ödün vermez tutumunu yumuşatabilirlerdi. Ama bundan önce yapması gereken bir şey vardı. Denemeliydi. Bir başına, kimsenin yardımı olmadan sadakatinin ne kadar içten olduğunu göstermeliydi. Geriye bakınca bugüne kadar Satoko’ya duyduğu bağlılığı kanıtlama fırsatına hiç sahip olamadığını görüyordu. Belki de, diye düşündü, şu âna kadar korkaklığım yüzünden kaçırmışımdır bu fırsatları.</p>
<p>Bugün yapabileceği tek bir şey vardı. Hasta olmasına karşın daha da hastalanmayı göze alarak dışarıya çıkması, ödeyebileceği en büyük kefaretti. Böylesine bir bağlılık Satoko’dan kesinlikle karşılık görürdü - belki de görmezdi. Sonuç ne olursa olsun, kızı duygulandırma umudu sıfır bile olsa öyle bir noktaya gelmişti ki artık bunu yapmadan huzura kavuşması olanaksızdı, kendinden istediği bu kefareti ne pahasına olursa olsun ödemeliydi. Bu yolculuğa aklında tek bir şeyle çıkmıştı: Bir anlığına bile olsa onun yüzünü görmek. Ancak bu arada yüreği, amacının, isteklerinin önüne geçen başka bir çözüm bulmuştu.</p>
<p>Yüreğindeki bu inatçı dürtüyle baş edebilecek tek güç bedeniydi. Her yanını sızlatan bir ateşin pençesindeydi. Bedeninin her yanına gerilmiş ağır, altın iplik tenine acıyı, ateşi dokuyordu. Bütün gücü tükenmişti. Kolunu kaldırınca cildi hemen morarıyor, buz kesiyordu, koluysa bir kuyuya sarkıtılmış, ağzına kadar dolu bir sepet kadar ağırlaşmıştı. Öksürüğü gitgide daha da derinden gelir gibiydi, tıpkı kararmış bir ufukta uzaktan uzağa seçilen bir fırtınanın hiç kesilmeyen gümbürtüsü gibi. İçini delip geçen ateşin saldırısıyla parmak uçlarına kadar güçsüzleşen bitkin bedeni emirlerine direniyordu.</p>
<p>Satoko’nun adını umutsuzca yineliyordu. Saatler ağır ağır ilerledi. Handaki uşaklar hasta olduğunu ilk bu sabah fark etmişlerdi. Odasını ısıttılar, onu rahat ettirmek için ellerinden geleni yaptılar ama Kiyoaki yardım önerilerini de doktor çağırma girişimlerini de inatla geri çevirdi.</p>
<p>Sonunda akşamüstü hizmetçiye kendisi için bir çekçek çağırtmasını söyledi. Kız duraksadı, hancıya haber vermeye gitti. Adam Kiyoaki’nin odasına çıkıp odadan ayrılmaması için onu razı etmeye çalışırken o sallanarak doğruldu, sağlığının yerinde olduğunu gösterme çabasıyla üniformasını, paltosunu hiç yardımsız giydi. Çekçek arabası geldi. Arabaya bindi, hizmetçi dizlerine bir battaniye örttü. Örtüye rağmen soğuk iliklerine işliyordu.</p>
<p>Çekçeğin siyah çadır bezinden yapılma örtüsünün aralık yerlerinden döne döne içeri giren kar tanelerine baktı. Bir yıl önce karda Satoko’yla yaptığı gezintinin capcanlı hatırası gözünün önünde canlanıverdi; göğsü özlemle, acıyla sıkıştı.</p>
<p>Sallanan çekçeğin içinin kasvetine daha fazla dayanamayacaktı, başının ağrısına da öyle. Örtünün ön kapağını kaldırdı, battaniyeyi ağzına kadar çekerek önü sıra akıp giden manzarayı seyretti; gözleri ateşten sulanıyordu. Kendisine eziyet eden acıyı anımsatabilecek bütün görüntüleri zihninden söküp atmak istiyordu.</p>
<p>Çekçek, Obitoke’nin dar sokaklarını çoktan geride bırakmıştı. Tozsu kar, doğruca Geşu’ya, bulutlarla çevrili dağların arasında durduğu yere varan düz yolun her iki yanındaki topraklara, çeltik tarlalarına yağıyordu. Çeltik tarlalarında bırakılmış pirinç saplarına, solmuş dut yapraklarına, pas rengi sazlara, bataklıklardaki kamışlara, çeltik tarlalarıyla dutlukları ayıran bulanık yeşil <i>pak-çoi</i> yapraklarının üzerine iniyordu. Sessizce yağıyordu ama toprağı kaplayacak kadar güçlü değildi. Battaniyesine dökülen taneler bile geride belirgin damlalar bırakamadan kayboluyordu.</p>
<p>Güneş solgun yüzünü sonunda bulutların arasından gösterdiğinde beyaz, geniş göğün usul usul aydınlandığını gördü. Yağan kar bu yeni aydınlığa gittikçe daha çok karıştı, sonunda havada dalgalanan ince, beyaz bir küle dönüştü.</p>
<p>Yol boyunca uzun, kuru otlar hafif yelde salınıyor, tüy gibi tohumları soğuk güneş ışığında gümüşsü, hafif bir parıltıyla donanıyordu. Tarlaların hemen gerisinde, dağların yamaçları gri bir renge bürünmüştü ama uzaktan uzağa göğün masmavi bir parçası seçiliyordu; başı karlı dağlar göz kamaştırıcı bir beyazlıktaydı.</p>
<p>Kulakları ateşten çınlarken bir yandan çevresindeki görünüme bakıyor bir yandan da aylardır ilk kez dış gerçeklikle hakiki anlamda ilişki kurabildiğini düşünüyordu. Çevresindeki dünya tam anlamıyla sessizdi. Çekçeğin salınışı, gözkapaklarının ağırlığı dışarıda gördüklerinin görüntüsünü bozuyor olabilirdi ama ortada bir bozulma, bir çarpıtma olsa bile, Kiyoaki için alabildiğine duru, açık seçik bir karşılaşmaydı bu. Endişe ve üzüntünün karanlık keşmekeşinde öyle uzun zamandır debelenip durmuştu ki bu yeni deneyim bütün yaşanmamışlığıyla çarpıverrnişti onu. Üstelik nereye bakarsa baksın hiçbir yaşam belirtisi görmüyordu.</p>
<p>Çekçek dağlık tarafı kaplayan ve Geşu’yu çeviren sık kamışlığa iyice yaklaşmıştı. Yukarıda, boyları bambuları geçen, kapının hemen içinden başlayan yokuşu izleyen çamlar görünüyordu. Tarlalardan ayrılan kıvrımlı yolun ucundaki süssüz, taş kapıyı görünce içini ansızın kaplayan güçlü bir korku dalgasıyla sarsıldı.</p>
<p>“Bu kapıdan çekçekle geçersem,” dedi kendi kendine, “sonra da ön kapıya kadar olan yolu gidersem, yani oraya çekçekle varırsam, Satoko’yu bana bugün de göstermeyeceklerdir. Belki son gelişimden bu yana bazı şeyler değişmiştir. Belki yaşlı rahibe başrahibeye karşı beni savunmuştur, başrahibe de biraz yumuşamıştır. Bir de benim karların içinde yürüyerek yaklaştığımı görürlerse, bir dakikalığına bile olsa Satoko’yu görmeme izin verirler. Oysa bütün yolu arabayla alırsam kötü bir izlenim bırakabilirim, bana karşı onlarda içgüdüsel bir tepki uyandırabilir. Başrahibe beni bir daha asla Satoko’yla görüştürmemeye karar verebilir. Harcadığım çaba onları az da olsa yumuşatabilir. Tıpkı yüzlerce ince, zarif çubuğu tek bir perçinle tutturarak yapılmış bir yelpaze gibi. Dikkat etmezsem perçin yerinden çıkar, her şey darmadağın olur. Ayrıca kapıya kadar arabayla gider de Satoko’yu göremezsem kendimi suçlarım. İçten davranmadığım için bunu hak ettiğime inanırım. Ne kadar güçsüz olursam olayım arabadan inip yürümekle -farkında olsun olmasın- ne kadar içten olduğumu göstermiş olurum, etkilenir ve beni görmeyi kabul edebilir. O zaman da pişman olmam için hiçbir neden kalmaz. Onu görmek istiyorsam hayatımı tehlikeye atmaktan başka seçeneğim yok. Benim için o, güzelliğin ta kendisi. İşte bu kadar ileri gitmemin tek nedeni de bu.”</p>
<p>Artık sağlıklı düşünüp düşünemediğinden kendisi de emin değildi, yüksek ateş aklını iyice karıştırmış olabilirdi. Arabaya kapıda durmasını emretti. Arabadan indi, adama beklemesini söyledikten sonra yokuşu tırmanmaya başladı. Güneş yeniden görünmüştü, soluk ışınlarında kar taneleri uçuşuyordu. Yokuşun her iki yanındaki kamışlıktan tarlakuşununkine benzeyen bir ses duyuldu. Yol boyunca, çamların arasına serpiştirilmiş olan kiraz ağaçlarının çıplak gövdelerini yeşil yosun kaplamıştı. Kamışların ortasındaki tek bir erik ağacı bembeyaz çiçek açmıştı.</p>
<p>Son beş günde bu yoldan altı kez geçtiği için onu hazırlıksız yakalayacak hiçbir şey kalmamıştı sanki. Yine de çekçekten indikten sonra sarsak adımlarla yokuşu güçbela tırmanırken ateşli gözlerle çevresine bakındı, dünya kederli bir duruluğa kavuşmuş gibiydi. Son günlerde iyice tanıdığı manzara şimdi tuhaf, neredeyse sinir bozucu bir yeniliğe kavuşmuştu. Soğuğun keskin uçlu, gümüş okları her dakika belkemiğine saplanıyordu. Yol kıyısındaki eğrelti otları, kırmızı taneli kılıçlar, rüzgârda hışırdayan çam iğneleri, yeşil gövdeli, sarı yapraklı bambular, uzun kuru otlar, bütün bunların arasından geçen, yer yer buz tutmuş yolun kendisi - Kiyoaki her şeyi dikkatle izliyordu. Sonunda gözleri bir sedir korusuna doğru yükselen yola düşmüş siyah bir gölgeye takıldı. Mutlak bir sessizlik, el değmemiş, pırıl pırıl bir dünya sarmıştı çevresini. Bu dünyanın tam ortasında tanımlanamayacak kadar duygusallaşmış olan yüreğinde paha biçilmez, altın bir heykel gibi kıpırtısız ve sessiz Satoko’nun durduğunu biliyordu. Peki ama her tür yakınlıktan kaçınan bu kıpırtısız ve kusursuz dünyanın kendi tanıdığı dünyayla herhangi bir ilişkisi gerçekten olabilir miydi?</p>
<p>Yürüdükçe soluğu sıklaşmıştı. Dinlenmek için durdu, yol kıyısındaki geniş bir kayanın üzerine oturdu, taşın soğuğu kemiklerine işlemişti, giysileri soğuğu engelleyemiyordu. Kötü kötü öksürdü, öksürürken ağzına kapattığı mendilin pas rengi bir balgamla dolduğunu gördü. Aynı anda aklına on üçüncü doğum günü geldi. Yine sarayda görevli bir içoğlanıydı, başını kaldırmış kuyruğunu taşıdığı Prenses Kasuga’ya bakıyordu. Şimdi gözünün önünde duran karlı zirveler o gün gözlerini kamaştırmış olan beyaz görüntünün tıpatıp eşiydi – gür saçların altındaki ensenin aklığı. Tanrısal kadın güzelliğiyle ilk büyülendiği andı o. Güneş bir kez daha kayboldu. Az sonra da kar eskisinden de şiddetli yağmaya başladı. Kiyoaki eldivenini çıkardı, bir eliyle kar tanelerini yakaladı. Avucu ateş gibi yanıyordu, taneler daha eline değer değmez eriyordu. Biçimli, güzel ellerine ne kadar iyi baktığını düşündü - eli hiç kirlenmez, su toplamazdı. Elini kullanmıştı ama yalnızca duygusal amaçlarla.</p>
<p>Sonunda ayağa kalktı; karı yarıp geçebileceğinden, tapınağa ulaşıp ulaşamayacağından emin değildi. Sedir korusuna kadar tırmandığında rüzgâr daha da sertleşmişti, sert uğultusu kulaklarında çınlıyordu. Sedirler yapraklarını dökmüş, incelmişti; kış göğünün altında yüzeyi kurşun gibi görünen minik dalgacıklarla köpüklenmiş küçük göl ortaya çıkmıştı. Gölü geçince çevresini yine kalın, yaşlı sedirlerin kasvetli karanlığı sardı; dallar yoğun karın etkisiyle eğilmişti.</p>
<p>Şu anda tek bir amacı vardı: Bir ayağını ötekinin önüne atmak. Bütün anıları silinip gitmişti. Geleceğinin yalnızca bu yürüyüşte, bin güçlükle attığı adımlarda, aldığı mesafede yattığını biliyordu.</p>
<p>Siyah kapıyı hiç görn1eden geçti, başını kaldırıp bakınca Tang girişinin tam önünde durduğunu ayrımsadı. Kapının saçaklarındaki kasımpatı desenli çinilerin üzerine kar birikmişti.</p>
<p>Sürme kapının önünde yere yığıldı, öyle şiddetli bir öksürük nöbetine tutulmuştu ki seslenmesine gerek kalmadı. Kıdemli rahibe kapıyı açtı, rahatlatmak için hemen sırtını ovmaya girişti. Bir an kendinden geçer gibi olan Kiyoaki, Satoko’nun geldiğini, sırtını okşayan ellerin onun elleri olduğunu sandı, içini tarifi olanaksız, hoş bir duygu kapladı.</p>
<br/>
<p>Yaşlı rahibe bugün onu eskiden olduğu gibi hemen geri çevirmedi. Birkaç dakika sonra yanından ayrılıp içeriye girdi. Kiyoaki uzunca bir süre bekledi, dakikalar geçmek bilmiyordu sanki. Beklerken gözlerine bir sis inmiş gibi görüşü bulanıklaşmıştı. Acısı da sevinci de gitgide çözülerek sonunda bulanık bir bilinçlilik durumuna dönüştü.</p>
<p>Hızlı hızlı konuşan kadın sesleri duydu. Sonra yine sessizlik. Aradan biraz daha zaman geçti. Sürme kapı bir kez daha açıldığında kıdemli rahibe yalnızdı.</p>
<p>“Üzgünüm. Buluşma isteğiniz kabul edilmedi. Buraya kaç kez gelirseniz gelin size hep aynı yanıtı vermek zorundayım. Yanınıza manastırdan bir uşak vereceğim, lütfen artık gidin.”</p>
<p>Kiyoaki güçlü bir adam olan kapıcının yardımıyla yokuşu indi, çekçeğin beklediği yere vardı.</p>   

   
    </body>
</html>
