<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">13</p>
 
<p>Kiyoaki eve döndü, birdenbire hastalandığı için okuldan erken ayrıldığı yolunda bir yalan uydurdu. Annesi ateşini ölçmek için hemen odasına geldi. Tam bu karmaşanın ortasında İinuma belirip Honda’nın telefonda olduğunu söyledi. Kiyoaki, kendisinin yerine telefona yanıt vermek isteyen annesini bundan vazgeçirmekte epey zorlandı, sonunda savaşı kazanıp aşağıya indiğinde annesinin diretmesiyle kaşmir bir battaniyeye sarınmıştı.</p>
<p>“Her şey oldukça basit: bugün okula gittiğimi fakat eve erken döndüğümü söyledim. Buradaki herkes olayı böyle biliyor. Hastalığım mı?” Arkasındaki cam kapıdan huzursuz olarak sesini iyice alçalttı, fısıltıyla sürdürdü. “Bu konuda endişelenmene gerek yok. Yarın okula geleceğim, konuşuruz. Beni okulda göremeyince hemen telefonlara sarılmasana, abartıyorsun!”</p>
<p>Honda telefonu kapadığında, gösterdiği ilgiye Kiyoaki’nin verdiği buz gibi karşılık yüzünden sinirden tir tir titriyordu ama nedeni Kiyoaki’nin soğuk ses tonundan da, kabalığından da öte bir şeydi. Honda, Kiyoaki’yi bugüne kadar asla bir sırrını saklamak zorunda bırakmamıştı.</p>
<p>Kendini biraz toparlayınca düşünmeye koyuldu: “Salt bugün okula gelmediği için ona telefon etmek pek benim yapacağım bir şey değildir.” Gerçekten de onu böylesine telaşla telefona yönelten şey dostça bir kaygıdan daha fazlasıydı. Bir an önce Kiyoaki’yi aramak için karla kaplı avluda onu idare binasına doğru koşturan şey, adını koyamadığı bir önseziydi.</p>
<p>Kiyoaki’nin sırası bütün sabah boş kalmıştı. Ona baktıkça Honda’nın içini en büyük korkuları gerçekleşmişçesine bir dehşet kaplamıştı. Yeni cilanın altında çiziklerin göründüğü eski sıra, karın camdan giren parıltısını yansıtıyordu. Bu Honda’nın aklına eski savaşçıları oturur durumda gömmek için kullandıkları beyaz kumaşla kaplı, dik tabutları getirmişti.</p>
<p>İçindeki sıkıntı, eve döndükten sonra daha da arttı. Sonra İinuma’dan Kiyoaki’nin şu sözlerini ileten bir telefon geldi: Honda’yla öyle konuştuğu için üzgündü. Bu gece Honda’nın evine bir araba gönderirse acaba Honda kendisini ziyarete gelir miydi? İinuma’nın ağır, mezardan geliyormuşçasına kalın sesi Honda’nın canını daha da sıkmıştı. Kiyoaki düzelip okula döndüğünde görüşebileceklerini söyleyerek çağrıyı geri çevirdi.</p>
<p>İinuma bu yanıtı iletince Kiyoaki kendini gerçekten de hastalanmış gibi hissetti. Daha sonra, geç vakit İinuma’yı odasına çağırdı ama bir şeyler istemek yerine üzüntülerini anlatarak İinuma’yı iyice şaşırttı.</p>
<p>“Satoko başıma hep dert açıyor. Kadınların iki erkek arasındaki dostluğu bozduklarını söylerler, ne kadar doğru değil mi? Evet, Satoko bu sabah o kadar inatçı davranmasaydı Honda’nın bana kızmasına gerek kalmayacaktı”</p>
<p>Gece kar kesildi, ertesi gün hava duru ve güzeldi. Annesiyle ve ev halkıyla giriştiği savaşı kazanan Kiyoaki okula gitmek üzere evden ayrıldı. Oraya Honda’dan önce varmak, ilk günaydın diyen olmak istiyordu. Güneş gökyüzünde yükseldikçe kış sabahının göz kamaştırıcı parlaklığı keyfini yerine getirdi. Onu tam anlamıyla değiştiren derin, bastırılamayan bir mutlulukla dolup taşıyordu. Daha sonra Honda sınıfa girip gülümsemesine kayıtsız bir tavırla karşılık verince, Kiyoaki ani bir kararla ona bir gün önce olanları anlatmaktan vazgeçti.</p>
<p>Honda hafifçe gülümseyebilmişti ama tek sözcük etmedi. Kitap çantasını sıranın üzerine koyduktan sonra birkaç dakika kadar pencerenin pervazına yaslandı, dışarıdaki kara baktı. Saatine bir göz atıp dersin başlamasına daha yarım saat olduğunu görünce hiç sesini çıkarmadan döndü, dışarıya çıktı. Kiyoaki içinden gelen bir dürtüyle onu izledi.</p>
<p>İki katlı, ahşap bir bina olan okulun yan duvarı boyunca, geometrik bir biçimde küçük çiçek tarhları oluşturulmuştu. Tam ortalarında bir çardak vardı. Tarhların bittiği yerden az uzakta arazi ansızın dikleşiyor, küçük bir patika yokuş aşağı inerek bir korunun çevrelediği göle ulaşıyordu. Kiyoaki, Honda’nın göle kadar inmeyeceğinden emindi çünkü erimeye başlayan kar yürümeyi oldukça zorlaştırıyordu. Tam düşündüğü gibi Honda çardağa girdi, bankın üzerindeki karları eliyle süpürerek oturdu. Kiyoaki çiçek bahçesindeki kar kümeleri arasında kendine yol açarak ona doğru ilerledi.</p>
<p>“Neden arkamdan geliyorsun?” diye sordu Honda, başını kaldırıp bakarken parlak ışığa karşı gözlerini kısarak.</p>
<p>“Dün çok kötü davrandım,” diye özür diledi yumuşakça.</p>
<p>“Önemi yok. Hastalığın yalnızca bir bahaneydi öyle değil mi?”</p>
<p>“Evet, öyle.”</p>
<p>Kiyoaki de tıpkı Honda gibi bankın üzerindeki karları itti, sonra oturdu. Karın parıltısı yüzünden birbirlerine bakarken gözlerini kısmak zorunda kalıyorlar, bu da havadaki duygusal gerginliği azaltıyordu. Aşağıdaki göl görünmüyordu, ağaçların karla ağırlaşmış dalları arasından gölü görebilmek için ayağa kalkmaları yeterdi oysa. Dört yanlarından damlayan suyun, okulun çatısında, çardakta, ağaçların üzerinde birikmiş olan karın eridiğini kanıtlayan sesi geliyordu. Çiçek tarhlarını kaplayan donmuş kabuk yer yer çökmüştü, yarılmış granit gibi parlayan, girintili çıkıntılı, katmanlı, kırık buzlar görünüyordu.</p>
<p>Honda, Kiyoaki’nin müthiş bir sır vermesini bekliyor ama kendi kendine meraklı biri olduğunu itiraf etmek istemediğinden de Kiyoaki’nin hiçbir şey söylememesi için neredeyse dua ediyordu. Biraz da olsa gönül indirme havası taşıyan bir sırdaşlık son derece tatsız olacaktı.</p>
<p>Bu yüzden aralarındaki sorunla hiçbir ilgisi olmayan bir konu bulma umuduyla ilk konuşan Honda oldu.</p>
<p>“Biliyor musun, son zamanlarda kişilik üzerine epey kafa yordum. Şu yaşadığımız zamanı ele al, şu okul, şu toplum - kendimi hepsine yabancı buluyorum. En azından öyle olduğumu düşünmekten hoşlanıyorum. Aynı şey senin için de geçerli.”</p>
<p>“Evet, elbette,” diye yanıtladı Kiyoaki, ses tonu her zamanki gibi kayıtsız ve soğukça ama yine de kişiliğine uygun bir tatlılıktaydı.</p>
<p>“Ama sana bir şey sormama izin ver: Yüz yıl sonra ne olacak? Bu konuda ne düşündüğümüzü söylemek için orada bulunamayacağız, bütün düşüncelerimiz ‘Çağın Görüşü’ başlığı altında bir araya toplanacak. Örneğin, sanat tarihini al: Düşüncemi yadsınamaz bir biçimde kanıtlıyor. Her dönemin kendine özgü bir tarzı vardır, belli bir dönemde yaşayan hiçbir sanatçı, bireysel görüşü ne olursa olsun o dönemin kendine özgü tarzını tam anlamıyla aşamaz.”</p>
<p>“Bizim çağımızın da kendi tarzı var mı?”</p>
<p>“Meiji Devri’nin tarzının hâlâ can çekiştiğini söyleyebilirim. Ama nasıl bilebilirim? Bir dönemin ortasında yaşamak, onun tarzından habersiz olmak demektir. Seninle ben şu ya da bu yaşam biçimine dalmış durumdayız; bir kâsede yüzüp duran ama onu hiç fark etmeyen kırmızı balıklar gibiyiz. Senin yaşamını alalım: Seninki bir duygu dünyası. Çoğu insandan farklısın. Kişiliğinden fedakârlık ederken uzlaşmaya asla yanaşmadığına eminsin. Ancak bunu kanıtlamanın hiçbir yolu yok. Çağdaşlarının yapacağı tanıklığın da hiçbir değeri yok. Kim bilir? Belki de duygulardan oluşmuş dünyan bu dönemin tarzını en saf biçimde temsil etmektedir. Fakat yine söylüyorum, bunu bilmenin hiçbir yolu yok.”</p>
<p>“Peki ama kararı veren kim?”</p>
<p>“Zaman. Önemli olan zamandır. Zaman geçtikçe seninle ben, ne olduğunu fark etmemiş bile olsak, karşı konulmaz biçimde dönemimizin ortak görüşüne dahil edileceğiz. Daha sonra, Taişo Dönemi’nin başlarındaki gençlerin şöyle ya da böyle düşündüklerini, giyindiklerini, konuştuklarını söylerlerken seninle benden söz ediyor olacaklar. Hepimiz bir yığın halinde görüleceğiz. Kendo takımındaki sürüden iğreniyorsun değil mi? Onları küçümsüyorsun!”</p>
<p>“Evet,” dedi Kiyoaki. Soğuğun pantolonundan geçip içine işlediğini hissediyordu ama yine de gözlerini çardağın yanındaki yeşil kamelya yapraklarından alamıyordu. Eriyen kardan arınmış, pırıl pırıl parlıyorlardı. “Evet, onları küçümsemekle kalmıyor, onlardan nefret ediyorum.”</p>
<p>Sözlerinin doğrulandığını gören Honda, konuşmasını sürdürdü: “Tamam, şimdi gözünün önünde canlandırmaya çalış. Yirmi ya da otuz yıl sonra insanlar seninle senin nefret ettiğin şeyleri bir ve aynı, tek parça olarak görecekler.</p>
<p>Kendilerine benzemeyen herkesi kadınsı olmakla suçlamalarına yol açan çirkin dar görüşlülükleri, alt sınıftakilere karşı saldırganlıkları, General Nogi’ye ölçüsüz bağlılıkları, İmparator Meiji tarafından dikilmiş <i>sakaki</i> ağacının çevresini her sabah süpürmekten inanılmayacak bir doyum almalarını sağlayan düşünce tarzları yüzünden kafaları çalışmayan şu aşırı duygusal arkadaşlarınla seni, bütün duyarlılığınla seni, aynı kefeye koyacaklar. Görüyor musun, dönemimizin özünü ortaya koymanın en kolay yolu bu - en düşük ortak paydayı almak. Çalkalanan su bir kez duruldu mu, yüzeyindeki gökkuşağı gibi renkli kaygan yağı görebilirsin. İşte aynen böyle olacak. Bizler öldükten sonra bizi ayrıştırmaları, herkesin görmesi için asal öğelerimizi yalıtmaları çok kolay. Elbette bu özün, dönemimizin temeli olan düşüncenin, bundan yüzlerce yıl sonra oldukça karanlıkta kaldığını söyleyecekler. Seninle benim bu karardan kaçma şansımız yok, çağdaşlarımızın ayıplanacak görüşlerini paylaşmadığımızı kanıtlamamızın bir yolu da yok. Peki, tarih bu görüşe ölçü olarak neyi uygulayacak? Ne dersin? Çağımızdaki dâhilerin düşüncelerini mi? Büyük adamlarınkini mi? Hiçbirini. Bizden sonra gelecek ve aklımızdan neler geçtiğine karar verecek olanlar, kendo takımındaki arkadaşlarının eleştirel olmayan düşünce biçimlerini ölçüt olarak alacaklar. Bir başka deyişle, günümüzün en ilkel, en yaygın inançlarına takılacaklar. Her dönem, her zaman yalnızca bu ahmaklıklarıyla tanımlanmıştır.”</p>
<p>Kiyoaki, Honda’nın sözü nereye getirmeye çalıştığını anlamamıştı ama dinledikçe zihninde bir düşüncenin tohumları serpilmeye başladı. İkinci kattaki sınıflarının açık pencerelerinde pek çok öğrenci belirmeye başlamıştı artık. Öteki sınıfların camları kapalıydı, sabah güneşini, gökyüzünün parlak mavisini yansıtıyorlardı. Sabaha özgü, o bildik sahne. Bir gün önceki olayları, kar fırtınasını anımsayınca kendisini cinsel heyecanlarla dolu karanlık bir dünyadan sağduyunun duru, parlak alanlarına doğru çekiliyormuş gibi hissetti.</p>
<p>“Eh, tarih böyledir işte,” dedi. Honda’nınkilere oranla kendi çocuksu sözlerinden utanmıştı ama en azından karşısındakinin düşüncelerine ulaşmak için bir adım atabilmişti. “Bir başka deyişle, biz ne düşünürsek düşünelim ya da umalım ya da hissedelim, bunların hiçbiri tarihin akışını azıcık bile olsa etkilemeyecek. Söylemek istediğin bu mu?”</p>
<p>“Bu. Avrupalılar, Napoléon gibi birinin tarihe egemen olabileceğine inanırlar. Biz Japonlarsa aynı şeyi, Meiji Restorasyonu’nu yaratan büyükbabalarımız ile çağdaşları için düşünürüz. Peki ama bu gerçekten doğru mu? Tarih insan iradesine hiç boyun eğmiş midir? Sana baktıkça aklıma hep bu soru takılıyor. Sen büyük biri değilsin, bir dâhi de değilsin. Ancak seni ötekilerden ayıran bir özelliğin var: Sende irade gücünden hiçbir iz yok. Bu nedenle seninle tarih arasında bir bağlantı kurmak beni her zaman heyecanlandırmıştır.”</p>
<p>“Benimle alay mı ediyorsun?”</p>
<p>“Hayır, asla. Ben bilinçsizce tarihte rol oynamaktan söz ediyorum. Örneğin; diyelim ki bende irade gücü var...”</p>
<p>“Kesinlikle var.”</p>
<p>“Diyelim ki tarihin akışını değiştirmek istiyorum. Bütün gücümü, kaynaklarımı bu amaca adarım. Tarihi kendi isteğime göre yönlendirmek için sahip olduğum bütün gücü kullanırım. Diyelim ki bunu gerçekleştirebilecek saygınlığa, yetkeye de sahibim. Bunlardan hiçbiri, tarihin benim isteklerim doğrultusunda gelişeceğinin güvencesi değildir. Öte yandan, belki yüz, iki yüz, hatta üç yüz yıl sonra tarih ansızın benim görüşlerime, ideallerime tıpatıp uyan bir yöne gidebilir - bunun benim çabalarımla hiçbir ilgisi yoktur. Belki de toplum benim birkaç yüzyıl önceki hayallerimin tam bir kopyası olan bir biçimi benimseyecektir; bir zamanlar benim düşlediğim şey olan bu yeni zafer karşısında tarih buz gibi bir küçümsemeyle bana gülümseyecek, benim hırsımla alay edecek. İnsanlar da şöyle diyecek: ‘Eh, tarih böyledir işte.’”</p>
<p>“Ama her şeyin bir olgunlaşma zamanı vardır, öyle değil mi?” diye sordu Kiyoaki. “Senin görüşlerinin zamanı ancak gelmiş demektir, hepsi bu. Bu belki de yüz yıl almaz, yalnızca otuz ya da elli yıl yeter. Böyle şeyler sık sık oluyor. Hem belki de iraden senin ölümünden sonra da görünmeyen, kimsenin bilmediği bir rehber olarak hizmet etmeyi sürdürecek, yaşamın boyunca gerçekleştirmek istediğin şeyin ortaya çıkmasını sağlayacaktır. Belki senin gibi biri hiç yaşamamış olsaydı, ne kadar uzun sürerse sürsün tarih böyle bir yön almayacaktı.”</p>
<p>Bu soğuk, sıkıcı varsayımlar Kiyoaki için, çaba harcamasını gerektiren savaşımlardı; yine de içini belli bir sıcaklığın kapladığını hissetti, bunun için Honda’ya teşekkür borçluydu. Böyle bir kaynaktan doyum sağlamaya karşı çekimserdi. Ancak şu an, okulun beyaz halıyla kaplanmış bahçesine, karlı çiçek tarhlarının üstüne gölge düşüren çıplak dallara bakarken, damlayan suyun çıkardığı sese kulak verirken, Honda’nın bu tartışmayı başlatmasına sevindiğinin bilincindeydi. Kiyoaki’nin hâlâ dünkü mutluluğun ve heyecanın etkisinden kurtulamamış olduğunu bildiği halde, Honda bunu görmezden gelmeyi seçmişti ve bu karar çevrelerindeki karın saflığına uygun görünüyordu. Aynı anda çatıdan, geride siyah siyah parlayan üç-beş ıslak kiremit bırakarak bir topak kar kaydı.</p>
<p>“Yani sen,” diye sürdürdü Honda sözünü, “birkaç yüzyıl sonra toplumun benim istediğim hale gelmesini bir başarı olarak mı yorumluyorsun?”</p>
<p>“Öyle olmalı.”</p>
<p>“Kimin başarısı peki?”</p>
<p>“Senin iradenin.”</p>
<p>“Şaka yapıyorsun. Ben çoktan ölmüş olacağım. Daha önce de söylediğim gibi bütün bunlar benim hiçbir katkım olmadan gerçekleşecek.”</p>
<p>“Peki, o halde buna tarihin iradesinin bir başarısı diyemez miyiz?”</p>
<p>“Demek tarihin bir iradesi var, öyle mi? Tarihi kişileştirmek her zaman tehlikelidir. Bildiğim kadarıyla tarihin kendi iradesi yoktur, ayrıca bu beni hiç mi hiç ilgilendirmiyor. Yani gelişmede herhangi bir irade söz konusu değilse, başarıdan da söz edemezsin. Tarihin başarıları denen şeyler de bunu kanıtlıyor. Daha ulaşıldıkları anda çöküp gitmeye başlıyorlar bile. Tarih yıkımların toplamıdır. Her ölümlü, bir sonraki ölümlü için yer açmak zorunda. Tarih için yaratmakla yok etmek tek ve aynı şeydir.</p>
<p>Bütün bunların bal gibi farkındayım. Bunu anladığım halde senin gibi olamam, kararlı biri olmaktan vazgeçemem. Galiba bu içimden gelen bir dürtü. Kimse emin olamaz ama şu kadarını söyleyebilirim: Her iradenin özünde, tarihi etkileme isteği yatar. İnsan isteklerinin tarihi etkilediğini söylemiyorum, yalnızca bunu denediklerini söylüyorum. Hem sonra, kimi irade biçimleri alın yazısına sıkı sıkıya bağlıdır, bu kavram iradeye düşman olsa dahi.</p>
<p>Ancak uzun vadede insanın bütün iradesi hüsrana uğramaya yazgılıdır. İşlerin, insanın istediğinin tam tersi bir yönde ilerlemesi son derece doğaldır. Bir Batılı bundan ne sonuç çıkarır peki? ‘Bu işte tek akılcı güç benim irademdi. Başarısızlığın nedeni bir rastlantı,’ der.</p>
<p>Rastlantıdan söz etmek, neden sonuç yasasının olasılığını büsbütün yadsımaktır. Rastlantı, özgür iradece kabul edilebilir tek ve en son mantıksızlıktır.</p>
<p>Rastlantı kavramı olmasaydı Batı’nın özgür irade felsefesi de asla geliştirilemezdi. Rastlantı, iradenin en önemli sığınağıdır. O olmadan kumar oynama düşüncesi anlaşılamazdı, tıpkı Batılıların, katlanmak zorunda kaldıkları, sürekli yinelenen aksiliklere ve hayal kırıklıklarına başka bir özür bulamamaları gibi. Bence bu rastlantı, bu kumar kavramı Avrupalıların tanrısının gerçek özü. Niteliğini özgür irade için yaşamsal önemi olan bir sığınaktan, yani rastlantıdan alan bir tanrıları var; insan iradesinin özgürlüğü düşüncesini veren tek tanrı türü.</p>
<p>Peki ama rastlantının varlığını büsbütün yadsırsak ne olur? Zafer ya da yenilgi, hiç fark etmez, tesadüflerin bundaki rolünü tam anlamıyla dışlarsak? Bu durumda, özgür iradenin sığınağını ortadan kaldırmış oluruz. Rastlantıyı yok edersen irade kavramının altındaki bütün destekleri çekmiş olursun.</p>
<p>Gözünde şöyle bir sahne canlandır: Gün ortasında bir meydan. İrade tek başına orada duruyor. Kendi gücüyle dimdik ayakta duruyormuş gibi yapıyor, böylece de kendi kendini kandırmayı sürdürüyor. Güneş yakıyor. Ne bir ağaç var ne de bir ot. O koskoca alanda ona kendi gölgesinden başka eşlik eden hiçbir şey yok. Tam o anda, yukarıdaki bulutsuz gökten gümbür gümbür bir ses geliyor: ‘Rastlantı öldü! Artık rastlantı diye bir şey yok. Beni duyuyor musun, irade? Avukatını sonsuza kadar yitirdin.’ Bunun üzerine irade paramparça olduğunu, özünün eriyip gittiğini hissediyor. Eti çürüyor, lime lime dökülüyor. Bir an sonra yalnızca çıplak iskeleti kalıyor, kemiklerinden ince bir sıvı sızıyor, kemiklerse sağlamlıklarını yitirip ayrışmaya başlıyor. İrade ayağını sıkıca yere basmış hâlâ dikiliyor ama bu son çaba yararsız. Çünkü tam o anda duru, göz kamaştırıcı gökyüzü korkunç bir homurtuyla yarılıyor ve kaçınılmazlık tanrısı bu yarıktan aşağı bakıyor.</p>
<p>Ne var ki bu ürkütücü tanrıya iğrenç bir yüz yakıştırmaktan kendimi alamıyorum, bu güçsüzlüğün nedeni de hiç kuşkusuz insanın iradesini özgürce kullanmasından yana oluşum. Çünkü rastlantı ortadan kalkarsa iradenin hiçbir anlamı kalmaz - arada bir şöylece bir göz atabildiğimiz o dev neden sonuç zincirindeki bir pas lekesi kadar önemi kalır ancak. Demek ki tarihte rol oynamanın tek yolu var, bu da büsbütün iradesiz olmak - yalnızca parıldayan, güzel, ölümsüz ve değişmez bir atom gibi davranmak. Kimse insanın varoluşunda bundan başka bir anlam aramamalı.</p>
<p>Soruna böyle bakmak sana pek uygun düşmüyor. Böyle bir düşünceyi onaylamanı beklemiyorum. Senin bel bağladığın tek şey -üstelik üstünde fazlaca kafa yormadan- kendi yakışıklılığın, başkalarına benzemeyişin -bununla yerleşmiş, oturmuş bir kişiliğin olduğunu söylemek istemiyorum, tam tersine bundan yoksun olduğunu söylüyorum. Haklı mıyım?”</p>
<p>Kiyoaki verecek bir yanıt bulamadı. Honda’nın ona hakaret etmek istemediğini bilerek gülümsedi.</p>
<p>“İşte benim için en büyük bulmaca da bu,” dedi Honda, neredeyse komik görünen bir ağırbaşlılıkla içini çekerek. Buz tutmuş bir bulut gibi, duru sabah havasında bir saniye kadar asılı kalan soluğu, Kiyoaki’ye Honda’nın kendisine duyduğu ilginin gizli bir belirtisi gibi geldi. İçinde bir yerlerde, bir mutluluk duygusu yoğunlaştı.</p>
<p>Derslerin başladığını bildiren zil çalınca iki genç adam kalktı. Tam o anda biri, ikinci kattaki pencerelerin pervazında birikmiş karı avuçladı, kartopu yapıp onlara fırlattı. Kartopu, ışıltılı parçacıklar halinde tam ayaklarının dibine düştü.</p>       
    </body>
</html>
