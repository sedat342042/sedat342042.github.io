<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">27</p>


<p>Aradan üç gün geçti. Yağmur kesilmemişti. Kiyoaki okuldan sonra formasını bir yağmurluğun altına gizleyerek Kasumiço’daki pansiyona gitti. Tadeşina’dan, annesiyle babası evde olmadığı için bugünün Satoko’nun evden kaçabileceği tek gün olduğunu bildiren bir haber almıştı.</p>
<p>Hancı kendisini arkadaki odaya götürdükten sonra bile yağmurluğunu çıkarıp çıkarmamakta kararsızdı. Çayını doldururken bunu fark eden yaşlı hancı onu yatıştırdı :</p>
<p>“Lütfen rahatınıza bakın, efendim. Benim gibi dünyadan elini eteğini çekmiş birinden çekinmenize hiç gerek yok.”</p>
<p>Hancı odadan çıktı. Kiyoaki gözlerini çevrede gezdirince geçen defa önünde durup ana binanın ikinci katına baktığı pencerenin şimdi bambu bir storla kapatılmış olduğunu gördü. Yağmur girmesin diye camlar örtülmüş, odayı nemli, boğucu bir sıcak doldurmuştu. Masanın üzerindeki cilalı kutuyu dalgın dalgın açınca içinin nemden ıslanmış olduğunu gördü.</p>
<p>Bir elbise hışırtısı duydu; kulağına Genji paravananın arkasından gelen fısıldaşmalar çarpınca, Satoko’nun geldiğini anladı.</p>
<p>Sürme kapı açıldı, Tadeşina derin bir reverans yaptı. Sonra tek sözcük etmeden Satoko’yu odaya soktu ve hemen kapıyı kapattı. Kapı kapanmadan önce, yukarı dönük gözlerinin akı koridorun iç karartıcı, kasvetli loşluğunda bir an ufacık bir kalamar gibi beyaz beyaz ışıdı.</p>
<p>Satoko, Kiyoaki’nin karşısına, <i>tatami</i> zemine, dizlerini sıkıca birleştirerek oturdu. Başını öne eğmiş, elindeki mendille yüzünü gizlemişti, öteki elini yere dayamıştı. Vücudu yana dönüktü; ensesi dağlarda bazen insanın karşısına çıkıveren küçük bir göl gibi bembeyaz parlıyordu.</p>
<p>Kiyoaki onun karşısında sessizce oturuyordu; dama vuran yağmur damlalarına karışmışlardı sanki. Kızı bu durumda, daha büyük olan yaşının verdiği güçle o bayıldığı söylevlerden birini çekmek yerine böyle sessiz gözyaşları dökerek öylece otururken görmek, en büyük hayaliydi. Beyaz salkımlı kimonosuyla Satoko, karşı konulamayacak kadar çekici görünüyordu, tek nedeni de büyük bir ödülü sonunda ele geçirmiş olması değildi; yasak olanın, kesinlikle ulaşılmaz, dokunulmaz olanın çekiciliğiydi bu. İşte Kiyoaki kızı ya böyle istiyordu ya da hiç. Satoko sürekli oyun oynayarak delikanlının dengesini bozmak istemişti. Şimdi her şey nasıl da değişmişti! Bu güzel, kutsal, dokunulmaz konumu ne zaman istese seçebilirdi; oysa hep bir abla rolünü, Kiyoaki’yi öylesine nefret ettiği o sevecen, yukarıdan bakan tavırla sevmeyi yeğlemişti.</p>
<p>Kiyoaki şimdi, babası Yoşiwara kadınlarının sunacağı zevkleri tanıtmak istediğinde neden o kadar şiddetle karşı koyduğunu anlıyordu. Nasıl insan bir kozadaki koyu yeşil krizalitin kıpırtılarını sezerse, Kiyoaki de aynı biçimde Satoko’daki tarifi olanaksız, kutsal özün yavaş yavaş damıtılacağını önceden sezmişti. Kendi saflığını yalnızca bu öze aktarabilirdi. Bu andan itibaren düşlenemeyecek parlaklıktaki bir şafak, kapkara dünyayı, tutsak olduğu, henüz tamamlanmamış hüznü bir sel gibi kaplayacaktı.</p>
<p>Kont Ayakura’nın gözetiminde çocukken kanına işleyen zarafet şimdi elinde tuttuğu ipek bir kordona, kendi masumluğuyla Satoko’nun kutsallığını birleştiren bir ilmeğe dönüşmüştü. Ne işe yaradığını epeydir çıkaramadığı bu parlak ip için geçerli bir kullanım yolu bulmuştu sonunda.</p>
<p>Satoko’yu sevdiğinden emindi. Dizlerinin üzerinde öne doğru eğildi, kızı omuzlarından yakaladı. Omuzların karşı koymak için gerildiğini hissetti. Parmaklarına direnen bu inatçı sertlikten hoşlanmıştı. Kapsamlı, evrensel önemi olan, geleneksel bir dirençti bu. İçinde büyük bir tutku uyandıran bu yumuşak omuzlar ona, imparatorluk onayının ağırlığından gelen bir güçle karşı koyuyorlardı. İşte bu nedenle de onu çıldırtan, parmak uçlarını ateşli bir istekle sızlatan, çok büyük bir güce sahiptiler. Özenle taranmış, alnının üstünde hafifçe kabartılmış siyah, kokulu saçlarının dolgun bir parıltısı vardı; bu kadar yakından bakınca Kiyoaki kendini aydınlık, ay ışığıyla yıkanmış bir gecede bir ormanda yolunu yitirmiş gibi hissetmişti.</p>
<p>Yüzünü, mendilin örtemediği ıslak yanaklarından birine bastırdı. Satoko hiç konuşmadan, onu uzaklaştırmak için başını sallamaya başladı ama öylesine kurulmuş bir makine gibi karşı koyuyordu ki Kiyoaki bunu yürekten istemediğini, yalnızca gerektiği için yaptığını anladı. Mendili itip onu öpmeye çalıştı ama o karlı şubat sabahı öylesine istekli olan dudakları şimdi olanca güçleriyle direniyorlardı, sonunda kız başını uyuyan yavru bir kuş gibi eğdi, çenesini kimonosunun yakasına gömerek kıpırtısız durdu.</p>
<p>Yağmurun sesi tartmıştı. Kiyoaki onu tutan ellerini gevşetmeksizin, kızın direnme gücünü saptamak için bir an durdu. Yaz dikeni desenleriyle süslü kimonosunun yakası iffetli bir kızınki gibi kapalıydı, yalnızca derisinden küçücük bir üçgen parça görünüyordu. Geniş, sıkıca sarılmış <i>obi</i>’si bir manastıra girişi engelleyen bir kapı kadar soğuk ve sertti, tam ortasındaki altın kanca bir tapınağın avlusundaki mermer sütunun üzerindeki bir geyiğin süslü başı gibi parlıyordu. Yine de gövdesinden ılık bir ten kokusu yayılıyordu. Kollarla omuzların birleştiği noktadaki açıklıklardan süzülen koku, kimononun geniş yenlerinden sızarak ılık bir yel gibi Kiyoaki’nin yanağına çarpıyordu.</p>
<p>Bir elini kızın sırtından çekti, sıkıca çenesinden tuttu. Eli küçük, yuvarlak, fildişi bir piyon misali tam çeneye uymuştu. Satoko’nun burnu gözyaşlarından ıslanmıştı, zarif burun delikleriyse titriyordu. Kiyoaki onu istediği gibi öpebildi.</p>
<p>Kız ansızın gizemli bir yangınla, ocaktaki alevler kapı açıldıkça nasıl canlanıverirse öyle bir ateşle tutuşmuş gibiydi. Şimdi her iki eli de serbestti, ellerini Kiyoaki’nin yanaklarına bastırıp sertçe itti ama dudaklarını hâlâ çekmemişti. Ne kadar direndiyse de sonunda dudakları Kiyoaki’yi soluksuz bırakan tanımlanamaz, akıcı bir yumuşaklıkla önce bir tarafa, sonra da öteki tarafa büküldü. Kararlılığı sıcak çaya atılmış bir şekermişçesine hızla eriyordu; nefis, tatlı bir çözülme başlamıştı.</p>
<p>Kiyoaki bir kadının <i>obi</i>’sinin nasıl açılacağını bilmiyordu. Kuşağın arkada sıkıca bağlanmış fiyongunu ne yaptıysa çözemedi. O körü körüne çabalar, kuşağı zorla çözmeye çalışırken kız ellerini geriye uzattı ve bir yandan umutsuzca direniyormuş gibi yaparken bir yandan da delikanlının parmaklarını yönlendirdi. İkisinin parmakları bir süre kuşağın üzerinde kenetli kaldı. Sonra kanca ansızın açılıverince <i>obi</i> bir ipek hışırtısıyla çözüldü, canlı bir şeymişçesine kızın bedeninden fırladı. Karmakarışık bir isyana dönüşecek, denetlenemeyen hareketlerin başlangıcıydı bu. Kiyoaki kızın göğüslerini saran kat kat ipeği çılgın gibi sıyırırken bütün kimono isyan halinde dalgalanıyor, her dönüşte, kimileri gevşerken kimileri sıkılaşan bağcıklar ağı Kiyoaki’yi geri püskürtüyordu. Fakat sonra, boğazının altındaki o minicik beyaz üçgenin giderek genişlediğini, kokulu, dolgun bir tene dönüştüğünü gördü.</p>
<p>Kızın ağzından tek bir itiraz sözcüğü bile çıkmamıştı. Sessizce direniyor mu, yoksa erkeği sessizce baştan mı çıkarıyor, belli değildi. Kız bir yandan boğuşurken bir yandan da onu kendine doğru çekiyordu sanki. Ancak Kiyoaki, kızın kutsal dokunulmazlığına tecavüz eden gücün salt kendi gücü olmadığını sezinliyordu.</p>
<p>O halde kaynağı neydi bunun? Satoko’ya baktı; yüzü giderek kızarıyordu, Kiyoaki’yi arzuladığına kuşku yoktu. Ona destek olmak için tek kolunu kızın sırtına dayamıştı, kızın bu kola utangaç bir kurnazlıkla da olsa iyice yaslandığını duyumsuyordu; sonunda olanca direnme gücünü yitirmişçesine sırtüstü yere devrildi.</p>
<p>Kiyoaki kızın kimonosunun eteklerini kaldırdı. Stilize bulutların üstünde süzülen Anka kuşlarıyla, kenarsuyu desenleriyle göz alıcı, karmakarışık bir yığın oluşturan ipek iç eteklerini sıyırmaya başladı. Kat kat ipeklerin arasında baldırlarının uzak hayali, bulut kümeleriyle savaşan Kiyoaki’yi kendine çekiyordu. Gizemli, gizlenmiş bir şey, savaştığı bu dalavereleri kurnazca sürdürüyordu sanki, bu şeyin anahtarıysa soluğu gittikçe sıklaşan, düzensizleşen Kiyoaki’nin elinden kurtulmayı başarıyordu her seferinde.</p>
<p>Ancak sonunda kızın vücuduna yaklaştı, gövdesini onun gün doğumundaki solgun bir ufkun belli belirsiz parıltısına sahip baldırlarına yavaşça bastırdı; kız ellerini kaldırıp tatlılıkla yardım etti, bu bilerek takınılan yumuşaklık o ânın büyüsünü bozmuştu; çünkü Kiyoaki’nin kıza değsin değmesin, gün doğumuyla birleştiği o anda her şey birdenbire sona erdi.</p>
<p class="ortali">* * *</p>
<p><i>Tatami</i> zeminde yan yana yatmış, tavana bakıyorlardı. Yağmur yine şiddetlenmişti, hızla damı dövüyordu. Yüreklerinin gümbürtüsünü güçbela yatıştırabilmişlerdi. Kiyoaki salt o andaki bitkinliğini değil, bir şeylerin sona erdiği gerçeğini de silip süpüren bir heyecana kapıldığını hissetti. Ancak her ikisinin de paylaştığı bir pişmanlık havada hâlâ asılıydı, giderek kararan odada oluşmaya başlayan gölgeler kadar apaçık görülüyordu. Genji kapının arka tarafındaki yaşlı kadının boğazını temizlediğini duyar gibi oldu. Tam doğrulmaya yeltenmişti ki Satoko omzuna tatlılıkla bastırarak onu durdurdu.</p>
<p>Sonra, tek sözcük etmeden geriye kalan bütün pişmanlık kırıntılarını dağıtıverdi. Kiyoaki yönetimi ona bırakmaktan hoşnuttu. Bu andan sonra onda bağışlayamayacağı hiçbir şey olamazdı.</p>
<p>Kiyoaki gençti; bedeni çabucak bir kez daha uyandı, Satoko bu kez edilgindi, her şey kolayca olup bitti. Kızın güvenli, kadınsı yol göstericiliğinde Kiyoaki yaşamında ilk kez bütün engellerin ortadan kalktığını duyumsadı, kendisini yeni, dopdolu bir dünyada buldu. Odanın sıcaklığı yüzünden tamamen soyunmuşlardı, şimdi tenleri sıkıca fakat teslimiyetle, su ve yüzeye tırmanan bitkiler yaklaşan bir sandalın burnuna nasıl direnirse, öyle bir dirençle birbirine değiyordu. Kızın yüzünde en küçük bir üzüntü okunmuyordu. Hatta hafifçe gülümsüyordu ama bu Kiyoaki’yi hiç rahatsız etmedi. Yüreği tam anlamıyla erinç doluydu.</p>
<p class="ortali">* * *</p>
<p>Daha sonra kızı kollarının arasına aldı, yanağını yanağına bastırınca gözyaşlarının ıslaklığını hissetti. Bunların sevinç yaşları olduğunu biliyordu ama yine de hiçbir söz, bağışlanamaz bir günah işlediklerinin bilincinde olduklarını, kızın yanaklarından sessizce yuvarlanan bu yaşlar kadar iyi anlatamazdı. Ancak bu günaha girmişlik duygusu Kiyoaki’nin çoktandır duymaya başladığı cesareti daha da artırmıştı.</p>
<p>Satoko ona gömleğini uzatarak, “Şunu al,” dedi. “Üşütme.”</p>
<p>Tam oğlan uzanıp sertçe alacakken kız bir an onu durdurdu, gömleği yüzüne bastırıp derin bir soluk aldı. Geri verdiğinde gömlek gözyaşlarıyla ıslanmıştı.</p>
<p>Kiyoaki okul formasını da giydikten sonra, kızın ansızın ellerini çırptığını görünce şaşırdı. Anlamlı bir aradan sonra kapı açıldı, Tadeşina’nın başı göründü.</p>
<p>“Beni mi çağırdınız, Bayan Satoko?”</p>
<p>Satoko başıyla onayladı, gözleriyle yerdeki <i>obi</i>’sini gösterdi. Tadeşina arkasından kapıyı iterek kapattı, Kiyoaki’den yana bakmaksızın <i>tatami</i> zeminde ilerledi. Giyinmesi için hanımına yardım etti, <i>obi</i>’sini doladı. Sonra odanın bir köşesindeki aynayı alıp getirdi, Satoko’nun saçlarını düzeltti. Bu arada Kiyoaki utançtan yerin dibine geçmişti, ne yapacağını bilemeden öylece bekliyordu; iki kadın şimdi aydınlık olan odada yıllardır yineledikleri töreni sürdürürken o kendisini çok gereksiz hissediyordu.</p>
<p>Sonunda her şey düzene girince her zamankinden de güzel görünen Satoko başını öne eğip oturdu.</p>
<p>“Korkarım ki artık gitmemiz gerekiyor, genç efendi,” diye başladı yaşlı kadın. “Verdiğim sözü tuttum. Bu andan başlayarak Bayan Satoko’yu unutmanız için size yalvarıyorum. Şimdi, söz verdiğiniz gibi mektubu geri verir misiniz, lütfen?”</p>
<p>Kiyoaki bağdaş kurmuş, ağzını açmadan oturuyordu. Karşılık vermedi.</p>
<p>“Söz verdiğiniz gibi, lütfen mektubu verir misiniz?” diye sordu Tadeşina yeniden.</p>
<p>Kiyoaki sağırmış gibi susmayı sürdürdü. Saçının her teli yerli yerinde, kimonosu derli toplu, sakin sakin oturan Satoko’ya baktı. Kız birden gözlerini kaldırdı. Kiyoaki’yle göz göze geldiler. Her ikisinin de gözlerinde bir an yanıp sönen, keskin bir pırıltı belirdi, Kiyoaki o anda kızın içinden neler geçtiğini anladı.</p>
<p>“Mektubu geri vermeyeceğim çünkü Satoko’yla yeniden, tıpkı bugünkü gibi buluşmak istiyorum,” dedi, yeni öğrendiği gözüpeklikle.</p>
<p>“Genç efendi!” Tadeşina kızgınlığını gizlemek için hiçbir çaba harcamıyordu. “Bunu sürdürebileceğinizi mi sanıyorsunuz? Yalnızca şımarık bir çocuk böyle davranabilir! Böyle giderse ne kadar korkunç şeyler olabileceğini biliyorsunuz. Bundan zarara uğrayacak tek kişi Tadeşina olmayacaktır.”</p>
<p>Sonra Satoko, kendinden emin, bu dünyaya ait olmayan, Kiyoaki’nin tüylerini ürperten bir sesle onu susturdu.</p>
<p>“Tamam, Tadeşina. Efendi Kiyo’nun canı mektubu geri vermek isteyene kadar onun dediklerini yapmaktan, onunla buluşmayı sürdürmekten başka çaremiz yok. İkimizi de kurtarmanın başka yolu yok - tabii beni de kurtarmaya niyetliysen.”</p>        
    </body>
</html>
