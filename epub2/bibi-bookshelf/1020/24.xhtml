<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">24</p>
 

<p>Kiyoaki kaybettiğini bilmenin verdiği huzura kavuşmuştu. İçten içe, gerçekten kaybetmiş olmayı, kaybetme korkusuna yeğliyordu.</p>
<p>Satoko’yu yitirmişti. Bunu izleyen kızgınlıkları bile bastırmayı öğrenmişti artık. Şimdi duygularını hayran olunacak bir tutumlulukla yönlendirebiliyordu. Bir mum ışık saçarak yanıp tükendikten sonra alevi sönmüş bir halde, karanlıkta yapayalnız duruyorsa, maddesinin eriyip sıcak balmumuna dönüşmesinden artık korkmaz. Kiyoaki yaşamında ilk kez yalnızlığın sağaltıcı gücünü ayrımsıyordu.</p>
<p class="ortali">* * *</p>
<p>Yağış mevsimi başlamıştı. Giderek sağlığına kavuşan, korkmasına karşın yine de yaşamını tehlikeye atmaktan kendini alamayan bir sakat gibi Kiyoaki de Satoko’yu inadına düşünerek duygusal kararlılığını denemeye koyuldu. Sık sık albümünü açıp eski fotoğraflara bakıyordu. Kendini küçük bir çocukken, Ayakura arazisindeki pagoda ağacının altında, Satoko’nun yanında dururken gördü. Her ikisi de çocukların giydiği beyaz önlüklerden giymişlerdi, o yaşta bile kızdan daha uzun boyda olduğunu görmek içini hoş bir duyguyla doldurdu. Usta bir hattat olan Kont Ayakura, Tadamiçi Fujuwara’nın yazı okulu olan Hoşo Tapınağı üslubuna göre çocukları eğitmekte oldukça zorlanmıştı. Bazen, günlük alıştırmalardan bıkınca, “Okura Yüz Şair” kartlarındaki şiirleri parşömenlere sırayla geçirmelerine izin verir, böylece dikkatlerini yeniden canlandırırdı.</p>
<p>Kiyoaki, Şigeyuki Minamoto’nun bir şiirini kâğıda geçirmişti:</p>
<br/>
<p>Dalgalar kayalara çarpıp kırıldıkça</p>
<p>Rüzgârın keskin gücünü hissediyorum.</p>
<p>Yalnızlığa yavaş yavaş yenilen</p>
<p>Ben, geçmiş günleri düşlüyorum.</p>
<br/>
<p>Satoko bunun hemen altına, Yoşinobu Onakatomi’nin bir dörtlüğünü yazmıştı:</p>
<br/>
<p>Günler geceye döndüğünde</p>
<p>Ve nöbetçiler ateşleri tutuşturduğunda</p>
<p>Başka zamanların anısı</p>
<p>İçimde canlanıverir.</p>
<br/>
<p>Kiyoaki’nin yazısındaki çocuksuluk bir bakışta anlaşılıyordu. Ama Satoko’nun yazısı öyle akıcı ve okunaklıydı ki, fırçayı kullananın küçük bir kız olduğunu anlamak güçtü. Aslında Kiyoaki bu ruloyu çok ender açardı, nedeni de iki yaş büyük olan Satoko’nun daha o zamanlar bile ona nasıl baskın çıktığını görmekten hoşlanmamasıydı. Fakat şimdi, elyazılarını belli bir nesnellikle incelerken, kendi acemi yazısının Satoko’nun düzgün, akıcı, incelmiş, zarif yazısıyla hoş bir karşıtlık oluşturan, oğlansı bir canlılığı olduğu kanısındaydı.</p>
<p>İş bu kadarla da kalmıyordu. Oturmuş, yazı fırçasının mürekkeple ağırlaşmış ucunu parşömenin duyarlı, yaldız benekli kağıdının üzerinde cesaretle gezdirirkenki halini düşününce, sahne olanca canlılığıyla gözünün önüne geldi. O sıralarda Satoko’nun uzun, gür, siyah saçları tam kaşlarının üstünde dümdüz kesilmişti. Parşömene eğilmiş, yazı firçasını ince, zarif parmaklarıyla sıkı sıkı tutarken kendini işine öyle bir tutkuyla vermişti ki, omuzlarından aşağıya simsiyah bir çağlayan gibi dökülen saçlarının bir sel gibi neredeyse parşömeni bile sürükleyip götürdüğünden habersizdi. Küçük, beyaz dişleriyle altdudağını kemiriyor, henüz küçük bir kız olmasına rağmen çoktan biçimlenmiş burnu saçlarının hızla akan seline karşı tatlı bir kararlılıkla direniyordu. Kiyoaki sahneyi bir rüyadaymışçasına izlemekteydi. Burnuna mürekkebin siyah, kutsal kokusu geldi, fırçanın ucunun kağıda sürtündükçe çıkardığı, bambu kamışları hışırdatan yelinkine benzeyen sesi duyar gibi oldu. Sonra da denizi anımsadı - mürekkep hokkası bir denizdi, üzerinde de o tuhaf adlı tepe yükseliyordu. Bu deniz hemen kıyıda öyle ansızın derinleşiyordu ki kumlu dibi zar zor seçilebiliyordu. Kıpırtısız, siyah, dalgasız deniz; mürekkep çubuğundan dökülen altın tozlarla pullanmış bu deniz hep sonsuzluğa benzeyen gece denizine dökülerek parçalanan ay ışığını çağrıştırıyordu.</p>
<p>“Geçmişime özgü anılardan zevk almayı bile becerebiliyorum artık, bu anılar beni şu kadarcık olsun üzmüyor,” diye düşündü, içten içe kurumlanarak.</p>
<p>Satoko artık düşlerine bile girmiyordu. Rüyasında onu andıran bir karaltı seçer gibi olsa bile, kız hemen suratını dönüp uzaklaşıyordu. Böylesi zamanlarda sahne daima gün ortasında, tam anlamıyla ıssız, geniş bir kavşaktı.</p>
<p class="ortali">* * *</p>
<p>Bir gün okulda Prens Pattanadid, Kiyoaki’den bir şey istedi. Marki Matsugae’nin kasaya kaldırdığı yüzüğü geri getirebilir miydi acaba?</p>
<p>Genel kanı, prenslerin okulda olumlu bir izlenim bırakmadıkları yolundaydı. Dil sorunu dersleri için anlaşılır bir engeldi ama asıl sorun sınıf arkadaşlarıyla bir türlü dostluk kuramamış olmalarıydı; sınıftakiler prenslere daha fazla hoşgörü gösteremedikleri için de aralarında saygılı bir uzaklık oluşmuştu. Üstüne üstlük, basit ve kaba saba olduklarından, prenslerin hemen her durumda gülümseyip durmalarından gocunuyorlardı.</p>
<p>Öteki öğrencilerle birlikte yatakhanede kalmaları, dışişleri bakanının düşüncesiydi; Kiyoaki’nin kulağına çalındığına göre bu karar, kendini prensler için bazı düzenlemeler yapmak zorunda hisseden yatakhane müdürünü epeyce kaygılandırmıştı. Onlara eldeki en iyi yatakların bulunduğu odayı verdi. Sonra da öteki öğrencilerle iyi ilişkiler kurabilmeleri için elinden geleni yaptı ama günler geçtikçe prensler kendilerini küçük kalelerine biraz daha hapsettiler, kalk borusu, beden eğitimi gibi toplu çalışmaları sık sık asmaya başladılar. Ötekilerle aralarındaki yabancılaşma böylece giderek arttı.</p>
<p>Buna yol açan çok geçerli bir neden vardı. Gelişlerini izleyen altı aylık hazırlık dönemi, işi daha ciddiye alsalardı dahi, Japoncayı öğrenmeleri için yeterli değildi. Üstelik daha başarılı olabilecekleri İngilizce derslerinde bile İngilizceden Japoncaya, Japoncadan İngilizceye çeviri yapma zorunluluğu akıllarını iyice karıştırıyordu.</p>
<p>Marki Matsugae, Pattanadid’in yüzüğünü İtsu Bankası’ndaki özel kasasına koyduğu için Kiyoaki bankaya gitmeden önce eve uğrayıp babasının mührünü almak zorunda kaldı. Okula dönüp prenslerin odasına girdiğinde neredeyse akşam olmak üzereydi.</p>
<p>Yağış mevsiminin ortasındaki o “kuru” günlerden biriydi; nemli, kapalı hava el değecekmiş kadar yakın görünen ancak hâlâ ulaşılamayan parlak yaz günlerinin özlemiyle yanıp tutuşan prenslerin karamsar ruh haline çok uygundu. Ağaçlarla çevrili, tek katlı, kaba hatlı yatakhane binası bile kasvetli bir yalnızlığa bürünmüştü sanki.</p>
<p>Spor alanından gelen haykırışlar, öğrencilerin kıran kırana Amerikan futbolu oynadıklarına işaretti. Kiyoaki genç gırtlaklardan yükselen yüksek, ülküsel çığlıklardan tiksiniyordu. Sınıf arkadaşlarının içten ama inceliksiz ilişkileri, hiç kullanmadıkları insancıllıkları, ardı kesilmeyen şakaları ve iğneleyici sözleri, Rodin’in yeteneğine ya da Cézanne’ın kusursuzluğuna duydukları sarsılmaz saygı - hepsi de eski, geleneksel kendo çığlıklarının çağdaş karşılıklarından başka bir şey değildi. Sesleri boğuktu, gençliğe özgü, yeşil <i>paulownia</i> yapraklarınınkine benzer pis kokular yayarak, küstahlıklarını eski saray soylularının uzun takkeleri gibi gururla taşıyarak dolaşıp duruyorlardı.</p>
<p>Eskiyle yeninin kaynaştığı bu sularda yüzmek zorunda kalan iki prens için yaşam inanılmayacak kadar güçtü. Bunu düşününce Kiyoaki kendi sorunlarından sıyrılıp yepyeni bir yüce gönüllülükle onlara acımayı başardı. Yatakhanenin karanlık, kötü boyanmış koridorunda prenslerin en sondaki, özenle seçilmiş odalarına doğru ilerledi. Üzerinde prenslerin adı yazılı olan, dikdörtgen tahta bir levhanın çakılı olduğu dökük, eski kapının önüne gelince durdu, hafifçe kapıya vurdu.</p>
<p>Prensler onu görünce bir kurtarıcıyla karşılaşmışçasına sevindiler. Ciddi, biraz hülyalı olan Pattanadid’e daha çok yakınlık duyardı hep ama bir zamanlar hayat dolu, kaygısız bir genç olan Kridsada da son zamanlarda hayli durgunlaşmıştı. Şimdi zamanlarının çoğunu odalarında, kendi dillerinde fısıldaşarak geçiriyorlardı.</p>
<p>Oda hiçbir süslemesi olmayan iki yatak, iki masa ve iki giysi dolabıyla ağırbaşlı bir biçimde döşenmişti. Zaten bina da General Nogi’nin yücelttiği kışla atmosferine sahipti. Odaya renk katan tek şey, aynalık tahtalarının üstündeki geniş, beyaz duvardaki küçük rafta duran altın bir Buddha heykelciğiydi; prensler sabah ve akşam dualarını onun karşısında ediyorlardı. Mihrap odaya uzak ülkelerden bir soluk getirmişti. Pencerede kırışık, yağmurdan lekelenmiş, müslin perdeler asılıydı.</p>
<p>Karanlık yavaş yavaş çöktüğü için gülümseyen prenslerin dişleri esmer tenlerinde bembeyaz ışıyordu. Kiyoaki’yi yataklardan birinin kenarına oturttular, heyecanla yüzüğü görmek istediler.</p>
<p>Her iki yanındaki ürkütücü <i>yakşa’</i>ların koruduğu parlak yeşil zümrüt, odanın havasına büsbütün ters düşen bir ışıltıyla parladı.</p>
<p>Çao P. bir sevinç çığlığı atarak yüzüğü aldı, esmer, uzun parmağına geçirdi. Salt okşamak için yaratılmışa benzeyen bu ince, kusursuz eldeki yüzük Kiyoaki’ye kapıdaki çatlaktan sızarak mozaik bir zemine vuran ılık, tropikal ay ışığını anımsatmıştı.</p>
<p>“Sonunda Ying Çan yine tenime değdi,” dedi Çao P., kederle içini çekerek.</p>
<p>Birkaç ay önce olsaydı Prens Kridsada kuzenine takılmak için bu fırsatı kaçırmazdı, oysa şimdi hiçbir şey demedi, dolaptaki çekmeceyi karıştırdı, gömleklerin altına gizlenmiş bir fotoğraf çıkardı; kız kardeşine aitti.</p>
<p>“Bu okulda,” dedi gözleri dolu dolu, “kız kardeşinin resmi olduğunu söylesen bile, sıranın üzerine koyduğun için insanla alay ediyorlar. Bu yüzden Ying Çan’ın resmini buraya gizliyoruz.”</p>
<p>Çao P. az sonra Kiyoaki’ye, iki aydan fazla bir süredir Ying Çan’dan mektup alamadıklarını açıkladı. Bu konuda Siyam Elçiligi’ne başvurmuş ancak şu âna kadar doyurucu bir yanıt alamamıştı. Üstelik Prens Kridsada, yani prensesin ağabeyi de ondan haber alamıyordu. Kıza bir şey olsaydı, örneğin hastalansaydı doğal olarak onu telgrafla haberdar ederlerdi. Çao P. kızın ailesinin Kridsada’dan bile gizlediği şeyin ne olabileceğini düşündükçe olmadık şeyler kuruyordu. Belki de başka, politik açıdan çok daha kazançlı bir evliliğe zorlanıyordu. Bu düşünce prensin dünyasını karartmaya yetiyordu. Yarın, diye düşünüyordu, bir mektup gelebilir ama bu mektubun hangi mutsuzlukları içerdiğini kim bilebilir? Kafası bu tür şeylerle meşgulken ders çalışamazdı. Aklına başka bir avunma yolu gelmediği için de prensesin veda armağanı olarak verdiği yüzüğü hemen geri almak istemiş, duyduğu özlem günün ilk ışığını yakalayan bir ormanın o göz alıcı yeşiliyle parlayan zümrüt taşta yoğunlaşmıştı.</p>
<p>Zümrüt yüzüklü parmağını uzatıp Prens Kridsada’nın masanın üzerine yerleştirdiği fotoğrafın yanına koyan Çao P., Kiyoaki’yi unutup gitmiş gibiydi. Salt zaman ve uzaklık engellerini kaldırmakla kalmayıp iki ayrı yaşamı tek bir yaşam halinde birleştirmek için de bir adım atmak üzereydi sanki.</p>
<p>Prens Kridsada tavandan sarkan ampulü yakınca Çao P.nin parmağındaki yüzüğün yansısı fotoğraf çerçevesinin camına vurdu; canlı, dört köşe, yemyeşil bir leke prensesin beyaz dantel yeleğinde parladı.</p>
<p>Çao P. şaşkınlık dolu bir sesle, “Şuna bak - sana neyi anımsatıyor?” diye sordu İngilizce. “Yüreği yeşil bir alevmiş gibi görünmüyor mu? Belki de bu, küçük yeşil bir yılanın bir anlığına yarılmış, soğuk, yemyeşil yüreğidir; hani şu ormanda daldan dala kayan, bir asmadan ayırt edilemeyen, küçük, yeşil yılanlardan. Ayrıca, yüzüğü bana verirkenki o zarif, sevgi dolu ifadesi belki de günün birinde yüzükten böyle bir anlam çıkarmamı istediği içindi.”</p>
<p>Prens Kridsada, “Hayır, Çao P., bu tam anlamıyla saçmalık!” dedi sertçe.</p>
<p>“Kızma Kri, kız kardeşini aşağılamak aklımdan bile geçmez. Yalnızca bir sevgilinin varlığının ne kadar tuhaf bir şey olduğunu anlatacak sözcükleri bulmaya çalışıyorum, o kadar. Bak, şöyle açıklayayım: Ying Çan şu resimde olduğu halde resim onu yalnızca geçmişteki belli bir anda gösteriyor. Oysa bana verdiği zümrüdün içinde onun ruhu var; şu andaki ruhu. Zümrütle resim -yani gövdesiyle ruhu- düşüncelerimde ayrılmıştı ama şimdi bak: İkisi birleşti.</p>
<p>Sevdiğimiz birisiyle birlikteyken bile, bedeniyle ruhunu iki ayrı şey gibi görecek kadar aptallık ediyoruz. Gerçi şu anda ondan ayrıyım ama Ying Çan’ın simgesi olan o tek kristalin yapısını eskiye oranla çok daha iyi kavrayabilecek durumdayım. Ayrılık çok acı, doğru ama tersi de öyle. Birlikte olmak neşeyi getiriyorsa ayrılığın da aynı şeyi kendince yapması olası değil mi?</p>
<p>Peki ama, sen ne düşünüyorsun, Matsugae? Ben hep aşkın bir büyüymüşçesine, zaman ve uzaklık engellerini ortadan kaldırmasını sağlayan sırrını öğrenmek istedim. Sevdiğimiz kişinin karşısında durmakla onun gerçek özünü sevmek aynı şey değil; çünkü onun fiziksel güzelliğini varlığının olmazsa olmaz bir biçimi olarak görmeye eğilimliyiz. Araya zamanla uzaklık girince bunlar yüzünden aldanmak olasıdır ama öte yandan, sevgilinin gerçek benliğine iki kez daha yaklaşmak da aynı biçimde olasıdır.”</p>
<p>Kiyoaki, prensin filozofça sözlerinin derin anlamlar taşıyıp taşımadığını bilmiyor fakat onları dikkatle dinliyordu. Aslında sözlerin çoğu onu derinden etkilemişti. Kiyoaki şimdi gerçek Satoko’ya çok daha yaklaşmış hissediyordu kendisini. Peki ama bunu kanıtlayacak ne vardı elinde? Bir zamanlar sevdiği Satoko gerçek Satoko değil miydi yani? Hemen hemen bilinçsizce, hafifçe başını salladı. Sonra birden bir rüyasını anımsadı: hiç karşılaşmadığı güzellikteki bir kızın yüzü Çao P.nin zümrüt yüzüğünde apansız belirmişti. Kimdi o kadın? Satoko muydu? Yoksa hiç görmediği Ying Çan mı? Belki de başka birisi?</p>
<p>“Her neyse, acaba yaz gerçekten gelecek mi?” diye sordu Prens Kridsada, üzgün üzgün. Pencereden dışarıya, yatakhaneyi çevreleyen ağaçlığa bakıyordu.</p>
<p>Üç genç, öteki yatakhanenin ağaçların arasında bir yanıp bir sönen ışıklarını görebiliyor, çeşitli yönlerden gelen haykırışları ve konuşmaları duyabiliyorlardı. Yemekhanenin akşam yemeği için açılma saatiydi. Koruluktan geçen patikada yürüyen bir öğrenci eski bir şarkıyı mırıldanarak yanındakileri kıs kıs güldürdü. Prenslerin gözleri, karanlığın içinden ansızın dağ ya da nehir canavarları fırlayıverecekmiş gibi korkuyla açılmıştı.</p>
<p>Aslında Kiyoaki’nin yüzüğü geri getirmesi çok tatsız bir olaya yol açacaktı.</p>
<p class="ortali">* * *</p>
<p>Birkaç gün sonra Tadeşina aradı ama Kiyoaki telefona çıkmadı. Ertesi gün kadın yine aradı, Kiyoaki yine görüşmedi.</p>
<p>Telefonlar onu tedirgin ediyordu, yine de koyduğu kuraldan şaşmadı: Satoko’yu aklından çıkarmıştı, şimdi bütün öfkesini Tadeşina’ya yöneltmişti. Tek yapacağı onu pek çok kez, insafsızca aldatan bu kurnaz, yalancı, yaşlı kadını düşünmekti, böylece kızgınlığı öyle artıyordu ki telefonlara çıkmamakla acaba hata mı ediyorum, türünden bir kuşkuya kapılmasını önlüyordu.</p>
<p>Aradan üç gün geçti. Yağmur o gün de kesilmemişti. Kiyoaki okuldan dönünce Yamada, içinde ters çevrilmiş bir zarfın durduğu, vernikli tepsiyi saygıyla ona uzattı. Kiyoaki bir göz atınca Tadeşina’nın zarfın üzerine yüzsüzce kendi adını yazmış olduğunu görüp afalladı. Kalın, her zamankilerden daha büyük olan zarf özenle mühürlenmişti; anlaşılan içindeki de öyle. Mektubu tek başına kaldığında açmaktan korktu. Ne kadar katılaştığını ele güne göstermek için mektubu özellikle Yamada’nın önünde paramparça etti ve parçaları çöpe atmasını emretti. Odasındaki çöp kutusuna atarsa kendini tutamayıp oradan çıkartacağını, parçaları birleştireceğini biliyordu. Yamada’nın gözlüğünün ardındaki gözleri parladı ama ağzından tek sözcük çıkmadı.</p>
<p>Birkaç gün daha geçti. Kiyoaki yırtıp attığı mektubun ağırlığını hissetimeye başlamış, gösterdiği tepki öfkeye dönüşmüştü. Önemsiz olduğu su götürmez bir mektup yüzünden bu kadar rahatsız olması değildi sorun. Ona asıl işkence eden şey, mektubu açmadığı için şu anda duyduğu pişmanlıktı, bunu yadsıyamazdı. Başta, mektubu yırtarak irade gücünü kanıtladığını düşünmüştü, oysa geriye bakınca tam tersine, sırf ödlekliği yüzünden böyle davrandığını anlıyordu.</p>
<p>Kalın, düz beyaz zarfı yırtarken parmakları inatçı bir direnişle karşılaşmıştı; mektup dayanıklı keten elyafıyla güçlendirilmiş bir kâğıda yazılmış sanki. Ama önemli olan kâğıdın dokusu değildi. Şimdi, irade gücünü kanıtlama isteğiyle hareket etmemiş olsaydı mektubu asla yırtamayacağını anlıyordu. Korkmasına ne gerek vardı ki? Satoko’yla bir kez daha yalnızca acı veren bir ilişkiye girmeye niyeti yoktu. Kızın canı istediği anda salgılayabildiği o kokulu korku buğusunun onu bir kez daha, üstelik tam da kendisini denetlemeyi becerdiği bir anda sarmasına izin veremezdi. Yine de kalın mektubu artarken Satoko’nun yumuşak, beyaz, ışıltılı teninde derin bir yırtık açıyormuş duygusuna kapılmaktan kendini alamamıştı.</p>
<p>Yağış mevsiminde ender rastlanan güneşli, sıcak bir cumartesi günü okuldan eve gelince gözüne ana binanın girişindeki kaynaşma çarptı. Seyisler faytonlardan birini hazırlamıştı, şimdi de içine armağan olduğu hemen anlaşılan, mor ipeğe sarılmış irice bir paket yerleştirmekteydiler. Atlar asabi asabi kulaklarını oynatıyor, sapsarı dişlerini gözler önüne seren ağızlarını açtıkça parlak salyaları akıyordu. Sıcak güneş ışığında siyah tüyleri yağlanmışçasına parlıyor, kaygan, sık kıllarının altından nabız gibi atan boyun damarları seçiliyordu.</p>
<p>Tam eve girmek üzere basamakları çıkıyordu ki, aile armasıyla bezeli gösterişli tören giysisiyle annesi göründü.</p>
<p>“Merhaba,” dedi Kiyoaki.</p>
<p>“Ah, hoş geldin. Ben de tam kutlamak üzere Ayakura’lara gidiyordum.”</p>
<p>“Kutlamak mı? Neyi?”</p>
<p>Annesi önemli konuları uşakların önünde konuşmaktan hoşlanmazdı, hemen yanıtlamadı; Kiyoaki’yi geniş holün karanlık bir köşesine, şemsiyelerin konduğu bölmenin yanına çekip fısıltıyla anlatmaya koyuldu.</p>
<p>“Bu sabah, imparatorluk onayı sonunda lütfedildi. Sen de benimle gelmek ister miydin?”</p>
<p>Markiz, sorusunu henüz yanıtlamamış olan oğlunun gözlerinin acımasız bir hoşnutlukla parladığını gördü. Ancak bunun nedenini soracak zamanı yoktu elbette. Az sonra, kapı eşiğinden geçerken söylediği sözlerse oğlunun tepkisini yorumlamaktan ne kadar uzak olduğunu kanıtlıyordu.</p>
<p>“Her neyse, bu tür olaylara sevinmeliyiz.” Her zamanki hüzün maskesi yine yüzündeydi. “Aranız açık bile olsa böyle bir durumda yapılacak en doğru şey kibar davranmak ve onu kutlamaktır.”</p>
<p>“Lütfen saygılarımı iletin. Ben sizinle gelmeyeceğim.”</p>
<p>Kiyoaki kapıda durup annesinin gidişini izledi. Atların toynakları çakıltaşlarını beklenmedik bir gümbürtüyle dövdüler; arabanın üzerindeki altın arma, araba evin önündeki çamların ardında kaybolurken havada kanat çırpıyormuşçasına bir görünüp bir gözden yitiyordu.</p>
<p>Evin hanımı gidince uşaklar rahatlamıştı. Gerilmiş kasları, sessiz bir çığın yuvarlanışı gibi çözülüvermişti.</p>
<p>Kiyoaki, efendisiyle hanımı olmadığı için bomboş görünen eve döndü. Uşaklar gözlerini yere indirmiş, onun içeri girmesini bekliyorlardı. O anda, evin koskoca boşluğunu dolduracak kadar yoğun bir sorunun tohumlarını elinde tuttuğundan emindi. Uşaklara şöyle bir bakıp vakit yitirmeksizin içeri girdi, bütün dünyayı dışarıda bırakarak kapanacağı odasına kavuşma isteğiyle koridoru hızlı hızlı geçti.</p>
<p>Yüreği tuhaf bir heyecanla çarpıyor, bedeni alev alev yanıyordu. Resmî “imparatorluk onayı” sözcükleri gözlerinin önünde giderek genişliyordu sanki. “İmparatorluk onayı lütfedildi?” Tadeşina’nın telefonları, o kalın mektup onay gelmeden önceki son, umutsuz çabalardı. Suçluluk duygusundan kurtulmak için Kiyoaki’nin onları bağışlamasını istiyorlardı.</p>
<p>Bütün gün hayal gücünün gönlünce at koşturmasına izin verdi. Kendini dünyaya tam anlamıyla kapamıştı. Ruhunun o duru, dingin aynası şimdi paramparçaydı. Yüreğinde tropikal bir fırtına gibi şiddetle burgaçlanan bir karmaşa vardı. Güçlü bir duygu içini allak bullak etmişti, üstelik bu duygu, eskiden ayrılmaz bir parçası olan hüzünden küçücük bir iz bile taşımıyordu. Peki ama Kiyoaki’yi pençesine alan bu duygu neydi? Olsa olsa haz, denirdi buna. Fakat öyle mantıksız, öyle ateşli bir hazdı ki, neredeyse doğaüstüydü.</p>
<p>Biri çıkıp da nedenini sorsaydı, akla yatkın tek yanıt bu hazzın olanaksızlıktan, mutlak olanaksızlıktan kaynaklandığı olabilirdi ancak. Keskin bir kılıçla kesilen bir <i>koto</i> teli nasıl ani, dokunaklı bir ses çıkararak can verirse Kiyoaki’yi Satoko’ya bağlayan kuşak da imparatorluk onayının parlak kılıcıyla işte öyle kesilivermişti. Kiyoaki’nin çalkantılı tutarsızlığıyla ta delikanlılığa geçiş döneminden beri düşlediği, gizliden gizliye umduğu bir şeydi bu.</p>
<p>Daha açık söylemek gerekirse bu hayal, başını kaldırıp Prenses Kasuga’nın sırtına baktığı ve ak ensesinin o ulaşılmaz, eşsiz güzelliğiyle büyülendiği an biçimlenmeye başlamıştı. O an belli ki bir gün umutlarının gerçekleşeceğini müjdeliyordu. Mutlak olanaksızlık - Kiyoaki olayları yalnızca tek bir amaç için, gelgeç heveslerini, duygusal çelişkilerini yansıtacak şekilde biçimlendirdiği için kendi eliyle yaratmıştı bu durumu.</p>
<p>Peki ama ne tür bir sevinçti bu? Bu sevinçteki bir şey Kiyoaki’yi rahatsız ediyordu; uğursuz, tehdit edici bir yanı vardı. Çok uzun zaman önce duygularını ona yol gösterecek tek gerçek olarak kabullenmişti, bunun amaçsızlık olduğunu biliyordu, yine de yaşamını ona dayanarak kuracaktı. İşte bu ilke şimdi onu şu an hissettiği uğursuz sevince, hızla akan, fır fır dönen bir çevrintinin kıyısına getirmişti. kendisini o çevrintinin içine bırakmaktan başka yapılacak bir şey kalmamıştı galiba.</p>
<p>Aklına yine Satoko’yla kendisinin yıllar önce yazı alıştırmaları sırasında, Yüz Şair’in şiirlerini kopya ederkenki halleri geldi. Belki Satoko’nun on dört yıl önceki kokusu sinmiştir, diyerek parşömen tomarına eğildi. Burnuna küf kokusunu andıran, hafif, hayli uzak bir tütsünün kokusu geldi, koku içinde geçmişe özgü öyle güçlü bir özlem uyandırmıştı ki bir an amaçsız ancak aynı zamanda şiddetli bütün duygularının gerçek kaynağını çırılçıplak ortaya çıkarıverdiğini sandı.</p>
<p>İmparatoriçe <i>sugoroku</i>’da kazananlara ödül olarak verilmek üzere, imparatorluk arması, yani kasımpatı biçiminde şekerlemeler hazırlatırdı. Kiyoaki küçük dişlerini kızıl kasımpatılara her gömüşünde, taçyaprakların rengi, şeker eriyip gitmeden önce iyice yoğunlaşır, beyaz bir kasımpatının incelikle oyulmuş kıyıları dilinin dokunuşuyla yayılır sonra da şekerli bir sıvıya dönüşürdü. Her şeyi bir bir anımsıyordu: Ayakura konağının karanlık odaları, Kyoto’dan getirtilmiş, güz çiçeklerini betimleyen paravanalar, gecelerin kutsal kıpırtısızlığı, Satoko’nun yüzüne düşen siyah saçlarının yarı gizlediği, hafif bir esnemeyle aralanmış dudakları - her şey tıpkı o günkü gibi, yalnızlık duygusu veren zarafetiyle gözünün önündeydi. Fakat şimdi, daha önce aklından geçirmeye asla cesaret edemediği bir düşünceyi yavaş yavaş kabullendiğinin farkındaydı.</p>       
    </body>
</html>
