<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">42</p>

<p>Marki Matsugae, Kont Ayakura’nın olaylara ne kadar ilgisiz kaldığını görünce afalladı. Ama kendini zorlayarak yaptığı öneriyi kont çabucak kabul edince, neşesi yerine geldi. Kont her şeyin aynen onun istediği biçimde yapılacağına güvence verdi. Markizin Osaka’ya kadar Satoko’yla gideceğini öğrenince çok duygulandığını söyledi. Her şeyi büyük bir gizlilik içinde Doktor Mori’nin ellerine teslim etmekse, düşlerinde bile göremeyeceği bir nimetti. Matsugae’lerin buyrukları harfi harfine uygulanacaktı, bu nedenle markiden yardımlarını sürdürmesini rica etti. İşte yanıtının özeti buydu.</p>
<p>Yalnız Ayakura’ların, inanılmayacak kadar alçakgönüllü tek bir istekleri vardı, markinin bu ricayı geri çevirmesi olanaksızdı. Satoko, Osaka’ya doğru yola çıkmadan önce Kiyoakiyi görmesine izin verilmesini istiyordu. Baş başa kalmaları söz konusu olamazdı elbette. Ama ailelerinin yanında kısa bir süre için bile olsa karşı karşıya gelmeleri yeterdi. Bu istekleri gerçekleşirse Ayakura’lar Satoko’nun Kiyoaki’yi bir daha görmeyeceğine söz vermeye hazırdılar. Gerçi istek Satoko’dan gelmişti ama Kont Ayakura’nın biraz da utanarak açıkladığı gibi, onlar da kızlarının hiç olmazsa bu ricasını kırmamanın doğru olacağına inanıyorlardı.</p>
<p>Markizin Osaka’ya kadar Satoko’ya eşlik etmesi, Kiyoaki’yle kızın kuşku uyandırmaksızın karşılaşmalarını sağlayacaktı. Bir oğulun annesini yolcu etmek için istasyona gelmesinden daha doğal bir şey olamazdı; bu arada iki gencin birkaç sözcük konuşmasını da kimse yadırgamazdı.</p>
<p>Bu sorun da böylece çözüldükten sonra marki karısının önerisiyle Doktor Mori’yi, Osaka’daki işleri oldukça yoğun olmasına karşın, gizlice Tokyo’ya getirtti. Doktor, Satoko’nun 14 Kasım’daki hareketinden bir hafta önce gelip kıza her an yardıma hazır bir halde, Matsugae’lerin evinde kaldı. Ayakura’lardan bir haber gelirse hemen oraya koşacaktı. Onları bu önlemleri almaya iten şey, her geçen dakika biraz daha yaklaşan bir düşük tehlikesiydi. Böyle bir durumda Doktor Mori, kimseler duymadan hemen müdahale edecekti. Ayrıca Osaka’ya kadar olan uzun ve fazlasıyla tehlikeli tren yolculuğunda da, bir başka vagonda yardıma hazır bekleyecekti.</p>
<p>Tanınmış doktor böylece özgürlüğünden vazgeçiyor, Matsugae ve Ayakura ailelerinin emrine girmiş oluyordu. Böyle bir şeyi ancak markinin parası gerçekleştirebilirdi. Her şey markinin umduğu gibi giderse bu Osaka yolculuğu milletin ağzını kapamaya yetecekti. Gebe bir kadının böyle bir tren yolculuğunu göze alabileceğini kim tahmin ederdi ki?</p>
<p>Doktor Mori, İngiltere’de dikilmiş takım giysiler giyen, tam bir Batılı beyefendiye benzeyen, tıknaz, bodur biriydi; yüzünde insana bir memuru anımsatan bir şey vardı. Hastalarını muayene etmeden önce yastığın üzerine iyi cins, yeni bir kâğıt kılıf geçirir, daha sonra da hemen buruşturup atardı, bu alışkanlığı ününe ün katmıştı. Her zaman kibardı, yüzünden gülümseme eksik olmazdı. Üst sınıftan sayısız kadın hastası vardı. Son derece yetenekliydi, ağzı da bir midye kadar sıkıydı.</p>
<p>Havadan söz etmeye bayılırdı, bunun dışında ilgisini çeken başka bir konu da yok gibiydi. Ancak havanın ne kadar sıcak olduğunu ya da her yağmurdan sonra daha da ısındığını söyleyerek hastasını yeterince rahatlatmayı başarıyordu. Çin şiiri konusunda uzmandı, Londra izlenimlerini yedi dizelik yirmi Çin şiiriyle kâğıda dökmüş, bunları özel olarak yayımlattığı “Londra Şiirleri” adlı kitapta toplamıştı. Kocaman, üç kıratlık elmas bir yüzük takar, hastasını muayene etmeden önce yüzünü gösterişli bir biçimde buruşturduktan sonra zorlukla yüzüğü çıkarır ve en yakındaki masanın üzerine kabaca fırlatırdı. İşi bittikten sonra yüzüğü geri almayı unuttuğunu gören olmamıştı ama. Sert bıyığının, eğreltiotlarının yağmurdan sonraki halini andıran donuk bir ışıltısı vardı.</p>
<p>Ayakura’lar, Osaka’ya hareketinden önce saygılarını sunmak için Toinnomiya villasına giden Satoko’ya eşlik etmek zorundaydılar. Faytonla yolculuk tehlikeli olacağından Marki Matsugae onlara arabasını gönderdi. Yamada’nın eski bir giysisini giymiş olan Doktor Mori, bir kâhya gibi onlarla birlikte gitti; şoförün yanına oturmuştu. Büyük bir şans eseri, genç prens manevralara katılacağı için evde kalamayacaktı. Satoko, Prens Toin’i hemen girişteki holde selamladı, sonra da geri çekildi. Bu tehlikeli görev böylece kazasız belasız tamamlanmış oldu.</p>
<p>Toinnomiya’lar, Kasım’ın on dördünde Satoko’yu geçirmek üzere bir görevliyi istasyona göndermek istediler ama Ayakura’lar kibarca geri çevirdiler. Her şey tıpatıp markinin planına göre yürüyecekti. Ayakura’lar Markiz Matsugae ve oğluyla Şimbaşi Garı’nda buluşacaktı. Doktor Mori onlardan yana hiç bakmaksızın üçüncü sınıf vagonlardan birine binecekti. Yolculuğun amacı Geşu başrahibesine bir veda ziyareti olduğu için marki, karısı ve Ayakura’lar için bütün vagonu ayırtmakta sakınca görmemişti. Vagon, Şimbaşi İstasyonu’ndan sabah dokuz buçukta kalkan ve on bir saat on beş dakika sonra Osaka’ya varan Şimonoseki Ekspresi’ne aitti.</p>
<p>Tasarımı Amerikalı bir mimara ait olan Şimbaşi Garı 1872 yılında, Meiji Dönemi’nin başında yapılmıştı. Bina ahşaptı ama duvarları İzu Yarımadası ocaklarından gelme siyah, benekli taştandı. Bu pırıl pırıl aydınlık kasım sabahında güneş ışığı, çıkık kornişlerin taşların sert yüzeyine vuran gölgelerini iyice belirginleştiriyordu. Yalnız döneceği bu yolculuğa çıkmak Markiz Matsugae’yi gerginleştirmişti, gara gelinceye kadar yolda ne valizlerini her zamanki gibi saygıyla taşıyan Yamada’ya ne de Kiyoaki’ye tek sözcük etti. Üçü birlikte sessizce perona çıkan dik merdiveni tırmandılar.</p>
<p>Tren henüz gelmemişti. Sabah güneşinin eğimli ışınları geniş perona, peronun her iki yanındaki raylara vuruyor, toz zerreleri duru havada dönüp duruyordu. Markiz kendisini bekleyen yolculuktan öyle ürküyordu ki ikide bir, derin derin iç geçiriyordu.</p>
<p>“Onları göremiyorum. Acaba bir şey mi oldu?” diye soruyordu sık sık. Ama Yamada’nın çıkardığı saygılı ve anlamsız, “Ah!” sesinden başka yanıt alamıyordu. Yanıtın ne olduğunu biliyor, yine de sorusunu yinelemekten kendini alamıyordu.</p>
<p>Kiyoaki annesinin ne kadar huzursuz olduğunun farkındaydı ama onu avutacak durumda değildi, annesinden uzak duruyordu. Her an bayılacakmış gibiydi, kendisini tutmak için harcadığı çaba yüzünden kaskatı kesilmişti. Tek parça olarak dökülmüş, ancak onu ayakta tutacak yaşamsal güçten yoksun bir heykele benziyordu, her an devrilebilirdi sanki. Peron serindi ama şeritli üniforma ceketinin altında göğsünün yandığını hissediyordu. Beklemenin dayanılmaz ıstırabı onu iliklerine dek, kaskatı dondurmuş gibiydi.</p>
<p>Güneş vagonların tepesine pırıl pırıl şeritler halinde vurur, son vagonun gerisinde kalan rayları ışıtırken tren ağır ağır gara girdi. Tam bu sırada markiz peronun az aşağısında bekleşen insanların ortasındaki Doktor Mori’yi düzgün, zarif bıyığından tanıdı. Az da olsa ferahlamıştı. Doktorun acil bir durum dışında Osaka’ya kadar yanlarına hiç gelmemesi kararlaştırılmıştı.</p>
<p>Geniş pencereli vagona bindiler, Yamada markizin valizini taşıyordu. O Yamada’ya son talimatları verirken Kiyoaki pencereden perona baktı. Kontes Ayakura ile Satoko’nun kalabalığı yararak yaklaştıklarını gördü. Satoko omuzlarına gökkuşağı renginde bir şal dolamıştı. Peronun çatısının kenarından dökülen parlak güneş ışığına çıkınca, ifadesiz yüzü lor peyniri kadar beyaz göründü.</p>
<p>Kiyoaki’nin yüreği hem hüzün hem de sevinçle deli gibi atıyordu. Yanında annesiyle durmuş, ağır ve ölçülü adımlarla giderek yaklaşan kıza bakarken bir an kendini gelini bekleyen bir damat gibi hissetti. Kızın bu ciddi, törensel yürüyüşü, tıpkı usul usul bedenine yayılan bezginlik gibi, acı verecek kadar yoğun bir sevinç uyandırmış, kolunu kanadını kırmıştı.</p>
<p>Kontes Ayakura vagona bindi, Satoko’nun valizini taşımayı uşağa bırakarak geç kaldığı için özür diledi. Kiyoaki’nin annesi onu elbette büyük bir nezaketle karşıladı ama hâlâ çatık olan kaşları, hoşnutsuzluğunu ele veriyordu.</p>
<p>Satoko şalıyla ağzını örttü, annesinin arkasına gizlendi. Kiyoaki’yle doğal bir biçimde selamlaştıktan sonra markizin ısrarıyla vagondaki koyu kızıl, kadife koltuklardan birine oturdu.</p>
<p>Kiyoaki kızın neden geciktiğini o zaman anladı. Vedalaşma sürecini elinden geldiğince kısaltmak için gecikmişti. Kasım sabahının acı bir ilaç kadar duru ışığında konuşacak zamanları olmayacaktı. Anneleri sohbet ederken Kiyoaki başını eğmiş oturan kıza baktı, bir yandan da gitgide yoğunlaşan tutkusunun bakışlarından belli olup olmadığını merak ediyordu. Bütün yüreği bu bakışta toplanmıştı, fazlasıyla güçlü güneş ışınları misali Satoko’nun kırılgan, soluk tenini yakıp kavurmasından korktu. Bütün gücüyle iletmek istediği duygu incelikli ve ustaca gizlenmiş olmalıydı, oysa tutkusu bu duyguya öyle kaba saba bir biçim vermişti ki, şu anda daha önce hiç hissetmediği bir şey hissediyor ve Satoko’dan özür dilemek istiyordu.</p>
<p>Kimonosunun örttüğü bedenine gelince: En ince ayrıntılarına kadar biliyordu bu bedeni. Önce utançtan kıpkırmızı kesilen ak tenini, önce neresinin teslim olduğunu, neresinin tuzağa düşmüş bir kuğunun kanat çırpışı gibi zonkladığını. Sevincini neresiyle dışa vurduğunu, neresiyle üzüntüsünü gösterdiğini biliyordu. Bu vücudun bütününü bildiği için, kimonoyu bile delip geçen o belli belirsiz parıltıyı görebiliyormuş duygusuna kapıldı. Oysa şimdi bu gövdede fark edilemeyen bir şey vardı; kızın, kimonosunun dalgalanan yenleriyle koruduğu, ta yüreğinin derinliklerindeki bir şey, zorla dışarıya çıkmaya çalışıyordu. On dokuz yaşının imgelem gücü, bebek gibi bir olguyla baş edemiyordu; bu her ne kadar sıcak, koyu kanla, etle, kemikle ilintili bir şey de olsa, bütünüyle fizikötesi gibi geliyordu Kiyoaki’ye.</p>
<p>Öyle de olsa, Satoko’nun içine girebilen, onun bir parçası haline gelen bu tek parça, ancak bir çocuk olabilirdi. Ama yakında bu parça Satoko’dan kopartılacak, böylece tenleri bir kez daha ayrılacaktı. Bunu engelleyemeyeceğine göre yalnızca durup her şeyin olup bitmesini beklemekten başka çaresi yoktu. Söz konusu olan çocuk bir bakıma Kiyoaki’nin kendisiydi; çünkü bağımsız davranma gücünden hala yoksundu. Bütün aile neşe içinde pikniğe giderken, işlediği bir suçtan ötürü ceza olarak evde bırakılan bir çocuğun yoksunluğu, yalnızlığı ve hayal kınklığıyla titredi.</p>
<p>Satoko başını kaldırdı, boş gözlerle camdan dışarıya, perona baktı. Aklı ondan kopartılacak olan şeydeydi sanki, Kiyoaki kendi görüntüsünün bu gözlerden bir daha asla yansımayacağından emindi.</p>
<p>Tiz bir düdük sesi duyuldu. Kız ayağa kalktı. Bunu yapabilmek için olanca gücünü kullanması gerekmişti sanki, Kiyoaki’ye öyle geldi. Kontes uzanıp kaygılı kaygılı kızının kolunu tuttu.</p>
<p>“Tren kalkmak üzere. Artık inmelisin,” dedi Satoko. Sesi neredeyse neşeliydi, yalnız biraz fazla tizdi.</p>
<p>Oğlundan ayrılan her annenin değişmez öğütlerini, annesini geçiren bir oğulun iyi dileklerini içeren malum konuşmayı hızlı hızlı yaptılar. Kiyoaki bu kısa oyundaki rolünü ustalıkla oynamasını sağlayan yeteneğine kendisi de şaşmıştı.</p>
<p>Sonunda kendini annesinden kurtarabilince kontese döndü, sıradan veda sözcüklerini peş peşe sıraladı. Sonra da bundan daha doğal bir şey olamazmış gibi Satoko’ya dönüp, “Kendine dikkat et,” dedi. Kayıtsız bir tavırla konuşmayı başarmıştı, bundan da cesaret alarak elini kaldırıp kızın omzuna koymaya yeltendi. Ama bir anda eline felç inmiş gibi oldu, yanına düştü; çünkü göz göze gelmişlerdi.</p>
<p>Satoko’nun iri, güzel gözleri yaşlıydı fakat bu yaşlar Kiyoaki’nin şu âna kadar gördüklerinden çok farklıydı. Sanki paramparça edilmiş canlı bir şeydi bu gözyaşları. Kızın gözlerinde, boğulmak üzere olan birinin o korkunç bakışı vardı; Kiyoaki bakmaya daha fazla dayanamadı. Satoko’nun güzelim uzun kirpikleri, çiçeğe durmuş bir bitki gibi açılmıştı.</p>
<p>“Sen de Kiyo. Hoşça kal,” dedi bir solukta, sesi oldukça düzgündü.</p>
<p>Kiyoaki beş düğmeli, siyah ceketinin kemerine kısa bir kılıç takmış olan istasyon şefinin işaret vermek için elini kaldırdığı anda, ardından kovalayan varmışçasına trenden atladı. Kondüktörün düdüğü bir kez daha duyuldu. Her ne kadar yanı başındaki Yamada’yı düşünerek kendini tutuyorsa da, içinden üst üste Satoko’nun adını haykırıyordu. Katar şöyle bir sarsıldı, tren bir makaradan boşalan bir iplik gibi hareket etti. Birkaç dakika sonra son vagon da, arkasındaki pamaklıklı seyir bölmesi de gözden yitmişti; camda ne Satoko görünmüştü ne de öteki kadınlar. Perona yayılan duman, trenin kalkışıyla ortaya çıkan gücü kanıtlıyordu. Keskin kokusu, trenin geride bıraktığı zamansız karanlığı doldurdu.</p>
</body>
</html>