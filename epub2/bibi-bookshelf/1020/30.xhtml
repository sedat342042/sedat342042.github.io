<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">30</p>

<p>Yaz tatili yaklaşırken, okulun havasını bozan bir olay oldu. Prens Pattanadid zümrüt yüzüğünü kaybetti. Prens Kridsada’nın öfkeyle yüzüğün çalındığını öne sürdüğü duyulunca olay daha da ciddileşti. Meselenin mümkün olduğunca sessiz bir biçimde kapanmasını her şeyden çok isteyen Prens Pattanadid, kabalığı yüzünden kuzenini azarladı. Ancak onun da içten içe yüzüğün çalındığına inandığı belliydi.</p>
<p>Prens Kridsada’nın öfkeli suçlamasına okul yönetimi beklenen yanıtı verdi. Bu okulda hırsızlık gibi şeylerin olamayacağını söylediler. Bunu izleyen karışıklık giderek öyle boyutlara ulaştı ki zaten sıla özlemleri iyice artmış olan prensler Siyam’a dönmeye karar verdiler. Okul yönetimiyle düşünce ayrılığına düşmelerine yol açan olaylar zincirini başlatan şey, elinden geldiğince yardımcı olmaya çalışan yatakhane müdürünün, yüzüğün kayboluşunu izleyen gelişmeleri derhal anlatmalarını istemesiydi.</p>
<p>Müdür onları sorgulamayı sürdürünce, anlattıkları öyküler farklılaştı. O gün akşamüstü okulun bahçesinde yürüyüşe çıktıkları, akşam yemeği için yatakhaneye döndükleri, yemekten sonra da odalarına çekildikleri zaman yüzüğün kaybolduğunu fark ettikleri konusunda hemfikirdiler. Ancak Prens Kridsada yüzüğün yürüyüş yaptıkları sırada kuzeninin parmağında olduğunu, akşam yemeğine inmeden önce odada bıraktığını ve yüzüğün onlar yemekteyken çalındığını ileri sürüyordu. Prens Pattanadid’in ise bu noktadan emin olmadığı açıkça tanıklık etmemesinden belliydi. Yürüyüşe çıkarken yüzüğü taktığından emindi ama yemek sırasında odasında bırakıp bırakmadığını anımsayamıyordu.</p>
<p>Dolayısıyla, yüzüğün yitirildiğine mi yoksa çalındığına mı karar vermek güçleşmişti. Müdür nerelerde yürüdüklerini sorunca, akşamın güzel havasına kapılan prenslerin Manzara Tepesi’ni çeviren tel örgüyü geçip tepedeki çimenliğe kadar uzandıklarını, yani okul kurallarınca yasaklanmış bir davranışta bulunduklarını öğrendi. Müdür olanları ancak ertesi gün, aralıklı yağışların sürdüğü, havanın kapalı olduğu akşamüstünde öğrenebilmişti. Yine de yapılması gereken ilk işin, prenslerle birlikte tepeyi iyice aramak olduğuna karar verdi.</p>
<p>Manzara Tepesi, bir tarlanın kıyısında yükseliyordu. Küçük, önemsiz bir tepeydi ama bir zamanlar İmparator Meiji düz, yemyeşil tepesinde durup öğrencilerin geçit resmini izlemişti. Bu olaydan sonra, Şinto dinince kutsal sayılan birçok <i>sakaki</i> ağacının dikilmesiyle o günün anıldığı bir yere dönüştürülmüştü; ağaçlardan birini de imparator kendi elleriyle dikmişti. Burası, İmparator Meiji’nin bir başka <i>sakaki</i> ağacı diktiği ibadethaneden sonra okulda en çok saygı gösterilen yerdi.</p>
<p>Prensler müdürün eşliğinde bir kez daha tel örgüyü geçtiler, bu kez gündüz gözü tepeye tırmandılar. Çimenler yağmurdan ıslanmıştı, önlerindeki yüz metrekarelik alanı inceden inceye araştırmak pek kolay olmayacaktı. Yalnızca yere uzandıkları bölgeyi taramak yetersiz olacağından, müdür bölgeyi üçe ayırıp her birinin bir bölgeyi aramasını kararlaştırdı. Giderek şiddetlenen yağmurun altında çimenliği karış karış taramaya başladılar.</p>
<p>Prens Kridsada, gönülsüzlüğünü gizlemek için fazla çaba harcamıyor, görevini homurdana homurdana yerine getiriyordu. Ama iyi huylu olan Prens Pattanadid canla başla aramaya girişti; ne de olsa yüzük onundu. Kendi payına düşen yokuşun altından başladı, büyük bir dikkatle ağır ağır yukarı doğru ilerledi.</p>
<p>Çimenlere bu kadar yakından hiç bakmamıştı. Gözlerini dört açmalıydı çünkü altın kaplamasına karşın yüzüğün zümrüt taşını otların arasında seçmek zor olabilirdi. Yağmur damlaları omuzlarında birikti, sonra dar yakasından içeri girip sırtından aşağıya yuvarlandı; Siyam’ın ılık, musonlarına duyduğu özlem canlanmıştı. Otların dibindeki açık yeşil ışık, güneş ışınlarının göğü delip geçtiği sanısını veriyordu, oysa gökyüzü hâlâ bulutluydu. Otların şurasında burasında açmış küçücük, beyaz kır çiçekleri sağanağın ağırlığıyla boyunlarını bükmüş olsalar da, taçyapraklarının tozsu aklığı her zamanki gibi ışıl ışıldı. Prens Pattanadid’in gözüne, uzun yabani bir otun tırtıllı yaprağının altında, parlak kıvılcımlar saçan bir şey çarptı. Yüzüğün oraya düşmüş olamayacağını bildiği halde yaprağı çevirdi ve küçük, parlak renkli bir böceğin yağmurdan kaçmak için buraya sığınmış olduğunu gördü.</p>
<p>Onlara bu kadar yakından bakınca otlar hemen burnunun altında irileşmiş, daha yoğun, daha yeşil bir görünüm almışlardı; memleketinin yağış mevsimindeki ormanlarını anımsadı. Gözlerini otlara dikmiş öylece dururken, bembeyaz parlayan yoğun kümülüs bulutlarının toplandığını, gökyüzünün bir köşede masmavi ışıdığını, bir başka köşedeyse tehditkâr bir karanlığa büründüğünü hayal edebiliyor, hatta gök gürültüsünü bile duyabiliyordu.</p>
<p>Onu böylesine zahmetli bir işe hevesle sarılmaya iten şey, aslında yüzük değildi. Çabalarına direnen otları aralamak için kendini paralarken, asıl bulmak istediği, başarı umudu ne kadar az olursa olsun, Prenses Çan’ın hayaliydi. Prens neredeyse ağlamak üzereydi.</p>
<p>Spor salonuna giden birkaç öğrenci ellerinde şemsiyeler, kazaklarını eşofmanlarının omzuna dolamış, yürüyorlardı. Tepedeki faaliyeti görünce bakmak için durdular.</p>
<p>Kayıp yüzüğün haberi okula çoktan yayılmıştı ama bir erkeğin yüzük takmasını kadınsı bulan öğrencilerin pek azı olaya üzülmüş, ne kaybolması ne de bu çılgınca arayışla ilgilenmişlerdi. İki prensin dizüstü çökmüş ıslak otları karıştırdıklarını görünce nedenini hemen anladılar elbette. Prens Kridsada’nın hırsızlık suçlaması kulaklarına gelmişti, şimdi prenslere acı, iğneli sözlerle sataşarak öç alma fırsatı geçmişti ellerine. Ama onlara bakmak için doğrulan müdürü görünce şaşırdılar. Müdür onlardan kendilerine katılmalarını kibarca isteyince sustular, arkalarını dönüp dört bir yana kaçıştılar.</p>
<p>Ayrı yönlerden gelen iki prensle müdür, tepenin tam ortasında buluştular; üçünün de çabası boşa gitmişti. Yağmur kesilmişti, öğle sonrasına özgü solgun bir ışık bulutların arasından süzülüyordu. Az eğimli ışınları yakalayan ıslak otlar parıldadı, yaprakların gölgeleri çayırın yüzeyinde karmaşık desenler oluşturdu.</p>
<p>Prens Pattanadid bir ot öbeğinde zümrüdün o kuşku götürmez parıltısını gördüğünü sandı ama ıslak ellerini öbeğin içine daldırınca, çamurun kirlettiği hafif, titrek bir pırıltı olduğunu anladı; kökleri altın gibi parlayan, yüzüğe benzer yanı olmayan ıslak bir ot yumağından başka bir şey değildi.</p>
<p class="ortali">* * *</p>
<p>Kiyoaki boşa çıkan arayışın öyküsünü sonradan duydu. Müdür aramaya bizzat katılarak iyi niyetini kanıtlamıştı ama bu araştırmanın prensleri boş yere küçük düşürdüğü yadsınamazdı. Olayı büyütmelerine ve eşyalarını toplayıp Emperyal Otel’e taşınmak için iyi bir bahane saymalarına şaşmamalı. Kiyoaki’ye en kısa zamanda Siyam’a döneceklerini söylediler.</p>
<p>Olup biteni oğlundan öğrenen Marki Matsugae çok üzülmüştü. Prensleri şu andaki halleriyle ülkelerine göndermenin onları ölünceye kadar onmayacak bir yarayla baş başa bırakmak demek olacağını biliyordu. Ömürlerinin sonuna kadar Japonya’ya karşı tutumları, acı bir anının izini taşıyacaktı. Önce onlarla okul arasındaki düşmanlığı azaltmayı denedi fakat prenslerin yaklaşımının herhangi bir düzelme umudunu ortadan kaldıracak kadar katılaşmış olduğunu gördü. Bunun üzerine şimdilik beklemeye karar verdi; ilk yapılacak şey yurtlanna dönmelerini engellemekti, besledikleri düşmanca duyguları yumuşatacak en iyi planı daha sonra tasarlayabilirdi.</p>
<p>Bu arada yaz tatili neredeyse başlamak üzereydi. Marki oğluna danıştıktan sonra, prensleri tatil başlar başlamaz deniz kıyısındaki yazlık villaya davet etmeyi kararlaştırdı. Kiyoaki de onlarla birlikte gidecekti.</p>        
    </body>
</html>
