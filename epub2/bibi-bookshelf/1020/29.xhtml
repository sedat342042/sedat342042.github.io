<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">29</p>

<p>Honda üç gün sonra iki dersin yapılmayacağını öğrenip öğleden sonrasının boş kaldığını anlayınca, evde çalışan hukuk öğrencilerinden birini de yanına alarak o yöredeki yetkili mahkemeye gitti.</p>
<p>Honda’nın babası Anayasa Mahkemesi’nde yargıçtı, kendi ailesinde bile kurallara sıkı sıkıya uyulmasını beklerdi. On dokuz yaşındaki oğlunun daha üniversiteye bile girmeden hukukla ilgilenmesinden çok hoşnuttu. Bu yüzden de bir gün oğlunun kendi yerine geçeceğinden emindi. Bu yıla kadar yargıçlık ölene dek korunabilen bir makamdı fakat geçen nisanda geniş çaplı reform yürürlüğe girmiş, adli sistem büyük ölçüde değişmişti. İki yüzden fazla yargıç ya uzaklaştınlmış ya da istifaya zorlanmıştı. Talihi yaver gitmeyen dostlarıyla dayanışma içinde olduğunu göstermek isteyen Yargıç Honda da istifasını vermiş ancak istifası kabul edilmemişti.</p>
<p>Ne var ki bu deneyim yaşama ilişkin görüşlerinde bir dönüm noktası olmuş, bu da oğluyla arasındaki resmî ilişkiyi oldukça etkilemişti. Artık oğluna karşı, yüksek rütbeli bir görevlinin halefi olarak, yani kendi yerine geçirmek üzere seçtiği astına gösterdiği o cömert sıcaklıkla davranıyordu. Honda ise bu yeni, beklenmedik iyiliği hak edebilmek için eskisinden de çok çalışmaya kararlıydı.</p>
<p>Babasındaki değişimin sonuçlarından biri de, henüz bir yetişkin olmasa da oğlunun duruşmaları izlemesine göz yummasıydı. Elbette kendi duruşmasına girmesine izin vermiyordu ama Şigekuni yanında genç yardımcılardan biri olduğu sürece istediği medeni ya da ağır ceza davalarına katılabilirdi.</p>
<p>Babası bütün hukuk bilgisi yalnızca kitaplara dayanan Şigekuni ye, hukukun Japonya’daki gerçek işleyişine tanık olmasının ve deneyim kazanmasının çok yararlı olacağını söylemişti. Ancak Yargıç Honda’nın tek amacı bu değildi. Gerçeği söylemek gerekirse asıl amacı, hâlâ duyarlı olan on dokuz yaşındaki oğlunu insanın hamurunda bulunan, ağır ceza mahkemelerinde sarsıcı bir gerçeklikle su yüzüne çıkan öğelerle yüz yüze getirmekti. Şigekuni’nin böylesi bir deneyimi başarıyla atlatıp atlatamayacağını görmek istiyordu.</p>
<p>Tehlikeli bir eğitim biçimiydi bu. Ama yargıç genç bir erkeğin kişiliğini salt düşüncesiz davranışları, bayağı eğlenceleri, yalnızca henüz olgunlaşmamış zevkine uyan ya da seslenen şeyleri özümseyerek oluşturmasına izin vermenin çok daha büyük tehlikeler taşıdığına inanıyordu. En azından Şigekuni’nin adaletin hoşgörüsüz, uyanık gözlerini sürekli üzerinde hissetmesini sağlayacaktı. İnsan tutkularının çamurlu, dumanı tüten, pis çöplerinin, hukukun kimseye ayrıcalık tanımayan yöntemleriyle hemen oracıkta arıtılışını görebilecekti. Şigekuni böyle bir mutfakta teknik açıdan çok şey öğrenebilirdi.</p>
<p>Honda, yalnızca dört köşe avlunun ezilmiş çimenlerini ıslatan yağmurun arasından süzülen hafif ışığın aydınlattığı loş koridorlardan hızla 8. Bölge Ağır Ceza Mahkemesi’nin salonuna doğru ilerledi. Binaya egemen olan hava suçlu ruhların ham özünü emmişti; bir sağduyu kalesi olması gereken bu bina Honda’ya fazlasıyla tekinsiz göründü.</p>
<p>Keyifsizliği, yanındaki delikanlıyla birlikte mahkeme salonundaki yerini aldıktan sonra da sürdü. Onu sabırsız bir acelecilikle buraya getiren, şimdiyse tamamen unutmuş gibi elindeki dava dosyasına dalmış olan sıska, uzun boylu hukuk öğrencisine baktı. Sonra ölgün bakışlarını yargıcın hâlâ boş duran kürsüsünde, savcının masasında, tanık kürsüsünde, savunma avukatının masasında dolaştırdı. Bu evrensel boşluk ona bu kasvetli, yağmurlu akşamüstünün ruh halini birebir yansıtıyormuş gibi geldi.</p>
<p>Bu kadar genç ve böylesine uyuşuk! Sanki oturup böyle boş gözlerle çevresine bakınmak için doğmuştu. Kiyoaki ona açıldı açılalı, yetenekli bir delikanlıya yakışır biçimde neşeli, kendinden emin olan Şigekuni bir değişim geçirmişti. Daha doğrusu Kiyoaki’yle aralarındaki dostluk hiç umulmadık biçimde tersine dönmüştü. Yıllardır her ikisi de ötekinin özel yaşamına hiçbir biçimde karışmamaya özen göstermişti. Oysa Kiyoaki üç gün önce ansızın çıkagelmiş, hastalığını bir başkasına geçiren yeni sağalmış bir hasta gibi iç gözlem mikrobunu arkadaşına aşılayıvermişti. Mikrop yeni yuvasına öyle çabuk uyum sağlamıştı ki sanki Kiyoaki’ye değil de asıl buraya aitti. Hastalığın belli başlı ilk belirtisi, ne idüğü belirsiz bir kuruntuya kapılmaktı.</p>
<p>Kiyoaki ne yapacak, diye meraklandı. Onun dostu olarak Honda’nın böyle eli kolu bağlı oturması, olayların akışına seyirci kalması doğru muydu?</p>
<p>Saat bir buçukta bulayacak olan duruşmayı beklerken düşünceleri, izlemeye geldiği davadan uzaklaşmış, kaygının kışkırttığı anılara dalıp gitmişti.</p>
<p>“Gerçek bir dost olarak,” diye düşündü, “Bayan Satoko’yu unutması için onu zorlamam gerekmez mi? Şimdiye kadar en iyi yolun, inceliğine duyduğum saygı yüzünden ölümcül acılarını bile görmezden gelmek olduğuna inanırdım. Ama artık her şeyi açıkladığına göre her sıradan dostluğun gerektirdiği gibi işe karışmam ve karşı karşıya olduğu o büyük tehlikeden onu korumam gerekmiyor mu? Bu onu dostluğumuza son verecek kadar gücendirse bile geri çekilmemeliyim. Neden böyle davrandığımı on ya da yirmi yıl sonra kesinlikle anlayacaktır. Hiçbir zaman anlamasa da benim için fark etmemeli.</p>
<p>Körü körüne bir felakete doğru koştuğu apaçık. Sonuç çok güzel olabilir ama bütün yaşamını kutsal bir adakmışçasına böyle geçici bir güzelliğe harcaması doğru mu? Tıpkı uçarken pencerede bir an görünüp kaybolan bir kuş gibi?</p>
<p>Ne yapmam gerektiğini biliyorum. Bundan böyle bütün incelikleri bir kenara bırakacak ve duygusuz, anlayışsız bir dost gibi davranacağım. İster beğensin ister beğenmesin, o ateşli tutkusunun üzerine soğuk su dökeceğim. Alın yazısını yerine getirmesini önlemek için bütün gücümü kullanmalıyım.”</p>
<p class="ortali">* * *</p>
<p>Kafasına peş peşe üşüşen düşünceleri sıraya sokmak için harcadığı çaba Honda’nın başını ağrıtmıştı. Öylece oturup artık hiç ilgi göstermediği duruşmanın başlamasını daha fazla bekleyemeyecekti. Hemen kalkmak, doğruca Kiyoaki’nin evine koşmak, fikrini değiştirmesi için elindeki bütün kozları ortaya dökmek istiyordu. Bunun olanaksızlığını anlayınca düş kırıklığına uğradı; huzursuzluğunu daha da artıran yeni bir korku dalgası sarımıştı içini.</p>
<p>Çevresine bakındı, hiç boş yer kalmamıştı. Hukuk öğrencisinin onu neden bu kadar erken getirdiğini şimdi anlıyordu. Salonda hukuk öğrencilerini andıran genç erkekler, üstü başı dökülen orta yaşlı kadın ve adamlar, büyük bir telaşla içeriye girip çıkan, kolu bantlı gazeteciler vardı. Honda buraya salt meraktan gelen, meraklarını ciddi, edepli maskelerin ardına gizleyen, bıyıklarını sıvazlayan, ellerindeki yelpazeleri kibar kibar sallayarak ya da serçe pamaklarının uzun tırnaklarıyla kulaklarındaki kükürt rengi kirleri temizleyerek vakit öldüren insanlara baktı. Bu eğitici görüntü, “bereket versin, günaha girme tehlikesi benim için asla söz konusu değil” inancının ahlaksal çirkinliğine karşı gözlerini son zamanlarda gördüğü her şeyden daha çok açmıştı. Gelecek nelere gebe olursa olsun böyle bir yaklaşımın tuzağına asla düşmemeye kararlıydı.</p>
<p>Yağmur yağdığı için camlar kapatılmıştı. İçeri süzülen soluk, kasvetli ışık gri bir toz tabakası gibi hiç fark gözetmeksizin bütün izleyicilerin üzerine dökülüyordu; nöbetçilerin başındaki keplerin siyah siyah parlayan siperlikleri dışında.</p>
<p>Davalının salona girişi heyecanlı yorumlara neden oldu. Mavi bir tutuklu üniforması giymiş olan kadın iki muhafızın eşliğinde sanık iskemlesine doğru ilerledi. Honda önünden geçerken yüzünü görmeye çalıştı ama izleyiciler öyle çok itişip kakışıyor, kıpırdanıyorlardı ki tek görebildiği şey gamzeleri belli olan, beyaz, tombul yanakları oldu. Sanık yerine geçtikten sonra artık yalnızca saçlarını, bütün kadın tutuklularınki gibi arkada simit biçiminde toplanmış olan saçlarını görebildi. Kadın öne doğru saygıyla eğilmişti ama Honda üniformasının altındaki dolgun omuzlarının belli belirsiz bir sinirle gerildiğini ayrımsadı.</p>
<p>“Ona iyice bakın, genç efendi. Hiç katile benziyor mu?” diye sordu hukuk öğrencisi fısıltıyla. “Kapağına bakarak bir kitabı anlayamazsınız, derler. Ne kadar doğru.”</p>
<p class="ortali">* * *</p>
<p>Duruşma, yargıcın sanığın adı, adresi, yaşı ve toplumsal konumuna ilişkin alışılmış sorularıyla başladı. Mahkeme salonu öyle sessizdi ki Honda, kayıt memurunun yazı fırçasından çıkan tekdüze hışırtıyı bile işitebiliyormuş duygusuna kapıldı.</p>
<p>Kadın soruları açık seçik, titremeyen ama alçak bir sesle yanıtladı: “Yirmi beş, Nihonbaşi bölgesi, Tokyo. Halktan biri. Tomi Masuda.” Dinleyiciler duyabilmek için kulaklarını diktiler, ifade sırası önemli konulara geldiğinde hiçbir şeyi kaçırmama telaşıyla öne doğru eğildiler: Kadın soruları sakin sakin cevaplıyordu ama sıra yaşına gelince isteyerek ya da istemeyerek durakladı. Sonra avukatının uyarısıyla kendini topladı, daha yüksek bir sesle, “Otuz bir yaşındayım,” dedi.</p>
<p>O sırada başını avukatına doğru çevirdi; Honda profilini, iri iri açılmış gözlerini, yanağına düşmüş bir tutam saçı bir anlığına görebildi.</p>
<p>İzleyiciler bu ufak tefek kadına büyülenmişçesine bakıyorlardı; çözülmesi olanaksız çarpaşıklıktaki, kötücül bir kozayı nasılsa örebilmiş bir tırtılın saydam gövdesine sahipti sanki. Kadının en hafif hareketinde bile koltuk altlarındaki ter lekelerini, korkuyla dikleşmiş göğüs uçlarını, oldukça dolgun, solgun, biraz da üşümüş kalçalarının kıvrımlarını canlandırabiliyorlardı gözlerinde. Bu beden, sonunda kadının çevresine uğursuz bir koza ören sayısız iplik üretmişti. İzleyicilere kalırsa, bu bedenle işlediği suç arasında alışılmışın dışında, gizli bir iletişim vardı. Ürkütücü düşüncelerin yönlendirdiği sıradan adam için hiçbir şey kötülüğün neden ve sonuçlarının ortaya dökülüşünü güvenli bir uzaklıktan seyretmek kadar iç gıcıklayıcı olamaz. Kadın güçsüz, çelimsiz olsaydı bu güçsüzlük onlar için iblisin cisimleşmiş hali olacaktı. Oysa şişmandı ama şişmanlığı da aynı işi görüyordu. Onun ete kemiğe bürünmüş şeytan olduğu inancının hoşnutluğuyla imgelemlerinin zararsız güçlerini seferber edip dikkatlerini, kadının göğüslerini kaplamış olduğundan kuşku duymadıkları ter damlalarına varıncaya kadar en ince ayrıntılara çevirdiler.</p>
<p>Gençliğine karşın kalabalığın aklından neler geçirdiğini gayet iyi bilen Honda, vicdanı elvermediği için onların düşüncelerine katılmıyordu; bütün dikkatini yargıcın sorularını yanıtlayan davalının verdiği ifadeye yöneltti. Kadın olayı anlatmaya başlamıştı.</p>
<p>Anlatış biçimi sıkıcı ve karmaşıktı ama sonu bir tutku suçuna varan olaylar zincirinin, kaçınılmaz biçimde felaketle son bulacak biçimde, acımasızca geliştiği belliydi.</p>
<p>“Matsukiçi Hijikata’yla birlikte yaşamaya ne zaman baladın?”</p>
<p>“Geçen... geçen yıl, sayın yargıç. Çok iyi anımsıyorum. Haziran’ın beşiydi.”</p>
<p>Güçlü belleği dinleyicileri güldürdü ama nöbetçiler onları hemen susturdu.</p>
<p>Tomi Masuda garsondu, aynı lokantada çalışan Matsukiçi Hijikata adındaki aşçıya tutulmuştu. Adam karısını yeni kaybetmiş bir duldu. Ona âşık olan Tomi, bir yıl önce onunla birlikte yaşamaya başlamıştı. Ancak Hijikata’nın ilişkiyi resmiyete dökmeye niyeti yoktu, üstelik aynı evde oturmaya başlar başlamaz başka kadınlara duyduğu ilgi de artmıştı. Geçen yılın sonuna doğru, Hama yöresinde Kişimoto adındaki handa çalışan bir hizmetçiyle ilişkiye girdi. Hide henüz yirmi yaşında olmasına karşın erkekler konusunda oldukça deneyimliydi. Hijikata’nın evden uzakta geçirdiği geceler giderek sıklaştı. Sonunda bu bahar Tomi, Hide’ye gidip erkeğini bırakması için yalvardı; Hide onu aşağılamış, Tomi de öfkesini kontrol edemeyerek onu öldürmüştü.</p>
<p>Kısaca, sonu şiddete varan bir aşk üçgeni, sokaklarda sıkça yaşanan, sonu baştan belli serüvenlerden biriydi. Ancak mahkemenin her şeyi inceden inceye araştıran ışığı altında doğruluğu su götürmez, asla kestirilemeyecek pek çok unsur gözler önüne seriliyordu.</p>
<p>Kadın, şimdi sekiz yaşında olan babasız bir çocukla ortada kalmıştı; oğlana köydeki akrabaları bakıyordu ama daha iyi bir eğitim görmesi için çocuğu Tokyo’ya getirtmişti. Çocuğu, Hijikata’yı evliliğe razı etmek için kullanmayı tasarlamış, ancak olaylar onu cinayet işlemeye kadar götürmüştü.</p>
<p>Şimdi sıra o geceki olayları anlatmaya gelmişti.</p>
<p>“Hayır, sayın yargıç. Eğer o gece Hide orada olmasaydı her şey yolunda gidecekti. Olanların hiçbiri olmayacaktı, biliyorum. O gece üşütmüş filan olsaydı, onu görmeye Kişimoto’ya gittiğimde yatıyor olsaydı, her şey yolunda gidecekti.</p>
<p>Kullandığım bıçağı, Matsukiçi <i>saşimi</i><a href="dipnot.xhtml#Footnote0012" id="Feedback0012"><sup class="dipnot_sayi">[12]</sup></a> doğramak için kullanırdı. İşiyle gururlanan bir adamdır, boy boy bıçakları vardır. ‘Benim için bunlar bir samurayın kılıcından farksız,’ deyip dururdu, çalışan kadınların bıçaklarına dokunmasına izin vermez, onları hep kendi eliyle bilerdi. Fakat Hide’yi kıskandığımı anlayınca tehlikeli olduklarını düşünerek onları saklamaya başladı.</p>
<p>Aklından neler geçtiğini fark edince çok sinirlendim. Onunla dalga geçtim. ‘Senin bıçaklarına ihtiyacım yok,’ dedim. ‘Ortalıkta bir sürü bıçak var nasılsa.’ Matsukiçi’nin evde olmadığı bir gün dolaplardan birini temizliyordum, ansızın insanın aklına bile gelmeyecek bir yerde bir paket buldum; bütün bıçaklar içindeydi. Beni en çok şaşırtansa, sayın yargıç, hemen hemen hepsinin paslanmış olmasıydı. Pas lekelerini görür görrnez kendisini Hide’ye ne kadar kaptırmış olduğunu anladım ve elimde bıçak, oracıkta tir tir titremeye başladım. Tam o sırada oğlum okuldan döndü, ben de yavaş yavaş sakinleştim. Sonra aklıma en sevdiği bıçağı, yani <i>saşimi</i> doğradığı bıçağı biletirsem Matsukiçi’nin buna ne kadar sevineceği geldi - kendi kendimi gerçek bir eş olduğuma inandırmaya çalışıyordum. Bıçağı bir beze sardım, evden çıkarken oğlum nereye gittiğimi sordu, ben de yapılacak birkaç işimin olduğunu, hemen döneceğimi söyledim, uslu uslu oturması, eve göz kulak olması için uyardım. Sonra o dedi ki: ‘Hiç dönmesen de umurumda değil. O zaman ben de memleketteki okuluma geri dönerim.’ Çok şaşırmıştım, nedenini sorunca, mahalledeki çocukların onunla alay ettiklerini söyledi. ‘Baban, annenin dırdırına katlanamayıp evden kaçmış,’ diyorlarmış. Çocuklar bunu herhalde bizimle ilgili dedikodu yapan anne babalarından duymuşlardı. İşte oğlum alay konusu olan annesinden kaçmak ve taşradaki analığının yanına dönmek istiyordu. Birdenbire öyle kızdım ki kendimi tutamadım, suratına bir tokat attım. Evden koşarak çıktığımda, arkamdan ağladığını duyabiliyordum.”</p>
<p>İfadenin bundan sonraki bölümüne göre Tomi o anda Hide’yi düşünmüyor, aklında tek bir düşünceyle sokakları birer birer geçiyordu; bıçağı hemen biletecek, böylece kendisini daha iyi hissedecekti. Bileyicinin yapacak bir sürü işi vardı ama Tomi kararlıydı. Bir saatten fazla bekleyince adam onun bıçağını bilemeye razı oldu. Dükkândan ayrılınca içinden eve dönmek gelmedi, ayakları onu ister istemez Kişimoto Hanı’nın bulunduğu yöne sürükledi.</p>
<p>Hide, Matsukiçi’yle çılgınca bir gece geçirdikten sonra hana yeni dönmüş, işi bıraktığı için hancının karısından iyi bir zılgıt yemişti. Sonra da Matsukiçi’nin öğütlediği gibi gözyaşları içinde kadına gidip af dilemişti. Bu olayın üzerinden birkaç dakika geçmişti ki Tomi hana vardı ve biraz konuşmak için Hide’yi dışarı çağırdı. Hide onunla buluşmak için dışarı çıktı, insanı şaşırtacak kadar candan biriydi. Şık bir iş kimonosu giymişti, Tomi’nin yanında sokakta yürürken bol takunyalarını paralı fahişeler gibi sesli sesli yere sürtüyordu.</p>
<p>“Patrona biraz önce söz verdim. Bundan sonra erkeklerle hiçbir işim kalmadı, dedim ona.”</p>
<p>Bunu duyunca Tomi’nin içi sevinçle kabardı fakat Hide bütün yüzünü aydınlatan bir gülümsemeyle az önceki sözlerini silip atan cümleyi ekleyiverdi: “Ama sözümü üç günden fazla tutup tutamayacağımdan emin değilim.”</p>
<p>Kendini tutmak için bütün gücünü kullanan Tomi onu bir şeyler içmek için Sumida Irmağı’nın kıyısındaki suşi dükkânlarından birine davet etti. İçmeye başlayınca Tomi onunla kız kardeşine seslenen bir abla gibi konuşmaya çalıştı ama Hide bunu kabullenmedi, tepkisi yalnızca alaylı alaylı gülümsemek oldu. Sonunda, belki de sake yüzünden aşırı duygusallaşan Tomi boynunu büküp yakarmaya başladı fakat daha genç olan kadın, kaba bir küçümsemeyle başını çevirdi. Bir saattir oradaydılar, dışarıda hava kararmıştı. Hide derhal hana dönmezse patronun yine kızacağını söyleyerek yerinden kalktı.</p>
<p>Suşi dükkânından ayrıldıktan sonra, ırmağın kıyısını izleyen Hama’nın çok kötü aydınlatılmış, boş bir yöresine doğru neden yürüdüklerini bilmiyordu Tomi. Onu durdurup konuşabilmek için Hide’nin kimonosunun kolunu çekiştirince, Hide kendini kurtarıp o tarafa doğru yürümeye başlamıştı belki de. Her neyse, Tomi onu öldürmek için o tarafa doğru özellikle götürdüğünü kesinlikle yadsıyordu.</p>
<p>Kısa bir süre yürüdükten sonra Tomi yeniden tartışmaya başladı ama Hide yalnızca güldü. Gülerken düzgün dişleri bembeyaz parlıyordu, oysa kadınları saran karanlığı delip geçen tek şey, Sumida’nın yüzeyinde yansıyan hafif ışıktı.</p>
<p>“Böyle sürdürmenin yararı yok,” dedi Hide sonunda. “Matsukiçi’nin senden bıkmasına şaşmamalı.”</p>
<p>Tepkilerini aktarmayı sürdüren Tomi’ye göre karar ânı işte buydu.</p>
<p>“Bunu duyunca kan tepeme sıçradı. Tam olarak nasıl tanımlayacağımı bilmiyorum ama... o anda bir bebeğin karanlıkte umutsuzca ağladığı, ne istediğini söyleyemediği için ellerini, ayaklarını salladığı duygusuna kapıldım -belki de bir yeri ağnyor ama derdini dile getiremiyordu. O zaman ben de kollarımı sallamaya başladım, nasıl oldu bilmiyorum bez gevşedi, bıçak ortaya çıktı, ellerim hâlâ sağa sola sallanıp dururken Hide’nin gövdesi karanlıkta bıçağın üzerine doğru atıldı - işte tek açıklama yolum bu.”</p>
<p>Sözleri öyle etkiliydi ki salondaki kalabalık, Honda dahil, kollarıyla ayaklarını acıklı bir biçimde sallayan bebeğin hayaletini açık seçik görebildiler.</p>
<p>Tomi Masuda sözlerini bitirince elleriyle yüzünü örttü, ağlamaya başladı. Hapishane formasının altındaki omuzlarının tombul olamayacak kadar acıklı bir görünümü vardı. İzleyicilerin ruh hali açıkça görülen bir meraktan çıkıp başka bir şeye dönüşüyordu yavaş yavaş.</p>
<p>Yağmur hâlâ cama vuruyor, mahkeme salonunu, Tomi Masuda’nın üzerinde yoğunlaşıyormuşa benzeyen soluk bir ışıkla dolduruyordu. Kadın; yaşayan, soluk alan, üzülen, acıyla haykıran insanoğlunun bütün karmaşık duygularının tek temsilcisi gibi orada öylece duruyordu. Hissetme ayrıcalığı salt ona bağışlanmıştı sanki. Daha birkaç dakika öncesine kadar seyircilerin gördükleri tek şey şişman, durmaksızın terleyen, otuz bir yaşındaki bir kadındı. Oysa şimdi soluklarını tutmuş, hayretle açılmış gözlerle duygularının enkaz haline getirdiği bir insana, yemek masasına canlı canlı konmuş bir balık gibi kıvranan birine bakıyorlardı.</p>
<p>Bu bakışlardan korunmasının yolu yoktu. Bir zamanlar karanlıkta işlediği suç şimdi onu herkesin gözü önünde her şeyi itiraf etmeye zorluyordu. İzleyicileri öylesine güçlü bir biçimde etkileyen şey iyi niyetler ya da vicdani yükümlülükler değil, suçun kendisinin inandıncılığıydı çünkü. Tomi Masuda’nın itirafları en yetenekli sanatçının olası gösterisini bile ezip geçmişti; çünkü bir oyuncu ne de olsa amaçladığından daha fazlasını ortaya vuramazdı. İtirafı bütün dünyayla yüzleşmek, onu dev bir izleyici topluluğuna dönüştürmek içindi. Yanında duran avukatı yardım edemeyecek kadar sarsılmış görünüyordu. Kadın kısa, şişman bir karaltı halinde, zavallılığını hafifletecek hiçbir şeyi olmaksızın -ne saçında bir tarak ne bir takı ne de bir erkeğin gözüne çarpabilecek bir kimono- öylece dililmekteydi ama bir suçlu olduğu gerçeği herkesin onu bir kadın olarak görmesine yetiyordu.</p>
<p>“Japonya’da jüri sistemi olsaydı sanığı kesinlikle serbest bırakırlardı,” diye fısıldadı hukuk öğrencisi. “İçinden geldiği gibi konuşan bu kadına başka ne yapılabilir ki?”</p>
<p>Şigekuni düşünüyordu. Tutku bir kez kendi kurallarına göre harekete geçti mi artık ona karşı konulamazdı. Çağdaş hukukun asla kabul edemeyeceği bir varsayımdı bu çünkü çağdaş hukuka göre insanı vicdanının ve aklının yönettiği tartışılmazdı.</p>
<p>Sonra düşünceleri daha kişisel duygulara kaydı. Bu duruşmayı tam anlamıyla kayıtsız bir dinleyici gibi izlemeye gelmişti, oysa şimdi etkilenmişti. Duruşma aynı zamanda başka bir şeyi daha ayrımsamasını sağlamıştı: kendisi hiçbir zaman Tomi Masuda’yı tutsak eden, erimiş kızgın demire benzeyen bir tutkuya kapılmayacaktı.</p>
<p>Dışarıda gökyüzü biraz açılmış, yağmursa kısa süreli serpintilere dönüşmüştü. Camdan süzülen yağmur damlaları güneşte uğursuzca parlıyordu.</p>
<p>Honda aklının hep güneş ışığı gibi olacağını umuyordu. Fakat içindeki bir şey insanca tutkuların karanlığına doğru karşı konulamaz biçimde çekiliyordu. Bu karanlık yalnızca bir çekimdi, o kadar. İşte Kiyoaki de yaşamın bütün dokusunu sarsmak için kabaran fakat yaşam vermek yerine, kaçınılmaz bir sonun tohumlarını taşıyan bir çekime benziyordu.</p>
<p>Honda bu ruh haliyle, şimdilik Kiyoaki’ye karışmamaya karar verdi.</p>       
    </body>
</html>
