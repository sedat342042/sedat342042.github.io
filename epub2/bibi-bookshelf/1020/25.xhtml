<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">25</p>

<p>Kiyoaki’nin içinde bir şey bir trampet gibi çalıp duruyordu: <i>Satoko’yu seviyorum</i>. Böyle bir duyguyu daha önce hiç tatmadığı halde, neresinden bakarsa baksın bu duygunun doğruluğunu yadsıyamazdı.</p>
<p>Sonra, uzun zamandır içine hapsettiği tutku selinin önündeki engeli kaldıran bir başka şey daha bulguladı: Zarafet, en acımasız engelleri bile yok sayabiliyordu. Şu ana kadar bastırmaya çalıştığı cinsel istekleri böylesine güçlü bir dürtüden yoksundu. Yaşamdaki rolünü bulmak öyle çok zamanını almış ve öyle çok çaba gerektirmişti ki...</p>
<p>“Sonunda Satoko’yu sevdiğimden emin olabildim,” dedi kendi kendine. Bu aşkın olanaksızlığıysa yanılmadığını kanıtlıyordu.</p>
<p>Yerinde duramıyordu. İskemleden kalktı, sonra yeniden oturdu. Düşünceleri her zaman hüzne, korkuya yenilmişti; oysa şimdi içi gençliğe özgü bir enerjiyle dolup taşmaktaydı. Daha önceki duygularının yalnızca birer kuruntu olduğuna inanıyordu artık. Duyarlılığın, hüznün kendisini tutsak etmesine, boğmasına izin vermişti.</p>
<p>Camı açtı, parlak güneş ışığında yüzeyi ışıltılar saçan göle bakarak derin bir soluk aldı. Burnuna zelkovaların güçlü, taze kokusu doldu. Akçaağaç tepesinin bir yanına toplanmış bulutların ortasında, sonunda yazın geldiğini gösteren parlak bir gedik açılmıştı. Yanakları alev alev, gözleriyse pırıl pırıldı. Yepyeni bir insan olmuştu. Bunun kendisine neler getireceğini bilmiyordu, henüz on dokuz yaşındaydı.</p>        
    </body>
</html>
