<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">32</p>

<p>Dağlardaki yürüyüşü, bütün bahçeyi kapsayan bir gezinti izledi. Bunca hareket onları yormuştu, sonunda villanın oturma odasında bir süre dinlenebildikleri için mutluydular. Yokohama’nın getirdiği, kuyuda soğutulmuş limonatalarını yudumlarken denizden gelen esintiden yararlandılar. Ama az sonra yeniden ayaklandılar. Bu kez onları harekete geçiren, günbatımından önce biraz yüzme isteğiydi; her biri kendi zevkince duruma uygun bir şeyler giymek üzere odalarına koştular. Kiyoaki ile Honda okulda yüzmek için giyilen kırmızı peştemallara sarınıp üstüne de zikzak dikişli, ince, pamuklu tuniklerini geçirdiler. Sonra da hasır şapkalarını taktılar; prensleri beklemek zorunda kalmasalardı çoktan kumsala varmış olurlardı. Prensler sonunda göründü; esmer omuzlarını açıkta bırakan çizgili, İngiliz tarzı mayolar giymişlerdi.</p>
<p>Kiyoaki ile Honda uzun zamandır arkadaştı ama Kiyoaki onu daha önce hiçbir yaz bu villaya çağırmamıştı, yalnızca bir kez, sonbaharda kestane toplamak için gelmişlerdi. Bu yüzden her ikisi de küçükken Katase kumsalında okula ait bir villada geçirdikleri günler sayılmazsa, birlikte ilk kez yüzeceklerdi.</p>
<p>Dört genç yokuşu koşarak indiler, yeni dikilmiş çamların oluşturduğu sınırı ve dar sebze bahçesini geçerek kumsala vardılar.</p>
<p>Honda’yla Kiyoaki durup yüzme öncesinde salık verilen beden hareketlerini yaptılar, bu formalite prensleri kahkahalarla güldürmüştü. Belki de bu, uzaktaki Buddha heykelini görünce diz çöktüklerinde kendilerine katılmayan Japonlara karşı bir tür misillemeydi. Prenslerin gözünde bu çağdaş, tam anlamıyla kişisel, ödenmesi gerekli kefaret dünyadaki en komik şeydi.</p>
<p>Her neyse, gülüşleri kendilerini her zamankinden çok daha rahat hissettiklerini gösteriyordu, epeydir bu kadar neşeli görünmemişlerdi. Hayatlarından hoşnut bir biçimde sudaki arkadaşlarına katıldıklarında Kiyoaki bir süre için ev sahipliği rolünü bir kenara bırakabileceğini düşündü; prensler aralarında kendi dillerinde konuşuyorlardı, kumlara uzanıp uyuyana kadar o da Honda’yla Japonca konuştu.</p>
<p>Batmakta olan güneş ince bir bulut tabakasıyla kaplanmıştı. Eski yakıcılığını oldukça yitirmişti, uyumak için günün en uygun zamanıydı - özellikle teni Kiyoaki kadar beyaz olan biri için. Üzerinde yalnızca kırmızı bir peştemalla ıslak bedenini kumların üzerine attı, gözleri kapalı, sırtüstü yattı.</p>
<p>Honda onun sol tarafındaydı, bağdaş kurmuş oturuyor, koyun sularına bakıyordu. Deniz durgundu ama yuvarlanan dalgalar büyüleyiciydi. Baktıkça, dalgaların sırtıyla gözleri aynı hizaya gelmiş gibi oldu. Denizin böyle apansız sona ermesi, diye düşündü ve yerini şu önümdeki toprağa bırakması ne kadar garip.</p>
<p>Bir avucundaki kumları öteki avucuna aktarıyordu. Bu işlem sırasında kumun büyük kısmını yere döküyor, sonra hiç düşünmeden uzanıp avucunu yeniden dolduruyordu; aklı denizdeydi.</p>
<p>Deniz, oturduğu yerin birkaç adım ilerisinde son buluyordu. O geniş, engin, güçlü deniz tam gözlerinin önünde bitiyordu. Zaman ya da uzam için hiçbir şey bu kadar huşu verici bir sınır oluşturamazdı. Yanındakilerle birlikte, denizle toprağın bu olağanüstü sınırında olmak ona bir çağın bitişini, bir başkasının başlayışını gözleriyle görüyor, tarihin çok önemli bir ânına tanıklık ediyor duygusu vermişti. Kendisiyle Kiyoaki’nin yaşadığı dönemin gelgitinde de suların önceden kararlaştırılmış bir çekilme zamanı, suların çarptığı bir kıyı, ötesine geçemeyeceği bir sınır vardı.</p>
<p>Deniz orada, gözlerinin önünde bitiyordu. Kumların emdiği her dalganın son kabarışına, sayısız yüzyılı aşarak gelen bu büyük gücün son saldırısına bakarken insanda uyandırdığı güçlü duygulara şaşırdı. Tam o anda dünyayı saran, bütün okyanusları kapsayan görkemli bir girişim bozuluyor, yok olup gidiyordu.</p>
<p>Ama yine de, diye düşündü, bu bitiş yumuşak, avunç verici bir biçimde gerçekleşmekte. Dalga geri çekilip denizde kaybolmadan, küçük, dantel gibi bir kıvrım -dalganın son vedası- ışıltılı ıslak kumla birleşmeden önce son bir kez çırpınıyordu.</p>
<p>Açık denizde beyaz köpüklerin inceldiği bir noktada başlayan dalgalar belirgin bir anda tek tek görülebilen dört ya da beş aşamadan geçerek geliyorlardı - kabarma, zirveye ulaşma, kırılma, gücün çözülüşü, geri çekilme. Bu işlem durmaksızın yinelenmekteydi.</p>
<p>Kırılan dalga, kaygan, koyu yeşil karnını gösterirken kızgın bir homurtu salıyordu. Homurtu giderek bir çığlığa, çığlıksa bir fısıltıya dönüşüyordu. Dev beyaz aygırların saldırı kıtası, yerini bir sıra oluşturan daha küçük aygırlara bırakıyor, sonunda gözü dönmüş atların hepsi geriye yalnızca kumsaldaki toynak izlerini bırakarak teker teker gözden yitiyordu.</p>
<p>Geriye kalan, soldan ve sağdan uzayıp gelen iki tanesi hoyratça çarpıştı, bir yelpaze gibi açıldı, kumların parlak bir aynaya benzeyen yüzeyine daldı. Aynı anda aynadaki yansı canlanarak tepesi köpüklü bir sonraki dalgayı tam parçalanarak dağılırken yakaladı, bir buz saçağı dizisi gibi ışıldayan keskin, dik bir görüntü oluştu.</p>
<p>Dalgaların kıyıya çarptığı yerin gerisinde, başka dalgaların birbiri ardınca yuvarlandığı yerde dalgaların hiçbiri pürüzsüz, beyaz sırtlar oluşturmuyordu. Bütün güçleriyle durup durup saldırıyor, hedeflerine doğru büyük bir kararlılıkla ilerliyorlardı. Ama Honda gözlerini açık denize dikince, dalgaların kıyıyı döven sözde güçlerinin gerçekte yoğunluğu azalmış, güçsüzleşmiş, son bir çözülmeden başka bir şey olmadığı duygusuna kapılmaktan kendini alamadı.</p>
<p>İnsan ne kadar uzağa bakarsa suyun rengi o kadar koyulaşıyordu, ta ki koyu bir yeşilimsi laciverde dönüşene kadar. Sanki derin suyu oluşturan zararsız maddeler, suyun derinleştikçe artan basıncı yüzünden daha da yoğunlaşıyor, yeşil renk durmadan güçlenerek sonsuz bir mavi yeşil öze, ufka kadar uzanan saf ve katı bir yeşime dönüşüyordu. Deniz engin, geniş görünebilirdi ama okyanusu asıl oluşturan işte bu özdü. Dalgaların yüzeysel, uçan hareketlerinin gerisinde mavi mavi billurlaşan bir şey... işte deniz buydu.</p>
<p class="ortali">* * *</p>
<p>Hem bakışları hem düşünceleri öyle yoğundu ki sonunda gözleri de, zihni de yoruldu, dönüp mışıl mışıl uyuyan Kiyoaki’ye baktı. Üstündeki tek giysi olan peştemalın kırmızı rengi, güzel, zarif bedeninin soluk beyazlığını daha da artırıyordu. Tam peştemalın üstünde, soluk alıp verdikçe hafifçe inip kalkan solgun karnında artık kurumuş olan kumlar ve küçücük deniz kabuğu parçacıkları vardı. Başının altına koymak için sol kolunu kaldırdığı için genelde görünmeyen sol böğrü şimdi Honda’nın gözlerinin önündeydi, Honda’ya minicik bir kiraz tomurcuğunu anımsatan sol göğsünün ucunda, üç küçük, kara benek vardı. Honda bu beneklerde bir tuhaflık sezmişti. Kiyoaki’nin teni neden böyle damgalanmıştı? Bunca zamandır arkadaş olmalarına karşın bu benleri daha önce hiç görmemişti, şimdi gözünü dikmiş onlara bakarken nedense utanıyordu, sanki Kiyoaki ona ansızın bir sır vermişti, oysa bu sır hiç söylenmeden kalsaydı daha iyi olacaktı. Honda gözlerini yumdu, üç küçük benek gözlerinin önünde bir kez daha, uzaklarda, akşam göğüne doğru uçan, batan güneşin pırıl pırıl aydınlattığı üç kuşun çizgileri kadar açık seçik canlandı. İmgeleminde benekler yaklaştı, kanat çırpan kuşlara dönüştü, sonra da başının üstünden uçup gitti.</p>
<p>Yeniden gözlerini açtı, Kiyoaki’nin biçimli burnundan hafif bir ses geliyor, aralık dudaklarının ıslak ve bembeyaz dişleri parlıyordu. Honda’nın gözleri, istemeye istemeye yeniden Kiyoaki’nin yan tarafındaki beneklere kaydı. Bu kez lekeler gözüne, beyaz tenine yapışmış kum taneleri gibi göründü.</p>
<p>Kumsalın kuru bölümü tam ayaklarının dibinde sona eriyor, şurada burada her zamanki sınırlarını aşmış dalgaların bıraktığı ıslak izler, dalganın biçimini koruyan bir tür yarım kabartmalar görülüyordu. Buraya taşlar, kabuklar, çürümüş yapraklar eski çağlardan kalma fosiller gibi yapışmıştı, aralarındaki en küçük çakıltaşlarının gerisindeyse, çekilen dalgaya nasıl karşı koyduğunu kanıtlayan, ıslak kum derecikleri vardı.</p>
<p>Burada taşlardan, kabuklardan ve çürümüş yapraklardan daha fazlası vardı. Kahverengi yosun yumakları, tahta parçaları, saman sapları, hatta karaya vurmuş, kuma yapışmış portakal kabukları. Islak kum taneleri Kiyoaki’nin bedenine tırmanıp beyaz derisine yapışmış olabilirdi pekâlâ.</p>
<p>Nedense bu düşünce Honda’yı rahatsız ettiği için Kiyoaki’yi uyandırmadan tanecikleri silkelemenin bir yolunu araştırdı. Fakat bakmayı sürdürünce, kara beneklerin soluk alıp verdikçe kalkıp inen göğüste yabancı bir madde olamayacak kadar doğal hareket ettiklerini ayrımsadı. Onlar Kiyoaki’nin bir parçası, ilk gördüğü anda anladığı gibi birer bendi.</p>
<p>Bu, Kiyoaki’nin fiziksel kusursuzluğuna bir tür ihanetti sanki.</p>
<p>Kiyoaki bu yoğun bakışları hissetmiş olmalı ki ansızın gözlerini açtı, Honda’nın dosdoğru kendisine baktığını gördü. Sonra başını kaldırdı, utanmış arkadaşının kendisinden kaçmasını engellemek istermişçesine hemen konuşmaya başladı.</p>
<p>“Senden bir şey istesem yapar mısın?”</p>
<p>“Evet.”</p>
<p>“Aslında buraya prenslere bakıcılık etmeye gelmedim. Bu iyi bir mazeret elbette ama gerçekte herkese Tokyo’da olmadığım izlenimi vermek istedim. Ne demek istediğimi anlıyor musun?”</p>
<p>“Aklından başka şeylerin geçtiğini kestirmiştim.”</p>
<p>“Arada bir buradan ayrılmak, prensleri sana bırakmak ve kimsenin haberi olmadan yeniden buraya dönmek istiyorum. Satoko’dan üç günden fazla ayrı kalmaya dayanamam. İşte senden, benim yokluğumda prenslerle ilgilenmeni ve Tokyo’dan biri aradığında ona iyi bir hikâye uydurmanı istiyorum. Bu gece son trenle, üçüncü mevkide Tokyo’ya gideceğim, yarın sabah ilk trenle de döneceğim. Evet, bana yardım edecek misin?”</p>
<p>“Evet, edeceğim,” dedi Honda kararlılıkla.</p>
<p>Arkadaşının hemen kabul etmesi Kiyoaki’yi sevindirmişti, yeniden konuşmadan önce uzanıp elini sıktı.</p>
<p>“Yanılmıyorsam baban, Prens Arisugawa’nın cenaze törenine katılacak.”</p>
<p>“Evet, galiba.”</p>
<p>“Prens ölmek için bundan daha iyi bir zaman seçemezdi. Duyduğuma göre Toinnomiya’lar nişan törenini bir süre ertelemek zorunda kalacaklarmış.”</p>
<p>Bu saptama üzerine Honda, Kiyoaki’nin Satoko’ya duyduğu aşkın, ulusun çıkarlarını ne kadar yakından ilgilendirdiğini kavradı, tehlikeyi düşününce bedenini bir ürperti yalayıp geçti.</p>
<p>O sırada prensler neredeyse birbirlerinin üzerine düşecek kadar telaşlı, koştura koştura geldiler. Önce Kridsada konuştu, bir yandan soluk alışını düzene sokmaya, bir yandan da yetersiz Japoncasıyla derdini anlatmaya çalışıyordu.</p>
<p>“Çao P. ile az önce ne konuştuğumuzu biliyor musunuz?” diye sordu. “Ruh göçünden söz ediyorduk.”</p>        
    </body>
</html>
