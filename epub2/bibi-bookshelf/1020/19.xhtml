<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">19</p>

<p>Kiyoaki ile Satoko, danstan sonraki kısa araya kadar baş başa kalma fırsatı bulamadılar; sonunda karanlık çökmeye başladı. Konukların, ziyafetin verileceği Batı tarzı eve yollanmalarının zamanı gelmişti. Herkes içki içip sohbet ederken geyşalar az önceki gösterileri için övgüleri kabul etmek üzere bir kez daha konukların arasına karıştılar. Akşamla gecenin birleştiği, ışıkların hâlâ gereksiz olduğu, neşeli bir toplantının tam ortasında bile insanın belli belirsiz bir tehlike önsezisine kapıldığı o tuhaf andı.</p>
<p>Kiyoaki özellikle dönüp Satoko’dan yana bakınca, kızın ihtiyatlı bir uzaklıktan kendisini izlediğini gördü. Tepeden aşağıya inen patikanın çatallaştığı bir noktada -yollardan biri göle, ötekiyse ön kapıya gidiyordu- kırmızılı beyazlı perdede bir gedik vardı. Oradaki kocaman kiraz ağacının kalın gövdesi, meraklı gözlere karşı bir korunma sağlıyordu. Kiyoaki perdenin öteki yanına geçti, ağacın arkasında beklemeye başladı. Ancak Satoko’nun ona katılmasına kalmadan, Prens Toin’in maiyetindeki birkaç hanıma yakalandı; akçaağaç tepesini dolanmış, gölün kenarından dönüyorlardı. Kiyoaki şu anda gizlendiği yerden çıkamazdı, bu yüzden Satoko kaçmak için bir özür bulana kadar burada, ağacın altında beklemekten başka çaresi yoktu.</p>
<p>Yalnız kalınca başını kaldırıp tepesindeki ağaca baktı, o gün ilk kez olarak kiraz çiçeklerini düşündü. Dalların koyu karanlığı üzerinde dev salkımlar halinde, bir mercan kayalığının üzerine serpiştirilmiş beyaz deniz kabukları gibi duruyorlardı. Akşam esintisi patika boyunca perdeleri dalgalandırıyor, perde dalların ucuna değdikçe dallar, çiçek hışırtıları çıkararak zarifçe eğiliyorlardı. Sonra dört yana uzanmış büyük dallar da üzerlerindeki beyazlığın ağırlığıyla yumuşak bir görkem içinde ağır ağır sallanmaya başladılar. Çiçeklerin solgunluğu, ötede beride açmış pembe tomurcuklarla renklenmişti. Her çiçeğin yıldız biçimindeki göbeği, tıpkı bir düğmeyi tutturan iplikler gibi, güçlükle seçilebilen küçük, pembe fırça darbeleri taşıyordu.</p>
<p>Gökyüzü kararmıştı; bulutlar göğe karışıp erirken çizgileri bulanıklaştı, artık tek bir kütleye dönüşmüş olan çiçeklerse renklerini yitirdiler, neredeyse gökyüzünden ayırt edilemeyen bir karanlığa gömüldüler. Kiyoaki baktıkça ağacın gövdesi, dalları gitgide ağırlaşıyor, loşlaşıyordu sanki.</p>
<p>Kiraz çiçekleri geçen her dakika, her saniyeyle birlikte akşam göğüyle daha derin, daha karanlık bir mahremiyeti paylaşıyordu. Kiyoaki kötü bir önseziyle ürperdi.</p>
<p>Gözünün ucuyla perdenin rüzgârda bir kez daha dalgalandığını gördü; gedikten geçerken perdeye sürünen Satoko’ydu bu. Kızın elini tuttu; serin gece esintisi yüzünden eli buz gibiydi.</p>
<p>Kiyoaki öpmeye kalkışınca kız karşı koydu, korkuyla çevresine bakındı ama bir yandan da kimonosunu ağacın gövdesindeki tozlu yosunlardan korumaya çalıştığı için Kiyoaki onu rahatça kucaklayabildi.</p>
<p>“Beni üzüyorsun. Lütfen bırak, Kiyo.”</p>
<p>Satoko çevreden duyulmaması için fısıltıyla konuşuyordu. Kızın özdenetimi Kiyoaki’yi sinirlendirmişti, çiçeklerin altındaki bu coşkulu, kusursuz kavuşma ânını bütün yüreğiyle beklemişti çünkü. Gece esintisinin artan iniltisinden gittikçe daha çok tedirgin olmuştu, şimdiyse birlikte, her şeyi unutarak tek, mutlak bir mutluluk ânını yakalamalarını istiyordu umutsuzca. Kızın aklının başka yerlerde olduğunu fark edince de düş kırıklığına uğramıştı. Karısının da kendisiyle aynı düşleri görmesi için direten kıskanç bir koca gibiydi.</p>
<p>Gözlerini yummuş olan, direnmeyi sürdüren Satoko hiçbir zaman şu andaki kadar güzel görünmemişti. Yüzünün zarafetini gölgeleyen tek bir öğe, tek bir çizgi olmamasına karşın yine de yüzüne şakacıktan nazlanmanın o gizemli, uçucu gölgesi düşmüştü. Dudakları hafifçe yukarı kıvrılmıştı. Kiyoaki gülümsüyor mu, yoksa ağlıyor mu, bir türlü çıkaramadı, kızın yüzü çoktan kararmıştı; karanlık onlar için bir kehanette bulunuyordu sanki. Kızın saçlarının yarı yarıya gizlediği kulağına baktı. Uçuk pembe rengi, zarif kıvrımlarıyla bu kulak Kiyoaki’nin aklına ancak bir rüyada görülebilecek, son derece güzel oyulmuş, minik bir Buddha heykelciğini barındırıyormuş izlenimi veren bir mercan kayalığı girintisini getirmişti. Artık karanlığa gömülen kulağın deliğinde gizemli bir şeyler vardı. Satoko’nun yüreğinin gizlendiği yer orası mı acaba, diye düşündü. Yoksa yüreği biraz ince dudaklarının, ışıltılı dişlerinin gerisinde miydi?</p>
<p>Amacına ulaşamadığı için içi içini yiyordu, Satoko’nun savunmasını delip geçmenin yollarını araştırdı. Sonra kız ansızın, artık erkeğin bakışlarına daha fazla katlanamıyormuş gibi uzanıp onu dudaklarından öpüverdi. Kiyoaki kolunu onun beline dolamıştı. Kızın kalçasının hemen üstünde duran parmaklarına usulca yayılan sıcaklığı hissedince aklına nedense, çiçekleri ölmüş bir seranın o baygın, boğucu havası geldi.</p>
<p>Bu sıcaklığın, burun deliklerini sızlatan bir kokusu vardı, sanki içinde boğuluyormuş gibi hoş bir duyguya kapılıyordu. Gerçi kız hiçbir şey söylememişti ama Kiyoaki düşlerinin kıskacına yakalanmış, eşi görülmemiş bir güzellik ânının eşiğindeymiş duygusuna kapılmıştı.</p>
<p>Satoko dudaklarını çekti, gür saçlarının Kiyoaki’nin göğsüne yayılmasını engelleyememişti. Kiyoaki onun başının üstünden, perdenin az ilerisindeki, kenarları gümüşsü bir renk almış olan kiraz ağaçlarına bakarken, kızın saçlarına sürdüğü yağın kiraz çiçeklerininkinden ayırt edilemeyen kokusu başını döndürdü; tomurcuklar güneşin son ışıkları altında kalın, tüylü, beyaz yünlüden bir kumaş gibi belirginleşmişti ama gümüşsü bir griye dönüşmüş olan tozlu renkleri o soluk pembeliği yine de bastıramıyordu; Kiyoaki’ye göre bu pembede meşum bir yan vardı. Aklına cenaze levazımatçılarının kullandığı makyaj malzemeleri geldi.</p>
<p>Birden Satoko’nun ağladığını ayrımsadı. Sırf merak ettiği için bunların mutluluk mu yoksa keder yaşları mı olduğunu anlamaya çalıştı ama Satoko ona göre çok hızlıydı.</p>
<p>Kız silkinerek kendini kurtardı, gözyaşlarını silmeye bile yeltenmeden gözlerini Kiyoaki’ye dikti; hali tavrı tam anlamıyla değişmişti, sevecenlikten yoksun sesiyle delikanlının yüreğine işleyen sözcükleri art arda sıraladı:</p>
<p>“Küçücük bir çocuksun, Kiyo! Yalnızca bir çocuk! Hiçbir şey anlamıyorsun. Anlamaya da çalışmıyorsun. Kendimi neden bu kadar tuttum sanıyorsun? Aşk konusunda bildiklerimi sana bizzat öğretmeyi nasıl da isterdim. Kendini çok beğeniyorsun değil mi? Oysa gerçek şu ki Kiyo, minicik bir bebekten farkın yok! Ah, keşke bunu daha önce fark etseydim. Keşke sana yardım etmek için daha çok çabalasaydım. Ama artık çok geç!”</p>
<p>İçini bir güzel döktükten sonra döndü, tam anlamıyla paramparça olmuş delikanlıyı bir başına bırakarak perdenin arkasında kayboldu.</p>
<p>Ne olmuştu? İnce bir hesapla seçilmiş, onu en derinden yaralayacak sözcükleri birer ok gibi, en güçsüz noktalarını hedefleyerek peş peşe fırlatmıştı. Okların uçlarına, canını en çok sıkan kuruntuların damıtılmış zehrini sürmüştü. Zehrin olağanüstü etkisi karşısında Kiyoaki dunmalı, saf kötülüğün böylesine billurlaşmasına neyin yol açtığını anlamaya çalışmalıydı.</p>
<p>Oysa yüreği deli gibi çarpıyor, elleri titriyordu. Öyle yakıcı bir öfkeye kapılmıştı ki neredeyse ağlayacaktı. Onu bir yıkıntıya çeviren duyguları nesnel, sakin bir biçimde çözümleyemiyordu. En kötüsü de az sonra konukların arasına karışmak zorunda oluşuydu. Daha sonra onlardan kaçma fırsatı bulamayacak, içini yiyip bitiren bir şey yokmuşçasına gülüp konuşacaktı. Yerine getirmek zorunda olduğu görev için bundan daha uygunsuz bir durumda olamazdı.</p>        
    </body>
</html>
