<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">35</p>


<p>Siyamlı prensler Çung-nan villasında doyasıya eğlenmekteydiler. Bir akşam yemekten az önce dört genç serin akşam esintisinden yararlanmak için benekli Hint kamışından yapılma koltukları dışarıya taşıtıp çimenliğin üzerine koydurdular. Prensler kendi dillerinde gevezelik ediyordu, Kiyoaki kendi düşüncelerine gömülmüştü, Honda’nınsa kucağında açık bir kitap vardı.</p>
<p>“Biraz sarma ister misiniz?” diye sordu Kridsada Japonca. Elinde bir paket yaldız uçlu Westminster sigarasıyla Honda’yla Kiyoaki’ye doğru yürüdü. Prensler, Soylular Okulu’nda sigara için kullanılan argo “sarma” sözcüğünü çabucak öğrenmişlerdi. Okulda sigara içmek yasaktı ama yetkililer üst sınıftakilere biraz daha gevşek davranıyorlardı, yeter ki uluorta sigara içmeye kalkışmasınlar. Zemin kattaki kazan dairesi bu nedenle tiryakiler için cennet olup çıkmıştı, oraya “Sarma Salonu” diyorlardı.</p>
<p>Şu anda dördü birden yakalanma korkusu olmaksızın açık havada sigaralarını tüttürürken bile, Sarma Salonu’nda sigaraya eşlik eden o gizli zevki hissediyorlardı. Kömür tozunun kazan dairesini dolduran kokusu, sınıf arkadaşları gözcülük ederken karanlıkta beyaz beyaz parlayan gözler, sigaradan çekilen derin, keyifli nefesler, kızıl uçların durmadan canlanan, hiç kesilmeyen ateşi - bu ve öteki izlenimler şimdi içtikleri İngiliz sigaralarının üstün lezzetini daha da artırıyordu.</p>
<p>Kiyoaki başını öteki yana çevirdi, kıvrıla kıvrıla yükselen dumana bakarken, uzaktaki okyanusun üstündeki bulut oluşumlarının dağıldığını, belirgin olan dış çizgilerinin bulanıklaşıp soluk bir altın rengine dönüştüğünü gördü. Aklına hemen Satoko geldi. Görüntüsü, kokusu öyle çok şeyle karışmıştı ki. Belli belirsiz bile olsa doğada hiçbir değişim yoktu ki Satoko’yu çağrıştırmasın. Rüzgâr ansızın kesilse, yaz akşamının ılık havası kendini hissettirse hemen Satoko’nun kendi çıplaklığına sürtünen çıplak tenini anımsıyordu. Ağaçların yoğun yeşilliğinin çimenliğe vuran, giderek kararan gölgesi bile ondan bir iz taşıyordu.</p>
<p>Honda’ya gelince, uzanabileceği bir yerde kitap bulunmazsa içi asla rahat etmezdi. Şu anda elinde tuttuğuysa, evde çalışan öğrencilerden birinin gizlice verdiği, hükümetçe yasaklanmış olan bir kitaptı. “Milliyetçilik ve Özgün Sosyalizm” başlıklı kitabı Terujiro Kita adında, yirmi üç yaşındayken Japonya’nın Otto Weininger’i olarak görülen genç biri yazmıştı. Ancak aşırıya kaçan yazarın sunuşu o kadar renkliydi ki dingin, sağduyunun ağır bastığı düşünce biçimi dikkatli olması için Honda’yı uyarıyordu. Nedeni, köktenci siyasal düşüncelerden hoşlanmaması değildi. Ancak gerçek anlamda hiç öfkelenmeyen biri olarak başkalarındaki şiddetli kızgınlıkları bir tür korkunç, bulaşıcı hastalık gibi görme eğilimindeydi. Bu öfkeye onların kitaplarında rastlamak düşünsel açıdan kamçılayıcıydı belki ama bu türden bir zevk Honda’nın vicdanını rahatsız ediyordu.</p>
<p>Prenslerle yeniden doğuş üzerine açılabilecek başka tartışmalara hazırlanmak için bu sabah Satoko’yu Tokyo’ya götürdükten sonra kendi evine uğramış, babasının kütüphanesinden Tadanobu Saito’nun “Budist Düşüncenin Özeti” adlı kitabını almıştı. Karma öğretisinin çeşitli kökenleri üzerine büyüleyici bir derlemeyle ilk karşılaşışıydı, ona kış başında kendisini iyice kaptırdığı Manu Yasaları’nı anımsatmıştı. Fakat o sıralar sınav heyecanı onu Saito’nun kitabını daha derinden incelemekten alıkoymuştu.</p>
<p>Bu ve öteki kitaplar şimdi kamış koltuğun dirsek dayama yerinde duruyordu. Bir birini bir ötekini rasgele karıştırdıktan sonra Honda başını kaldırdı, azıcık miyop gözleri hafifçe kısılmıştı. Bahçenin batı yakasında kalan keskin bayıra bakmak için döndü. Gökyüzü hala aydınlıktı ama bayıra koyu bir gölge düşmüştü, kenardaki ağaçlarla çalılıklarsa göğün parlak beyazına karşı siyah karaltılar halindeydi. Ancak ışık, koyu renkli bir halıya ustaca dokunmuş gümüş teller gibi karaltıların sağından solundan içeriye sızıyordu. Ağaçların gerisinde gökyüzünün batısı mikadan, ince bir tabaka gibiydi. Dupduru yaz günü gitgide incelerek boşluğa karışan cicili bicili bir parşömen tomarıydı.</p>
<p>Genç erkekler, sigaralarına çeşni katan o zevkli suçluluk duygusunun iyice tadını çıkarırlarken bir sivrisinek sürüsü günbatımındaki bahçenin bir köşesine kule gibi yığılmıştı. Yüzmenin ardından bastıran o tatlı yorgunluğu duyumsuyorlardı, öğle güneşinin yaktığı tenleri hala sıcaktı... Gerçi Honda suskun, öylece oturuyordu ama bunu gençliğinin en mutlu günlerinden biri sayabileceğini düşünüyordu.</p>
<p>Prenslerin de aynı biçimde mutlu oldukları belliydi. Kiyoaki’nin gönül işlerini hiç fark etmemiş gibi davranıyorlardı. Öte yandan, Honda’yla Kiyoaki de prenslerin balıkçıların kızlarıyla kumsaldaki cilveleşmelerini görmezden geliyorlardı; ama Kiyoaki daha sonra kızların babalarını uygun miktarda ödemelerle avutmaya özen gösteriyordu. Böylece, prenslerin her sabah tepesine çıkıp secde ettikleri Büyük Buddha’nın koruyucu bakışları altında yaz tembel bir güzellik içinde yavaş yavaş tükenmekteydi.</p>
<p class="ortali">* * *</p>
<p>Terastan çimenliğe inen, elinde gümüş bir tepsiyle onlara yaklaşan uşağı ilk Kridsada fark etti; adamın boş zamanlarını, Şibuya’daki evle karşılaştırıldığında çok ender kullanılan tepsiyi parlatmakla geçirdiği belliydi.</p>
<p>Kridsada onu karşılamak üzere ayağa fırladı, mektubu aldı. Sonra bunun annesi dul kraliçeden Çao P.ye yollanmış özel bir mektup olduğunu görünce Çao P.nin oturduğu yere yürüdü ve abarttığı, saygılı hareketlerle komik bir biçimde mektubu ona uzattı.</p>
<p>Kiyoaki ile Honda bu oyunu gözucuyla elbette görmüşlerdi ama meraklandıklarını gizlediler, prenslerin özlem dolu bir mutlulukla kendilerine doğru yaklaşmalarını beklediler. Çao P. kalın mektubu zarftan çıkartırken kağıdın hışırtısını duydular, beyaz sayfalar karanlığı delip geçen bir okun tüyleri gibi parladı. Sonra, Çao P.nin ansızın acı dolu bir çığlık attığını, sonra da bayıldığını görünce ayağa fırladılar.</p>
<p>Kiyoaki’yle Honda yardım etmek için koşarlarken Kridsada hayretler içinde eğilmiş kuzeninin yüzüne bakıyordu. Sonra çömelip çimenlerin üzerine düşmüş olan mektubu aldı, okumaya başlar başlamaz gözyaşlarına boğulup kendini yere attı. İki genç Japon, Kridsada’nın hıçkırıklar arasında hızlı bir Siyamcayla söylediklerini anlayamıyorlardı. Honda’nın yerden aldığı mektup da aynı dilde yazılmış olduğundan, iç içe geçmiş pagodalar, korkunç yaratıklar, güller, kılıçlar, kral asaları, üç beyaz filin çevresini sarmış başka figürlerden oluşmuş, yaldızlı kraliyet mührünün dışında hiçbir ipucu sağlamıyordu.</p>
<p>Uşaklar tarafından odasına taşınan Çao P. ayılmıştı ama hâlâ sersemlemiş bir haldeydi. Kridsada ağlayıp inlemeyi sürdürerek onun ardından gitti.</p>
<p>Neler olup bittiğini anlamamış da olsalar Honda’yla Kiyoaki gelen haberlerin çok kötü olduğunun ayrımındaydılar. Çao P. başını yastığa bırakmış sessizce yatıyordu, iki inci tanesi kadar bulanık olan gözlerini tavana dikmişti. Esmer yüzünün ifadesi, hızla kararan odada giderek daha zor seçiliyordu. Bir süre sonra Kridsada olup biteni İngilizce açıklamayı başardı.</p>
<p>“Prenses Çan ölmüş. Çao P.nin sevgilisi, benim kız kardeşim... İlk duyan ben olsaydım Çao P.nin böyle bir şoka girmesini engelleyecek biçimde, alıştıra alıştıra söylerdim ama galiba annesi, dul kraliçe benim daha çok üzüleceğimi sanarak doğrudan Çao P.ye yazmış. Böyle düşündüyse yanıldı. Belki de niyeti başkaydı... oğlunun acıyla bir an önce yüzleşmesini, böylece cesaretinin pekişmesini istemiş olabilir.”</p>
<p>Kridsada’nın ağzından ilk kez böylesine sağgörülü bir yorum duyuyorlardı. Prenslerin tropikal bir sağanak kadar güçlü olan derin acıları Kiyoaki ile Honda’yı umulmayacak kadar etkilemişti. Fakat gök gürültüsü, şimşekler ve yağmur dindikten sonra prenslerin kederinin, kısa sürede toparlanacak, eskisinden de bereketli bir hal alacak ıslak, ışıl ışıl bir ormana dönüşeceğini seziyorlardı.</p>
<p>O akşam yemek prenslerin odalarına getirildi ama yiyeceklere ellerini bile sürmediler. Kridsada bir süre sonra ev sahibine borçlu oldukları nezaket kurallarını anımsadı, mektubu baştan sona İngilizceye çevirmek için arkadaşlarını odasına çağırttı.</p>
<p>Aslında Prenses Çan ilkbaharda hastalanmıştı, mektup yazamayacak kadar bitkindi, herkese durumunu kardeşiyle kuzenine duyurmamaları için yalvarmıştı. Güzelim beyaz eli giderek bir deri bir kemik kalmış, kızcağız sonunda elini hiç kıpırdatamaz olmuştu. Eli, cam bir odaya süzülen bir ay ışığı kadar soğuk ve hareketsizdi.</p>
<p>Onunla ilgilenen İngiliz doktor bildiği her şeyi denemiş ancak bütün bedenine yayılan, durmak bilmez felci engelleyememişti. Sonunda kız için, konuşmak bile büyük çaba gerektiren bir iş olmuştu. Fakat belki de Çao P.nin onu ayrıldıkları zamanki sağlıklı haliyle anımsamasını istediği için herkese, hastalığı konusunda ağızlarından hiçbir şey kaçırmamalarını tembihleyip durmuştu. Bu herkesi gözyaşlarına boğmuştu.</p>
<p>Dul kraliçe sık sık onu ziyaret ediyor, genç prensesi her görüşünde kendini tutamayıp ağlıyordu. Kraliçeye Ying Çan’ın ölüm haberini verdiklerinde, ötekileri durdurmuş, “Pattanadid’e ben haber vereceğim,” demişti.</p>
<p>“Sana bildirmem gereken şey çok üzücü,” diye başlıyordu mektup.</p>
<br/>
<p class="gunluk">Lütfen, elinden geldiğince metanetle karşılamaya çalış. Sevgili Çantrapan öldü. Daha sonra sana, nasıl son âna kadar hep seni düşündüğünü anlatırım. Annen olarak şu anda tek tavsiye edebileceğim, her şeyin Tanrı Buddha’nın iradesine bağlı olduğuna kendini inandırmandır.</p>
<p class="gunluk">Bir prense yakışan vakarını koruyacağına ve bu üzücü haberi metanetle karşılayacağına inanıyorum. Bu haberi yabancı bir ülkede apansız almanın seni nasıl etkileyeceğini çok iyi biliyor, yanında olup bir annenin yapması gerektiği biçimde seni avutamadığım için üzülüyorum. Fakat şu anda düşünülmesi gereken bir kişi daha var. Lütfen ona bir ağabey gibi davran, kız kardeşinin ölümünü usulünce bildir. Bu acı haberi sana doğrudan vermemin nedeni, yıkılmamanı sağlayacak yeterli dayanma gücünün sende olduğuna inanmamdır.</p>
<p class="gunluk">Lütfen prensesin son nefesini verinceye kadar yalnız seni düşündüğünü unutma, en azından bununla avun. Öldüğü zaman yanında olmadığın için kuşkusuz kendini suçluyorsundur ama yüreğinde onu hep gençliğinin ve güzelliğinin doruğundaki haliyle anımsamanı istedi, bu arzusuna uymak için elinden geleni yapmalısın...</p>
<br/>
<p>Çao P., Kridsada son sözcüğü de çevirinceye kadar dikkatle dinledi. Sonra yatakta doğruldu, Kiyoaki’ye döndü.</p>
<p>“Çok utandım,” diye söze başladı. “Annemin öğüdünü tutamadım, yıkıldım. Fakat lütfen anlamaya çalışın.</p>
<p>Şu son birkaç saattir çözmeye çalıştığım şey Prenses Çan’ın bilmece gibi ölümü değil. Hastalığıyla başlayan, ölümüyle son bulan süreçte -hayır, öldüğü dakikadan bu yana geçen yirmi gündür- elbette ki içimde sürekli bir kaygı vardı. Yine de, gerçeği bilmediğim için bunca zamandır yalan bir dünyada sakin sakin yaşadım. İşte bilmece burada.</p>
<p>Parlak denizi, pırıl pırıl kumsalı oldukları gibi gördüm. Evrenin özünün derinliklerinde oluşan o büyük değişimi nasıl oldu da göremedim? Dünya sürekli, görünmez bir biçimde değişiyordu, tıpkı bir şişedeki şarap gibi. Bense camın içinde ılık ılık parlayan koyu kırmızı sıvıdan ötesini göremeyen biri gibiyim. Neden onu günde bir kez olsun tatmayı, azıcık bile olsa değişip değişmediğini araştırmayı akıl edemedim. Yumuşak sabah esintisi, hışırdayan ağaçlar, kuşların kanat çırpışları, cıvıltıları - hepsi de sürekli gözlerimde, kulaklarımdaydı. Oysa ben, hepsinin yalnızca hayatta olma sevincinin, yaşamın güzelim özünün cisimleşmiş hali olduğuna inandım. Görünen yüzeyin altında günbegün bir şeylerin değiştiğini ayrımsayamadım. Bir sabah dünyanın tadına bakmak için dursaydım ve dilimdeki tadın önemli ölçüde değişmiş olduğunu anlasaydım... ah, keşke bunu yapsaydım, o zaman bu dünyanın ansızın Prenses Çan’sız bir dünya olup çıktığını kesinlikle anlardım.”</p>
<p>Bunları söylerken sesi gitgide çatallaştı, gözyaşları sözcüklerini boğdu.</p>
<p>Onu Kridsada’nın özenine teslim edip kendi odalarına döndüler. Ama hiç de uyuyacak durumda olmadıklarını fark ettiler.</p>
<p>“Prensler olabildiğince çabuk Siyam’a dönmek isteyeceklerdir. Başkaları ne derse desin burada eğitimlerini sürdürmek istemezler artık,” dedi Honda, arkadaşıyla baş başa kalır kalmaz.</p>
<p>Kiyoaki, “Evet. Ülkelerine döneceklerine eminim,” diye yanıtladı üzgün üzgün. Prenslerin kederinin onu çok derinden etkilediği belliydi, uğursuz bir şeylerin olacağını hissediyordu sanki. “Onlar gittikten sonra seninle burada kalmamız için geçerli bir nedenimiz olmayacak,” diye sürdürdü sözünü, neredeyse kendi kendine. “Belki de annemle babam da buraya gelir, yazı onlarla birlikte geçirmek durumunda kalırız. Neresinden bakarsan bak mutlu yazımız sona erdi.”</p>
<p>Honda her ne kadar âşık bir erkeğin yüreğinde duygularından başka bir şeye yer olmadığını, başkalarının acılarına anlayış gösterme yeteneğini bile yitirdiğini iyi biliyor olsa da, mutlak tutkuyu Kiyoaki’ninki kadar doğal bir biçimde taşıyabilen bir yürek görmedim, diye düşündü; sertleştirilmiş cam kadar soğuk ve dayanıklıydı bu yürek.</p>
<p class="ortali">* * *</p>
<p>Bir hafta sonra Siyamlı prensler bir İngiliz gemisiyle ülkelerine döndüler; Kiyoaki ile Honda onları geçirmek için Yokohama’ya gittiler. Yaz tatilinin ortasında oldukları için, prenslerin öteki sınıf arkadaşlarından hiçbiri ortalıkta yoktu. Ancak Siyam’la yakın bağları nedeniyle Prens Toin, kendisini temsilen uşağını göndermişti. Kiyoaki adamı soğukça selamladı, bir-iki sözcüğün dışında hiçbir şey söylemedi.</p>
<p>Büyük yolcu gemisi limandan ayrılırken arkasındaki flamalar havalandı, rüzgârda uçuştu. Prensler güvertede, rüzgârda dalgalanan İngiliz bayrağının yanında durdular, mendillerini aralıksız salladılar.</p>
<p>Kiyoaki geminin kanala doğru iyice uzaklaşmasından, geçirmeye gelenlerin çekip gitmesinden çok sonra bile, limana vuran akşamüstü güneşinin kavurucu sıcaklığına karşın yerinden kıpırdamadı. Sonunda Honda dayanamayıp artık gitmeleri gerektiğini söyledi. Kiyoaki yalnızca Siyamlı iki prensten ayrılmıyordu. Ona, ufukta kaybolmak üzere olan şey gençliği ya da gençliğinin en parlak parçasıymış gibi geliyordu.</p>        
    </body>
</html>
