<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">48</p>

<p>Nişanın bozulduğu haberi yayılınca ailesi Kiyoaki’yi daha da yakından gözlemeye başladı, uşak Yamada okula giderken bile yanından ayrılmıyordu. Durumdan habersiz olan sınıf arkadaşları, yalnızca birinci sınıftaki küçük öğrencilere gösterilen bu özene bir anlam veremiyorlardı. Annesiyle babası onun yanında bu konudan hiç söz etmiyor, ev halkıysa sanki hiçbir şey olmamış gibi davranıyordu.</p>
<p>Ancak halk kaynıyordu. Kiyoaki, Soylular Okulu’nda okuyan, en seçkin ailelere mensup delikanlıların bile olaydan ne denli habersiz olduklarını görünce şaşıp kaldı; olup bitenler konusunda ne düşündüğünü kalkmış ona soruyorlardı.</p>
<p>“Herkes Ayakura’lara acıyor ama benim ne düşündüğümü öğrenmek ister misin? diye sordu öğrencilerden biri. “Bana kalırsa bu olay imparatorluk ailesine duyulan saygıyı zedeleyecektir. Herkes, Bayan Ayakura’nın ruhsal sağlığının bozuk olduğunu sonradan öğrendiklerini söylüyor. Ama ben bunun neden şimdi ortaya atıldığını merak ediyorum.”</p>
<p>Kiyoaki verilecek en iyi yanıtı bulmaya çabalarken, yanında duran Honda yardımına yetişti.</p>
<p>“Bir insanın hasta olduğu ancak belirtiler ortaya çıktıktan sonra anlaşılır, öyle değil mi? Liseli kızlar gibi dedikodu yapıp durmasana.”</p>
<p>Ama bu okulda bir insanı erkekçe davranmaya davet etmek pek etkili olmayacaktı çünkü Honda’nın ailesi oğullarına böyle bir bilgiyi önceden sağlayacak konumda değildi. Olaydan haberdar biri sayılabilmek için örneğin, “Satoko benim kuzenimdir,” ya da, “O, amcamın metresinin oğludur,” türünden bir şeyler söyleyebilmeliydi insan. Böyle biri, suç ve rezaletle uzaktan da olsa kan bağı bulunduğu için gururlandığını gösterebilirdi ama aynı zamanda olaydan soylu bir biçimde uzak kaldığını da belirtmeliydi. Dudaklarında belli belirsiz bir kıvrımla, dedikoducu takımından farklı olarak, sahnenin gerisinde olup bitenlerden haberdar olduğunu sezdirmeliydi. Bu okuldaki on beş ya da on altı yaşındaki oğlanlar hava atıp şöyle demeye eğilimliydiler: “Saray bakanının başı epey ağrıdı. Bakan dün gece babamı aradı.” Ya da: “Herkes saray bakanının üşüttüğünü, yattığını sanıyor oysa gerçekte, imparatorla görüşmeye giderken öyle acele etmiş ki, faytondan inerken eşiği görememiş ve bileğini incitmiş.”</p>
<p>Kiyoaki’nin ketumluğu bu kez işine yaramıştı. Honda’dan başka kimse Satoko’yla ilişkisini bilmiyordu, Marki Matsugae’nin bu olaydaki rolünden de habersizdiler. Gerçi Ayakura’larla akraba olan ve Satoko gibi güzel, yetenekli bir kızın asla deli olamayacağını öne süren biri vardı ama eski, soylu bir aileden gelen oğlana, akrabalarını korumaya çalışan biri gözüyle bakan arkadaşları gülüp geçiyordu.</p>
<p>Bütün bunlar Kiyoaki’ye acı veriyordu. Ama Satoko’nun halkın gözünde düştüğü hale oranla o çok daha iyi durumdaydı, herhangi bir yorumla uğraşması gerekmiyordu. Evet, gizliden gizliye büyük acı çekiyordu ama bu ne de olsa korkaklığının cezasıydı.</p>
<p>Sınıf arkadaşlarının konuyu her açışında ya da Satoko’nun adı geçtikçe ikinci kattaki sınıfın penceresinden dışarıya bakıyordu; uzaktaki, artık kışa teslim olmuş dağlara, duru sabah havasında pırıl pırıl parlayan karlı yamaçlara dalıp gitmiş gibiydi. Artık uzak, erişilmez olan Satoko’yu, kendini hiç savunmadan bütün dünyaya bu dağlarınkine benzer bir saflık sunan kızı düşlüyordu. Uzakta da olsa acı veren bu parıltı, yalnız Kiyoaki’ye görünüyordu. Lekesizliği onu ta yüreğinden vuruyordu. Satoko her şeyi -günah, utanç, delilik suçlaması- kabullenmekle kendi kendini arıtmıştı. Peki ya kendisi?</p>
<p>Bazen sesinin olanca gücüyle suçunu haykırmak istiyordu. Ama o zaman kızın o korkunç özverisinin hiçbir anlamı kalmazdı. Vicdanını susturmak için onu hiçe sayması gerçekten de bir cesaret örneği miydi? Yoksa gerçek cesaret, şimdiki durumuna güçlü bir tutuklu gibi sessizce katlanmasını mı gerektirirdi? Kiyoaki için fazlasıyla karmaşık bir soruydu bu. Ama ne olursa olsun, gittikçe artan acıya karşın şu andaki tavrını sürdürmesi, bir başka deyişle ailesinin ve bütün ev halkının isteklerine boyun eğmesi, giderek zorlaşan bir davranış biçiminde diretmek demekti.</p>
<p>Bir zamanlar aylaklık ve hüzün, tıpkı kendisinin istediği gibi yaşamın ayrılmaz parçalarıydı. Nasıl olmuştu da bu zevki, hiç sıkılmaksızın, doyasıya tadını çıkardığı bu eğlenceyi yitirmişti? Tıpkı birinin evinde unutulan bir şemsiye gibi kaybolup gitmişti işte.</p>
<p>Şimdi kayıtsızlığı, hüznü sürdürmek istiyorsa, hemen bir umut kaynağı bulması gerekiyordu. Fakat uzaktan bile olsa onu yüreklendirecek hiçbir şey olmadığı için umudu kendi kendine yaratmaya koyuldu.</p>
<p>“Çıldırdığı yolundaki söylentiler öyle inanılmaz ki, tartışmaya bile değmez,” diye düşündü. “Kesinlikle inanmıyorum. Peki o halde, dünyadan kaçıp rahibe olması yalnızca bir hile olamaz mı? Belki de bu yürekli güldürüyü salt zaman kazanmak ve bu evlilikten kurtulmak için -bir başka deyişle benim için- sahneledi? Bu doğruysa, ayrı bile olsak sırrımızı saklamak için birleşmeliyiz. İşte bu yüzden de bana tek satır dahi yazmadı. Evet, çok açık! Suskunluğu başka ne anlama çekilebilir ki?”</p>
<p>Kiyoaki kızın kişiliğini gerçekten tanımış olsaydı bu öykünün kesinlikle saçma olduğunu anlardı. Her şey bir yana, egemen bir Satoko imgesi, salt kendi ürkekliği yüzünden yarattığı yanlış bir imge değil miydi? Satoko onun kollarında eriyip giden bir kar tanesinden başka bir şey değildi belki de? Kiyoaki’nin gözleri gerçeğin yalnızca bir yanına takılıp kalmıştı. Öyle ki, bu gerçeğin gölgesinde var olan bir aldanışa, sonsuza kadar geçerli bir hileye neredeyse inanmak üzereydi. Umudu onu, kendi kendini kan aya itmişti.</p>
<p>Alçaklığa bulanmış bir umuttu bu. Kızın güzelliğine gerçekten teslim olsaydı, hiçbir umuda yer kalmazdı. Farkında değildi ama buz gibi ışıyan yüreği acıma ve sevecenlikle, batan güneşin ışınlarına hedef olan bir buz tabakası gibi erimeye başlamıştı. İçi insanlara nazik davranma isteğiyle dolup taşıyordu. Çevresindeki dünyaya daha yakından bakmaya başladı.</p>
<p>Okulda soyu çok eskilere dayanan bir markinin oğlu olan bir öğrenci vardı, lakabı “Canavar”dı. Cüzamlı olduğu söyleniyordu ama bir cüzamlının okula alınması düşünülemeyeceği için, bulaşıcı olmayan başka bir hastalığı olmalıydı. Saçlarının yarısı dökülmüştü. Benzi soluk, teniyse donuktu. Sırtı kamburdu. Kimse gözlerinin rengini bilmezdi çünkü sınıfta bile takmasına izin verilen kepini iyice aşağıya indirirdi. Durmadan burnunu çeker, kaynayan suyun fokurtusuna benzeyen bir ses çıkarırdı. Kimseyle konuşmadığı için teneffüslerde okulun önündeki çimenliğin en uzak köşesine çekilir, sürekli kitap okurdu. Kiyoaki’nin, her şey bir yana bırakılsa bile, başka sınıfta okuduğu için bu çocukla hiçbir ilişkisi olamazdı. Babaları aynı sınıfın soylularıydı ama Kiyoaki okuldaki bütün çocuklardan daha güzelken öteki, çirkinliği temsil etmek için seçilmiş uğursuz bir gölge gibiydi.</p>
<p>Canavar’ın seçtiği noktadaki kurumuş otlar bu erken kış günündeki güneşten payını bolca alıyor olsa da, kimse oraya gitmiyordu. Kiyoaki gelip yanına oturunca oğlan kitabını kapadı, her zaman yaptığı gibi gergin bir biçimde sıvışmaya yeltendi. Sessizliği bozan tek şey yerde sürüklenen hafif bir zincirin çıkardığı tekdüze sesi andıran burun çekişiydi.</p>
<p>“Hiç durmadan okuduğun şey nedir?” diye sordu markinin güzel oğlu.</p>
<p>“Hiçbir şey...” diye yanıtları markinin çirkin oğlu. Kitabı arkasına sakladı ama Kiyoaki, kitabın sırtındaki Leopardi adını okuyabilmişti. Yaldızlı harfler, kuru otlarda bir an parlayıp sönen, hafif bir yansıma oluşturdular.</p>
<p>Canavar’ın konuşmaya niyeti olmadığı için Kiyoaki yavaşça ondan uzaklaştı, sonra bacaklarını uzatıp yana kaykıldı, yün üniformasına batan kuru otlara aldırmaksızın dirseğini yere dayadı. Canavar karşısında hâlâ sessizce oturuyordu, rahatsız olduğunu her haliyle belli ederek yeniden kucağına koyduğu kitabı kapattı. Kiyoaki kendi sefilliğinin karikatürüne bakıyormuş duygusuna kapıldı, kibarlığı yerini kızgınlığa bıraktı. Mevsimsiz güneş cömertçe parlarken Kiyoaki markinin çirkin oğlunun giderek değiştiğini gördü. Tam karşısına uzanmıştı, o da dirseğine dayanmış, çarpık bacaklarını dikkatle uzatmıştı.</p>
<p>Başının yapısından omuzlarının duruşuna kadar Kiyoaki’nin biçimini almıştı. Bir tapınağın kapısını koruyan, yarı köpek yarı aslan, bir çift heykel olmuşlardı. İyice aşağıya çekilmiş kepinin altından görünen, tam olarak gülümsemese bile hafifçe kıvrılmış olan dudakları, en azından birinin keyifli olduğuna işaretti.</p>
<p>Böylece biri güzel, öteki çirkin iki marki oğlu, bir çift oluşturdular. Canavar gönül borcu ya da kırgınlık göstermek yerine kendi öz bilincini, Kiyoaki’nin aynadaki imgesine benzeyen imgeyi yardıma çağırmış, Kiyoaki’nin bir tür eşi olan bir biçim almış, böylece Kiyoaki’nin içinden gelen acıma duygusu ve ilgiyi kullanmıştı. Yüzleri sayılmazsa, ılık, kuru otların üzerinde, ceketlerinin kenarındaki şeritten pantolonlarındaki manşetlere kadar çarpıcı bir simetri yaratıyorlardı.</p>
<p>Kiyoaki’nin karşısındakinin suskunluğuna sızma girişimi bundan daha zarif ama daha kararlı bir biçimde geri püskürtülemezdi. Bu davranıştan yayılan sıcaklık ve yumuşaklığın kendisini sardığını hissetti.</p>
<p>Yakındaki okçuluk sahasından boşalan bir yay kirişinin sesi geldi, Kiyoaki’ ye insanın tenini ısıran kış rüzgârını anımsatan bu sesi, hedefine ulaşan okun çıkardığı tok ses izledi; sanki hedef içi boş bir davuldu.</p>
<p>Kendi yüreği de aynen bu oka benziyordu, yön tutmasını sağlayan parlak beyaz tüyleri koparılmış bir oka.</p>

    </body>
</html>
