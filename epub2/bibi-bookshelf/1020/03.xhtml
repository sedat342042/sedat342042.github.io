<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">3</p>

<p>Honda’nın omzunu dürtüp o yönü gösterdi. Honda başını kaldırdı, kadınları seçene kadar gözleriyle suyun karşısını araştırdı. İki genç, avcılar gibi gizlendikleri yerden kadınlara baktılar. Kiyoaki’nin annesi canı çektikçe günlük yürüyüşlere çıkardı ama bugün yanındakiler yalnızca özel hizmetçileri değildi; biri yaşlı biri genç iki konuğu da tam arkasından geliyorlardı. Genç kızın dışında hepsi de soluk, uçuk renkli kimonolar giymişlerdi. Kızın kimonosu uçuk maviydi, kumaşı bol nakışlıydı. Suyun kıyısına inmek için beyaz kumları geçerken giysisi gündoğumundaki gökyüzü gibi soluk, ipeksi bir ışıltıyla parladı. Sonbahar havasıyla oğlanlara kadar ulaşan kadınların kahkahası, kızın düzensiz atlama taşlarının üzerindeki güvensiz adımlarını ele verdi ama bu fazlaca katışıksız kahkaha kulağa biraz yapay geliyordu. Evdeki kadınların bu tür gülüşleri Kiyoaki’yi her zaman sinirlendirirdi ama tavukların gıdaklaması üzerine kulak kesilen bir horoz gibi gözleri parlamaya başlayan Honda’nın etkilendiğinin farkındaydı. Kuru güz çimenlerinin kırılgan sapları göğüslerinin altında eziliyordu.</p>
<p>Kiyoaki soluk mavi kimonolu kızın asla bu biçimde gülmeyeceğinden emindi. Annesinin hizmetçileri neşe ve heyecan içinde el ele tutuşmuş, hanımlarıyla konukları gölün kıyısından alıp koyların üzerinde mekik dokuyan taş köprülerin dolambacıyla bile bile karmaşıklaştırılmış bir patikadan geçirerek akçaağaç tepesine doğru götürüyorlardı. Kiyoaki ile Honda az sonra, arasında yattıkları uzun otlar yüzünden kadınları gözden yitirdiler.</p>
<p>“Sizin evde gerçekten de çok kadın var. Oysa bizde erkekten başka bir şey yok,” dedi Honda, kendisini ayağa kaldıracak ve adanın öteki tarafına gitmeye zorlayacak kadar yoğun olan ilgisine iyi bir kılıf bulmuştu. Buradan, çamları siper alarak kadınların beceriksizce ilerleyişlerini izleyebiliyordu. Solunda, bayırdaki bir oyukta, dokuz çağlayandan dört tanesi oluşmuştu. Akarsu daha sonra tepenin kıvrımını izliyor, sonunda tepenin önünde, kırmızı Sado kayalarının altındaki havuza dökülüyordu. Kadınlar şimdi bu son çağlayanların altından, atlama taşlarına dikkatle basarak yol almaktaydı. Buradaki akçaağaç yaprakları özellikle güzeldi, öyle sıktılar ki beyaz bir kurdeleye benzeyen çağlayanları kapatıyor, gölün kıyısındaki suyu koyu kızıl bir renge boyuyorlardı. Hizmetçiler taşların üzerine basa basa uçuk mavi kimonolu genç kadını karşıya geçiriyorlardı; kız başını öne eğmişti, Kiyoaki ensesinin aklığını ta buradan bile görebiliyordu. Bu ona Prenses Kasuga’yı, aklından hiç çıkmayan o kaymak gibi beyaz boynunu anımsattı.</p>
<p>Patika, çağlayanların altından geçtikten sonra kıyıyla adanın yaklaştığı noktada suyun kıyısını takip ederek bir süre yokuş aşağı gidiyordu. Kadınların ilerleyişini büyük bir dikkatle seyretmiş olan Kiyoaki mavi kimonolu kadının yüzünü yandan görünce Satoko’yu tanıdı. Kafasındaki bütün tuhaf düşünceler yıkılmıştı. Neden daha önce tanımamıştı ki kızı? Belki de o güzel kızın tam anlamıyla yabancı biri olması gerektiği gibi asılsız bir düşünceye kapıldığı için.</p>
<p>Satoko yanılsamasını paramparça ettiğine göre artık saklanmanın gereği kalmamıştı. Kimonosuna yapışmış çerçöpü silkeleyerek doğruldu, arkasına gizlendiği çamın alt dallarını ayırdı.</p>
<p>“Merhaba!” diye seslendi.</p>
<p>Bu ani neşe Honda’yı gafil avlamıştı, daha iyi görebilmek için boynunu uzattı. Kiyoaki’nin neşesinin aslında hayallerinin yarıda kesilmesine karşı bir tepki olduğunu anlayan Honda arkadaşının kendi başına girişimde bulunmasına aldırmadı.</p>
<p>“Kim o?”</p>
<p>“Ha o mu, Satoko. Sana resmini göstermemiş miydim?” Kızdan kayıtsızca söz ediyordu. Sesi soğuktu. Satoko, yani kıyıdaki kız gerçekten çok güzeldi. Ama Kiyoaki’nin bunu görmezden gelmeye kararlıymış gibi bir hali vardı. Satoko’nun kendisine âşık olduğunu biliyordu çünkü.</p>
<p>Kim olursa olsun ona sevgi gösteren birini hemen dışlamak, buz gibi bir kibirle karşılık vermek zorundaydı sanki. Kiyoaki’nin zaafıydı bu. Bu zaafı hiç kimse Honda kadar iyi bilemezdi çünkü gururu, daha on üç yaşındayken güzelliği yüzünden insanların aşırı övgülerine katlanmak zorunda kalan Kiyoaki’nin başına bela olmuş bir tür ur olarak kabul ediyordu. Bu zaaf bir tomurcuk misali en ufak bir dokunuşta patlamaya hazırdı.</p>
<p>Belki de Honda için Kiyoaki’nin dostluğunun o tehlikeli çekimi de aynı dürtüden kaynaklanıyordu. Pek çok kişi Kiyoaki’yle dost olmaya çalışmış ancak alaycılığı, kibiri yüzünden kırılıp geri çekilmişti. Kiyoaki’nin iğneleyici kayıtsızlığına meydan okumayı, felaketi savuşturmayı bir tek Honda becerebilmişti. Belki de yanılıyordu ama Kiyoaki’nin asık yüzlü eğitmenine Honda’nın duyduğu güçlü nefret, berikinin yüzünden hiç silinmeyen o yenilgiye uğramışlık ifadesinden kaynaklanıyor olabilir miydi acaba?</p>
<p>Honda henüz Satoko’yla tanışmamış olsa da onu Kiyoaki’den çok dinlemişti. Yüce Urin rütbesine sahip yirmi sekiz soyludan biri olan Ayakura ailesi, ünlü bir <i>kemari</i> oyuncusu olan Namba Yorisuke’nin soyundan geliyordu; <i>kemari</i> Fujiwara’lar döneminde imparatorluk sarayında çok tutulan bir tür futbol oyunuydu. Ailenin atası, Meiji Restorasyon Dönemi’nde Tokyo’da yaptırılan saraya mabeyinci olarak atanmıştı. Ayakura’lar kente taşınmış, Azabu’da, daha önce başkumandanlıkta görevli olan birinin oturduğu bir konağa yerleşmişti. Aile <i>kemari</i> sporunda ve <i>waka</i> sanatında uzmanlaşmıştı. Ailenin genç vârisini imparatorun bir saray rütbesi olan “beşinci derece, alt kademe” payesiyle onurlandırmasından sonra, danıştay üyeliği bile ulaşılabilir bir görevdi artık onlar için.</p>
<p>Ailesinin gerekli ciladan yoksun olduğunu bilen, bir sonraki kuşağa az da olsa zarafet katmayı isteyen Marki Matsugae, babasının rızasını aldıktan sonra küçük Kiyoaki’yi Ayakura ailesinin ellerine teslim etti. Böylece Kiyoaki kendisinden iki yaş büyük olan ve kendisini seven Satoko’yla birlikte saray ortamında yetiştirildi; Satoko okula gidinceye kadar onun tek arkadaşıydı. Yumuşak Kyoto aksanını hâlâ koruyan, iyi huylu ve sevecen bir insan olan Kont Ayakura genç Kiyoaki’ye güzel yazı ve <i>waka</i> sanatlarını bizzat öğretti. Aile ta gece yanlarına kadar, tavlanın eski bir biçimi olan, Heian Dönemi’nde çok tutulan <i>sugoroku</i> oynar, kazananlara geleneksel ödüller verilirdi. Bu ödüllerin arasında imparatoriçeden gelen şekerlemeler de vardı.</p>
<p>Kont Ayakura eski kültür eğitimini sürdürmesi için Kiyoaki’nin her yeni yılda saraya gitmesini, kendisinin de dikkatleri üzerine çekecek bir biçimde boy gösterdiği sarayda Şiir Okuma Töreni’ne katılmasını sağlıyordu. Kiyoaki bu töreni başlarda bir angarya gibi görürdü ama büyüdükçe bu zarif, geleneksel törene katılmaktan zevk almaya başladı.</p>
<p>Satoko şimdi yirmi bir yaşındaydı. Kiyoaki’nin fotoğraf albümünü karıştıran biri kızın gelişmesini, yanağını sevgiyle Kiyoaki’nin yanağına bastırarak çektirdiği çocukluk resmiyle, geçen yıl mayısta Matsugae’lerin Omiyasama Festivali’ne katıldığı gün çekilen resmi arasındaki değişimi görebilirdi. Yirmi yaşına bastığında herkesçe bir genç kızın en güzel dönemi olarak kabul edilen yaşı geçmiş ama hâlâ evlenmemişti.</p>
<p>“Demek Satoko bu? Öteki, herkesin çevresinde dört döndüğü, gri tunikli kadın kim peki?”</p>
<p>“O mu? Ah, evet, Satoko’nun büyük teyzesi, Geşu başrahibesi. O tuhaf kukuletası yüzünden onu hemen tanıyamadım.”</p>
<p>Başrahibe hazretleri, gerçekten de beklenmedik bir konuktu. Matsugae ailesini ilk kez ziyaret ediyordu, tabii bahçeyi de ilk görüşüydü - Kiyoaki’nin annesi bu gezintiyi salt Satoko için düzenlemezdi, bunu başrahibe için yapmak onu mutlu ediyordu. Büyük teyzesi Tokyo’ya çok seyrek gelirdi, Satoko da onu alıp buraya, akçaağaç yapraklarını göstermeye getirmişti. Başrahibe Ayakura’ların yanına ilk geldiğinde Kiyoaki’yle tanışmaktan büyük mutluluk duymuştu ama Kiyoaki o kadar eskiyi anımsayamıyordu. Daha sonra Kiyoaki ortaokulda okurken başrahibe yine Tokyo’ya gelmiş, Ayakura’lar Kiyoaki’yi de çağırmıştı, oğlan onunla yalnızca saygılarını sunacak kadar beraber olabilmişti. Yine de başrahibenin dingin bir asaletle dolu solgun yüzü, sesindeki sakin buyurganlık Kiyoaki’de kalıcı bir etki bırakmıştı.</p>
<p>Kıyıdaki kadınlar Kiyoaki’nin sesini duyunca birdenbire durdular. Demirden süs turnalarının yan tarafındaki uzun çayırlardan sanki ansızın korsanlar fırlayıvermiş gibi şaşkın şaşkın adaya bakıyorlardı.</p>
<p>Kiyoaki’nin annesi <i>obi</i>’sinin<a href="dipnot.xhtml#Footnote0005" id="Feedback0005"><sup class="dipnot_sayi">[5]</sup></a> altından çıkardığı bir yelpazeyle oğluna, saygıyla selamlaması için başrahibeyi gösterdi. Bunun üzerine Kiyoaki bulunduğu yerden kımıldamadan abartılı bir reverans yaptı. Honda hemen onu izledi. Başrahibe de onları selamladı. Sonra Kiyoaki’nin annesi yelpazesini açtı, emredercesine salladı; yelpazenin altın yaldızında ansızın kızıl yansımalar belirdi. Adadan hemen ayrılmaları gerektiğini anlayan Kiyoaki acele etmeleri için Honda’yı uyardı.</p>
<p>Sandalı daha çabuk çözmesi için Hondaya yardım ederken, “Satoko buraya gelmek için hiçbir fırsatı kaçırmaz. Bugün de büyük teyzesini kullanıyor,” diye söylendi öfkeyle. Ama Honda, Kiyoaki’nin acelesini de, homurdanmasını da nedense kuşkuyla karşıladı. Honda’nın kararlı, yöntemli davranışlarından sabırsızlanması, o tatsız palamar çözme işlemine yardım etmek için sert ipi acemi, beyaz elleriyle kavraması, telaşına salt başrahibenin yol açmadığını düşündürecek kadar kuşku vericiydi..</p>
<p>Honda kıyıya doğru kürek çekerken, yüzü suda yüzen akçaağaç yapraklarının yansısıyla kızarmış olan Kiyoaki’nin başı döner gibi oldu. Satoko’ya karşı savunmasızlığını yadsımak çabasıyla, Honda’yla göz göze gelmemeye çalışıyordu. Çünkü her geçen dakika kendisini, çocukluğunu, hatta gövdesinin en gizli köşelerini çok iyi bilen bu kadına, neredeyse ezici duygu bağlarıyla bağlıymış gibi göründüğü bu genç kadına biraz daha yaklaştırıyordu onu.</p>
<p>“Oo, Bay Honda! Ne kadar iyi kürek çekiyorsunuz!” dedi Kiyoaki’nin annesi hayranlıkla, gençler kıyıya ulaştıklarında. Solgun, klasik hatlı yüzünde güldüğü zaman bile kaybolmayan, sürekli bir hüznün gölgesi vardı. Yine de, yüzündeki anlam derin duygularının gerçek göstergesinden çok, aldatıcı bir maskeydi.. Gerçekte hemen hemen her zaman duygusuz bir kadındı. Kiyoaki’yi babasının sefahat düşkünlüğüne, kaba saba taşkınlıklarına katlanacak biçimde yetiştirmişti ama kendisi oğlunun karmaşık yapısını kavrayabilmekten uzaktı.</p>
<p>Satoko’nun bakışlan kayıktan indiği andan başlayarak Kiyoaki’nin üzerine dikilmişti. Güçlü, sakin, zaman zaman da sevgiyle dolan bu bakışlar her seferinde sinirlendirirdi Kiyoaki’yi. Hiçbir nedeni yoktu ama ona bu bakışlarda eleştiri varmış gibi geliyordu.</p>
<p>“Saygıdeğer başrahibe bugün ziyaretiyle bizi onurlandırdı, az sonra da vaazını dinleme zevkine erişeceğiz. Ama önce akçaağaç yapraklarını göstermek istedik. Sonra da sen o kaba çığlığınla bizi korkuttun. Peki ama adada ne işiniz vardı?”</p>
<p>“Şey, yalnızca gökyüzünü seyrediyorduk,” dedi Kiyoaki, annesini elinden geldiğince şaşırtma çabasıyla.</p>
<p>“Gökyüzünü mü seyrediyordunuz? Peki görülecek ne varmış gökyüzünde?”</p>
<p>Annesi, elle dokunulur olmayan şeyleri kavramaktan âcizdi ama bundan hiç gocunmazdı. Kiyoaki’ye göre, annesinin kişiliğinin beğenilecek tek yönü de buydu. Başrahibenin vaazlarını dinlerken yüzündeki dindar ifade Kiyoaki’ye komik geliyordu. Onlar konuşurken başrahibe alçakgönüllü bir gülümsemeyle konuk rolünü sürdürdü. Kiyoaki düzgün yanaklarına dökülen sık, parlak, karışık, siyah saçlarının ardından gözünü kırpmaksızın kendisini süzen Satoko’ya hiç bakmadı.</p>
<p>Hep birlikte akçaağaçları överek, başlarının üstündeki dallarda ötüşen kuşların türünü belirlemeye çalışarak dik patikayı tırmanmaya koyuldular. İki genç adam adımlarına ne kadar dikkat etseler de başrahibenin çevresini sarmış olan kadınları ister istemez geçiyorlardı. Bunu fırsat bilen Honda ilk kez Satoko’dan, kızın hayran bırakan güzelliğinden söz etti.</p>
<p>“Öyle mi düşünüyorsun?” diye sordu Kiyoaki. Honda, Satoko’yu çekici bulmamış olsaydı gururu çok incinecekti, bunu iyi biliyordu ama gene de soğuk bir kayıtsızlık göstermeye zorluyordu kendini. İster kabul etsin ister etmesin, hangi kızla Satoko gibi bir ilişkiye girse, kızın çok güzel olmak zorunda olduğundan kesinkes emindi.</p>
<p>Sonunda, en üstteki çağlayanın hemen altında kalan köprüye vardılar, durup yukarıya baktılar. Annesi, çağlayanları ilk kez gören başrahibenin övgülerini büyük bir zevkle dinlerken Kiyoaki günün tadını kaçıran uğursuz bir keşifte bulundu.</p>
<p>“Şu nedir? Şu yukarıdaki, suyu kesen şey de ne?”</p>
<p>Annesi hemen başını kaldırdı. Dalların arasından süzülen parlak güneş ışığından korunmak için yelpazesini kullanarak yukarıya doğru baktı. Manzarayı düzenleyen sanatçı suyun görkemle dökülmesi için suyun her iki tarafına da büyük bir özenle, duvar gibi kayalar yerleştirmişti; suyun akışının tepenin tam ortasında böyle münasebetsiz bir biçimde kesilmesini amaçlamış olamazdı.</p>
<p>“Ne olduğunu merak ettim. Sanki oraya bir şey sıkışmış,” dedi annesi başrahibeye. Şaşırdığı belliydi.</p>
<p>Başrahibe bir aksilik olduğunu anlamıştı, yine de bir şey söylemedi, eskisi gibi gülümsemeyi sürdürdü. Nasıl bir etki yaratacağını düşünmeden birinin bir şeyi açıkça söylemesi gerekiyorsa bu kişi Kiyoaki olmak zorundaydı. Ama onların neşesini kaçırmaktan korktuğu için sesini çıkarmadı. Gördükleri şeyin ne olduğunu artık herkes anlamıştı.</p>
<p>“Siyah bir köpek değil mi o? Başı aşağıya sarkmış,” dedi Satoko sakince. Kadınlar köpeği ilk kez fark ediyormuşçasına soluklarını tuttular.</p>
<p>Kiyoaki’nin gururu incinmişti. Satoko pek de kadınca sayılamayacak bir yüreklilikle uğursuzluğunu hiçe sayarak köpeğin leşini göstermişti. Ne kadar iyi terbiye aldığını kanıtlayan hoş, içtenlikli bir ses tonuyla konuşmuştu; sesi kristal bir kâsedeki olgun bir meyve kadar tazeydi. Kiyoaki az önceki duraklamasından utanmıştı, sanki Satoko’nun açıksözlülüğü ürkütmüştü onu.</p>
<p>Annesi hemen hizmetçilere birkaç buyruk verdi, onlar da ihmalci bahçıvanlan aramaya koştular. Annesinin bu uygunsuz görüntü için başrahibeye sıraladığı abartılı özürler hiç beklenmedik, sevecen bir öneride bulunan başrahibe tarafından yarıda kesildi.</p>
<p>“Burada bulunmam Tanrı’nın bir lütfu sanki. Köpeği bir tümseğe gömerseniz son duasını yapabilirim.”</p>
<p>Köpek su içmek için derenin başına geldiğinde herhalde ağır yaralı ya da hastaydı, suya düşmüştü. Basınçlı su cesedi çağlayanların tepesindeki kayaların yarığına sıkıştırmıştı. Satoko’nun yürekliliği Honda’nın hayranlığını artırmıştı ama bulutların belli belirsiz lekelediği bu parlak göğün altında, çağlayandan sarkan ölü köpeğin görüntüsü de canını sıkmıştı. Köpeğin siyah tüylerindeki berrak su damlacıkları parlıyor, koyu kımızı, mağaramsı çenesinin arasından parlak, beyaz dişleri seçiliyordu.</p>
<p>Herkes kırmızı akçaağaç yapraklarına boş verip köpeğin gömülme işiyle ilgilenmeye başladı. Hizmetçiler ansızın canlanmış, neredeyse sıçrayıp oynamaya başlamışlardı. Hep birlikte köprüden geçtiler; çağlayanları seyretmek için elverişli bir noktada kurulmuş olan çardakta dinlenirlerken bahçıvan koşarak geldi, dağarcığındaki bütün basmakalıp özürleri sıraladıktan sonra kayanın dik, kaygan yüzeyine tırmandı, köpeğin sular sızan leşini alıp uygun bir yere gömdü.</p>
<p>“Kiyo, biraz çiçek toplayacağım. Bana yardım eder misin?” dedi Satoko, hizmetçilerden gelebilecek herhangi bir yardım önerisini önlemek için.</p>
<p>“Bir köpeğe ne tür çiçek toplanabilir ki?” diye karşı çıktı Kiyoaki. Açıkça duraklaması kadınları kahkahalarla güldürdü.</p>
<p>Bu arada başrahibe koyu gri renkteki tuniğini çıkarmıştı, mor rahibe giysisiyle boynundaki kısa atkı ortaya çıktı. Çevresindekilere Tanrı’nın rahmetini saçarmış gibi bir hali vardı, ışıltısı uğursuz havayı dağıtıyordu.</p>
<p>“Tanrım, bu ne mübarek köpekmiş ki, cenaze duasını saygıdeğer başrahibe yapıyor. Mutlaka bir insan olarak yeniden doğacaktır,” dedi markiz gülümseyerek.</p>
<p>Satoko, Kiyoaki’yi beklemedi, yokuşu tırmanmaya başladı; arada bir durup rastladığı, geç çiçeklenen kantaronları topluyordu. Kiyoaki ise birkaç solmuş papatyadan başkasını bulamadı.</p>
<p>Satoko’nun çiçek koparmak için her eğilişinde gerilen uçuk mavi kimonosu, böylesine ince bir beden için şaşılacak kadar geniş olan kalçalarının yuvarlaklığını gözler önüne seriyordu. Kiyoaki ansızın tedirginlik duydu, zihni ta dibe kadar inen bir çevrintiyle bulanıklaşan, suları berrak, ıssız bir gölden farksızdı şu an.</p>
<p>Bir buket oluşturacak kadar kantaron toplayan Satoko birdenbire doğruldu, tam Kiyoaki’nin karşısına dikildi. Delikanlı ondan başka neye olursa olsun bakmak için elinden geleni yapıyordu. Kızın o düzgün burnu, Kiyoaki’nin dosdoğru bakmaya asla cesaret edemediği iri, parlak gözleri şimdi rahatsız edecek kadar yakındaydı: tehdit edici bir hayalet.</p>
<p>“Kiyo, birdenbire ortadan kaybolsam ne yapardın?” diye fısıldadı kız aceleyle.</p>        
    </body>
</html>
