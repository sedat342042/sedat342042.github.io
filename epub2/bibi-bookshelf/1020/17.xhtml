<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">17</p>
 

<p>Marki Matsugae uzun çabalardan sonra kiraz şenliği için acımasızca kısıtlanmış bir konuk listesi oluşturmayı başardı. Hareket noktası, duruma en uygun konukları çağırmaktı çünkü törenin bir parçası olan ziyafeti prensle eşi de onurlandıracaktı. Bu nedenle, Satoko’yla anne babasını, yani Kont ve Kontes Ayakura’nın yanı sıra yalnızca Siyamlı prensleri, bir de yakın dostları olan, buraya sık sık çağrılan Baron Şinkawa’yla eşini çağırdı. Baron Şinkawa, <i>zaibatsu</i>’nun başıydı. Yaşam biçimi olarak tam anlamıyla İngiliz soylularını örnek almıştı, en ince ayrıntısına kadar titizlikle onları yansılıyordu. Baronese gelince, ünlü feminist Raiço Hiratsuka ve çevresiyle sıkı fıkıydı, ayrıca Yarının Kadınları Derneğinin de hamisiydi. Toplantıya renk katacağından kimsenin kuşkusu yoktu.</p>
<p>Prens Toin’le eşinin akşamüzeri üçte gelmeleri bekleniyordu, ana binadaki konuk odalarından birinde bir süre dinlendikten sonra bahçeyi gezeceklerdi. Sonra, saat beşe kadar sürecek şenlikte, Genroku Dönemi’nden kalma kiraz çiçeği danslarını sergileyecek olan geyşalar tarafından eğlendirileceklerdi.</p>
<p>Günbatımından hemen önce soylu çifte Batı tarzı evde aperitif sunulacaktı. Ziyafetten sonraysa bir eğlence daha vardı: Marki, yeni, yabancı bir film oynatması için bir film oynatıcısı kiralamıştı. İşte markinin, uşağı Yamada’nın yardımıyla konuklarının farklı zevklerini düşünüp taşındıktan sonra tasarladığı izlence buydu.</p>
<p>Gösterilecek filmin seçimi markiye epey zor anlar yaşattı. Bir tanesi Pathé yapımı, Comédie Française’in ünlü yıldızı Gabrielle Robin’in oynadığı, tartışmasız bir sanat yapıtıydı. Ama marki, kiraz çiçeklerini seyretmenin bırakacağı, bin bir emekle yaratılan izlenimi bozar korkusuyla bu filmden vazgeçti. Mart başında Asakusa’daki Elektrik Sineması, Batı’da yapılmış filmleri göstermeye başlamıştı, bunlardan ilki olan “Yitik Cennet”, çılgıncasına tutulmuştu. Ama zaten gösterilmekte olan bir filmi oynatmanın anlamı yoktu. Bir başka film daha vardı, o da şiddet sahneleriyle dolu bir Alman melodramıydı, prensesle nedimelerinin bundan hoşlanmayacağı kesindi. Marki sonunda Dickens’ın bir romanından uyarlanan, beş bobinlik bir İngiliz filminde karar kıldı. Film oldukça kasvetliydi ama belli bir inceliği de vardı, pek çok kişiyi çekebilirdi, üstelik İngilizce oluşu bütün konukların hoşuna gidecekti.</p>
<p>Peki ya yağmur yağarsa? O zaman ana binadaki geniş kabul salonu herkesin kiraz çiçeklerini seyredebilmesi için yeterli olamazdı; bu durumda tek uygun seçenek manzarayı Batı tarzı evin ikinci katındaki balkondan izlemekti. Daha sonra geyşalar danslarını da orada sunabilir, ziyafet de tasarlandığı gibi gerçekleşirdi.</p>
<p>Hazırlıklara, gölün yakınında, yeşil tepenin hemen eteğindeki bir noktaya geçici bir sahnenin kurulmasıyla başlandı. Hava güzel olursa prensle yanındakiler tek bir kiraz çiçeğini bile kaçırmamak için bütün araziyi dolaşabilecekti. Prensin geçeceği yola gerilecek olan geleneksel kırmızı beyaz perdeler, daha sıradan kudamalardaki perdelere oranla çok daha genişti. Batı tarzı evin içini kiraz çiçekleriyle süslemek, ziyafet sonrasını bir köy dekorunu andıracak biçimde düzenlemek, kalabalık bir uşak ordusunun yardımlarını gerektiriyordu. Şenlikten bir gün önce berberlerle berber çırakları çılgın bir koşuşturma içine girdiler.</p>
<p>6 Nisan’da güneş yoktu ama neyse ki hava açıktı. Güneş bir görünüp bir kayboluyordu; sabah havası oldukça serindi.</p>
<p>Ana binadaki kullanılmayan odalardan birine eldeki bütün aynalar doldurulmuş, oda geyşaların soyunup giyinmelerine ayrılmıştı. Kiyoaki meraklanmıştı, gidip odaya bir göz atmak istedi ama yetkili hizmetçi onu hemen kovaladı. Yine de, az sonra içeriye doluşacak kadınlar için temizlenmiş, süpürülmüş olan oda düş gücünü harekete geçirmişti. Dekorlar kurulmuş, dört bir yana minderler atılmıştı; parlak renkli Yuzen müsliniyle kaplı aynaların parıltısı kumaşın arasından görülebiliyordu. Henüz havada makyaj malzemelerinin kokusundan iz yoktu. Ama yarım saatten az bir süre içinde burası bütünüyle değişecek, oda aynaların karşısında toplanan, telaşsız bir güvenle giyinen ya da soyunan kadınların güzel sesleriyle dolacaktı.</p>
<p>Görüntü Kiyoaki’yi büyülemişti. Durumun baştan çıkarıcı büyüsüne kapılmıştı, bu büyü bahçede henüz kurulmuş olan kaba saba sahnede değil, biraz sonra boğucu bir kokuyla dolup taşacak olan bu odada yoğunlaşmaktaydı.</p>
<p>Siyamlı prenslerde zaman kavramı pek olmadığı için Kiyoaki onlara öğle yemeğinden hemen sonra gelmelerini söylemişti. Saat bir buçukta göründüler. Okul formalarını giymiş olduklarını görünce şaşırdı, onları alıp şimdilik odasına çıkardı.</p>
<p>Tam kapıdan çıkarlarken Prens Kridsada, “Senin şu güzel kız da geliyor mu?” diye sordu yüksek sesle, İngilizce olarak.</p>
<p>Her zaman kibar ve ölçülü olan Prens Pattanadid kızmıştı; düşüncesiz kabalığı yüzünden kuzenini azarladı, çat pat Japoncasıyla Kiyoaki’den özür diledi.</p>
<p>Kiyoaki kızın kesinlikle geleceğini söyledi ama bu konuda ne imparatorluk ailesinin ne Matsugae’lerin ne de Ayakura’ların önünde tek sözcük etmemeleri konusunda uyararak prensleri şaşırttı. Prensler herhalde bu ilişkinin herkesçe bilindiğini varsaymışlardı.</p>
<p>Prensler şu âna kadar eski sıla özlemlerinin sürdüğünü gösteren hiçbir davranışta bulunmamışlardı, Japonya’daki yaşam temposuna ayak uydurmuş gibi görünüyorlardı. Okul formaları içinde Kiyoaki için öteki sınıf arkadaşlarından neredeyse farksızdılar. Yetenekli bir taklitçi olan Prens Kridsada dekanın taklidini öyle güzel yaptı ki, Çao P. ile Kiyoaki gülmekten kırıldılar.</p>
<p>Çao P. pencerenin önüne gidip arazinin sıradan günlerden bir hayli farklı olan görüntüsüne baktı. Bahçeyi bir uçtan ötekine kesen kırmızı beyaz perde rüzgârda dalgalanıyordu.</p>
<p>“Bundan böyle hava kesinlikle ısınmalı,” dedi dalgın dalgın. Sesi sıcak yaz güneşine duyduğu özlemle dolmuştu.</p>
<p>Bu hüzünlü hali Kiyoaki’yi etkilemişti. Ayağa kalktı, pencereye doğru yürümeye niyetlendi, aynı anda Çao P. kuzenini yerinden sıçratan ani, çocuksu bir çığlık attı.</p>
<p>“İşte orada!” diye haykırdı, yeniden İngilizceye dönerek. “İşte kendisinden söz etmememiz gereken güzel bayan.”</p>
<p>Gerçekten de gelen Satoko’ydu, üzerinde uzun kollu bir kimono vardı, yanında anne ve babasıyla gölün yanındaki patikadan ana binaya doğru ilerliyordu. Kiyoaki onun çok güzel, kiraz pembesi bir kimono giymiş olduğunu görebiliyordu, deseni taptaze, yemyeşil bir bahar çayırını çağrıştırıyordu. Satoko dönüp adaya doğru bakınca, Kiyoaki onun profilini, yanağının pırıl pırıl siyah saçlarıyla daha da belirginleşmiş güzel solukluğunu bir an için görebildi.</p>
<p>Adaya kırmızı beyaz perde gerilmemişti. Bahar yeşilliğinin ilk belirtilerini görmek için henüz erkendi ama kıvrıla kıvrıla akçaağaç tepesine çıkan patikayı izleyen perde yansısını suyun dalgalı yüzeyine düşürüyor, renkleri Kiyoaki’nin aklına çizgili şekerlemeleri getiriyordu. Pencerenin kapalı olmasına karşın Satoko’nun sıcak, canlı sesini duyar gibiydi.</p>
<p>İki genç Siyamlı ile bir Japon... her üçü de soluklarını tutmuş, pencerenin önünde durmaktaydı. Ne kadar garip, diye düşündü Kiyoaki. Bu iki genç prensin tutkuları bulaşıcı mıydı yoksa? Onlarla birlikteyken o da kendisini onlar gibi hissediyor, üstelik bunu açıkça gösterebileceğine mi inanıyordu? Şu anda kendine, en küçük bir kuşku duymadan şöyle diyebilirdi: “Onu seviyorum. Satoko’ya deli gibi âşığım.”</p>
<p>Altı yıl önce, Prenses Kasuga dönüp ona baktığında onun o güzelim profilini şöyle bir an görebilmişti; bu, yüreğini umutsuz, kolay kolay geçmeyen bir istekle doldurmuştu ama şimdi, Satoko gölün kıyısından ayrılırken yüzünü başının zarifbir hareketiyle ana binaya çevirdiğinde, dosdoğru delikanlının durduğu pencereye bakmasa da, Kiyoaki ansızın içindeki o saplantıdan kurtulduğunu hissetti. Bir dakika içinde, o tutkuyu söküp atan bir deneyim yaşamıştı. Şimdi, aradan altı yıl geçtikten sonra parıltılı, kristalsi bir zaman parçasını, bambaşka bir boyutta yeniden ele geçirdiğini duyumsuyordu. Bahar güneşinin soluk, tatsız ışığında yürüyen Satoko’ya baktı; kız birdenbire güldü, kolunu yumuşacık bir hareketle kaldırdı, beyaz elini zarifçe bükerek dudaklarını gizledi. İnce bedeni, olağanüstü bir yaylı çalgıymışçasına titreşiyordu sanki.</p>
       
    </body>
</html>
