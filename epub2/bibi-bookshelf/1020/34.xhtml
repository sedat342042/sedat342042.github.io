<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">34</p>

<p>Kiyoaki her üç günde bir gizlice Tokyo’ya gidiyor, dönüşünde de Honda’ya olup biteni bütün ayrıntılarıyla anlatıyordu. Toinnomiya ailesi gerçekten de nişan törenini ertelemişti ama bu, Satoko’nun genç prensle evlenmesi için bir engel var, anlamına gelmiyordu. Aslında Satoko’yu sık sık evlerine çağırıyorlardı, prensin babası da ona candan bir sevgi göstermeye başlamıştı.</p>
<p>Kiyoaki işlerin şu andaki halinden hiç hoşnut değildi. Şimdi de aklına, geceyi villada geçirmesi için Satoko’yu buraya çağırmayı koymuştu; Honda’ya bu tehlikeli tasarıyı nasıl gerçekleştirebileceklerini sordu. Ama şöyle bir düşününce bile ciddi güçlükler bir bir ortaya çıkıyordu.</p>
<p>Kiyoaki, huzursuz bir uykuya daldığı sıcak, bunaltıcı bir gece rüya görmeye başladı. Daha önceki rüyalarından oldukça farklıydı. İnsan bata çıka uykunun sığlıklarında dolaşırsa, daha derin sulardan gelip karadaki birikintilerle karman çorman bir yığın oluşturan, çeşitli enkazlarla dolu, sığ bir kıyıda yürürse, ayağını keseceğine kuşku yoktur.</p>
<p>Kiyoaki, tarlalara uzanan bir yolun tam ortasında duruyordu. Nedense beyaz pamukludan bir kimonoyla ona uygun bir <i>hakama</i> giymişti, oysa hiç giymediği bir giysiydi bu. Elinde bir av tüfeği vardı. Çevresindeki arazi inişli çıkışlıydı ama ıssız değildi. İlerideki tepede toplanmış çiftlik evlerini görebiliyordu, yanından bisikletli biri geçti. Tuhaf, kasvetli bir ışık bütün sahneyi kaplamıştı. Gün ışığının son kalıntılarından daha aydınlık değildi, üstelik öylesine yayılmıştı ki gökyüzünden çok, topraktan fışkırıyor olabilirdi; engebeli tarlalardaki otlar, tam köklerinden çıkan yeşil bir ışıltı yayıyor, uzaklarda gözden kaybolan bisiklet puslu, gümüşsü bir parıltının içinde yüzüyordu. Kiyoaki yere baktı, takunyalarının kalın şeritlerinin, çıplak ayaklarının damarlarının bile pırıl pırıl, gizemli bir durulukta seçilebildiğini gördü.</p>
<p>Aynı anda ışık incecik bir zarla kaplandı ve gökyüzünde kalabalık bir kuş sürüsü belirdi. Kuşlar tam başının üstündeki bir noktaya varıp havayı acı çığlıklarıyla doldurduklarında Kiyoaki tüfeğini doğrulttu, tetiği çekti. Soğukkanlılıkla ateş etmemişti. Daha çok kavranamaz bir öfkenin, bir acının pençesindeyken ateşlemişti tüfeğini, üstelik kuşlara değil gökyüzünün mavi gözüne nişan almıştı.</p>
<p>Bütün sürü tek bir kütle halinde aşağı doğru düştü: gökyüzüyle toprağı birleştiren bir çığlık ve kan kasırgası. Çığrışan sayısız kuş, bedenlerinden kanlar fışkıra fışkıra sonu gelmez bir akışla dökülüyor, bir hortum gibi tek bir kalın sütun halinde birleşiyordu. Kan ve şiddet sağanağının ardı kesilmiyordu.</p>
<p>Kiyoaki bakarken hortum gözlerinin önünde birdenbire katılaştı, ta gökkubbeye uzanan dev bir ağaca dönüştü. Gövdesi ürkütücü bir pas rengindeydi, ne bir yaprağı vardı ne de bir dalı. Bu dev ağacın biçimlenmesinden ve çığlıkların dinmesinden hemen sonra, fırtınadan önce tarlaları aydınlatan aynı loş ışık yeniden belirdi, her şeyi kapladı. Yolun aşağısında sürücüsü olmayan yeni bir gümüş bisiklet göründü, yalpalayarak Kiyoaki’ye doğru ilerledi.</p>
<p>Kiyoaki, güneş ışığını kapatan engeli ortadan kaldırdığı için gururluydu.</p>
<p>Ama sonra uzaktan ona doğru yaklaşan birtakım insanlar gördü. Hepsi de onun gibi beyazlar giymişti. Aralarındaki birkaç adımlık uzaklığı ciddiyetle koruyorlardı. Her biri elinde parlak bir <i>sakaki</i> dalı tutuyordu.</p>
<p>Dalları Kiyoaki’ye doğru uzattılar, arınma törenindeki gibi sallamaya başladılar; yaprakların hışırtısını açık seçik duyabiliyordu. O sırada Kiyoaki eski eğitmeni İinuma’nın da onların arasında olduğunu görünce şaşırdı. İinuma ona seslendi.</p>
<p>“Düşüncesiz, yola gelmez birisin. Bunu kuşkuya yer bırakmayacak biçimde kanıtladın.”</p>
<p>İinuma konuşurken Kiyoaki göğsüne baktı. Haç biçiminde, koyu kahverengi, mor taşlardan yapılma bir kolye vardı boynunda. Taşlar buz gibiydi, tenine değdikçe bütün bedenine bir ürperti yayılıyordu. Göğsü düz, ağır bir kayadan farksızdı.</p>
<p>Sonra beyazlara bürünmüş topluluk ağacı gösterdi, Kiyoaki bakınca ölü kuşlardan oluşan kalın gövdenin şimdi parlak yeşil yapraklarla yüklü dallarla dolmuş olduğunu gördü. Ağaç en alt dallarına kadar canlı bir yeşile kesmişti.</p>
<p>Sonra uyandı.</p>
<p>O kadar alışılmadık bir rüyaydı ki, Kiyoaki hemen, epeydir savsakladığı düş güncesine uzandı. Olayları elinden geldiğince doğru ve nesnel bir biçimde aktarmaya çaba göstererek yazmaya koyuldu. Artık uyanmış olmasına karşın hâlâ rüyanın şiddetinden, vahşetinden kurtulamamıştı. Kendini savaştan yeni çıkmış gibi hissediyordu.</p>
<p class="ortali">* * *</p>
<p>Kiyoaki’nin sorunu Satoko’yu gece vakti buraya getirmek, şafaktan önce de evine dönmesini sağlamaktı. Faytonla olmazdı. Trenle de öyle. Hele bir çekçek düşünülemezdi bile. Bir yolunu bulup bir otomobil ayarlamak zorundaydı.</p>
<p>Araba, Matsugae’leri tanıyan birine ait olmamalıydı. Daha da önemlisi Ayakura’ların tanıdıkları da bu işin dışında tutulmalıydı. Araba, durumdan tam anlamıyla habersiz, bu işe karışanları tanımayan biri tarafından kullanılmalıydı.</p>
<p>Villanın arazisi yeterince geniş olsa da, Satoko’yla prenslerin karşılaşmaması için gerekli önlemler alınmalıydı. Ne Honda ne de Kiyoaki prenslerin Satoko’nun nişanından haberdar olup olmadıklarını biliyorlardı ama haberleri olmasa bile yine de onunla karşılaşmaları bir felakete yol açabilirdi.</p>
<p>Bu tür durumlarda hiç deneyimi olmayan Honda bir çıkış yolu bulmak zorundaydı. Çünkü Kiyoaki’ye kızı Tokyo’dan buraya getireceğine, sonra da güvenle evine dönmesini sağlayacağına söz vermişti.</p>
<p>Sorunu kafasında evirip çevirmeye başlayınca aklına İtsui adındaki arkadaşı geldi, varsıl bir tüccar ailesinin en büyük oğluydu. İtsui okulda, dilediği zaman kullanabileceği, kendine ait bir arabası olan tek öğrenci olduğu için Honda’nın Tokyo’ya gidip Kojimaçi’de onu ziyaret etmekten ve Ford arabayla şoförünü bir geceliğine ödünç vermesini rica etmekten başka çaresi yoktu.</p>
<p>Soylular Okulu’nda, gemi enkazlarına saldıran balık sürüleri gibi sürekli yön değiştiren, iyi yaşamaya alışık İtsui şaşkınlıktan donakaldı. Sınıfın dahisi, ağırbaşlılığıyla, her adımını dikkatle atışıyla ünlenmiş Honda böyle bir istekte bulunmak için ona gelsin! Biraz kendini toparlayınca durumdan yararlanmaya karar verdi, duruma uygun düşecek ölçülü bir küstahlıkla, arabayı neden istediğini söylerse seve seve verebileceğini açıkladı.</p>
<p>Bunun üzerine Honda kekeleyerek, bu incelikten yoksun delikanlı için önceden hazırladığı açıklamayı yaptı; içini alışık olmadığı, zevkli bir heyecan kaplamıştı. Bu heyecanı, İtsui’nin Honda’ya tam anlamıyla inandığını gösteren, kendinden geçmiş yüz ifadesi uyandırmıştı. Honda’nın yalan söylediği için değil, utandığı için kekelediğini sanıyordu.</p>
<p>Kimi zaman bir insanı mantıklı savlarla inandırmak güç olabilir, kimi zaman sahte bile olsa duygusal bir gösteri onu kolayca etkileyebilir. Bu gösteri Honda’yı eğlendirmişti, ancak aldığı keyifte küçümseme de vardı. Acaba Kiyoaki de onu, onun İtsui’yi kullandığı gibi kullanıyor muydu?</p>
<p>“Hiç de sandığım gibi biri değilmişsin. Bu yönünü göreceğimi hiç düşünmezdim. Ama hala sır saklıyorsun. Hiç olmazsa kızın adını söyleyemez misin?”</p>
<p>“Fusako,” dedi Honda; aylardır görmediği kuzeninin adı hemen o anda gelivermişti aklına.</p>
<p>“Anlıyorum. Demek geceyi geçireceğiniz yeri Matsugae ayarlıyor, arabayı da ben veriyorum. Karşılığında, sınavlar başladığı zaman sen de eski dostun İtsui’yi hatırlarsın artık, değil mi?” Yalandan yakarırmış gibi başını yana eğmişti, Honda’nın her sözüne inandığı belliydi.</p>
<p>Gözlerinde dostluğun ışığı parlıyordu. Honda’nın korkutucu beynine karşın, artık birçok bakımdan eşit olduklarına inanıyordu. Neyse ki insan doğasından hiç anlamıyor, bu da onu koruyordu.</p>
<p>“Ne de olsa insanlar hep aynıdır,” dedi sonunda. Sesinden, dünyayla barışık olduğuna inandığı anlaşılıyordu. Honda’nın baştan beri onu yönlendirdiği düşünme biçimi de tastamam buydu zaten.</p>
<p>Honda’nın Kiyoaki sayesinde, on dokuz yaşındaki her gencin kıskanacağı, romantik bir üne kavuşması yakındı. Bu işbirliği her üçüne de yarayacaktı: Kiyoaki’ye, Honda’ya, hatta İtsui’ye.</p>
<p>İtsui’nin arabası 1912 model bir Ford’du - en iyi model. Kendinden marşlı ilk arabaydı, bu yeni icat sürücüyü, arabayı çalıştırmak için her seferinde aşağıya inme derdinden kurtarıyordu. İki vitesli, kapılarının çevresi kızıl çizgili, siyah renkte, standart T modeliydi. Sürücü koltuğunun üstü açıktı, arkasıysa kapalı; sanki bir faytonun havasından bir şeyler korunmaya çalışılmıştı. Arka koltuktaki konuşma borusu sürücünün kulağının hemen yanındaki, megafon biçimindeki bir aygıta ulaşıyordu. Arabanın tepesine takılan bir kafes, yedek lastiğin dışında bavulları da taşımaya yarıyordu. Araba uzun bir yolculuk yapabilecek durumda görünüyordu.</p>
<p>Şoför Mori eskiden İtsui’lerin arabacısıydı, yeni mesleğini usta bir şoförden öğrenmişti. Adamın, ehliyetini alırken kendisiyle birlikte karakola gelmesini de ayarlamıştı. Yazılı sınav sırasında başı her sıkıştığında eğitmeninin beklediği salona gitmiş, sınav odasına dönmeden önce ona danışmıştı.</p>
<p>Honda arabayı almak için geç vakit İtsui’lerin evine gitti. Satoko’nun kimliğini Mori’den gizlemek için arabayı subayların kaldığı bir pansiyonun yakınlarında durdurdu; Satoko’yla Tadeşina’nın bir çekçekle kuşku uyandırmadan gelişlerini orada beklediler. Kiyoaki, Tadeşina’nın da Kamakura’ya gelmemesi için dua etmişti, oysa kadın istese bile gelemezdi zira arkada kalıp Satoko geceyi odasında uyuyarak geçirmiş gibi davranması gerekiyordu, son derece önemli bir görevdi bu. Endişesi yüzünden okunuyordu. Kızı Honda’nın ellerine teslim etmeden önce uzun uzun uyardı.</p>
<p>“Şoförün yanında sana Fusako diyeceğim,” diye fısıldadı Honda.</p>
<p>Mori, Ford’u mahalledeki gece yarısı sessizliğini yırtan bir gürültüyle çalıştırdı.</p>
<p>Satoko’nun sakinliği, yürekliliği Honda’yı şaşırtmıştı. Kız Batılı giysiler giyinmişti; seçtiği beyaz kıyafet suskun kararlılığını daha bir vurguluyordu sanki.</p>
<p class="ortali">* * *</p>
<p>Bir dostuna ait bir kadınla gece yarısı yapılan bu yolculuk Honda için yepyeni bir deneyimdi. Bu yaz gecesinde inişli çıkışlı yolda sarsılarak ilerleyen arabada Satoko’nun parfümünün kokusu hafif hafif burnuna dolarken, dostluğun ta kendisi gibi öylece oturmaktaydı.</p>
<p>Satoko başka bir erkeğe aitti. Üstelik kadınsılığı Honda’yla alay eder gibiydi. Kiyoaki’nin gösterdiği bu yeni güven, ilişkilerine sinmiş olan soğuk, gizli zehri her zamankinden de şiddetle ayrımsamasına yol açmıştı. Arkadaşının horgörüsüyle güveni incecik deriden bir eldivenle içindeki el gibi üst üste oturmaktaydı. Fakat Kiyoaki’de öyle bir şey vardı ki, Honda’nın onu her seferinde bağışlamasını sağlıyordu.</p>
<p>Bu türden bir küçümsemeyle baş edebilmesinin tek yolu, kendi soyluluğuna duyduğu inancı sürdürmekti ve Honda bunu pek çok genç erkeğin yaptığı gibi körü körüne bir gelenekçilikle değil, daha çok ılımlı yaklaşımıyla başarıyordu. Bu, kendisini hiçbir zaman İinuma gibi çirkin biri olarak görmeyecek, demekti. Çünkü böyle bir şey olursa Kiyoaki’nin kölesi olup çıkmaktan başka seçeneği kalmazdı.</p>
<p>Camdan içeriye giren yel Satoko’nun saçlarını karıştırdığı halde kız duruşunu bütün yolculuk süresince hiç bozmadı. Kararlaştırılmış bir şey olmamasına rağmen, Kiyoaki’nin adı bir tür tabu olup çıkmıştı aralarında. “Fusako” adıysa sevgi ifade eden ılımlı, düşsel bir sözcüktü.</p>
<p class="ortali">* * *</p>
<p>Dönüş yolculuğu büsbütün farklıydı. “Ah, Kiyo’ya söylemeyi unuttuğum bir şey var,” dedi Satoko, villadan ayrılır ayrılmaz. Ama geri dönemezlerdi, yoksa gün ağarmadan önce eve varması olanaksızlaşırdı.</p>
<p>“Senin yerine ben söyleyeyim mi?” diye sordu Honda.</p>
<p>“Eh...” Satoko durakladı. Sonra kararını vermiş gibi, isteğini açıkladı: “Lütfen ona şunu söyleyin: Tadeşina bir süre önce Matsugae’lerin uşağı Yamada’yla konuşmuş ve Kiyoaki’nin yalan söylediğini öğrenmiş. Elinde olduğunu iddia ettiği mektubu çok uzun zaman önce Yamada’nın önünde yırtıp atmış. Ama... söyleyin kaygılanmasın. Tadeşina artık hiçbir şeye karışmayacak. Her şeye göz yumacağını söyledi. Lütfen bunları Kiyo’ya iletir misiniz?” Honda kızın söylediklerini ezberlemişti, sözlerinin ne anlama geldiğini sormadı. Bunun üzerine, belki de Honda’nın terbiyeli davranışından dolayı kızın dili çözüldü.</p>
<p>“Bütün bunları salt onun hatırı için yaptınız, öyle değil mi Bay Honda? Sizin gibi bir arkadaşı olduğu için Kiyo kendini dünyanın en şanslı insanı saymalı. Biliyor musunuz, biz kadınların gerçek dostları yoktur.”</p>
<p>Satoko’nun gözleri hâlâ tutkuyla ışıl ışıldı fakat saçının tek bir teli yerinden oynamamıştı. Honda yanıtlamayınca başını eğdi, bir süre sonra kısık bir sesle konuştu:</p>
<p>“Ama Bay Honda... Benim için neler düşündüğünüzü biliyorum... Ben bir sürtükten başka neyim ki?”</p>
<p>“Böyle konuşmayın,” dedi Honda kendini zorlayarak. Kız için gerçekten de böyle aşağılayıcı şeyler düşünmüyordu ama yine de söyledikleri gizemli bir isabetle hiç istemeden bamteline basmıştı.</p>
<p>Bütün gece gözünü kırpmadan, bağlılıkla kendisinden bekleneni yapmış, Satoko’yu Tokyo’dan alıp Kiyoaki’ye getirmişti, şimdi de geri götürüyordu. Fakat en çok, duygularını bu işe karıştırmadığı için gururlanıyordu. Böyle bir işin sonu kesinlikle hayra varmazdı. Zaten yeterince sorumlu olduğu, son derece tehlikeli bir durumdu bu.</p>
<p>Durmuş, Kiyoaki’nin Satoko’yu elinden tutup ay ışığının aydınlattığı bahçeden aşağıya, kumsala indirmesini izlerken, onlara yardım etmekle kendisinin de günah işlediğini düşünmüştü. Belki bir günahtı ama tanımlanamayacak kadar güzeldi; güzelliğin kendisinden kaçarak uzaklaşan, görünmez olan, hayalinde durmadan yeniden beliren görüntüsüydü.</p>
<p>“Haklısınız,” dedi Satoko. “Gerçekten de böyle konuşmamalıyım. Nedense yaptığım şey çirkin gelmiyor bana. Neden acaba? Kiyo’yla ben korkunç bir günah işledik ama kendimi hiç de kirlenmiş hissetmiyorum. Tam tersine, kendimi arınmış hissediyorum. Bu gece kumsaldaki çam ağaçlarını görünce, bir daha ne kadar yaşarsam yaşayayım onları göremeyeceğimi anladım. Sonra, çamların arasından esen yelin sesini dinlerken o sesi ömrümce bir daha hiç duyamayacağımı biliyordum. Fakat orada geçirdiğim her an kendimi o kadar saf hissettim ki artık hiçbir şey için pişmanlık duymuyorum.”</p>
<p>Satoko konuşurken Honda’ya bir şeyler açıklamaya, kendisiyle sevgilisi arasında her ikisine de son kezmiş gibi gelen buluşmalarda geçen her şeyin özünü aktarmaya çalışıyordu - nezaketi bir yana atıp Honda’ya dün geceki dingin, doğal ortamın ortasında Kiyoaki’yle birlikte göz kamaştırıcı, neredeyse ürkütücü yüksekliklere nasıl uçtuklarını anlatabilmeye çalışıyordu. Fakat bu -tıpkı ölüm, bir mücevherin ışıltısı ya da günbatımının güzelliği gibi- başkalarına aktarılması hemen hemen olanaksız deneyimlerden biriydi.</p>
<p class="ortali">* * *</p>
<p>Kiyoaki ile Satoko, insanı rahatsız edecek kadar parlak olan aydan sakınmaya çalışarak kumsala indiler. Bu gece yarısında, ıssız kıyıda, uzun pruvası kumlarda siyah bir gölge bırakan, kumsala çekilmiş balıkçı kayığının dışında hiçbir yaşam belirtisi yoktu. Çevredeki parlak ay ışığı yüzünden, güven veren bir kuytu sunuyordu bu gölge. Ay ışığı kayığa vuruyor, tahta döşemelerini ağarmış kemikler misali ışıtıyordu. Kiyoaki elini bir an için kayığın yan tarafına dayayınca, teni ay ışığında şeffaflaşmış gibi göründü.</p>
<p>Denizden esen yel çevrelerinde girdap gibi dönerken birbirlerinin kollarına atıldılar. Satoko Batılı giysileri çok ender giyerdi, şimdiyse elbisesinin parlayan beyazlığından nefret ediyordu. Teninin aklığını unutmuştu, bir an önce giysilerini çıkartmayı ve kendini karanlığa gizlemeyi istiyordu.</p>
<p>Görülmeleri olanaksızdı ama denize vuran ay ışığı onlara milyonlarca göz gibi geliyordu. Satoko gökyüzünde asılı duran bulutlara, bulutları sıyırıp geçiyormuş gibi görünen yıldızlara baktı. Kiyoaki’nin kendi göğüslerine değen, oyun oynarmışçasına onlara sürtünen, sonunda üstlerine abanıp bu dolgun göğüsleri ezen küçük, sert göğüs uçlarını hissediyordu. Bu bir öpücükten çok daha gizli bir dokunuştu; genç bir hayvanın şakacı okşayışı gibi bir şey. Her şeyin ayrımında olan bilincini yoğun bir tatlılık kapladı. Bedenlerinin bütün kıvrımları, çıkıntıları birbirine sürtünürken oluşuveren bu beklenmedik içli dışlılık, gözleri kapalı olduğu halde bulutların arasında ışıltılar saçan yıldızları gördüğüne inandırmıştı onu.</p>
<p>Buradan, deniz kadar engin bir sevince doğru dümdüz bir patika uzanıyordu. Gerçi kendisini karanlığın içinde eriyormuş gibi hissediyordu ama bunun, yanlarındaki balıkçı kayığının yarattığı gölgeden başka bir şey olmamasından da korkuyordu. Yerinden kımıldamayan bir yapının ya da bir kayalığın korumasında değillerdi, birkaç saat sonra denize açılacak, rastlantı sonucu bulunmuş bir şeye sığınmışlardı. Kayık o anda kumsala çekilmiş olmasaydı, ağır gölgesi ancak bir hayalet kadar gerçek olacaktı. Satoko bu büyük balıkçı teknesinin kumların üzerinde sessizce kaymaya başlamasından, suya dalıp uzaklaşmasından korkuyordu. Onun gölgesini izleyerek, sonsuza kadar o gölgenin içinde kalarak Satoko da denize dönüşebilirdi. O anda, gerçekten de kocaman bir dalgayla denize dönüştü.</p>
<p>Onları çevreleyen her şey -ayın aydınlattığı gökyüzü, ışıltılı su, kumları yalayan, kıyıdaki çamları hışırdatan esinti- hepsi yıkıma işaret ediyordu. Zamanın hafif, bir an belirip yiten ışıltısının hemen ötesinde hiçliğin o canavarsı kükreyişi yükseliyor, haberini çamların uğultusu taşıyordu. Bağışlama bilmeyen bir ruhun Kiyoaki’yle kendisini kuşattığını, gözlediğini, koruduğunu hissediyordu, tıpkı su dolu bir taşa düşen bir yağ damlasını sudan başka koruyacak hiçbir şeyin bulunmaması gibi. Bu su siyah, engin, kıpırtısızdı; yağ damlasıysa tam anlamıyla yalıtılmış bir dünyada yüzüyordu.</p>
<p>O, “Hayır!” çığlığı her şeyi kucakladı. Geceye özgü bir yaratık mıydı, yoksa yaklaşan gündoğumuna mı? Onlar için bunu kavramak olanaksızdı. Geçen her saniye gözdağı verircesine üstlerinde dolanıp durduğu halde henüz doğruca tepelerine inmemişti.</p>
<p>Doğruldular. Şimdi başları gölgenin dışındaydı, batmakta olan ayın ışığı doğruca yüzlerine vuruyordu. Satoko gökyüzünde öylesine parlak, dolgun ve açık seçik asılmış olan mehtabın her nasılsa günahlarını simgeleyen bir simge olduğuna inandı.</p>
<p>Kumsal hâlâ ıssızdı. Teknenin içine koydukları giysilerini almak için ayağa kalktılar. Durup birbirlerine baktılar; ay ışığı bembeyaz karınlarının üstünü pırıl pırıl aydınlatırken belden aşağıları hâlâ simsiyahtı. Gerçi bu bir an sürdü ama yine de birbirlerini yoğun bir dikkatle süzdüler.</p>
<p>Giyindikten sonra Kiyoaki oturdu, bacaklarını teknenin kenarından aşağıya sarkıttı.</p>
<p>“Biliyor musun,” dedi, “herkesin onayını almış olsaydık, az önce yaptığımız şeye asla cesaret edemezdik belki de.”</p>
<p>“Korkunçsun, Kiyo! Demek asıl istediğin buydu!” diye karşılık verdi Satoko yapmacık bir öfkeyle. Şakalaşmaları yeterince sevgi doluydu ama tanımlanamayan, iğneleyici bir yanı da yok değildi. Mutluluklarının geri döndürülemez sonunun yakın olduğunu seziyorlardı. Satoko hâlâ kumların üzerindeydi, teknenin gölgesine gizlenmişti. Kiyoaki’nin ay ışığında parlayan ayağı kızın tam önünde sallanıyordu. Uzandı, ayağı ellerinin arasına aldı, parmaklarını öptü.</p>
<p class="ortali">* * *</p>
<p>“Bunları size anlatmanın yakışık almadığını biliyorum. Ama söyleyebileceğim başka kimse yok. Korkunç bir şey yaptığımın farkındayım. Lütfen olumsuz bir şey söylemeyin, bir gün biteceğini biliyorum çünkü. Ama o zamana kadar her günü olduğu gibi yaşamak istiyorum. Zaten yapılacak başka bir şey de yok.”</p>
<p>“O halde olacaklara hazırlıklısınız?” diye sordu Honda. Sesi, duyduğu derin acımayı ele veriyordu.</p>
<p>“Evet, hazırlıklıyım.”</p>
<p>“Herhalde Matsugae de öyle?”</p>
<p>“İşte bu yüzden sizi sorunlarımıza bulaştırmakla hata etti.”</p>
<p>Honda içinde ansızın bu kadını anlamak için anlatılmaz bir istek duydu. Gizli bir öç alma biçimiydi bu da. Satoko ona sevecen bir yandaş değil de gerçekten anlayışlı bir dost rolünü uygun görüyorsa o zaman onun da her şeyi bilme hakkı doğuyordu. Bu kızı anlamaya çalışmak müthiş bir meydan okumaydı - yanında oturan ama yüreği başka yerde olan bu vakur kadın aşkla dolup taşmaktaydı. Yine de Honda’nın sağduyulu soruşturma eğilimi galip gelmeye başladı.</p>
<p>Araba epeyce sarsılıyor, ikisini birbirlerine doğru savuruyordu ama Satoko kendini öyle ustaca koruyordu ki, dizleri birbirine değmiyordu bile. Bu tetiklik Honda’ya, kafesindeki alıştırma tekerleğini döndürüp duran bir sincabı anımsattı. Canı hafifçe sıkılmıştı. Yanında Kiyoaki olsaydı, diye düşündü, böylesine tetikte olmazdı.</p>
<p>“Az önce, her şeye hazırlıklı olduğunuzu söylemiştiniz, öyle değil mi?” diye sordu, kızdan yana bakmadan. “İyi hoş da, bu sonuçları kabullenişin, ilişkinin bir gün sona ereceği gerçeğiyle nasıl uyuşabildiğini merak ettim. İlişkiniz bittiğinde, sonuçlar konusunda bir karar vermek için çok geç olmayacak mı? Ya da tam tersine, sonuçları kabullenmeniz bir biçimde ilişkiyi kendiliğinden bitirmez mi? Size kaba bir soru sorduğumun farkındayım.”</p>
<p>“Sormanıza sevindim,” dedi Satoko sakince.</p>
<p>Honda elinde olmadan dönüp dikkatle kızın yüzüne baktı. Kusursuz profilinde en küçük bir keder izi yoktu. Birdenbire gözlerini yumdu, tavandaki lambanın loş ışığında sol gözünün uzun kirpikleri yanağında, kirpiklerin kendisinden de uzun bir gölge oluşturdu. Ağaçlar, çalılar şafaktan önceki karanlıkta, arabanın çevresinde dönen siyah bulutlar gibi, yanlarından kayarak geçiyordu.</p>
<p>Şoför Mori güvenilir sırtını onlara dönmüş, kendini bütünüyle yola vermişti. Arkasındaki kalın sürgülü cam kapalıydı. Ağızlarını konuşma borusuna iyice yaklaştırmazlarsa onları duyma olasılığı yoktu.</p>
<p>“Bu işi bir gün bitirmesi gerekenin ben olduğumu söylemeye çalışıyorsunuz. Kiyo’nun en yakın arkadaşı olduğunuz için bunu söylemeye hakkınız var. Bitiremezsem ve hayatta kalırsam, o zaman ölmek...”</p>
<p>Belki de Honda’yı ürkütmek istiyordu, o da sözünü kesecek, bu tür şeyler söylememesi için onu susturacaktı. Oysa Honda inatla sustu, kızın sözlerini sürdürmesini bekledi.</p>
<p>“... Ama o an gelecek - üstelik yakın bir tarihte. İşte o gün geldiğinde -şimdiden söz verebilirim ki- gerçekle yüzleşeceğim. En yüce mutluluğu tattım, bunu sonsuza dek sürdürmeyi isteyecek kadar açgözlü değilim. Her düş biter. Hiçbir şeyin sonsuza kadar sürmeyeceğini bile bile, sürdürmeye hakkım var, diye tutturmak aptallık olmaz mı? Bu ‘yeni kadınlar’la ortak hiçbir yanım yok. Ama... sonsuzluk diye bir şey olsaydı, işte bu an olurdu. Belki de Bay Honda, bir gün siz de konuya bu açıdan bakmaya başlarsınız.”</p>
<p>Honda sonunda Kiyoaki’nin bir zamanlar Satoko’dan neden korktuğunu anlamaya başlamıştı.</p>
<p>“Matsugae’nin beni sorunlarınıza bulaştırmaya hakkı olmadığını söylediniz. Neden?”</p>
<p>“Siz kendisine değerli hedefler seçmiş genç bir erkeksiniz. Sizin de başınızı derde sokmamız yanlıştı. Kiyo’nun bunu yapmaya hakkı yoktu.”</p>
<p>“Beni bir aziz gibi görmemenizi dilerdim. Ahlak değerleri benimki kadar katı bir aile bulamazsınız. Ama yine de beni bir günaha suç ortağı eden bir şey yaptım.”</p>
<p>“Böyle söylemeyin. Doğru değil,” diye araya girdi Satoko öfkeli. “Bu günah bize ait, Kiyo’yla bana... başkasına değil.”</p>
<p>Elbette Honda’yı korumaya çalışmıştı ama sözcüklerinin, üçüncü bir kişinin araya girmesine izin vermeyecek kadar soğuk, gururlu bir tınısı vardı. İşledikleri günahı zihninde, Kiyoaki’yle birlikte dünyadan uzak yaşayabilecekleri minicik, pırıl pırıl, kristalden bir saraya dönüştürmüştü. Bu kristal saray öyle küçüktü ki birinin avucuna rahatça sığabilirdi, öyle minicikti ki kimse içine sığamazdı. Kiyoaki ile kendisi göz açıp kapayıncaya kadar geçen bir süre için başkalaşmış ve saraya girebilmişlerdi, son birkaç dakikalarını orada geçiriyorlardı, hemen dışarıda duran biriyse onların her ânını olağanüstü bir açıklıkla gözlüyordu.</p>
<p>Ansızın öne doğru eğildi, başını da eğmişti. Honda onu tutmak için uzanınca eli kızın saçlarına değdi.</p>
<p>“Özür dilerim,” dedi Satoko. “Ayakkabımda kum varmış gibi geldi, oysa çok dikkat etmiştim. Tadeşina ayakkabılarımın bakımıyla ilgilenmez, eve gidip de kumlu ayakkabılarımı çıkarınca şaşıran hizmetçilerden biri bunu ağzından kaçırabilir.”</p>
<p>Honda, ayakkabılarını inceleyen bir kadının yanında nasıl davranılacağını bilemiyordu, başını çevirip yoğun bir dikkatle camdan dışarıya bakmaya koyuldu.</p>
<p>Tokyo’nun dış mahallelerine varmışlardı bile. Gece göğü, canlı bir laciverde dönüşmüştü. Artık evlerin damlarının hemen üstündeki bulutlar seçilebiliyordu. Gerçi kızı bir an önce evine teslim etmek istiyordu ama sabah ışığı belki de hayatının bu en olağanüstü gecesine son vereceği için üzülüyordu da. Arkasından gelen sesi duydu - öyle hafifti ki, önce kulaklarının yanıldığını sandı. Satoko çıkardığı ayakkabısındaki kumları döküyordu. Honda’ya bu, dünyadaki en büyüleyici kum saatinin sesi gibi geldi.</p>        
    </body>
</html>
