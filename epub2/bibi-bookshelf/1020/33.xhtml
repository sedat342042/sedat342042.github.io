<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">33</p>

<p>Bunu duyan iki genç Japon bakıştılar; hiç düşünmeden hareket eden, dinleyicilerinin yüz ifadelerini tartmakla vakit yitirmeyen Kridsada bu içgüdüsel tepkinin önemini fark etmedi bile. Öte yandan Çao P. yabancı bir ortamda, gerginlikle dolu olarak geçirdiği altı ayda epeyce şey öğrenmişti. Gerçi cildi, kızardığını belli etmeyecek kadar esmerdi ama sohbeti sürdürüp sürdürmemek konusunda bocaladığı açıkça belliydi. Sonunda, belki de bilgili görünmek istediği için, akıcı İngilizcesiyle konuşmaya başladı.</p>
<p>“Kri’yle ben çocukken Jataka Sutra’dan alınma bir sürü öykü dinledik. Dadılarımız Tanrı Buddha’nın bile bir <i>bodhisattva</i><a href="dipnot.xhtml#Footnote0013" id="Feedback0013"><sup class="dipnot_sayi">[13]</sup></a> iken birçok kez yeniden dirildiğini anlatırlardı - altın bir kuğu, bir bıldırcın, bir maymun, kocaman bir geyik olarak ya da başka biçimlerde. İşte biz de az önce, daha önceki yaşamlarımızda hangi biçimleri aldığımızı tartışıyorduk. Fakat ne yazık ki fikir birliğine varamadık. Kri kendisinin bir geyik benimse maymun olduğumda diretiyor. Bence tam tersi; o maymundu, bense geyik. Peki ya siz ne dersiniz? Kararı size bırakıyoruz.”</p>
<p>Hangi yanıtı verirlerse versinler birini incitme tehlikesi vardı, bu yüzden yalnızca gülümsediler, bunun bir yanıt yerine geçeceğini umuyorlardı. Konuyu değiştirmek isteyen Kiyoaki, Jakata Sutra hakkında hiçbir şey bilmediğini söyledi. Acaba prensler orada geçen öykülerden birini anlatabilirler miydi?</p>
<p>“Seve seve,” dedi Çao P. “Örneğin altın kuğu öyküsü. Öykü tanrı Gautama’nın ikinci doğuşu sırasında, bir <i>bodhisattva</i> iken geçiyor.</p>
<p>Bildiğiniz gibi <i>bodhisattva</i> çile yolunda gönüllü olarak ilerleyen, Budizmin tam aydınlanışına ermeden önce çile çeken kişidir. Tanrı Gautama da daha önceki yaşamında bir <i>bodhisattva</i> imiş. Sürdükleri sade yaşam bir <i>paramita</i> fiilidir, birinin başkalarına yaptığı iyilikleri içerir, böylece insan bu âlemden ötekine, yani tam aydınlanma âlemine geçer. Bir <i>bodhisattva</i> olarak Buddha’nın insanoğluna pek çok erdem bağışladığı söylenir. O pek çok görüntü altında yeniden doğmuştur, yaptığı iyiliklere ilişkin türlü öyküler anlatılır.</p>
<p>Örneğin çok eski zamanlarda soylu ve kültürlü bir Brahma ailesinin oğlu olarak dünyaya gelmiş. Bir başka Brahma ailesinden bir kadınla evlenmiş ve ondan üç kızı olmuş, sonra ölmüş, dul karısıyla kızları yabancıların arasında yaşamak zorunda kalmış.</p>
<p>Fakat bir Brahma olarak ölen <i>bodhisattva</i> altın bir kuğu olarak yeniden doğar. İçinde, zamanla daha önceki yaşamını tam olarak anımsamasını sağlayan bilgelik vardır. Böylece <i>bodhisattva</i> giderek yetişkin bir kuğu olur, altın tüylerle kaplanır, eşsiz bir güzelliğe erişir. Suyun üzerinde kayarken, yükselen bir dolunay gibi parlar. Ormandan uçarak geçerken sürtündüğü yapraklar altın bir sepet görünümünü alır. Bir dala tüneyince de ağaç görkemli, altın bir meyve vermiş gibi görünür.</p>
<p>Kuğu yavaş yavaş, daha önceki hayatında bir erkek olduğunu, karısıyla çocuklarının yabancılar arasında yaşamaya zorlandığını anımsar. Yaşamlarını sürdürebilmek için buldukları her işte çalışmaktadırlar.</p>
<p>Bir gün kendi kendine, ‘Tüylerimden her biri altın bir yaprak biçiminde işlenip satılabilir,’ demiş. ‘Arada bir, bir tanesini yolup insanlara özgü bir dünyada böylesine zorluklar içinde yaşamak zorunda bıraktığım zavallı aileme vereceğim.’</p>
<p>Sonra kuğu, karısıyla kızlarının yaşadığı evin penceresine konmuş. Durumlarının ne kadar kötü olduğunu görünce yüreği parçalanmış.</p>
<p>Bu arada kansıyla kızlan pencerenin pervazındaki bu ışıl ışıl kuğuyu görünce şaşkınlıktan donakalmışlar.</p>
<p>‘Ne kadar güzel bir kuş!’ diye bağırmışlar. ‘Nereden geldin?’</p>
<p>‘Bir zamanlar senin kocandım, çocuklarının da babası. Öldükten sonra altın bir kuğu biçiminde yeniden doğdum. Şimdi de fakir yaşamınızı mutluluğa, bolluğa dönüştürmek için geri geldim.’</p>
<p>Kuğu bunları söyledikten sonra tüylerinden birini düşürmüş, uçup gitmiş. Daha sonra düzenli aralıklarla uğrayıp aynı biçimde bir tüyünü bırakıyormuş, kadınla kızlarının yaşamı kısa sürede değişmiş.</p>
<p>Fakat bir gün kadın kızlarına şöyle demiş:</p>
<p>‘Bu kuğuya güvenemeyiz. Gerçekten babanız bile olsa, bir gün buraya gelmekten vazgeçebilir. Bir dahaki gelişinde tüylerinin hepsini yolalım.’</p>
<p>‘Anne, ne kadar acımasızsın!’ diye bağrışmış kızları. Hepsi de bu düşünceye karşıymış.</p>
<p>Yine de kuğunun pencerede bir sonraki belirişinde açgözlü kadın üstüne atılmış, iki eliyle tutup tüylerini teker teker yolmuş. Fakat gariptir ki çektiği tüyler bir balıkçılınki kadar beyazmış. Kadın yine de yılmamış, zavallı kuğuyu alıp büyük, boş bir kutuya koymuş ve altın tüylerin yeniden çıkmasını beklemeye başlamış. Fakat yeni çıkan tüyler de sıradan ve beyazmış. Tüyleri uzayınca kuğu uçup gitmiş, karaltısı bulutların arasında gözden yitip küçük, beyaz bir leke haline gelene kadar küçülmüş, bir daha da onu gören olmamış.</p>
<p>İşte dadılarımızın bize anlattığı, Jataka Sutra’dan alınma öykülerden biri de buydu.”</p>
<p>Honda’yla Kiyoaki, kendilerine anlatılan masallarla prenslerin anlattığı öykü arasında ne çok benzerlik bulunduğunu görünce şaşırmışlardı. Sonra ruh göçünden, bunun bir kuram sayılıp sayılamayacağından söz ettiler.</p>
<p>Kiyoaki ile Honda benzeri konulan daha önce hiç tartışmadıkları için akıllarının az buçuk karışması doğaldı. Kiyoaki soru dolu gözleriyle Honda’ya baktı. Genelde dikbaşlı olduğu için soyut konuların her açılışında yolunu yitirmiş gibi görünürdü. Gözleriyle Honda’ya hemen bir şeyler bulup anlatmasını söylüyor, gümüş mahmuzlarla sanki onu hafifçe dürtüklüyordu.</p>
<p>“Yeniden doğuş diye bir şey varsa,” diye başladı Honda, coşkulu bir sesle, “ve anlattığınız öyküdeki gibiyse, yani insan daha önceki yaşamlarını anımsıyorsa, onu bütün yüreğimle destekliyorum. Ama insanın kişiliği sona eriyor, bilinci yok oluyorsa, yeni yaşamında bunlardan iz yoksa, ortaya tam anlamıyla yeni bir kişilik, büsbütün farklı bir bilinç çıkıyorsa, bir zaman diliminde çeşitli kalıplarda yeniden doğarak yaşanan hayatlar arasındaki bağ aynı zaman dilimi içinde rastlantı sonucu yaşayan kişilerin hayatları arasındaki bağdan daha anlamlı değildir. Bir başka deyişle, bence böyle bir durumda yeniden doğuş kavramı gerçekten anlamsız olacaktır. Ruh göçü sırasında bir şeyin başka bir şeye geçtiği kesin; ama kendine özgü bilinci olan birkaç ayrı, farklı varlığı alıp onları birleştiren tek bir bilinç olduğunu ileri sürerek tek bir varlık halinde nasıl kenetleyebileceğimizi aklım almıyor. Şu anda hiçbirimizin daha önceki yaşamlarımıza özgü tek bir anımız bile yok. Bu nedenle de ruh göçü için herhangi bir kanıt bulmaya çalışmak son derece abes olur. Bunu kanıtlayacak tek yol var; o da hem şimdiki hem de daha önceki yaşamlarımızdan kendini soyutlayabilecek ve onları nesnel bir biçimde değerlendirebilecek kadar bağımsız bir bilince sahip olmak. Fakat görünen o ki, her insanın bilinci yalnızca sürdüğü yaşamın geçmişi, şimdisi ya da geleceğiyle sınırlı. Tarihin dağdağasının ortasında her birimiz kendi küçük, bilinç sığınağını kuruyor, oradan da asla ayrılamıyor. Budizm bir orta yol bulmuş gibi görünse de, bazı kuşkularım var: Bu orta yol insanoğlunun kavrayabileceği, yaşayan bir kavram mı acaba?</p>
<p>Biraz geriye gidersek ... Bütün kavramlar yalnızca birer yanılsama olduğuna göre, daha önceki çeşitli ruh göçleri yanılsamalarını, aynı yaşamın şimdiki yeniden doğuş yanılsamasından ayırabilmek için onların hepsini yüzde yüz bağımsız bir bakış açısıyla gözlemleyebilmek gerekir. Yeniden doğuş gerçekliğini görünür kılmanın tek yolu, insanın kendini bu şekilde soyutlaması, bir kenara çekebilmesidir. Fakat insan yeniden doğmuş bir varoluşun içindeyken herhalde her şey sonsuz bir bilmecedir. Ayrıca bu bağımsız bakış açısı büyük olasılıkla tam aydınlanma denilen şeyin kendisi olduğu için, gerçekliğini yalnızca göçünü yaşamış olan kişi kavrayabilir. İyi de, her şeyi artık hiç önemi kalmadığı bir zamanda anlamış olmuyor mu?</p>
<p>Hayatlarımızda bir ölüm bolluğu var. Hiç anı sıkıntısı çekmiyoruz - cenazeler, mezarlıklar, solmuş çelenkler, ölüme ait anılar, dostların ölümü, kendi ölümümüzü beklemek. Kim bilir? Belki de ölüler kendi usullerince bir sürü yaşam yaratıyorlardır. Belki de ülkelerinden hep bize bakıyorlar - kentlerimize, okullarımıza, fabrika bacalarımıza, ölüm ülkesinden teker teker yaşam topraklarına dönen bizlere.</p>
<p>Söylemek istediğim şu; belki de yeniden doğuş bizim, yaşayanların ölüme bakışımızı tersine çeviren bir kavramdan başka bir şey değildir, yani yaşamı ölülerin bakış açısından dile getiren bir kavram. Olamaz mı?”</p>
<p>“Peki ama,” dedi Çao P. tane tane, “bir insanın ölümünden sonra belli düşünceleri, ülküleri dünyaya nasıl iletiliyor?”</p>
<p>“Bu, yeniden doğuştan farklı bir sorun,” diye yanıtladı Honda, kesin bir dille. Sesindeki sabırsızlığı zeki gençler kolayca sezebilmişti.</p>
<p>“Neden farklıymış?” diye sordu Çao P. aynı yumuşak ses tonuyla. “Aynı bilincin belli bir zaman süresince farklı bedenlere başarıyla girebileceğini kabullenmeye hazırsın. O halde, benzeri bir zaman süresince aynı bedene farklı bilinçlerin girebileceğine neden şiddetle karşı çıkıyorsun?”</p>
<p>“Bir kediyle bir insan için aynı beden mi? Daha önce söylediğine göre insan bir kuğu, bir geyik ya da başka bir hayvan olarak yeniden doğabiliyor.”</p>
<p>“Evet, yeniden doğuş kavramına göre, aynı beden. Aynı yanılsama sürdüğü sürece buna kolayca aynı beden denilebilir. Ancak böyle demek yerine, aynı yaşamsal akım demek daha doğru olacak galiba.</p>
<p>Bak, benim için onca hatırası olan zümrüt yüzüğü kaybettim. O canlı bir varlık değildi tabii, yeniden doğmayacak. Ancak yine de bir şeyi yitirmek önemlidir; bana kalırsa yitirmek yeni bir oluşumun gerekli kaynağıdır. Bir gece zümrüt yüzüğümün gökyüzünde bir yerde yemyeşil bir yıldız olarak parladığını görebilirim.”</p>
<p>Belli ki prens fazlasıyla hüzünlenmişti, konuşmaktan birdenbire vazgeçti.</p>
<p>“Çao P., aslında yüzük gizli bir değişim geçirmiş olan, canlı bir varlıktı belki de?” dedi Kridsada içten bir saflıkla. “Sonra da ayaklandı, kaçıp gitti.”</p>
<p>“Belki de yakında Prenses Çan kadar güzel bir kız olarak yeniden doğacaktır,” dedi Çao P., aklı şimdi tam anlamıyla sevdiği kızdaydı. “Herkes mektubunda onun iyi olduğunu yazıyor ama neden ondan tek satır olsun haber alamıyorum? Belki de herkes beni bir şeyden korumaya çalışıyordur.”</p>
<p>Çao P.nin az önce ortaya attığı çelişkili, birbirini tutmaz yorumları kafasında evirip çevirmekte olan Honda, prensin son sözlerini kaçırmıştı. İnsanı bir beden olarak değil de yaşamsal bir akım olarak düşünmek gerçekten de olasıydı. Böylece insan varoluş kavramını durağan değil, dinamik, sürekli bir hareket olarak kavrayabilirdi. Tıpkı dediği gibi, çeşitli yaşamsal akımlara sahip tek bir bilinçle, çeşitli bilinçlere hayat veren tek bir yaşamsal akım arasında hiç fark yoktu. Çünkü yaşamla bilinç bir bütün içinde kaynaşacaktı. Yaşamla bilincin birleştiği bu kuram açımlanacaksa, sonsuz akıntılarıyla bütün yaşam denizine -Sanskrit dilinde <i>samsara</i> denen engin ruh göçü işleminin tamamına- tek bir bilinç sahiptir, denilebilirdi.</p>
<p>Honda düşüncelerini bir sıraya sokmaya çalışırken kumsal giderek karardı. Kiyoaki kendini, Kridsada’yla birlikte kurdukları kumdan şatoya vermişti. Kum, şatonun sivri uçlu kulelerini, Siyam’ın hemen fark edilen, uçları dışa kıvrık çatılarını oluşturmaya izin vermiyordu. Kridsada usta ellerle biraz ıslak kum ekledi, incecik kuleleri dikti; bir kadının esmer, ince parmaklarını giysisinin kolundan dışarı çekermişçesine özenle çatının köşelerini biçimlendirdi. Çatı uçları bir an havada asılı kaldı, sonra kum kuruyunca, siyah kumdan parmaklar büküldü, ufalanıp yere döküldü.</p>
<p>Honda’yla Çao P. çocuksu bir neşeyle kumla oynayanlara bakmak için sustular. Kumdan şatonun fenerlere gereksinimi vardı. Dış yüzün, yüksek pencerelerin zarif ayrıntıları için harcadıkları onca çaba boşa gitmişti çünkü karanlık, ölmekte olan birinin gözlerinde kalan son yaşam pırıltıları gibi geriye kalan azıcık ışığı yansıtan, köpüklü dalgaların önünde belli belirsiz dış çizgileri seçilen, küçük bir karaltıya indirgemişti tapınağı.</p>
<p>Gökyüzü farkına varmadıkları bir sırada yıldızlarla dolmuştu; başı Samanyolu’nun parıltısı çekiyordu. Honda, yıldızlar konusunda fazla bir şey bilmezdi ama o bile Samanyolu’nun geniş yatağından ayrılan Dokumacı Kız’la sevgilisi Çobanyıldızı’nı ayırt edebiliyor, iki sevgili için arabuluculuk ediyormuşçasına kocaman kanatlarını açmış uçan, Kuğu Takımyıldızı’ndaki Kuzey Yıldızı’nı seçebiliyordu.</p>
<p>Dalgaların gümbürtüsü gündüze oranla daha da artmıştı sanki. Gün ışığında kumsalla deniz ayrı dünyalardaydılar, oysa şimdi karanlığın örtüsünün altında birleşmiş gibi görünüyorlardı. Tepelerindeki yıldızların kavranması olanaksız düzeni dört genç adamı bunaltmıştı. Böylesine görkemli, yoğun bir güçle çepeçevre sarılı olmak büyük bir <i>koto</i>’nun içine hapsolmaya benziyordu.</p>
<p>Gerçekten de tam anlamıyla öyleydi. Her nasılsa <i>koto</i>’nun tabanına sızmayı başaran dört kum tanesi gibiydiler, dışarısı aydınlıktı, oysa burası karanlık, dev bir dünyaydı. Üstlerinde bir uçtan bir uca gerilmiş on üç tel vardı. Sözcüklerle anlatılamayacak bir aklığa sahip parmaklar bu tellere dokunuyor, koto’ya göklerin görkemli ve ağır müziğiyle canlılık katıyor, sınırsız titreşimleri içerideki dört kum tanesini sarsıyordu.</p>
<p>Gece denizinden hafif bir esinti geldi. Meltemin tuzlu kokusu, kumsala atılmış yosunların kokusu bu serin gecede çıplak olan gövdelerinin heyecanla karıncalanmasına yol açıyordu. Tuz kokusuyla yüklü gece meltemi çıplak etlerini sarıyor ama onları ürpertmek yerine alev alev yakıyordu.</p>
<p>“Eh, gitme vakti geldi,” dedi Kiyoaki ansızın.</p>
<p>Akşam yemeği için hazırlanmaları gerektiğini söylemek istemişti. Fakat Honda aklının Tokyo’ya kalkan son trende olduğunu biliyordu.</p>        
    </body>
</html>
