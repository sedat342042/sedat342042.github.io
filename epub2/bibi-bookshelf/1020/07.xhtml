<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">7</p>

<p>Ertesi gün okulda Kiyoaki, Honda’dan ertesi akşam kendisiyle ve Siyamlı prenslerle birlikte İmparatorluk Tiyatrosu’na gelmesini istedi. Honda sevinmişti, biraz şaşırmış olsa da daveti hemen kabul etti. Tabii Kiyoaki arkadaşına bu tasarının Satoko’yla karşılaşmayı da içerdiğinden söz etmedi.</p>
<p>O akşam yemekte Honda anne babasına Kiyoaki’nin davetinden söz etti. Babasının tiyatro konusunda kimi kaygıları vardı ama on sekiz yaşındaki birinin özgürlüğünün bu tür konularda kısıtlanmaması gerektiğine inanırdı.</p>
<p>Honda’nın babası Anayasa Mahkemesi’nde yargıçtı. Evinde yollu yöntemli davranılmasına dikkat ederdi. Aile Hongo’da, çok odalı geniş bir evde yaşıyordu, odaların kimisi Meiji Dönemi’nde pek tutulan, bunaltıcı bir Batı üslubunda döşenmişti. Uşaklarının arasında birçok öğrenci de vardı, kitaplara ise evin dört bir yanında rastlamak olasıydı. Kütüphaneyi, çalışma odasını doldurdukları gibi, kahverengi deriden ciltleri, yaldızlı başlıklarıyla koridorların duvarlarını bile kaplamışlardı.</p>
<p>Honda’nın annesi son derece aklı başında bir kadındı. Vatansever Kadınlar Birliği’nde çalışıyordu; oğlunun böylesi etkinliklerden uzak bir kadın olan Markiz Matsugae’nin oğluyla yakın arkadaş olmasından hoşnut değildi. Ancak bu bir yana bırakılırsa, Şigekuni Honda’nın okuldaki sicili, çalışkanlığı, sağlığı, hiç aksamayan terbiyesi annesi için sürekli bir gurur kaynağıydı; insanlara oğlunu övmekten hiç bıkmazdı.</p>
<p>Honda ailesinin evindeki en değersiz mutfak eşyası bile gerekli ölçütlere uymak zorundaydı. Girişteki bonsai, ona uyması için arkasına yerleştirilmiş, Çin sembolleriyle süslü paravana, salondaki sigara kutusuyla kül tablaları, püsküllü masa örtüsü, mutfaktaki pirinç kavanozu, tuvaletteki havluluk, çalışma odasındaki kalemlik hatta çalışma masasının üzerindeki boy boy kâğıt ağırlıkları - her biri kendi türünün kusursuz bir örneğiydi.</p>
<p>Aynı özen evdeki konuşmalarda da gösterilirdi. Honda’nın arkadaşlarının evlerinde insan olmadık öyküler anlatan bir ya da birkaç yaşlıya mutlaka rastlardı. Büyük bir ciddiyetle camda iki ay gördükleri geceyi anımsarlardı; porsuk kılığına girmiş olanı dört bir yandan gelen küfürler üzerine çabucak doğal biçimine dönmüş, yuvarlana yuvarlana kaçmışmış. Bu evlerde böyle öyküleri hayranlıkla dinleyenler de eksik olmazdı. Oysa Honda’larda, babasının tek bir kızgın bakışı en yaşlı hizmetçinin bile böyle abuk sabuk konuşamayacağını açıkça anlatırdı.</p>
<p>Babası gençliğinde hukuk öğrenimi için birkaç yıl Almanya’da kalmıştı, Almanların mantığa duydukları saygıya hayrandı.</p>
<p>Şigekuni Honda kendi evini Kiyoaki’ninkiyle karşılaştırdığında özellilde bir karşıtlık onu çok eğlendirirdi. Matsugae’ler Batı türü bir yaşam sürmelerine, evlerini yurtdışından gelme eşyalarla doldurmalarına karşın evdeki hava göze çarpacak kadar Japon geleneklerine uygundu. Öte yandan, kendi evinde günlük yaşam Japon tarzında olabilirdi ama fazlasıyla Batılılaşmış bir havası vardı. Babasının öğrenci uşakların eğitimine gösterdiği özen de Marki Matsugae’nin kendi uşaklarına yaklaşımıyla taban tabana zıttı.</p>
<p>İkinci yabancı dili olan Fransızca ödevlerini bitirdikten sonra her zamanki gibi yine birtakım dava özetlerini okumaya koyuldu. Almanca, Fransızca ve İngilizce olan bu kitapları Maruzen Kitabevi’ne geetirtiyordu. Her gece bunları okumasının nedeni hem gelecekteki eğitimine katkıda bulunma isteği hem de her şeyin kaynağına kadar inme huyuydu. Son zamanlarda, eskiden kendisini büyülemiş olan Avrupa doğal hukukuna duyduğu ilgiyi yitirmeye başlamıştı. Geşu başrahibesinin vaazından sonra bu sistemin yetersizlikleri gözüne batar olmuştu.</p>
<p>Yine de son yıllarda epeyce savsakladığı halde, doğal hukukun bütün öteki düşünce sistemlerine oranla daha çok ayakta kalma başarısı gösterdiğinin farkındaydı; iki bin yıl boyunca her devre uygun bir gelişme göstermişti. Sokrat’la doğmuş, Aristoteles’in yazıları yoluyla Roma devrindeki hukukun biçimlenmesini etkilemiş, Hıristiyan Ortaçağı’ndaki karmaşık gelişimin ardından yasalar halinde toplanmış, Rönesans’la birlikte yeniden yaygınlaşmıştı. Gerçekten de öyle bir doruğa ulaşmıştı ki, bu döneme Doğal Hukuk Çağı denebilirdi. Avrupa’nın sağduyunun gücüne duyduğu geleneksel inancını yaşatan da, dönüp dolaşıp yeniden ortaya çıkan bu düşünceydi işte. Ancak Honda onca sağlamlığına karşın sistemin iki bin yıllık güçlü, parlak, Apollonvari insancıllığıyla yine de karanlık, barbar saldırıları engelleyemediğini düşünmeden edemiyordu.</p>
<p>Üstelik saldırılar salt bu baskılarla da sınırlı değildi. Onu korkutan başka, çok daha köreltici bir ışık vardı; doğal hukuk romantik, mantıksız milliyetçiliğe dayalı, bir varoluş kavramı olasılığını kesinlikle dışlamak zorunda kalmıştı.</p>
<p>Bununla birlikte Honda ne XIX. yüzyıl Romantizm’inden etkilenmiş olan tarihsel hukuk öğretisine ne de ırkçı öğretiye bağlandı. Meiji Dönemi Japonya’sının gerçekten de köklerini tarihsel okulun felsefesinden alan, ulusal bir hukuka gereksinimi vardı. Ancak Honda’nın aklından geçenler bambaşkaydı. Önce, temel ilkeyi bütün yasaların üstüne taşımaya yeltenmişti, böyle bir ilkenin varlığından emindi çünkü. Doğal hukuk kavramıyla bir süre büyülenmesinin nedeni de buydu zaten. Ancak şimdi doğal hukukun sınırlarını belirlemek daha çok ilgisini çekiyordu; evrenselleşme savları yüzünden bu sınırların önemi ister istemez artmıştı. Honda düş gücünü bu yönde alabildiğine özgür bırakmaktan zevk alıyordu. Adalet, diye düşünüyordu, doğal hukukla felsefenin eski çağlardan beri insanın dünyaya bakış açısına zorla koyduğu kısıtlamaları ortadan kaldıracak, çok daha evrensel bir ilkeye (kuşkusuz böyle bir ilke varsa) geçecekse, bildiğimiz anlamda adalet ortadan kalkmış olmayacak mı?</p>
<p>Gençlere çekici gelen tehlikeli düşüncelerdi bunlar. İçinde bulunduğu şartlar, yani geometrik yapısıyla geri planda bütün heybetiyle yükselen Roma hukukunun gölgesinin Honda’nın şu anda okuduğu, geçerli, çağdaş hukukun üzerine düştüğü dikkate alındığında, Honda’nın kendi tutuculuğundan epeyce bunalmasına hiç şaşmamalı; bu nedenle zaman zaman Meiji Japonya’sının Batılı örneklere sıkı sıkıya bağlı kalınarak hazırlanmış olan yasalarını bir kenara bırakıyor, gözlerini başka bir yöne -Asya’nın daha engin ve daha eski olan hukuk geleneklerine- çeviriyordu.</p>
<p>Şu andaki kuşkucu hali onu, Maruzen’den tam zamanında gelen, De Longchamps’nın Manu Yasaları çevirisini daha yakından incelemeye itmekteydi.</p>
<p>Büyük olasılıkla İÖ 200 ile İS 200 yıllan arasında derlenmiş olan Manu Yasaları, Hindistan hukukunun temeliydi. İnançlı Hindular için geçerliğini bugüne kadar sürdürmüştü. On iki bölümü, 2684 maddesiyle din, gelenek, ahlak ve hukuk kurallarını içeren çok kapsamlı bir öğretiydi. Evrenin kökeninden hırsızlık cezalarına, mirasın nasıl bölüşüleceğine kadar pek çok şeyi kapsıyordu. Her şeyin tek olduğunu öne süren, birbirinin karşılığı olan mikrokozmos, yani insanla makrokozmosu ayırmaya özen gösteren, dolayısıyla doğal hukukla ve Hıristiyanlığın dünyaya bakış açısıyla büyük bir karşıtlık oluşturan bir Asya felsefesiyle kaynaşmıştı.</p>
<p>Bununla birlikte Roma hukukundaki dava hakkı, çağdaş hak kavramıyla çelişen bir ilkeyi barındırıyordu içinde. Tıpkı Roma hukukunda, kullanma olanağı bulunmadığında hakların ortadan kalkması gibi Manu Yasaları da, raca ve brahmanlardan oluşan yüce mahkemelerin kuralları gereğince, borçların ödenmemesi türünden on sekiz ayrı suçun mahkemeye getirilmesine yol açabilecek hukuk davalarını sınırlandırmıştı.</p>
<p>Yasaların o benzersiz canlılıktaki biçemi Honda’yı büyülemişti. Mahkeme usulleri gibi sıradan ayrıntılar bile renkli benzetmelerle, eğretilemelerle verilmişti. Örneğin raca bir duruşmayı yönetirken gerçekle mi yoksa yalanla mı karşı karşıya olduğunu, “tıpkı avcının kan izlerini takip ederek yaralı geyiğin inini arayıp bulması” gibi saptamalıydı. Racaya sayısız görevlerinin yanı sıra halkına iyilik etmesi de öğütleniyordu, tıpkı “İndra’nın yaşamsal nisan yağmurlarını yağdırması” gibi. Honda yasaları, yasalar ya da bildiriler olarak sınıflandıran, gizli konuların ele alındığı son bölüm de içinde olmak üzere sonuna kadar okuyup bitirdi.</p>
<p>Batı hukukunca kabul edilen yükümlülükler kaçınılmaz olarak insanın sağduyu gücüne dayanıyordu. Oysa Manu Yasaları köklerini, mantığa kapalı, evrensel bir inançtan alıyordu - ruhların göçüne ilişkin öğretiden. Ruh göçü yasalarda son derece doğal kabul edilmişti:</p>
<p>“Tohumlar bedenden, sözlerden ve zihinden oluşurlar, iyi ya da kötü sonuçlar doğururlar.”</p>
<p>“Bu dünyada bedenle ruh üç tür davranış sergiler: iyi, duygusuz ve kötü.”</p>
<p>“Bir insanın ruhundan çıkan tohumlar ruhunu; ağzından çıkan konuşmasını; bedeninden çıkansa, bedenini yaratacaktır.”</p>
<p>“Bedeniyle günah işleyen, öteki yaşamında bir ağaç ya da ot; diliyle günah işleyen bir kuş ya da başka bir hayvan olarak ruhuyla günah işleyense toplumsal sınıfın en alt düzeyinde yeniden doğacaktır.”</p>
<p>“Ağzından çıkanlara, aklına ve bedenine sahip olan, bütün canlılara saygılı davranan -şehvetini, öfkesini dizginleyebilen- başarıya ulaşacaktır. Tam bir özgürlüğe kavuşacaktır.”</p>
<p>“Herkes ruhunun alın yazısının yasaya saygılı kalıp kalmamasına bağlı olduğunu, yasalara harfiyen uymak için elinden geleni yapması gerektiğini anlamak için doğuştan gelen bilgeliğini kullanmalıdır.”</p>
<p>Burada, tıpkı doğal hukuktaki gibi yasalara uymakla iyi davranışlarda bulunmak bir tutuluyordu. Ama burada yasalar ruh göçü ilkesine, yani doğal, sağduyulu bir araştırmayı engelleyen bir öğretiye dayanmaktaydı. Yasalar insan aklını yüceltmekten çok, günahların cezalandırılacağı yolunda gözdağı vermeyi sürdürür görünüyordu. Bir hukuk öğretisi olarak insan doğasından çok, gücünü mantıktan alan Roma hukukuna güveniyordu.</p>
<p>Honda ne zamanını böyle bir sorunla boğuşarak geçirmek ne de geçmiş konusunda uzmanlaşmak niyetindeydi. Bir hukuk öğrencisi olarak yasaları desteklemek zorundaydı ama kendine konu olarak seçtiği şu anda işlemekte olan düzene ilişkin kuşkuları, kararsızlıkları kafasını sürekli kurcalıyordu. Sistemin içinden çıkılması güç, karmaşık yapısıyla boğuştukça daha geniş bir bakış açısının gerektiğini öğrendi; bu açı, yürürlükteki hukukun yüreği olan mantık ülküsüyle yalnız doğal hukukta değil, Manu Yasaları’nın yeni ufuklar açan bilgeliğinde de bulunabilirdi. Bulunduğu bu elverişli noktada her iki dünya da elinin altındaydı: Hem gün ortasının berrak mavisi hem de yıldızla dolu gece.</p>
<p>Hukuk gerçekten de tuhaf bir bilimdi. Bu ağın delikleri öyle küçüktü ki gündelik yaşamın en önemsiz olayları bile ona takılıyor, öte yandan bu ağ zamana ve uzama yayılmış o engin genişliğiyle güneşin ve yıldızların sonsuz devinimini bile yakalayabiliyordu. Ağını daha çok doldurmak isteyen hiçbir balıkçı bir hukuk öğrencisinden daha açgözlü olamazdı.</p>
<p>Okumaya dalmış, zamanın geçtiğini fark etmemiş olan Honda, biraz da huzursuzlanarak, yarın Kiyoaki’yle tiyatroda buluştuğu zaman bitkin görünmek istemiyorsa bir an önce yatması gerektiğini düşündü. Öylesine yakışıklı ve öylesine anlaşılmaz arkadaşını, sonra da kendisini bekleyen o sıradan, şimdiden belli geleceği düşününce hafifçe ürpermekten kendini alamadı. Aklına sınıf arkadaşlarının, bir Gion’da bir çayevinde geyşalarla yastık kavgası yapmak türünden övünerek anlattıkları zaferler geldi.</p>
<p>Sonra aklına baharda evde geçen, daha dünyasal bir ortam için önemsiz olan ancak Honda’ların evinde geniş yankılar uyandıran bir olay geldi. Büyükannesinin onuncu ölüm yıldönümünü anmak için aile mezarlığının bulunduğu Nippori Tapınağı’nda bir tören düzenlenmiş, daha sonra en yakın akrabalar Honda’ların evinde toplanmıştı. Şigekuni’nin kuzeni Fusako konukların en genci, en güzeli, en canlısıydı. Evin ağırbaşlı sessizliğinde ansızın çınlayan yüksek kahkahaları birkaç akraba tarafından ayıplanmıştı.</p>
<p>Günün dinsel önemi, ölümün bilincinde olmak birbirlerini epeydir görmemiş olan akrabaların neşeli gevezeliklerini engelleyemiyordu. Arada bir merhum büyükanneye de değinerek ama asıl ailenin gurur kaynağı olan çocuklardan söz ederek sohbeti sürdürüyorlardı.</p>
<p>Otuz küsur konuk, ne yana dönseler kitaplarla burun buruna gelerek odadan odaya dolaştılar. Birkaçı Şigekuni’nin odasını görmek istedi, bir süre çalışma masasının çevresinde oyalandıktan sonra teker teker odadan çıktılar, sonunda Fusako’yla ikisi baş başa kaldılar.</p>
<p>Duvara dayanmış bir sedire yan yana oturdular. Şigekuni’nin üstünde okul forması vardı, Fusako ise resmi, mor bir kimono giymişti. Yalnız kaldıklarını fark edince birden çekingenleştiler, Fusako’nun kahkahaları azaldı.</p>
<p>Şigekuni kıza bir resim albümü ya da benzeri bir şey göstermenin doğru olup olmayacağını düşündü ama ne yazık ki elinde böyle bir şey yoktu. Bu yetmezmiş gibi, Fusako ansızın suratını astı. Honda şu âna kadar, aşırı bedensel enerjisi, aralıksız yüksek kahkahaları, kendisinden yalnızca bir yaş büyük olmasına karşın Honda’yla alay etme huyu ve hiç eksilmeyen telaşı yüzünden kıza özel bir ilgi duymamıştı. Doğruyu söylemek gerekirse, kızda bir çiçeğin yaz ortasındaki tazeliği vardı fakat Şigekuni gizliden gizliye kararını vermişti bile: Bunun gibi bir kızla asla evlenmeyecekti.</p>
<p>“Çok yoruldum. Peki ya sen Şige, yorgun değil misin?”</p>
<p>Honda’nın yanıtlamasına kalmadan Fusako belinden ikiye katlanmışçasına, ansızın çöken bir duvar gibi geniş <i>obi</i>’siyle Honda’nın üzerine düşüverdi. Bir dakika sonra başı Honda’nın kucağındaydı, Honda dizlerinin üstündeki bu ılık, kokulu ağırlığa bakakaldı.</p>
<p>Honda’nın tam anlamıyla dili tutulmuştu. Başını eğip kucağındaki yumuşak yüke baktı; ona çok uzun gelen bir süre böyle kaldılar. Kendini, tek bir kasını bile oynatamayacak kadar güçsüz hissediyordu, Fusako da başını kuzeninin mavi serj pantolonuna hoşnutlukla gömdükten sonra bir daha kıpırdamamıştı.</p>
<p>Sonra kapı ansızın açıldı, annesi, teyzelerinden biri ve amcası göründü. Annesinin beti benzi attı, Şigekuni’nin yüreği güm güm atmaya başladı. Oysa Fusako gelenlere şöyle bir baktıktan sonra isteksiz isteksiz doğruldu.</p>
<p>“Öyle yorgunum ki. Başım da ağrıyor.”</p>
<p>“Ah, olamaz. Sana ilaç getireyim mi?”</p>
<p>Annesi Yurtsever Kadınlar Birliği’nde boşuna çalışmıyordu, hemen gönüllü bir hemşire gibi imdada yetişti.</p>
<p>“Hayır, teşekkür ederim. O kadar ciddi olduğunu sanmıyorum.”</p>
<p>Bu olay akrabalarına hatırı sayılır bir dedikodu malzemesi sağlamıştı, çok şükür babasının kulağına gitmemiş ama Honda annesinden sert azarlar işitmişti. Fusako ise kuzeni olduğu halde bir daha bu eve asla çağrılmamıştı. Honda o ılık ağırlığı kucağında hissettiği o kısacık anları bir daha asla unutamayacaktı.</p>
<p>Kızın kimono ve <i>obi</i>’ye bürünmüş belden yukarısını bütün ağırlığıyla hissetmiş olmasına karşın onu asıl çeken, başıyla saçlarının hafifçe karmaşık güzelliğiydi. Honda, kızın gür saçlarını içten içe yanan bir tütsünün dibe çöken ağırlığıyla kucağında duyumsuyordu. Mavi pantolonunun şayak kumaşı saçların ılıklığını hissetmesini önleyemiyordu. Uzaktaki bir yangının ısısı gibiydi - buna neyin neden olduğunu bilemiyordu Honda. Isı kızdan, narin, porselen bir sobadaki kömürlerden geliyormuşçasına yayılıyordu. Kıza duyduğu çekimin nedense aşırı olduğuna işaretti bu. Başının ağırlığı da bir başka acıtıcı azar değil miydi?</p>
<p>Bir de Fusako’nun gözleri vardı. Kızın yanağı kucağındayken Honda o iri, siyah gözlerine bakabilmişti. Kolayca incinebilir, küçük, yağmur damlaları gibi ışıltılıydı bu gözler: Bir anlığına dans etmeyi bırakan kelebekler. Uzun kirpiklerinin titreyişi, kelebeklerin kanat çırpışıydı; kanatlarsa kızın güzel gözbebekleriyle beneklenmişti.</p>
<p>İçtenlikten uzak, ona bu kadar yakın ama böylesine duygusuz, her an kaçıp gitmeye hazır - böyle hoşnutsuzca bakınıp duran gözler daha önce hiç görmemişti. Başlarda dikkatle ama hemen sonra bomboş bakan bu gözler bir su terazisindeki kabarcıklar kadar oynaktı.</p>
<p>Kızın cilve yaptığı yoktu ama. Daha birkaç dakika önceki şen gevezeliklerinden bile eser kalmamıştı. Gözleri yalnızca yüreğindeki inatçı tutkuyu dışa vuruyordu sanki. Bu tatlılık, bu güzel koku o sinir bozucu gücünü âşıktaşlık isteğinden çok daha temel bir şeyden alıyordu.</p>
<p>Sonsuza uzanıyormuş gibi görünen o gövdesel dokunuş anlarına egemen olan o hali neyin nesiydi peki?</p>        
    </body>
</html>
