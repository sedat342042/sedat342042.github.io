<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">38</p>

<p>Kiyoaki, ekim başlarında bir akşam annesi ve babasıyla yemek yerken, nişanın aralık ayında yapılacağını öğrendi. Ebeveyni bu törenin gerektirdiği görgü kurallarına büyük ilgi gösteriyor, eski saray gelenekleriyle usullerini ne kadar iyi bildiklerini birbirlerine kanıtlamaya çalışıyorlardı.</p>
<p>“Kont Ayakura’nın, prensin kâhyası için özel bir oda hazırlatması gerek,” dedi annesi. “Sence hangi odayı hazırlatır?”</p>
<p>“Eh, herkes törene katılacağından Batı tarzı, büyük bir salon iyi olur, tabii böyle bir salonları varsa. Ayrıca kâhyayı karşılamak üzere salona ve koridora örtü yaymaları gerekecek. Kâhya yanında iki kişiyle, bir faytonla gelecektir; Ayakura iyi cins, kalın, ipek bir kâğıda yazılıp aynı cins zarfa konmuş, bükülmüş kâğıttan yapılma iki sicimle bağlanmış kabul mektubunu hazırlamış olmalı. Kâhya tören giysilerine bürünmüş olacaktır, kabul konuşmasını yaparken Ayakura da kont üniformasını giymek zorunda. Ama o bütün bu küçük ayrıntılar konusunda uzmandır, benim bir şey söylememe gerek yok. Ben yalnızca para sorun olduğu zaman yardımcı olabilirim.”</p>
<p>Kiyoaki derinden sarsılmıştı, geceyi uykusuz geçirdi. Aşkını tutsak edecek olan zincirlerin yerde sürünürken çıkardığı tekdüze, madenî sesin giderek yaklaştığını duyar gibiydi. İmparatorluk onayı geldiğinde onu ateşleyen o canlandıncı enerjiden eser kalmamıştı içinde. O zamanlar onu harekete geçiren şey, yani mutlak olanaksızlık düşüncesi paha biçilmez, beyaz bir porselen parçası gibi görünmüştü. Oysa şimdi, üzeri incecik çatlaklarla doluydu. O sırada gözüpekliğinden kaynaklanan çılgın neşenin yerinde şimdi bir mevsimin ölüşünü izleyen bir adamın hüznü vardı.</p>
<p>Yoksa vaz mı geçtim, diye sordu kendine. Hayır, vazgeçmemişti. Ne var ki, imparatorluk onayının onunla Satoko’yu çılgın gibi birbirlerinin kollarına atan gücüne karşılık nişan töreninin resmen açıklanması, yalnızca birincinin bir uzantısı olduğu halde, onları ayıracak güçteydi. Ötekiyle baş etmek inanılmayacak kadar kolay olmuştu: Tek yaptığı şey, arzularına boyun eğmekti. Oysa şimdi, bu yeni güçle nasıl başa çıkacaktı? Hiçbir yoktu.</p>
<p>Ertesi gün Tadeşina’yla haberleşmek için her zamanki yolu kullanarak subayların kaldığı pansiyonun sahibini aradı ve Tadeşina’ya, hemen Satoko’yu görmek istediğini haber vermesini söyledi. Akşamdan önce herhangi bir yanıt beklemediği için uslu uslu okula gitti ama kendini derslere veremedi. Ders bitince okulun yakınlarındaki bir yerden pansiyonu aradı, hancıdan Tadeşina’nın yanıtını öğrendi. Son durumu dikkate alarak, en azından on gün süreyle herhangi bir buluşma mümkün değildi. Bir fırsat çıkar çıkmaz Tadeşina ona haber verecekti. Lütfedip o zamana kadar bekler miydi?</p>
<p>Bu on gün işkence dolu bir sabırsızlıkla geçti. Geçmişteki hatalarının, özellikle Satoko’ya soğuk davrandığı zamanların cezasını çektiğine inanıyordu.</p>
<p>Sonbahar kendini gitgide daha çok hissettiriyordu. Akçaağaçların gerçek renklerine kavuşmaları için henüz erkendi ama kiraz yaprakları çoktan alev kırmızısına dönüşmüş, hatta dökülmeye başlamıştı. Arkadaşlarıyla buluşacak durumda değildi fakat günleri yapayalnız geçirmek de çok yıpratıcıydı. Özellikle pazarları çok zor, diye düşündü, gölün hareket eden bulutları yansıtan yüzeyine bakarak. Sonra boş gözlerle uzaktaki çağlayana baktı, dokuz aşamada dökülen suyun nasıl olup da hiç kurumadığına şaştı. Bu kaygan sürekliliğin hiç bozulmaması ne garipti! Sanki duygularının görüntüsüydü bu.</p>
<p>Onu hem alev alev yakan hem de ürperten, boşa gitmiş bir öfke içini yakıyordu. Hareketlerini ağırlaştıran, sakarlaştıran ama onu yerinde duramaz hale getiren bir hastalığa yakalanmıştı sanki. Aileye ait kocaman arazide tek başına dolanıp durdu, Japon servilerinin arasından geçerek evin arkasına uzanan patikaya saptı. Sararmış yabani patatesleri çapalayan yaşlı bahçıvanın yanından geçti.</p>
<p>Servi dallarının arasından mavi gök görünüyordu, dünkü yağmurdan kalma tek bir damla daldan kayıp alnına düştü. Damla sanki alnına bir kertik açmıştı; insanı mahvedecek kadar açık seçik bir haber almış gibiydi. Bu, geride bıraktığını sandığı, çoktan unutulmuş korkulara yeniden kapılmasını engelledi. Yalnızca bekliyordu, hiçbir şey olmuyordu. Sanki bir yol ayrımındaydı; kaygılarının, kuruntularının kof adım sesleri çıkararak yürüdükleri bir yol ayrımında. Öylesine gergindi ki kendi güzelliğine bile kayıtsızdı.</p>
<p>On gün geçti. Tadeşina sözünü tuttu. Fakat buluşmanın içerdiği kısıtlamaları öğrenince, Kiyoaki’nin yüreği sıkıştı.</p>
<p>Satoko düğün için yeni kimonolar ısmarlamak üzere Mitsukoşi mağazasına gidecekti. Annesi de onunla gitmek istemişti ama hafif bir soğuk algınlığı yüzünden yatıyordu, kızın yanında yalnızca Tadeşina olacaktı. Mağazada buluşacaklardı, ancak satıcıların gözleri önünde değil, bu olamazdı. Kiyoaki’nin saat üçte girişteki aslan heykellerinin önünde beklemesi gerekiyordu. Satoko’yla Tadeşina dükkândan çıkınca onları görmezden gelecek; ama belli bir uzaklıktan izleyecekti. Sonunda, yakınlardaki, fasulye çorbası satan küçük, kimse tarafından görülmeyecekleri bir lokantaya girecekler, Kiyoaki de peşlerinden girip kısa bir süre Satoko’yla konuşacaktı. Bu arada, Mitsukoşi’nin ön kapısında bekleyen arabacı onları hâlâ içeride sanacaktı.</p>
<p>Kiyoaki okuldan erken çıktı; tam üçte Mitsukoşi’nin önündeki kalabalığa karışmış, bekliyordu. Formasını da, yakasındaki rütbe işaretlerini de gizleyen bir yağmurluk giymiş, kepini de çantasına tıkmıştı.</p>
<p>Satoko dışarı çıktı, mutsuz ama alev alev yanan gözlerle Kiyoaki’nin beklediği tarafa baktı, sonra Tadeşina’yla birlikte caddede yürümeye başladı. Kiyoaki söylendiği gibi peşlerinden gitti, neredeyse bomboş olan lokantanın bir köşesinde onlara katıldı.</p>
<p>Satoko’yla Tadeşina nedense dargın gibiydiler. Kiyoaki kızın yüzündeki makyajın her zamanki kadar kendine yakışmadığını, sırf sağlıklı görünmek için boyanmış olduğunu fark etti. Üstelik sesi bezgindi, saçlarıysa pırıltısını yitirmişti. Kendini, bir zamanlar parlak olan renkleri gözlerinin önünde korkunç bir biçimde solan, güzel bir resme bakıyormuş gibi hissetti. Istırap dolu bir beklentiyle on gündür görmek için yakardığı şey, büyük bir değişim geçirmişti.</p>
<p>“Bu gece buluşabilir miyiz?” diye sordu çabuk çabuk. Ama daha sorarken bile yanıtın olumsuz olacağını biliyordu.</p>
<p>“Lütfen bu kadar mantıksız olma.”</p>
<p>“Neden mantıksızlık oluyormuş?”</p>
<p>Sözcükleri saldırgandı ama yüreği bomboştu. Satoko başını eğdi, gözleri yaşlıydı. Öteki müşterilerin fark etmesinden korkan Tadeşina beyaz bir mendil çıkardı, Satoko’yu omzundan sarstı. Davranışı Kiyoaki’ye biraz hoyratça gelmişti, öfkeyle kadına baktı.</p>
<p>“Bana neden öyle bakıyorsunuz?” diye sordu kadın sertçe. “Sizinle Bayan Satoko için deli gibi çabaladığımı görmüyor musunuz, genç efendi? Hem yalnız siz değil, Bayan Satoko, siz de neler çektiğimin farkında değilsiniz. Benim gibi yaşlı insanların artık bu dünyadan göçüp gitmeleri çok daha iyi.”</p>
<p>Bir garson önlerine üç kâse kırmızı fasulye çorbası bırakmış ama hiçbiri elini sürmemişti. Kâselerden birinin küçük, parlak kapağının kenarına bulaşmış olan sıcak fasulye ezmesi, yavaş yavaş sertleşen bir çamur lekesine benziyordu.</p>
<p>Vakit dardı. On gün sonra buluşmak üzere pek de kesin olmayan bir biçimde sözleşerek ayrıldılar.</p>
<p>O gece Kiyoaki’nin beynindeki fırtına azdı kudurdu. Acaba Satoko onunla bir gece daha buluşmayı kabul edecek miydi? Kendini bütün dünyadan dışlanmış hissediyordu. Şimdi, böylesine kedere gömüldüğüne göre kıza duyduğu aşktan artık kuşkusu kalmamıştı.</p>
<p>Bugün gözyaşlarını görünce, kızın bütün yüreğiyle kendisine ait olduğunu anlamıştı. Aynı zamanda cılız bir ilişkinin gücünün onları daha fazla taşımaya yetmeyeceğini de.</p>
<p>Şu anda hissettiği şey gerçek tutkuydu. Bunu bir zamanlar hayal gücünü uğraştıran, çeşitli aşk duygularıyla karşılaştırdığında ham ve künt, şiddetli ve uğursuz bir şey, incelikten hayli uzak bir duygu olduğunu görüyordu. Şiirlere konu olan şeyle ilgisi yoktu bunun. Hayatında ilk kez ham çirkinliğin benliğinin gerçekten bir parçası olduğunu kabullendi.</p>
<p>Uykusuz bir gecenin ardından solgun, bitkin bir yüzle okula gitti. Honda bunu hemen fark etti, nedenini sordu; dostunun utangaç iyi niyeti Kiyoaki’nin gözlerini yaşla doldurmuştu.</p>
<p>“Sorun şu: Galiba Satoko benimle yatmayacak.”</p>
<p>Honda’nın yüzü bakirlere özgü bir utançla kızardı.</p>
<p>“Ne demek istiyorsun?”</p>
<p>“Çünkü nişan töreninin aralık ayında yapılması kararlaştırıldı.”</p>
<p>“Yani o da artık daha fazla...”</p>
<p>“Evet, tastamam öyle.”</p>
<p>Honda’nın aklına arkadaşını avutacak hiçbir şey gelmiyordu. Bu durum onun deneyim alanının dışındaydı, basmakalıp genellemelerden başka söyleyecek hiçbir sözü olmadığı için üzülüyordu. Boşa gidecek olsa da, dostu adına elverişli bir noktaya çıkmalı, arazinin durumunu incelemeli, sonra da ruhsal bir çözümleme yapmalıydı.</p>
<p>“Senin yanına Kamaruka’ya geldiği zaman, içinde bir gün ondan bıkacakmışsın gibi bir his olduğunu söylememiş miydin?”</p>
<p>“Ama bu yalnızca bir an içindi.”</p>
<p>“Belki de seni böyle oyalamasının nedeni ona duyduğun aşkı daha da alevlendirmek ve derinleştimektir.”</p>
<p>Ancak Honda, Kiyoaki’nin kendini beğenmişliğini onu avutmak için kullanmaya kalkışmakla ilk kez yanlış bir adım atıyordu. Çünkü kendi çekiciliği de hatta Satoko’nun ona duyduğu aşk da artık Kiyoaki’nin umurunda bile değildi.</p>
<p>Tek derdi, ikisinin korkusuzca, gönüllerince özgür, kimseye aldırmaksızın ne zaman ve nerede buluşabilecekleriydi. Böylesi bir buluşmanın bundan sonra yalnızca bu dünyanın ötesinde bir yerde ve ancak bu dünya yok olduktan sonra gerçekleşebileceğinden korkuyordu. En önemli konu duygular değil koşullardı. Yorgun, kızarmış, umutsuz gözlerinde, sırf bu iki aşığın hatırı için kaosa sürüklenmiş olan bir dünyanın görüntüsü vardı.</p>
<p>“Keşke bir deprem olsa! O zaman onu kurtarabilirim. Büyük bir savaş da aynı işi görebilir. Savaş çıkarsa yapmayacağım şey olamaz! Ama hayır, asıl istediğim bütün ülkeyi temelinden sarsacak bir şey.”</p>
<p>“Peki sana gereken bu müthiş olayı kim gerçekleştirecek?” diye sordu Honda, zarif delikanlıya acıyan gözlerle bakarak. Dostunu güçlendirmek için en iyi yolun alaycı, biraz da küçümseyici bir biçimde davranmak olacağını biliyordu. “Sen neden bir şeyler yapmıyorsun?”</p>
<p>Kiyoaki, çektiği acıyı gizlemek için en küçük bir çaba harcamıyordu. Karasevdaya tutulmuş genç bir adamın böyle şeyler için zamanı yoktu. Ama yüzündeki ifadede bundan daha fazlası vardı. Honda, alaycı sözleri üzerine Kiyoakinin gözlerinde bir an için yanıp sönen yıkıcı parıltıyı görünce bedenini bir hayranlık ürpertisi yalayıp geçti.</p>
<p>Sanki bir kurt sürüsü kutsal bir bölgenin karanlığında hınçla ilerliyordu. Kötü niyet, amacı gerçekleştirmeye yetmedi: Gerçek, Kiyoaki’nin bile gözünden kaçtı: Gözlerinde doğmuş, orada ölmüştü - yine de gözleri acımasız bir yok edicinin hayaliyle bir anlığına parladı.</p>
<p>“Nasıl başlatacağım bunu?” diye mırıldandı delikanlı, kendi kendine sorarmış gibi. “Buna güç yeter mi? Ya da para?”</p>
<p>Marki Matsugae’nin oğlunun bu biçimde konuşması Honda için saçmalıktan da öteydi.</p>
<p>“Güç dedin de, olanakların nedir?” diye sordu soğukça.</p>
<p>“Elime biraz güç geçirebilmek için her şeyi yaparım. Ama biraz zaman alır.”</p>
<p>“Ne gücün ne de paranın işe yarama şansı var. Bunu aklından çıkarma, olur mu? En baştan beri seni büyüleyen şey, <i>olanaksızlıktı</i>, yani yetkenin ve paranın ulaşamayacağı bir şey. Seni bu işe çeken, durumun kesinlikle imkânsız olmasıydı. Yanlış mıyım? Diyelim ki şimdi gerçekleşmesi olası, senin için artık bir değeri kalır mı?”</p>
<p>“Ama bir kez gerçekleşmişti.”</p>
<p>“Sen gerçekleştiğini sandın, olasılık hayali gördün. Gökkuşağını gördün. Başka ne istiyorsun?”</p>
<p>“Başka ne mi...”</p>
<p>Kiyoaki kekeledi, sustu. Bu susuşun gerisinde Honda’nın tanımlayamadığı engin, büyük bir boşluk uzanıyordu.</p>
<p>“Kullandığımız sözcükler,” diye düşündü, “gecenin sonunda inşaat sahasına yayılmış duran yapı taşları gibi. O sınırsız, yıldızlı gökyüzünün ve korkunç, suskun baskısının altında dilsiz kesilmekten başka ne yapabilirler?”</p>
<p>Çiarai Gölü’nü çevreleyen koruya giden patikada bir yandan yürüyor, bir yandan da konuşuyorlardı; o günkü derslerin ilk bölümü bitmişti. İkinci bölümse az sonra başlayacağı için döndüler, adımlarını sıklaştırdılar. Kıvrılarak sonbahar ağaçlarının arasından ilerleyen patikada çeşitli nesneler birikmişti - ıslak, kahverengi, karmakarışık yaprak kümeleri, çekirdekleri görünen meşe palamutları, yarılmış, çürüyen yeşil kestaneler, sigara izmaritleri. Honda tam bunların ortasında, durup toprağa bakmasına neden olan bir şey gördü. Akçıl, buruşuk, biçimsiz bir kürk yumağıydı, sağlıksız bir beyazlıktaydı. Tam bunun genç bir köstebeğe ait olduğunu anlamıştı ki Kiyoaki de durdu, çömeldi, dalların arasından süzülen güneş ışığında yerdeki nesneyi incelemeye koyuldu. Ölü hayvan sırtüstü yatıyordu, Honda’nın dikkatini çeken beyazlıksa, karnındaki tüylerdi. Bedeninin geri kalan bölümü pürüzsüz, kadifemsi bir siyahtı. Küçücük, girintili çıkıntılı pençelerinin arasına çamur dolmuştu; bütün gücüyle toprağı kazdığının kanıtıydı. Sırtüstü yattığı için sivri, gagaya benzeyen ağzını görebiliyorlardı. Ölümün araladığı ağzının, incecik iki dişin gerisinde kalan yumuşak, pembe boşluğu görünüyordu.</p>
<p>İki genç adam aynı anda, ölüsü, Matsugae arazisindeki çağlayanın kıyısına asılı kalan, hiç beklenmedik bir ciddiyetle gömülen siyah köpeği düşündüler.</p>
<p>Kiyoaki neredeyse tüysüz kuyruğundan tutarak köstebeği kaldırdı, yavaşça avucuna aldı. Çoktan kurumuştu, insanı iğrendirmiyordu. Ancak asıl rahatsız edici olan bu buruşmuş küçük havanın körlemesine, amaçsızca çalışmaya yazgılı olmasıydı. Minicik pençelerinin neden böyle özenle, incelikle biçimlendirildiği düşüncesi iğrençti.</p>
<p>Kiyoaki doğrulurken hayvanı yine kuyruğundan tuttu. Patika bu noktada göle iyice yaklaşıyordu, Kiyoaki kayıtsızca döndü, hayvanı suya attı.</p>
<p>“Neden yaptın bunu?” diye sordu Honda, arkadaşının düşüncesizliğine kaşlarını çatarak. Tam bir öğrenciden beklenecek bu kaba davranış, arkadaşının kederinin derinliğini bir bakışta görmesini sağlamıştı.</p>       
    </body>
</html>
