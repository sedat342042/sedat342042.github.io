<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">6</p>

<p>1910’da Majesteleri Kral VI. Rahma, ölen babası V. Rahma’nın yerine Siyam tahtına çıktı. Şimdi eğitim için Japonya’ya gelen prenslerden biri, Prens Pattanadid, onun küçük kardeşiydi ve unvanı Praong Çao’ydu. Kendisi gibi on sekiz yaşında olan en yakın arkadaşıysa kuzeni Prens Kridsada’ydı. Kral IV. Rahma’nın torunlarından olan gencin unvanıysa Mon Çao’ydu. Prens Pattanadid ona kısaca “Kri” diyordu ama Pattanadid’in taht üzerindeki hakkı yüzünden Prens Kridsada ona daha saygılı bir biçimde “Çao P.” diye hitap ediyordu.</p>
<p>Her iki prens de dindar Budistlerdi. Ama genç İngiliz erkekleri gibi giyinmekle kalmıyor, İngilizceyi de kusursuz bir akıcılıkla konuşuyorlardı. Yeni kralın üniversite eğitimleri için Japonya’yı seçmesinin nedeni de zaten aşırı Batılılaşmış olmalarından ürkmesiydi. Bu kararın üzücü bir yanı olmasına karşın prensler hiç karşı koymamışlardı. Siyam’dan ayrılmak, Çao P. ile sevgilisinin, Kri’nin küçük kız kardeşinin de ayrılmalarını gerektirmişti.</p>
<p>İki gencin aşkı saray halkını sevindiriyordu; Çao P. nin eğitimi biter bitmez nişanlanmaları kararlaştırılmıştı, gelecekleri her bakımdan güvencedeydi. Yine de Çao P.nin duyduğu acı gemiyle yola çıkar çıkmaz derinleşmişti, duyguların böyle apaçık dışa vurulmasını onaylamayan bir ülkeye gittiği için korkusu daha da artıyordu.</p>
<p>Neyse ki deniz yolculuğu, bir de kuzeninin gösterdiği anlayış, genç prensin üzüntüsünü oldukça hafifletmişti, kalmak üzere Matsugae Malikânesi’ne geldiklerinde esmer yüzleri mutluluktan pırıl pırıldı.</p>
<p>Prensler kış tatiline kadar okul kurallarına uyup uymamakta özgürdüler. Derslere ocak ayında başlayacakları için bahardaki yeni döneme kadar okula resmen kaydolmamalarına karar verilmişti, o zamana kadar hem bu yeni iklime alışır hem de Japoncalarını ilerletebilirlerdi.</p>
<p>Matsugae’lerin, Chicago’dan getirtilmiş buharlı kaloriferi bulunan Batı türü evlerinin ikinci katında, birbirine bitişik iki konuk odasında kalacaklardı. Akşam yemeğinden once bütün ailenin bir araya geldiği o süre hem Kiyoaki hem de konukları için biraz sıkıcı oldu ama yemekten sonra baş başa kalınca prensler Bangkok’taki altın tapınakların, değişik manzaraların fotoğraflarını göstermeye başladılar, aralarındaki katı resmiyet ansızın yumuşayıverdi. Kiyoaki, Prens Kridsada’nın kuzeninden daha küçük olmadığını anlamıştı ama hâlâ çocuksu bir uçarılığı vardı; kendisi gibi hayalperest bir kişiliği olduğunu hissettiği Pattanadid’e ise hemen kaynamıştı.</p>
<p>Fotoğraflardan birinde, yerde yatan devasa Buddha heykeliyle ünlü Wat Po Tapınağı görünüyordu. Yetenekli bir sanatçı fotoğrafı çok hoş bir biçimde boyadığı için insana tapınak karşısında duruyormuş gibi geliyordu. Palmiyeler zarifçe eğilmişti, sık yaprakları en ince ayrıntılarına kadar özenle renklen dirilmiş, arka plandaki tropikal, masmavi gökyüzü bembeyaz bulutlarla tam bir karşıtlık oluşturmuştu. Manastırın binaları eşsizdi; bakanları altın renginin, kırmızı ve beyazın göz alıcı parıltısına boğuyordu. Altın çerçeveli bir kapının her iki yanında, altından yapılma iki savaşçı tanrı nöbet tutuyordu. Yine altından, son derece zarif bir biçimde oyulmuş yarım kabartmalar tapınağın beyaz duvarlarının, sütunlarının ta tepesine kadar yükseliyor, orada bir tür saçak süsü oluşturuyordu. Çatıysa kat kat sivri tepeli kulelerden oluşmuş, her kule altın ve kızıl karışımı dolaşık kabartmalarla süslenmişti; tam ortalarındaki hazine dairesine ait üç katlı kulenin parlak uçları açık mavi gökyüzüne doğru uzanıyordu.</p>
<p>Kiyoaki’nin yüzündeki yapmacıksız hayranlık prenslerin çok hoşuna gitmişti. Sonra Prens Pattanadid anlatmaya başladı; hassas, iri, çekik gözlerinde soğuk bir bakış vardı, keskin bakışları yumuşak, yuvarlak yüzüyle çelişiyordu.</p>
<p>“Bu tapınağın benim için özel bir anlamı var. Buraya, Japonya’ya gelirken yolda onu sık sık düşledim. Altın çatıları gece denizinde yüzüyordu sanki... Gemi yol almayı sürdürdü; tapınak bir bütün halinde ortaya çıktığında bile benden öyle uzaktaydı ki... Dalgaların arasından yükselmişti, yeni doğmuş bir ay suyun yüzeyinde nasıl parlarsa o da yıldızların altında öyle parlıyordu. Geminin güvertesinde durup ellerimi kavuşturdum, ona doğru saygıyla eğildim. Gece olmasına, tapınağın da benden çok uzakta bulunmasına karşın aynen düşlerdeki gibi altın, kızıl karışımı süslemeleri en ince ayrıntılarına kadar görebiliyordum.</p>
<p>Kri’ye bu düşten söz ettim, tapınağın sanki bizi Japonya’ya kadar izlediğini söyledim. Ama o bana güldü, beni Japonya’ya kadar izleyen şeyin tapınak değil, bir başka şeyin anısı olduğunu söyledi. O zaman kızmıştım ama şimdi ona katılıyorum. Çünkü kutsal olan her şeyin özünde düşler, anılar vardır, biz de zaman ya da uzaklık yüzünden ayrı düştüğümüz şeyi ansızın elle tutulur halde karşımıza çıkaran o mucizeyi yaşarız. Düşler, anılar, kutsal şeyler - hepsi de aynıdır çünkü hiçbirine dokunamayız. Dokunabileceğimiz şeyden bir kez ayrıldık mı, artık o şey kutsallaşmıştır; ulaşılamayanın güzelliğini, mucizesellik niteliği kazanır.”</p>
<p>Prens Kridsada araya girerek, “Ortaya koyuş biçimi çok karmaşık, çok dolaylı,” dedi. “Ama asıl aklından geçen, Bangkok’ta bıraktığı sevgilisi. Çao P., Kiyoaki’ye resmini göstersene.”</p>
<p>Prens Pattanadid kızardı ama esmer teni yanaklarına hücum eden kanı gizledi. Konuğunun rahatsız olduğunu gören Kiyoaki sözü yeniden daha önce konuştukları konuya getirdi.</p>
<p>“Sık sık böyle düşler görür müsün?” diye sordu. “Ben bir günce tutuyorum, düşlerimi yazıyorum.” Yanıtlarken Çao P.nin gözleri ilgiyle parlamıştı. “Keşke Japoncam günceyi okuyacak kadar iyi olsaydı.”</p>
<p>Kiyoaki İngilizce konuşmak zorunda bile olsa, Çao P.ye düşlerinin kendisini nasıl büyülediğini itiraf etmişti; bu Honda’ya dahi açmaya cesaret edemediği bir şeydi. Çao P.den gittikçe daha çok hoşlandığını görüyordu. Sonra konu dağıldı, Prens Kridsada’nın gözlerindeki muzip pırıltıyı fark eden Kiyoaki ansızın sorunu kavradı: Fotoğrafı göstermesi için ısrar etmemişti, oysa Çao P.nin ondan beklediği buydu.</p>
<p>“Lütfen bana Siyam’dan beri seni izleyen düşün fotoğrafını göster,” dedi hemen.</p>
<p>“Tapınağınkini mi yoksa sevgilisininkini mi? diye atıldı Kridsada, her zamanki şakacı tavrıyla. Bu düşüncesiz davranışları yüzünde Çao P.den azar işitse de uslanmıyordu. Sonunda kuzeni fotoğrafı çıkarınca hemen uzanıp aldı, Kiyoaki’ye gösterdi.</p>
<p>“Prenses Çantrapa benim küçük kardeşimdir. Adının anlamı ‘ay ışığı’dır ama ona genellikle Ying Çan deriz.”</p>
<p>Kiyoaki resimde beklediğinden çok daha sıradan bir kız gördüğü için düş kırıklığına uğramıştı. Kız Batılı giysiler giymişti: Beyaz dantelden bir elbise. Saçları beyaz bir kurdeleyle toplanmıştı, boynunda inci kolye vardı. Alçakgönüllü ve sadeydi. Soylular Okulu’nda herhangi bir öğrencinin cebinden bunun gibi bir kızın fotoğrafı çıkabilirdi. Omuzlarına dökülen güzel, dalgalı saçlarına özen gösterdiği belliydi. İri, ürkek gözlerinin üstündeki kalınca kaşları, değişik bir çiçeğin yağmur öncesinde hafifçe aralanmış taçyapraklarına benzeyen dudakları - bütün çizgileri güzelliğinin bilincinde olmayan birinin çocuksu saflığını sergiliyordu. Bunun çekici bir yanı vardı kuşkusuz ama daha çok, uçabilme gücünden habersiz bir kuş yavrusu gibi fazlasıyla edilgindi.</p>
<p>“Bu kızla karşılaştırıldığında,” diye düşündü Kiyoaki, “Satoko yüz kez, bin kez daha kadınsı. Bazen bana bu kadar düşmanca davranmasının nedeni de bu değil mi zaten! Çünkü bana göre tam bir kadın o. Üstelik bu kızdan çok daha güzel. Güzelliğinin de farkında. Ne yazık ki, ne kadar toy olduğum da dahil, benimle ilgili bilmediği hiçbir şey yok.”</p>
<p>Sevgilisinin resmine Kiyoaki’nin büyük bir dikkatle baktığını gören, belki onun da kızın çekiciliğine kapılmasından korkan Çao P. birdenbire ince kemikli, amber renkli elini uzatıp resmi aldı. Aynı anda Kiyoaki’nin gözünde yeşil bir kıvılcım çaktı. Çao P.nin parmağındaki güzel yüzüğü ilk kez fark ediyordu. Yüzüğün taşı dört köşe kesilmiş, iri bir zümrüttü. Zümrüdün her iki yanında bir çift <i>yakşa</i>, yani savaşçı tanrı vardı, vahşi hayvanların kafaları altından, zarifçe oyulmuştu. Her şey bir yana, öyle olağanüstü bir yüzüktü ki şu ana kadar ayrımsamamış olması çevresindekilere ne kadar az dikkat ettiğinin kanıtıydı.</p>
<p>“Mayısta doğmuşum. Zümrüt, doğduğum ayı simgeleyen ve bana uğur getireceğine inanılan taştır,” diye açıkladı, yine hafifçe utanmış olan Prens Pattanadid. “Ying Çan bunu bana ayrılık armağanı olarak verdi.”</p>
<p>“Korkarım bizim okulda bunun gibi kıymetli bir şeyi takmana izin vermezler,” diye uyardı Kiyoaki.</p>
<p>Şaşıran prensler kendi dillerinde ciddi bir sohbete daldılar, sonra istemeden yaptıkları kabalığı anlayıp Kiyoaki’nin hatırına yeniden İngilizceye döndüler. Kiyoaki, bankada onlar adına bir kasa ayarlaması için babasıyla konuşacağını söyledi. Bu sorun da çözümlendikten, hava biraz daha yumuşadıktan sonra Prens Kridsada sevgilisine ait küçük bir fotoğraf çıkardı. Sonra da aynı şeyi yapması için Kiyoaki’yi zorladılar.</p>
<p>“Japonya’da biz birbirize resim vermeye alışık değiliz, dedi hiç düşünmeden, gençliğe özgü bir cakayla. “Ama onu yakında sizinle tanıştırırım.” Satoko’nun çocukluğundan beri sakladığı albümü dolduran fotoğraflarını gösterecek cesareti yoktu.</p>
<p>Bütün yaşamı boyunca onca hayranlık, övgü toplamış olan yakışıklılığına, biraz sıkıcı bir ortam da olsa ailesine ait bu arazide geçirdiği on sekiz yıla karşın, Satoko dışında tek bir kız arkadaş bile edinemediği birdenbire dank etmişti kafasına.</p>
<p>Satoko’ysa dosttan çok düşman sayılırdı; prenslerin hayran kalacağı kadınsı yumuşaklıktan, tatlılıktan, kısacası aşkın ete kemiğe bürünmüş hali olmaktan hayli uzaktı. Kiyoaki uğradığı hakaretleri anımsayınca daha da öfkelendi. Şimdi geriye bakınca, çakırkeyif babasının şu “akşam yürüyüşü” sırasında söylediği şeyde -her ne kadar kibar bir ses tonuyla söylenmiş de olsa- üstü örtük bir küçümseme varmış gibi geliyordu.</p>
<p>Onuru sayesinde bugüne kadar görmezden gelmeyi başardığı her şey şimdi onu kolayca rezil edebiliyordu. Tropikal bir ülkeden gelen yaşam dolu prenslere özgü her şey -esmer tenleri, gözlerindeki erkeksi pırıltı, okşama konusunda çoktan uzmanlaşmış ince uzun parmakları- hepsi de sanki onunla alay ediyordu: “Ne? Bu yaşa kadar tek bir aşk serüveni bile yaşamadın demek?”</p>
<p>Dengesini giderek yitirdiğini sezen Kiyoaki kalan iradesini, kibarlığını kullanarak hızla, “Sizi yakında onunla tanıştıracağım,” demişti. Peki ama bunu nasıl başaracaktı? Daha dün, epeyce duraksadıktan sonra kıza insafsızca saldıran bir mektup göndermemiş miydi?</p>
<p>Hakaretleri önceden hazırlamış, bin bir özenle seçmişti. Mektup sözcüğü sözcüğüne aklındaydı. “Küstahlıkların ne yazık ki beni bu mektubu yazmaya zorladı,” diye başlamıştı. Bu kısa girişten sonra da şöyle sürdürmüştü:</p>
<p class="gunluk">Beni anlamsız bilmecelerinle ne kadar sık rahatsız ettiğini, onları olduklarından daha önemliymiş gibi göstermek için benden en ufak bir ipucunu bile esirgediğini düşündükçe yazı fırçasını tutan elim öyle hissizleşiyor ki neredeyse yazamayacak hale gelecek. O saçma sapan kaprislerin yüzünden bana böyle davrandığından hiç kuşkum yok. Yöntemin sevecenlikten, sevgi ya da dostluktan tam anlamıyla yoksun. Alçakça davranışlarının altında yatan asıl dürtüteri görmüyorsun ama seni, ne olduğu fazlasıyla açık olan hedefine götüren işte onlar. Terbiyem bundan fazlasını söylememe izin vermiyor.</p>
<p class="gunluk">Bütün çabaların, dolapların artık dalgaların köpüklerinden farksız. Doğru, bir zamanlar bir hayli mutsuzdum ama yaşamın kilometre taşlarından birini geçmiş, doğrudan olmasa bile senin sayende değişime uğramış biriyim artık. Babam beni kentin eğlence mahallesine yaptığı gezilerden birine götürdü. Artık her erkeğin geçmesi gereken o sınırı geçmiş bir erkeğim ben. Açıkçası, geceyi babamın benim için seçtiği geyşalardan biriyle geçirdim. Toplumun erkekler için onayladığı o zevk deneyimlerinden biriydi.</p>
<p class="gunluk">Şanslıymışım ki tek bir gece bile beni bütünüyle değiştirmeye yetti. Kadınlar konusundaki inançlarım paramparça oldu. Bir kızı tombul, şehvetli, küçük bir hayvan, rezil bir oyun arkadaşı gibi görmeyi öğrendim. Babamın yapısındaki kişilerin bulduğu harika bir çözüm bu. O geceye kadar babamın kadınlara yaklaşımını onaylamazdım oysa şimdi tam anlamıyla benimsiyorum. Bedenimdeki her hücre bana babamın oğlu olduğumu söylüyor.</p>
<p class="gunluk">Belki de bu noktada, Meiji Dönemi’nin çoktan yok olmuş, modası geçmiş görüşlerinin yerine sonunda daha aydın görüşler benimseyebildiğim için kutlanmam gerektiğini düşünüyorsun. Belki de parayla tutulan kadınlara duyduğum düşkünlüğün senin gibi saf kadınlara duyduğum saygıyı daha da artıracağını bilmenin verdiği güvenle, kibirli kibirli gülümsüyorsun. Hayır! Sakın aklına böyle bir düşünce gelmesin. O geceden beri (aydınlanma derken yanılmamışım) bütün bu kalıpları kırıp hiçbir sınırlamanın bulunmadıği bir yöreye adım attım. Geyşa ya da prenses, bakire ya da fahişe, fabrika işçisi ya da sanatçı - aralarında artık hiçbir ayrım yok. Tek bir kadın yoktur ki bir yalancıdan, “tombul, şehvetli, küçük bir hayvandan başka bir şey olsun. Gerisi yalnızca makyajla kılık kıyafet. Seni de tıpkı ötekiler gibi gördüğümü eklemeliyim. Lütfen o sevecen Kiyo’nun, öylesine tatlı, öylesine masum, öylesine yumuşak başlı gördüğün Kiyo’nun sonsuza kadar yok olduğuna inan.</p>
<br/>
<p>Kiyoaki birdenbire iyi geceler dileyip henüz erken olmasına karşın odadan fırlayıp gidince iki prens oldukça şaşırmış olmalıydılar. Oysa delikanlı, yataklarının düzgün yapılıp yapılmadığını denetlemek, başka istekleri olup olmadığını sormak, sonunda da göreneklere göre saygılarını sunarak çekilmek gibi bir beyefendiden beklenen olağan incelikleri gülümseyerek yerine getirmişti.</p>
<p>“Neden böylesi zamanlarda insan güveneceği birini bulamaz,” diye mırıldandı, ana binayla Batı tarzı evi birleştiren uzun koridoru koşarcasına geçerken. Aklına Honda geldi ama dostluğa ilişkin titiz kuralları onu bu olasılığı aklından silmeye zorladı.</p>
<p>Gece rüzgârı, sönük fenerlerin sıralandığı geçidin pencerelerinde uğulduyordu. Ansızın neden koştuğunu, neden böyle soluk soluğa kaldığını merak edecek biri tarafından görülmekten korkarak durdu, dirseklerini pencerenin süslü çerçevesine dayayıp bahçeyi seyrediyormuş gibi yaparken düşüncelerini düzene sokmaya çalıştı. Rüyaların tersine gerçekliği yönlendirmek hiç de kolay değildi. Hemen bir plan yapmalıydı. Kesinlikten uzak ya da belirsiz bir şey olamazdı bu; bir hap gibi yoğun ve özlü olmalı, kesin ve hızlı bir sonuç vermeliydi. Kendi güçsüzlüğünü bilmek canını sıkıyordu, az önce ayrıldığı odanın sıcaklığından sonra koridordaki soğuk ise ürpertmişti onu.</p>
<p>Alnını rüzgârın kamçıladığı cama dayadı, bahçeye baktı. Bu gece ay yoktu. Adayla arkasındaki akçaağaç tepesi karanlıkta iri bir kütle oluşturuyordu. Koridordaki lambaların hafif ışığında gölün rüzgarla kabarmış yüzeyini seçebiliyordu. Birden ısırgan kaplumbağaların kafalarını sudan çıkartıp kendisine baktıklarını görür gibi oldu. Tüyleri diken. diken oldu.</p>
<p>Ana binaya dönüp odasına çıkan basamakları tırmanırken eğitmeni İinuma’yla karşılaştı, ona soğuk soğuk baktı.</p>
<p>“Ekselansları odalarına çekildiler mi efendim?”</p>
<p>“Evet.”</p>
<p>“Genç efendi de yatmak üzere galiba?”</p>
<p>Biraz çalışacağım.</p>
<p>İinuma yirmi üç yaşındaydı, gece okulundaki son yılıydı. Anlaşılan okuldan yeni dönmüştü çünkü kolunun altında birkaç kitap vardı. Genç ve yaşamının baharında olmak, yüzünden hiç silinmeyen hüznü biraz daha derinleştirmekten başka bir işe yaramıyor gibiydi. İri, karanlık cüssesi Kiyoaki’nin cesaretini kırıyordu.</p>
<p>Delikanlı odasına dönünce şömineyi yakmak zahmetine girmeden tasarı üstüne tasarı yaparak odayı kaygılı kaygılı arşınlamaya koyuldu.</p>
<p>“Ne yapacaksam bir an önce yapmalıyım,” diye düşünüyordu. “Yoksa geç mi kaldım? Yakın bir tarihte bir yolunu bulup prenslerle sevdiğim bir kızı tanıştırmak zorundayım, oysa Satoko’ya mektubu çoktan gönderdim. Üstelik bu işi, dedikoduya yol açmadan halletmenin bir yolunu bulmalıyım.”</p>
<p>Okumaya henüz fırsat bulamadığı akşam gazetesi iskemlenin üzerindeydi. Hiçbir nedeni olmaksızın gazeteyi alıp açtı. Gözüne, İmparatorluk Tiyatrosu’nda oynanacak bir Kabuki oyununun ilanı ilişti; yüreği birdenbire güm güm atmaya başlamıştı.</p>
<p>“Tamam, buldum! Prensleri alıp tiyatroya götüreceğim. Mektuba gelince, daha dün yolladım, henüz eline geçmiş olamaz. Hâlâ bir umut var. Ailem Satoko’nun tiyatroya benimle gitmesine izin vermez ama orada rastlantı sonucu karşılaşmamızın hiçbir sakıncası olamaz.” Kiyoaki odadan fırladı, basamakları koşarcasına inerek telefonun bulunduğu odaya seğirtti. Ama içeri girmeden önce durup İinuma’nın kapısının altından ışık sızan odasına doğru çekine çekine baktı. Herhalde ders çalışıyordu.</p>
<p>Kiyoaki almacı kaldırdı, santrale istediği numarayı bildirdi. Yüreği küt küt atıyordu; her zamanki can sıkıntısından iz kalmamıştı.</p>
<p>“Alo, orası Ayakura’ların evi mi? Bayan Satoko’yla görüşebilir miyim?” diye sordu, telefonu yanıtlayan, sesi tanıdık gelen yaşlı kadına. Azabu’dan gelen bu seste, aşırı derecede kibar olmasına karşın belli bir hoşnutsuzluk vardı.</p>
<p>“Genç efendi Matsugae’yle mi görüşüyorum? Çok özür dilerim ama korkarım ki vakit çok geç.”</p>
<p>“Bayan Satoko yattı mı?”</p>
<p>“Hayır, henüz odasına çekildiğini sanmıyorum.” Kiyoaki’nin diretmesi üzerine sonunda Satoko telefona geldi. Sıcak, duru sesi Kiyoaki’yi deliler gibi sevindirmişti.</p>
<p>“Kiyo, gecenin bu saatinde ne istiyorsun Tanrı aşkına?”</p>
<p>“Doğruyu söylemek gerekirse dün sana bir mektup göndermiştim. Şimdi senden bir ricam var. Mektup eline geçince, ne yaparsan yap, ama sakın açma. Lütfen bana mektubu hemen şömineye atacağına söz ver.”</p>
<p>“Bak Kiyo, neden söz ettiğini anlamıyorum...” Satoko’nun dingin sesinde Kiyoaki’ye kızın her zamanki gizem ağını atmaya hazırlandığını gösteren bir şeyler vardı. Sesi bu soğuk kış gecesinde, haziran ayındaki bir kayısı kadar yumuşak ve olgundu. Kiyoaki sabırsızca atıldı: “Anlamadığını biliyorum. Lütfen beni dinle ve bana söz ver. Mektubum gelir gelmez açmadan yakacaksın, tamam mı? Lütfen, Satoko.”</p>
<p>“Anlıyorum.”</p>
<p>“Söz veriyor musun?”</p>
<p>“Pekala.”</p>
<p>“Şimdi senden bir ricam daha var...”</p>
<p>“Bu gece dilek gecesi galiba, öyle değil mi Kiyo?”</p>
<p>“Benim için şunu yapar mısın: İmparatorluk Tiyatrosu’ndaki oyuna yarın değil öbür güne, kendin ve hizmetçin için iki bilet al.”</p>
<p>“Oyun mu?..”</p>
<p>Öteki uçtakinin birdenbire sessizleşmesi Kiyoaki’yi ürkütmüştü, belki de kabul etmeyecekti ama birden acelesi yüzünden bir şeyi unuttuğunu ayrımsadı.</p>
<p>Tanesi 2 yen 50 sen olan iki biletin tutarı Ayakura’ların bütçesi için oldukça büyük bir harcama sayılırdı.</p>
<p>“Dur, bir dakika. Özür dilerim, biletleri ben alıp sana gönderirim. Yan yana oturursak dedikodu çıkabilir, yerlerimizin yakın olmasını sağlayabilirim. Bu arada, yanımda Siyamlı iki prens de olacak.”</p>
<p>“Ne kadar kibarsın, Kiyo! Tadeşina çok memnun olacak. Sevinerek gelirim,” dedi Satoko, sesindeki sevinci gizlemeye gerek görmeden.</p>        
    </body>
</html>
