<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">22</p>

<p>İmparatorluk ailesinden Prens Toin Hazretleri’nin üçüncü oğlu olan Prens Harunori yirmi beşinci doğum gününü yeni kutlamış, İmparatorluk Süvari Birliği’nin başına getirilmişti. Soylu, sağlam doğası olan bir gençti, babası bütün umutlarını ona bağlamıştı. Bu kusursuz gence eş seçme işine kimseyi karıştırmak istemiyordu, sayısı oldukça kabarık olan adaylar doğrudan delikanlının karşısına çıkarılmaktaydı. Ancak hiçbiri prensin zevkine uymadı.</p>
<p>Böylece yıllar akıp gitti, tam annesiyle babası umudu kesmek üzereyken, Marki Matsugae tarafından kiraz şenliğine davet edildiler. Orada Satoko Ayakura bir rastlantıymışçasına onlara taktim edildi. Soylu çift, kızı görür görmez etkilendi. Daha sonra, gizli bir mektupla kızlarının fotoğrafı istendiğinde Ayakura’lar hemen, resmî kimonolu bir fotoğrafını gönderdiler.</p>
<p>Anne babası fotoğrafı gösterince Prens Harunori her zamanki gibi hemen kötülemeye başlamadı, bir süre dikkatle baktı. Satoko’nun ilerlemiş yaşının üstünde hiç durulmadı.</p>
<p>Marki Matsugae çocukken Kiyoaki’yle ilgilendikleri için Ayakura ailesine borçlu olduğunun bilincindeydi, uzun zamandır ailesinin geçmişteki görkemine biraz olsun kavuşabilmesi için konta yardım etmenin bir yolunu arıyordu. Bunu sağlamanın en iyi yoluysa Ayakura’ları, doğrudan imparatorluk ailesiyle olmasa bile, prenslerden biriyle birleştirecek bir evlilikti. Soylu bir Urin ailesinden gelen, katıksız bir soya sahip olan Ayakura’ların konum açısından hiçbir engelleri yoktu. Ancak bu türden bir evliliğin getireceği inanılmaz harcamaları karşılayacak zenginlikten yoksundular. Harcamalar, yüklü çeyiz parasından, imparatorluk ailesine alınacak geleneksel mevsimlik armağanlara -ki oldukça yüklü bir miktar tutuyordu- kadar pek çok şeyi kapsıyordu. Ancak marki ne olursa olsun bütün giderleri karşılamaya hazırdı.</p>
<p>Satoko çevresinde olup bitenleri sakin sakin, istifini bozmadan izliyordu. O yıl nisan ayı güneşsizdi, bulutlu, gri günler birbirini izlerken baharın getirdiği tazelik giderek soldu, yerini yaklaşan yazın ilk işaretlerine bıraktı. Satoko, gösterişli günlerinden geriye yalnızca etkileyici kapısı kalmış, güzel, eski tip evdeki yalın odasının cumbalı penceresinden geniş, bakımsız bahçeye baktı. Kamelyaların çoktan dökülmüş olduğunu, koyu renk, sık yaprakların arasından taze tomurcukların fışkırdığını görebiliyordu. Nar ağacının birbirine dolanmış dallarıyla sivri uçlu, dikenli yapraklarının arasında da patlamaya hazır kırmızımsı tomurcuklar seçiliyordu. Yeni tomurcukların hepsi dikey olarak çıktığı için bütün bahçe parmak ucunda yükselmiş, gökyüzüne doğru uzanıyormuş gibi görünüyordu. Gerçekten de her geçen gün bahçeyi hedefine biraz daha yaklaştırıyordu sanki.</p>
<p>Tadeşina, Satoko’nun giderek içine kapanmasına, dalıp dalıp gitmesine üzülüyordu. Öte yandan annesiyle babasının her söylediğini can kulağıyla dinliyor, isteklerini sessizce yerine getiriyordu. Satoko artık her şeyi belli belirsiz bir gülümsemeyle kabullenmekteydi; eski dikbaşlılığından eser kalmamıştı. Ancak bu yumuşak başlı maskenin ardında, gri bir nisan göğü kadar engin bir kayıtsızlık gizlemekteydi.</p>
<p>Mayıs başlarında bir gün Satoko, Prens ve Prenses Toin’in yazlık villalarına çaya çağrıldı. Genelde yılın bu zamanında Matsugae’lerden Omiyasama Şenliği için bir çağrı gelirdi, oysa bütün umutlarını buna bağlamış olmasına karşın çağrıyı alamamıştı. Onun yerine prensin evinde çalışan memurlardan biri çay davetiyesini getirip Ayakura’ların uşaklarından birine verdi, sonra da gitti.</p>
<p>Tam anlamıyla doğal davranılıyormuş gibi görünse de bu tür gelişmeler çok büyük bir gizlilik içinde, en ince ayrıntılarına kadar özenle tasarlanıyor, annesiyle babası çok az şey söyledikleri halde, Satoko’nun çevresini hızla saran bu karmaşık ağın örülmesinde birtakım kişilerle işbirliği yapıyorlardı.</p>
<p>Toinnomiya villasındaki çaya kontla kontes de çağrılıydı elbette. Prensin göndereceği süslü faytonla yolculuk etmeleri fazlasıyla dikkat çekeceği için Marki Matsugae’nin önerisine uyarak onun arabasıyla gitmeyi kararlaştırdılar. Daha birkaç yıl önce, Meiji Döneminin sonlarında inşa edilmiş olan villa, Yokohama’nın hemen dışındaydı. Başka bir amaçla olsaydı bu gezinti Ayakura’lara kent dışına çok seyrek çıkan bir ailenin alacağı zevki, mutluluğu verebilirdi.</p>
<p>Günlerdir hava ilk kez açmıştı, kontla karısı bunu hayra yordular. Oğlanların Günü yaklaştığı için önünden geçtikleri hemen her evin damına her oğul için bir tane olmak üzere bez ya da kâğıttan sazan balığı asılmıştı; sert güney rüzgârında uçuşup duruyorlardı. Kocaman siyah sazandan, havuz balığına benzeyen minicik kırmızı sazana kadar boy boydular. Aynı cinsten dört ya da beş tane asılıysa, rüzgânn güçlü esintisi karşısında serbestçe yüzemiyormuşçasına, birbirlerine dolanıyor, biçimsiz bir yumak oluşturuyorlardı. Araba, dağların başladığı yerde bir çiftliğin önünden geçerken damın üzerindeki sazanları gören kont beyaz parmağını uzatıp saymaya başladı. Tam on taneydi.</p>
<p>“Vay vay, amma da hızlı adammış!” dedi gülümseyerek. Satoko babasında hiç alışık olmadığı bu kaba saba yoruma şaşırmıştı.</p>
<p>Yolun kenarındaki ağaçlar taze yaprak kümeleriyle, dallarıyla büyük bir canlanma dalgasına tanıklık ediyorlardı. Dağlar, sarıya yakın bir uçukluktan neredeyse siyaha varan bir koyuluğa kadar yeşilin her tonuyla bezenmişti. Dört bir yandan fışkıran bu yeşil bolluğunun orasında burasında göze çarpan taze, parlak akçaağaç yapraklarıysa bütün kırı ışıldıyormuş gibi gösteriyordu.</p>
<p>“Ah, toz bulaşmış!” diye haykırdı kontes, Satoko’nun yanağına bakarak. Tam bir mendille silmek için uzanıyordu ki Satoko hızla geri çekildi, yanağındaki toz beneği de yok oldu. O zaman annesi bunun, pencereden süzülüp yanağına vuran bir ışık olduğunu ayrımsadı. Satoko bitkin bir halde gülümsedi; annesinin yaptığı yanlışlığı hiç eğlendirici bulmamıştı. Bugün armağan olarak götürülen bir top ipek kumaşmış gibi özel bir ilgi görmekten nefret ediyordu.</p>
<p>Rüzgâr Satoko’nun saçlarını bozmasın diye camlar sımsıkı kapatılmış, arabanın içi fazlasıyla ısınmıştı. Tekdüze sallantılarla yol alırlarken dağların, yolun hemen kıyısındaki sulak çeltik tarlalarına yansıyan, bir çakıp bir sönen yeşiline bakan Satoko böyle sabırsızlıkla neyi beklediğini düşündü. Bir yandan düşüncesizce bir hevesin kendisine geri dönüşü olmayan bir adım attırmasına göz yumuyordu. Bir yandan da bir şeyin araya girmesini bekliyordu. Henüz vakit vardı. Her an bir özür mektubu gelebilirdi - ya da öyle umuyordu. Ama umut düşüncesinden nefret ediyordu.</p>
<p>Batı tarzı, bir saraya benzeyen Toinnomiya villası denize inen sarp bir kayalığın tepesindeydi. Mermer basamaklar evin ön girişine kadar uzanıyordu. Seyislerden biri atları teslim alırken Ayakura’lar faytondan indiler, aşağıda, çeşitli gemilerin doldurduğu limanın görünümünü övdüler. Çay servisi güneye, denize bakan geniş verandada yapıldı. Veranda gösterişli tropikal bitkilerle donatılmıştı, buraya açılan kapının her iki yanında Siyam kralının armağanı olan bir çift kocaman fildişi asılıydı.</p>
<p>Soylu çift konuklarını verandada karşılayıp yer gösterdi. Çay servisi elbette İngiliz usulü yapıldı; küçük, incecik sandviçler, kurabiyeler, bisküviler, imparatorluğun kasımpatı armasını taşıyan gümüş takımlarla birlikte bir çay masasının üzerine düzgünce dizilmişti.</p>
<p>Prenses, Matsugae’lerdeki kiraz çiçeği şenliğinin ne kadar eğlenceli geçtiğine değindi, sonra sözü <i>mahjong</i><a href="dipnot.xhtml#Footnote0011" id="Feedback0011"><sup class="dipnot_sayi">[11]</sup></a> ve <i>nagauta</i>’ya getirdi.</p>
<p>“Biz Satoko’yu hâlâ bir çocuk gibi görüyoruz, henüz <i>mahjong</i> oynamasına izin vermedik,” dedi kont, kızını mahcup suskunluğundan çıkarma isteğiyle.</p>
<p>“Ah, bunu bana mı söylüyorsunuz?” diye güldü prenses içtenlikle. “Zamanımız varsa, bazen bütün günümüzü bu oyunla geçiririz.”</p>
<p>Satoko artık modası geçmiş bir oyun olan, evde sık sık oynadıkları, on iki siyah beyaz parçadan oluşan <i>sugoroku</i>’dan söz etmedi.</p>
<p>Prens Toin bugün Avrupa tarzı takım giysisinin içinde rahat, resmiyetten uzaktı. Kontu yanına, pencerenin önüne çağırıp aşağıdaki gemileri gösterdi, bir çocuğa öğretirmişçesine, denizcilik bilgisini sergiledi: Şu bir İngiliz şilebiydi, şu gemininse güvertesi baştan kıça kadar dümdüzdü; şu bir Fransız şilebiydi, şu karşıdakinin güvertesi korunaklıydı, vb.</p>
<p>Karşıdan bakan biri, prensle prensesin konuklarının hoşlanacağı bir sohbet konusu bulmak için epeyce çaba harcadıklarını kolayca anlayabilirdi. Ortak ilgi uyandıracak herhangi bir şey -spor, şarap, ne olursa- olurdu. Ancak Kont Ayakura ortaya atılan her konuyu ciddi fakat yumuşak bir edilginlikle karşılıyordu. Satoko’ya gelince, babasının aşıladığı inceliğin ne kadar yararsız bir şey olduğunu hiçbir zaman bu akşamüstü algıladığı kadar açık seçik algılamamıştı. Kontun ara ara, o andaki konuyla hiçbir ilgisi olmayan, modaya uygun, aptalca bir şaka yapma huyu vardı ama bugün kendini tuttuğu belliydi.</p>
<p>Bir süre sonra Prens Toin saate baktı, aklına o anda gelivermişçesine şöyle dedi:</p>
<p>“Güzel bir rastlantı sonucu Harunori bugün alayından izin alıp eve geliyor. Benim oğlum olmasına karşın sert görünümlüdür. Ama sakın bu görünüşe aldanmayın. Altında gerçekten yumuşak bir yürek yatar”</p>
<p>Sözünü bitirir bitirmez, ön kapıda genç prensi karşılayan hizmetkârların koşuşturmaları duyuldu.</p>
<p>Birkaç dakika sonra kılıç şakırtısı, çizme gıcırtısı eşliğinde Prens Harunori Hazretleri asker kılığında verandada göründü. Babasını askerce selamladı; Satoko’da bıraktığı ilk izlenim boş bir saygınlıktı. Fakat babasının bu askerce tantanadan gurur duyduğu, prensinse babasının ondan beklediği her şeyi tam anlamıyla yerine getirdiğine bütün yüreğiyle inandığı öyle belliydi ki. İki ağabeyi ondan tam anlamıyla farklıydılar. Umulmadık ölçüde kadınsı ve sağlıksız olan bu gençler, soylu babaları için büyük bir düş kırıklığıydı.</p>
<p>Ancak bugün Satoko’nun güzelliğiyle ilk kez yüz yüze gelmek Prens Harunori’nin daha sonraki tutumunu etkilemiş olabilirdi. Her ne halse, ne tanıştırılırken ne de daha sonra kızın yüzüne doğrudan hiç bakmadı.</p>
<p>Gerçi genç prens fazla uzun boylu sayılmazdı ama etkileyici bir görünüşü vardı. Ona, bu kadar genç birinde yadırganacak bir ağırbaşlılık veren bir kararlılıkla hareket eden çevik biriydi. Babası onu gözleri zevkten kısılmış, hoşnutluk ve mutlulukla izliyordu. Ancak bu babaca hoşnutluk Prens Toin’in o gösterişli ve etkileyici görünümü altında belli bir irade zayıflığının yattığını da ele vermiyor değildi.</p>
<p>Prens Harunori’nin zevkleri arasında birinci sırayı Batı müziği dinlemek alıyordu, geniş bir plak derlemesine sahipti. Kendine özgü düşünceleri yalnızca bu konuda vardı galiba. Annesi, “Bizim için bir şeyler çalar mısın Harunori?” diye sorunca hemen kabul etti ve fonografın durduğu salona yöneldi.</p>
<p>Bu sırada Satoko gözlerini kaldırıp onu izlemekten kendini alamadı. Prens, verandanın camlarından süzülen güneş ışığıyla pırıl pırıl parlayan cilalı siyah çizmeleriyle uzun adımlar atarak kapıya ulaştı. Çizmeleri öyle parlıyordu ki Satoko gökyüzünün bile mavi porselen kırıkları gibi bu yüzeye yansıdığını görür gibi oldu. Gözlerini yumdu, müziğin başlamasını bekledi. İçinde uğursuz bir önsezinin ilk kıpırtılarını duyumsadı; fonograf iğnesinin plağın üzerine değerken çıkardığı o belli belirsiz ses, kulaklarında bir gök gürlemesi gibi yankılandı.</p>
<p>Genç prens müzik faslından sonraki gelişigüzel sohbetlere pek az katıldı. Akşam yaklaşırken Ayakura’lar ev sahiplerinden izin istediler.</p>
<p>Bir hafta sonra Prens Toin’in uşaklarından birisi Ayakura’ların evine gelip kontla uzun, ayrıntılı bir konuşma yaptı. Sonuçta, imparatordan evlilik için izin alınmasına dair resmi işlemlerin başlatılması kararlaştırıldı. İlgili belgeyi Satoko’ya da gösterdiler:</p>
<br/>
<p class="gunluk">Ekselansları Saray Bakanının Dikkatine:</p>
<p class="gunluk">Aşağıda adı geçen kişiler arasındaki evlilik görüşmelerinin başlamasına ilişkin naçizane ricamızdır:</p>
<p class="gunluk">Majesteleri Prens Harunori Toin ile İkinci Derece, Üst Sınıftan; Üçüncü Derece Yararlılık Nişanı sahibi Kont Korebumi Ayakura’nın kızı Satoko:</p>
<p class="gunluk">Bu dilekçeyle evlilik görüşmelerinin imparatorun lütfuyla sürdürülmesi için izin istemektedir.</p>
<p class="gunluk">Sunuş tarihi. Taişo Dönemi’nin beşinci ayının on ikinci günüdür.</p>
<br/>
<p class="gunluk" style="text-align: right;">Saburo Yamauçi</p>
<p class="gunluk" style="text-align: right;">Majesteleri Prens Toin’in Vekilharcı</p>
<br/>
<p>Üç gün sonra Saray Bakanı’ndan yanıt geldi:</p>
<br/>
<p class="gunluk">Majesteleri Prens Toin’in Vekilharcına:</p>
<p class="gunluk">Saray Bakanlığı’na sunulan ve Majesteleri Prens Harunori Toin ile İkinci Derece, Üst Sınıftan; Üçüncü Derece Yararlılık Nişanı sahibi Kont Korebumi Ayakura’nın kızı Satoko’nun evliliğine ilişkin dilekçeye cevaben:</p>
<p class="gunluk">Evlilik görüşmelerinin başlamasına izin verilmesi için ricanızın İmparator Hazretlerine sunulması kararlaştırılmıştır: Tarih, Taişo Dönemi’nin beşinci ayının on beşinci günüdür:</p>
<br/>
<p class="gunluk" style="text-align: right;">Saray Bakanı</p>
<br/>
<p>Böylece ilk formaliteler tamamlanmış oluyordu, imparatorluk onayı için dilekçenin imparatora sunulması artık an meselesiydi.</p>        
    </body>
</html>
