<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">16</p>

<p>Matsugae arazisi en çok akçaağaç yapraklarının sonbahardaki görünüşüyle ünlüydü ama kiraz ağaçları da epeyce hayranlık toplardı. Kiraz ağaçları, ana kapıya kadar uzanan yolda bir kilometreden uzun bir sıra oluşturan çam ağaçlarının arasına serpiştirilmişti. Batı tarzı evin ikinci kattaki balkonundan çok iyi görülürdü. Orada dururken insan şöyle bir göz gezdirdiğinde Matsugae Malikânesi’ndeki bütün kiraz ağaçlarını görebilirdi; kimisi araba yolu boyunca çiçeğe durmuştu. Kimisi ön bahçedeki dev <i>gingko</i> ağaçlarının arasında yükseliyordu, kimisiyse Kiyoaki’nin Otaçimaçi Töreni’nin yapıldığı küçük, yeşil tepeciğin çevresini sarmış, birkaç tanesi de gölün gerisindeki akçaağaç tepesinde boy atmıştı. Zevk sahibi izleyicilerin çoğu bu düzenlemeyi, bahçenin tam ortasındaki boğucu bir ağaç bolluğuna yeğliyordu.</p>
<p>Bahardan yaz başına kadar Matsugae Malikânesi’ndeki üç ana olay, marttaki Kukla Şenliği, nisanda çiçeklenmiş kirazların seyredilmesi ve mayıstaki Şinto kutlamasıydı. Fakat merhum imparator için konulan yas süresi henüz dolmadığı için bu yıl mart ve nisan kutlamalarında yalnızca ailenin katılacağı bir törenle yetinilmesi kararlaştırılmıştı - evdeki kadınları hayal kırıklığına uğratan bir karar. Çünkü her yıl olduğu gibi bu kış boyunca da Kukla Şenliği’yle, çiçek seyriyle ilgili tasarılar yapılırken profesyonel göstericilerden kurulu bir topluluğun çağrıldığı yolunda söylentiler yayılmıştı. Ev her zaman bu tür öykülerle, baharın gelişini olay haline getirmeye alışık basit insanları heyecanlandıran tahminlerle dolup taşardı. Beklentilerinin kökü böylece kurutulunca sanki baharın da kökü kurutulmuş gibi oldu.</p>
<p>Matsugae’lerde Kagoşima tarzı kutlanan Kukla Şenliği çok ünlüydü, geçmiş yıllarda çağrılan konukların sayesinde ünü artık yurtdışına da yayılmıştı, öyle ki her yıl şenlik zamanı Japonya’da bulunan birçok Amerikalı ve Avrupalı, çağrılabilmek için mümkün olan her yolu denerlerdi.</p>
<p>İmparatoru ve imparatoriçeyi temsil eden fildişi kuklaların solgun yanakları, çevrelerindeki mumların titrek ışığına, yerdeki kızıl halının yansısına rağmen bahar başlarının ışığında soğuk soğuk parlıyordu. İmparatorun kuklasına yüksek rütbeli bir Şinto rahibinin görkemli tören giysileri, imparatoriçeninkine ise Heian Dönemi’ne ait gösterişli bir saray elbisesi giydirilmişti. Sayısız eteğin kabarıklığına karşın giysilerin yakası enselerinin soluk, saydam tenini gözler önüne serecek biçimde incelikle oyulmuştu. Kızıl halı, o kocaman kabul salonunun zeminini tamamen kaplıyordu. Bol işlemeli kumaşlara sarılmış sayısız tahta top kirişli tavandan sarkıyor, tanınmış kuklalara ait yarı kabartma resimler duvarları süslüyordu. Bu tür resimlerdeki yeteneğiyle ünlü Tsuru adında yaşlı bir kadın her şubat Tokyo’dan gelir, canla başla hazırlıklara başlardı; evde kaldığı sürece, “Madam öyle istiyor” nakaratı dudaklardan düşmezdi.</p>
<p>Her ne kadar bu yılki Kukla Şenliği eski coşkusundan yoksunsa da, kadınlar kirazların yaklaşan çiçeklenme mevsiminin hayaliyle neşelenmişlerdi; törene konuk çağrılmamıştı ama yine de umduklarından daha hareketli geçeceğe benziyordu. Bu umudun kaynağı, Prens Toin’in küçük bir maiyetle de olsa katılacağını bildirmiş olmasıydı.</p>
<p>Haber markiyi de neşelendirmişti. Ancak gösterişli, savurgan bir yaşam sürdüğü zaman mutlu olabiliyordu, kibar takımının koyduğu sınırlamalarsa dışa dönük doğasını rahatsız ediyordu. İmparatorun kuzeni bile yas konusunda gevşek davranabiliyorsa artık kimse markinin ahlak değerlerine dil uzatmaya cesaret edemezdi.</p>
<p>Ekselansları Prens Haruhisa Toin, VI. Rahma’nın taç giyme törenine imparatoru temsilen katıldığı ve Siyam kraliyet ailesini tanıdığı için marki, iki genç prensi de davet etmeyi uygun gördü.</p>
<p>Yıllar önce Paris’te, 1900 Olimpiyat Oyunları sırasında marki, kentin gece yaşamını tanıtan bir rehber olarak değerli hizmetlerde bulunduğu için prensle oldukça yakın ilişki kurmuştu. Prens bugün bile o günleri, yalnız markinin anlayabileceği dokundurmalarla anmaktan hoşlanırdı. “Matsugae,” derdi, “şu içinden şampanya fışkıran fıskiyeli yeri anımsıyor musun? Unutulmayacak bir geceydi!”</p>
<p>Kiraz çiçeklerini seyretme töreni için saptanan tarih Nisan’ın altısıydı, Kukla Şenliği’nin oldukça yalınlaştırılmış kutlamaları biter bitmez, yaklaşan yeni eğlencenin hazırlıkları evdeki yaşam temposunu hızlandırdı.</p>
<p>Ama Kiyoaki’nin bahar tatili boyunca yapılacak hiçbir işi yoktu. Ailesi bir yolculuğa çıkması için diretiyordu ama Satoko’yu sık sık göremese de, kız oradayken Tokyo’dan ayrılmak istemiyordu.</p>
<p>Keskin soğuğa karşın bahar her gün yaklaşırken Kiyoaki bir sürü rahatsız edici önseziyle boğuşup duruyordu. Sonunda, can sıkıntısı dayanılmaz bir hal alınca çok seyrek yaptığı bir şeyi yapmaya karar verdi, büyükannesinin aileye ait topraklarda bulunan evine gitti. Kadın ona küçük bir çocuk gibi davranma huyundan bir türlü kurtulamıyordu; bu bir de, gelininin kusurlarını tek tek sayıp dökme huyuyla birleşti mi, Kiyoaki’nin onu daha sık ziyaret etmesini engelliyordu. Erkeksi omuzları ve ciddi yüzüyle büyükannesi, büyükbabasının ölümünden beri dünyaya büsbütün sırt çevirmiş, her gün yalnızca bir avuç pirinç yiyerek, çok yakında gerçekleşeceğini umduğu ölümü sanki şimdiden yaşamaya başlamıştı. Ne var ki, bu perhiz ona yaramış, kadın iyice canlanmıştı.</p>
<p>Kagoşima’dan gelen ziyaretçilerle, onların ne düşündüğüne hiç aldırmadan, doğduğu yere özgü bir ağızla konuşurdu. Ama Kiyoaki’yle annesi için, kendisini zorlayarak, beceriksizce de olsa, Tokyo ağzını kullanırdı. Üstelik, Tokyo ağzının o genizsi tonundan yoksun olunca sesindeki talim alanı patırtısı daha da belirginleşirdi. Kiyoaki, büyükannesinin Kagoşima vurgusunu özenle korumasının, Tokyo’dan kolayca etkilenmiş olan kendisine karşı gizli bir kınama olduğundan emindi.</p>
<p>“Demek Prens Toin kiraz çiçeklerini görmeye geliyor, öyle mi?” dedi Kiyoaki’yi görünce, hiçbir başlangıca gerek görmeden. Ayaklarını kotatsu’da<a href="dipnot.xhtml#Footnote0007" id="Feedback0007"><sup class="dipnot_sayi">[7]</sup></a> ısıtıyordu.</p>
<p>“Evet, öyle söylüyorlar.”</p>
<p>”Ben katılmayacağım. Annen çağırdı ama burada kalmayı, ayak altında dolaşmamayı yeğliyorum.”</p>
<p>Sonra Kiyoaki’nin avareliğine canının sıkıldığını belirterek, neden judo ya da eskrimle ilgilenmediğini sordu. Arazide bir zamanlar bir spor salonu vardı ama Batı tarzı eve yer açmak için yıkılmıştı. Kadın bu yıkımın, ailenin çöküşünün başlangıcını simgelediğini söylerdi alaycı bir dille. Bu görüş, Kiyoaki’nin de düşünme biçimine uyuyordu. “Çöküş” sözcüğünden hoşlanırdı.</p>
<p>“Amcaların hayatta olsaydı, baban bugünkü gibi davranamazdı. Bana kalırsa imparatorluk ailesiyle içli dışlı olmak, eğlence için bunca para harcamak yalnızca gösteriş. Lüksün ne olduğunu bile öğrenemeden şehit düşen oğullarımı düşündükçe içimden, babanla ve ötekilerle, yani eğlenmekten başka şey düşünmeksizin hayata kapılıp sürüklenenlerle bütün ilişkimi kesmek geliyor. İşte oğullarım için verilen şehit maaşını elimi bile sürmeden aile mihrabına bırakmamın nedeni bu. Bana öyle geliyor ki imparator bana bu maaşı, oğullarımın ve öylesine yiğitçe akıttıkları kanlarının hatırına bağladı. Bu parayı kullanmak çok yanlış olur.”</p>
<p>Büyükannesi bu tür kısa vaazlar vermekten hoşlanırdı. Oysa marki annesinin yiyecek, içecek, para harcama ya da hizmetkâr tutma gibi bütün isteklerini hiç esirgemeden, cömertçe karşılardı. Kiyoaki sık sık, acaba köylü kökeninden utandığı için mi büyükannesinin Batı tarzı bir toplumsal yaşamı büsbütün dışlamaya çalıştığını merak ederdi.</p>
<p>Yine de ne zaman onu ziyaret etse kendinden, boğucu yapay çevresinden kurtulduğunu hissediyordu. Hem kendisine bunca yakın olan hem de atalarının kabasaba dinçliğini hâlâ koruyan birisiyle ilişkide olmaktan zevk alıyordu. Alttan alta alay içeren bir zevkti bu.</p>
<p>Büyükannesine özgu her şey onun kişiliğine ilişkin Kiyoaki’nin kafasındaki imgeyle fiziksel bir uyum içindeydi: elleri geniş, parmakları kalındı; yüzündeki çizgiler bir yazı fırçasının kararlı darbeleriyle çizilmiş, dudaklarıysa şaşmaz bir yanılmazlıkla yerine yerleştirilmişti sanki. Seyrek de olsa arada bir Kiyoaki’yle sohbetlerine daha uçarı bir havanın egemen olmasına izin verirdi. Örneğin şimdi, ayak ısıtıcısını örten alçak sehpanın altından torununun dizini okşadı, “Buraya her gelişinde evimdeki kadınları bir heyecandır alıyor,” diye takıldı. “Onları nasıl yatıştıracağımı bilemiyorum. Bana kalırsa sen hâlâ sümüklü bir çocuksun ama bu kızlar başka türlü görüyor olmalı.”</p>
<p>Kiyoaki başını kaldırıp üniformalı amcalarının duvardaki solmuş fotoğraflarına baktı. Asker giysileri onlarla arasındaki olası bir bağı tam anlamıyla dışlar gibiydi. Savaş biteli sekiz yıl olmuştu ama aralarındaki uçurum hâlâ ölçülemeyecek kadar derin görünüyordu.</p>
<p>“Gerçek kan hiç dökmedim. Yürek dışında hiçbir şeyi yaralamadım,” diye övündü ama içten içe hafif bir üzüntü de duymuyor değildi.</p>
<p>Dışarıda güneş şoji<a href="dipnot.xhtml#Footnote0008" id="Feedback0008"><sup class="dipnot_sayi">[8]</sup></a> manzarasının üstünde parlıyordu. Küçük oda Kiyoaki’nin içini hoş bir sıcaklıkla doldurmuştu; kendini kocaman, beyaz beyaz parlayan, saydam olmayan bir kozaya sarılmış gibi hissetti. Sanki kendini güneşe bırakmış, tembel tembel güneşleniyordu. Büyükannesi uyuklamaya başladı. Odanın sessizliğinde büyük, eski tip saatin tik taklarını duyabiliyordu. Büyükannesinin başı hafifçe öne düşmüştü. Alnı, siyah pudralı bir boya serptiği, sıkıca yapıştırdığı saçlarının başladığı çizginin altında keskin bir çıkıntı yapıyordu. Teninin sağlıklı parlaklığı Kiyoaki’nin gözünden kaçmadı. Yarım yüzyıldan fazla bir süre önce, diye düşündü, yakıcı Kagoşima güneşi her yaz tenini esmerleştirmiş olmalı. İzleri hâlâ yüzündeydi sanki.</p>
<p>Kiyoaki gözü açık rüya görüyordu, deniz gibi gidip gelen düşünceleri yavaş yavaş dalgaların tartımından çıkıp zamanın uzun, ağır geçişine ve yaşlanmanın kaçınılmazlığına kaydı - ansızın soluğunu tuttu. Yaşlılığın bilgeliğine ya da öteki övülesi yanlarına kavuşmak için asla sabırsızlanmamıştı. Genç ölmeyi becerebilecek miydi acaba - ve elbette, mümkünse acısız? İncelikli bir ölüm olacak mıydı bu? Tıpkı cilalı bir masanın üzerine gelişigüzel atılan, bol desenli bir kimononun istenmeden alttaki zeminin karanlığına kayıvermesi gibi. Zarafetin damgasını taşıyan bir ölüm?</p>
<p>Ölüm düşüncesi içini birden, bir dakikalığına bile olsa Satoko’yu görme isteğiyle doldumuştu.</p>
<p>Tadeşina’yı aradı, sonra hemen evden ayrıldı. Satoko’nun da tıpkı kendisi gibi dirimle, güzellikle dolu olduğuna kuşku yoktu - bu iki gerçek, talihinin garip bir cilvesi gibiydi, tehlike ânında yakalanıp tutunulacak bir şeydi.</p>
<p>Tadeşina’nın öğüdünü tutan Satoko yürüyüşe çıkmış gibi yaparak evinden fazla uzakta olmayan küçük bir Şinto türbesinde Kiyoaki’yle buluştu. İlk önce kiraz şenliğine çağırdığı için teşekkür etti. Kiyoaki’nin davetiye göndermesi için babasını zorladığını sanmıştı belli ki. Oysa Kiyoaki, Satoko’nun da çağrıldığını ilk kez duyuyordu ama her zamanki umursamazlığıyla yanlışını düzeltmedi, teşekkürünü o kayıtsız, açıklıktan uzak tavrıyla kabullendi.</p>        
    </body>
</html>
