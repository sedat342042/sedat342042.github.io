<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">43</p>

<p>Osaka’daki ikinci günün sabahında Markiz Matsugae kaldığı otelden çıktı, özel bir telgraf göndermek için en yakın postaneye gitti. Kocası bu işi başkasına bırakmaması konusunda sıkı sıkı uyarmıştı. Hayatında ilk kez bir postaneye ayak bastığı için tedirgindi, aklına kısa bir süre önce ölen, paranın pis bir şey olduğuna inanan ve elini bir kez olsun paraya sürmeden bu dünyadan göçüp giden bir prenses gelmişti. İstemeye istemeye, kocasıyla kararlaştırdıkları sözcüklerin yer aldığı bir telgraf gönderdi: “Ziyaret başarıyla tamamlandı.”</p>
<p>Sanki omuzlarından ağır bir yük kalkmışçasına rahatlamıştı. Hesabı ödemek için otele döndü, sonra Osaka Garı’na gitti; Kontes Ayakura onu tek başına çıkacağı Tokyo yolculuğuna uğurlamak için bekliyordu. Kontes gereken nezaketi gösterebilmek için, Satoko’nun yattığı hastaneden kısa bir süreliğine ayrılmıştı.</p>
<p>Satoko, Doktor Mori’nin özel kliniğine sahte bir isimle yatmıştı; doktor iki ya da üç gün dinlenmesi için diretmişti. Kontes onun başucundan hiç ayrılmamış ama kız sağlığının çok iyi olmasına karşın, ameliyattan sonra annesine tek bir sözcük bile etmemişti; bu tutumu kontesi derinden yaralıyordu.</p>
<p>Hastanede, salt ne olur ne olmaz diye rahatça dinlendiği için, doktor ayrılmasına izin verdiğinde Satoko artık sapasağlam bir insan gibi kalkıp gitmeye hazırdı. Sabahları midesi de bulanmadığından, hem bedensel hem de ruhsal açıdan çok daha canlı olması gerekirken, suskunluğunu inatla sürdürüyordu.</p>
<p>Tasarlandığı biçimde artık veda ziyareti için Geşu Tapınağı’na gidebilirlerdi. Orada bir gece kalacak, ertesi sabah Tokyo’ya döneceklerdi.</p>
<p>Kasım’ın on sekizinde öğlen vakti anne kız Sakurai seferini yapan trenden Obitoke İstasyonu’nda indiler. Ilık ve güzel bir sonbahar günüydü; kontes dikkafalı kızından rahatsız olsa da, kendini daha iyi hissediyordu.</p>
<p>Yaşlı rahibeleri telaşlandırmamak için tapınağa varış saatlerini bildirmemişti. Bu yüzden görünürde kimseler yoktu, istasyon görevlilerinin birinden kendileri için iki çekçek çağırmasını istedi. Beklerken, bilmediği yerleri keşfetmekten zevk alan kontes, kızını birinci mevkinin bekleme salonunda düşünceleriyle baş başa bırakarak sessiz, boş istasyonda gezinmeye başladı. Hemen dışarıda, ziyaretçilere yakındaki Obitoke Tapınağı’nı tanıtan bir levhayla karşılaştı.</p>
<br/>
<div class="gunluk">
<p style="text-align: center;">KOYASU TEPESİ-OBİTOKE TAPINAĞI</p>
<p>Bodhisattva Obitoke Koyasu Jizo burada yatmaktadır.</p>
<p>Çocuk sahibi olmak, onları güvenle doğurmak isteyenlerin yakardığı. Japonya’nın en eski ve kutsal tapınağıdır. İmparator Montuku, İmparator Seiwa ve İmparatoriçe Somedono’nun aziz dualarıyla kutsanmıştır.</p>
</div>
<br/>
<p>Satoko yazıyı görmemeliydi. Bunu önlemek için çekçeklerin istasyon çatısının altına iyice sokulmalarını sağlamalı, sonra da kızı hemen bindirmeliydi. Levhadaki sözcükler kontesin gözüne, bu parlak kasım göğünün altındaki güzel manzarayı ansızın kirleten kan damlaları gibi göründü.</p>
<p>Obitoke İstasyonu’nun yan tarafında bir kuyu, kiremitli bir çatıyla örtülmüş beyaz duvarlar vardı. Tam karşısında, çamurla sıvanmış bir duvarla çevrili eski tip bir ev, evin arkasında da hemen göze çarpan bir depo duruyordu. Beyaz depoya ve çamur duvara vuran parlak güneş ışığı kıpır kıpırdı; çevreyi tekin olmayan bir sessizlik kaplamıştı. Yolun yüzeyi erimiş çamurlar yüzünden kurşuni renkteydi, yürümeyi güçleştiren buz kalıpları yer yer parlıyordu. Gözüne uzakta, sarı, çekici bir leke çarptı. Leke, küçük bir köprünün ayağındaydı; köprü yükselen sıralar halinde dizilmiş, demiryolunun kıyısında sonsuza dek uzanıyormuş izlenimi veren, çıplak ağaçların bittiği noktada demiryolunu kesiyordu. Kontes eteklerini topladı, hafif bir eğimle bu ayrım noktasına ulaşan yokuşu tırmanmaya koyuldu.</p>
<p>Yaklaşınca, köprünün başladığı yerin, kasımpatı ekilmiş saksılarla süslenmiş olduğunu gördü. Köprüye giden patikanın kıyısına ekilmiş uçuk yeşil bir söğüdün gölgesine gelişigüzel serpiştirilmişlerdi. Bu gösterişsiz, tahta köprü bir eyerden daha büyük görünmediği halde gereken hizmeti veriyordu. Parmaklığına asılmış birkaç kareli örtü güneşi emiyor, esintiyle hafif hafif sallanırken yumuşacık kabarıyordu. Yakınlardaki bir evin avlusuna asılmış çocuk bezleri güneşte kuruyordu; uzun, kırmızı bir kumaş gerilmiş, mandallarla tutturulmuştu. Saçaklara çepeçevre sıralanmış kuru hurmalar, günbatımının kızıllığını çağrıştıran parlaklıklarını hâlâ yitirmemişlerdi. Görünürde kimseler yoktu.</p>
<p>Yolun aşağılarında ona doğru yaklaşan bir çift çekçeğin, bir o yana bir bu yana sallanan siyah örtülerini seçti. Satoko’ya haber vermek için çarçabuk istasyona döndü.</p>
<p class="ortali">* * *</p>
<p>Hava çok güzel olduğu için adamlara arabanın örtülerini indirmelerini söyledi. Kasabadan çıktılar, birkaç hanı arkada bıraktıktan sonra uzun bir süre çeltik tarlalarıyla çevrili yolda ilerlediler. Dağlara dikkatle bakan biri, tam ortalarındaki Geşu Tapınağı’nı görebilirdi.</p>
<p>Az ileride, yolun kıyısına dallarında hiç yaprak bulunmasa da, meyveyle yüklü hurma ağaçları sıralanmıştı. Karmakarışık, kuru otlarla kaplı çeltik tarlalarının hayat dolu bir görüntüsü vardı.</p>
<p>En öndeki arabada oturan kontes arada bir kızına bakmak için arkasına dönüyordu. Satoko şalını katlayıp kucağına koymuştu. Annesi, manzaradan keyif alıyormuşçasına çevreye baktığını görünce bir parça rahatladı.</p>
<p>Dağların eteğine gelince arabacılar yavaşladı. İkisi de yaşlıydı, bacakları eski güçlerini yitirmişti. Nasılsa acele etmenin gereği yoktu. Tam tersine, kontes kızıyla birlikte kırlık bölgeleri böyle tadını çıkara çıkara seyredebildikleri için şanslı olduklarını düşünüyordu.</p>
<p>Geşu’nun taştan yapılmış dış kapısını geçtikten sonra yummak bir eğimle dikleşen patikadan manzara sınırlı olarak görülüyordu; soluk mavi göğün enginliği yer yer patikayı izleyen yüksek, beyaz püsküllü otlarla, uzaklardaki alçak dağ silsilesiyle kesiliyordu.</p>
<p>Arabacılar dinlenmek için durdular, onlar terlerini silerek çene çalarlarken kontes, Satoko’ya duyurabilmek için sesini yükselterek, “Burasıyla manastır arasındaki manzarayı belleğine iyice yerleştir,” diye seslendi. “Bizler buraya her zaman gelebiliriz ama sen, yakında sık sık sokağa çıkamayacak bir konumda olacaksın.”</p>
<p>Kız karşılık vermedi, usulca gülümseyerek başını eğdi.</p>
<p>Arabalar yeniden yola koyuldu fakat patika gittikçe dikleştiğinden hâlâ çok ağır ilerliyorlardı. Manastırın bulunduğu araziye girince her iki yandaki ağaçlar sıklaşarak güneşin etkisini azalttılar.</p>
<p>Arabacılar dinlenirken kulak verdiği güz böceklerinin vızıltısı kontesin kulaklarında hâlâ belli belirsiz çınlıyordu. Sonra, yolun sol tarafında belirmeye başlayan hurma ağaçlarını ayrımsadı ve düzgün, parlak meyveleri görünce neşelendi. Ağırlıklarıyla dalları eğen hurmaların bazısı ışıl ışıldı, cilalı gölgeleri öteki meyvelerin üzerine düşüyordu. Ağaçlardan biri çiçeklerin tersine rüzgâra direnebilmiş, yalnızca kuru yaprakların dökülmesine izin vermişti, üstü turuncu meyvelerle doluydu. Göğe doğru uzanan olgun meyveler masmavi bir tarladaki bir noktaya sımsıkı tutturulmuş gibi görünüyorlardı.</p>
<p>“Hiç akçaağaç yaprağı görmedim. Neden acaba?” diye seslendi geriye, Satoko’ya doğru. Sesi harcadığı çabadan adeta çığlık halini almıştı ama karşılık alamadı.</p>
<p>Yol boyunca bodur akçaağaçlar bile çok seyrekti. Şimdi insanın gözüne batıdaki yeşil turp tarlalarıyla doğudaki bambu kümelerinden başka bir şey çarpmıyordu. Turp tarlaları kalın bir yaprak örtüsüyle kaplıydı, yaprakların arasından süzülen güneş ışığı karmaşık desenler çiziyordu. Onları, yoldan bir bataklıkla ayrılan çay fidanları izliyordu. Çay bahçesini, kırmızı taneli manolya kütükleri kaplamıştı, onların ötesinde de daha geniş bir bataklığın durgun suları görünüyordu. Az ileride, çekçekler yüz yıllık sedirlerin kuytusundan geçerken yol ansızın karardı. Güneş ışığı lekeler halinde ağaçların altındaki bambuların üzerine düşüyordu, ötekilerden ayrılan uzun bir kamış tek başına yoğun bir ışık saçarak parlamaktaydı.</p>
<p>Kontes birdenbire havanın serinlediğini hissetti. Yeniden arkasındaki çekçeğe dönerek, üşüdüğünü göstermek için şalını omuzlarına doladı. Gerçi bir karşılık alacağını ummuyordu ama birkaç dakika sonra geriye bir göz attığında, Satoko’nun rüzgârda kabaran şalının yanardöner renkleri gözünü aldı. Kızın henüz konuşmaya niyeti yoktu ama hiç olmazsa boyun eğiyordu, bu da kontesin yüreğine az da olsa su serpti.</p>
<p>Çekçekler siyaha boyalı bir kapıdan geçtiler; çevrelerindeki manzara bir manastırdan beklenecek biçimde, daha ciddi görünümlü bir bahçeye dönüştü. Kırmızı akçaağaç yaprakları -yol boyunca gördüğü ilk yapraklar- kontesi hazırlıksız yakalamıştı, hayranlıkla soluğunu tuttu.</p>
<p>Siyah kapının içinde kalan akçaağaçların renklerinde gösterişli, abartılı hiçbir yan yoktu. Koyu kızıl renkleri, yalnızca dagların derinliklerinde oluşabilecek bir tondaydı, bu renk kontese arınılmamış günahları fısıldıyordu sanki. Birden içini ürpertici bir korku dalgası yaladı, arka arabadaki Satoko’yu düşündü.</p>
<p>Akçaağaçların ardına gerilmiş bir perde gibi duran ince uzun çamlarla sedirler gökyüzünün geniş, parlak mavisini kapatacak kadar sık değildi. Göğün parıltısı aralarından geçerek akçaağaçlara geriden vuruyor ve kızıl yapraklı, uzanmış dallarını sabah güneşinin pırıltısıyla belirginleşmiş, dağınık bulutlara dönüştürüyordu. Dalların arasından gökyüzüne bakınca yaprakların zarif kıvamlarına hayran kaldı, bir an koyu kızıl bir süslemenin arasından cenneti gördüğünü düşledi.</p>
<p>Sonunda çekçekler durdu, kontesle Satoko, Tang Hanedanlığı dönemine ait bir kapının önünde arabalardan indiler; kapının arkasında taş döşeli bir geçitle Geşu Manastırı’nın ana girişi uzanıyordu.</p>    
</body>
</html>    
