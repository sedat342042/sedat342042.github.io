<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">51</p>

<p>Şubat geldi. Bitirme sınavlarının soluğunu tam enselerinde duyan sınıf arkadaşları kendilerini bütünüyle derslerine vermişlerdi. Duruma kayıtsız olan Kiyoaki ise onlardan her zamankinden de uzaktı. Honda sınavlara hazırlanması için ona yardım etmeye hazırdı ama Kiyoaki’nin hiç ilgilenmediğini görünce geri çekildi. Onun abartılı dostluk gösterilerden hiç hoşlanmadığını çok iyi bilirdi.</p>
<p>Tam o günlerde marki ansızın oğluna Oxford’daki Merton Koleji’ne girmesini önerdi. Zor olmayacaktı, marki on üçüncü yüzyılda kurulmuş olan okulun dekanıyla iyi dosttu ama Kiyoaki’nin yeterli olduğunu kanıtlayabilmesi için en azından mezuniyet sınavlarını vermesi gerekiyordu. Marki oğlunun günden güne sararıp solduğunun farkındaydı, çok üzülüyordu, kısa bir süre sonra en azından beşinci dereceden saray rütbesine yükselecek olan oğlunu kurtarmak için bu yolu akıl etmişti. Kurtuluş tasarısı öylesine beklenmedik bir şeydi ki ister istemez Kiyoaki’nin ilgisini çekti. Şimdilik babasının önerisine çok sevinmiş gibi yapmayı kararlaştırdı.</p>
<p>Daha önce Batı’ya özgü bir şeyler görmek için o kadar da hevesli değildi. Şimdiyse bütün varlığı tek bir nesneye, Japonya’nın küçücük, eşi bulunmaz güzellikteki bir parçasına yöneldiği için, önüne açtığı dünya haritasına bakarken, salt yabancı ülkelerin geniş topraklarına karşı değil, Asya’nın yan tarafında bir karides gibi kıvrılmış duran, kırmızıya boyalı ülkesine karşı da içi küçümsemeyle doluyordu. Onun Japonya’sı açık yeşildi; biçimi olmayan, acınası, yükselen pus kadar da kapsayıcıydı.</p>
<p>Babası eve yeni, kocaman bir harita getirdi, bilardo odasının duvarına astı. Amacının Kiyoaki’yi daha fazla düşünmeye itmek olduğu belliydi. Ancak haritanın dümdüz, cansız denizleri Kiyoaki’yi hiç heyecanlandırmadı. Tam tersine, capcanlı bir sıcaklığı, kendine özgü bir nabzı ve fışkıran kanı olan, dev boyutlu simsiyah bir yaratığa benzeyen bir gece denizini anımsamıştı - o yaz gecesi ona sabrın sınırlarını aşacak kadar işkence eden, ürkünç gümbürtüsüyle Kamakura’daki denizi.</p>
<p>Henüz kimseye sözünü etmemişti ama sık sık başı ağrıyor, arada bir de dönüyordu. Her gece daha az uyuyordu. Yatakta yatarken, yarın Satoko’dan mutlaka mektup gelecek, diyordu kendi kendine. Satoko onunla buluşacaktı, sonra da birlikte kaçacaklardı. Onu bilinmedik, küçük bir kasabada belki de bankaya dönüştürülmüş eski tip bir deponun önündeki köşede bulacaktı. Satoko ona doğru koşacak, o da kızı kollarına alacak, özlemini çektiği gibi onu sıkı sıkı kucaklayacaktı. Sahneyi en ince ayrıntılarına kadar gözünde canlandırıp duruyordu. Ama bu biçimde yücelttiği görüntü gerçekte ince sırlı, kırılgan bir aynaydı; kolayca yırtılıveren bu sırrın gerisinde iç karartıcı bir boşluktan başka bir şey yoktu. Yastık gözyaşlarını emerken, umarsız bir öfkeyle geceye doğru durmadan kızın adını haykırdı.</p>
<p>Böylesi anlarda kızın görüntüsünü ansızın yanı başında, düşle uyanıklık arası bir yerde buluverdiği de oluyordu. Rüyaları günceye kaydedilecek kadar nesnel bir şey anlatmaz olmuşlardı. Umutla umutsuzluk, düşle gerçek artık birleşmişti, birbirini siliyordu; aralarındaki sınır dalgaların hiç zorlanmadan dövdüğü bir kumsalın şeridi kadar belirsizdi. Orada, yumuşak kumları yalayarak çekilen suyun yüzeyinde bir an Satoko’nun çehresini gördü. Onu hiç bu kadar güzel, böylesine acı dolu görmemişti. Sonra, dudaklarını kızın yüzüne yaklaştırınca akşam yıldızı gibi ışıyan yüz bir anda siliniverdi.</p>
<p>İçine düştüğü bu kötü durumdan kurtulmak için duyduğu çılgınca istek her geçen gün artıyordu. Her şey, günün her saati, her sabahı, her akşamı, her gecesi ya da gökyüzü, ağaçlar, bulutlar, hepsi de ona aynı şeyi, kızdan vazgeçmesini söylediği halde o yine de kararsızlık içinde bocalıyordu. Hiç olmazsa kesin, belli bir şeye dokunmak, dudaklarından yalnızca gerçek olduğunu bildiği sözcüklerin döküldüğünü duymak istiyordu. Gittikçe artan korkuya daha fazla katlanamıyordu.</p>
<p>Bu arada dedikodu fırtınası çabucak dinmişti. İnsanların hemen törenin arefesinde, imparatorluk onayı alınmış olduğu halde bozulan bir nişan kadar beklenmedik, açıklanamaz bir olayı bile unutmaları uzun sürmemişti, şimdi donanmada ortaya çıkarılan, öfkelerini yöneltebilecekleri bir rüşvet rezaleti vardı.</p>
<p>Kiyoaki evden ayrılmaya karar vermişti. Ancak gözlerini onun üzerinden bir dakika olsun ayırmayan annesiyle babası harçlığını kestikleri için cebinde bir yen bile yoktu.</p>
<p>Kiyoaki’nin para istediğini duyunca Honda çok şaşırdı. Babası bankada onun adına bir hesap açtırmış, oğluna da bu parayı gerekli gördüğü durumlarda kullanma izni vermişti. Hesaptaki bütün parayı çekip hiçbir şey sormadan Kiyoaki’ye verdi.</p>
<p>Honda parayı okula getirip arkadaşına uzattığında Şubat ayının yirmi biriydi. Gökyüzü açık, güneşliydi ama sabah serinliği insanın içine işliyordu.</p>
<p>“Dersin başlamasına yirmi dakika var,” dedi Kiyoaki parayı alınca. Sesi biraz ürkekti. “Beni geçirmeye gelir misin?”</p>
<p>“Nereye gidiyorsun?” diye sordu şaşıran Honda. Yamada’nın ön kapıda nöbet tuttuğunu biliyordu. Kiyoaki gülümseyerek ormanı gösterdi. “Şu tarafa,” dedi.</p>
<p>Honda arkadaşını aylardan beri ilk kez böyle canlı görmekten hoşnuttu ama yüzünün sağlıklı rengine hâlâ kavuşamadığının da farkındaydı. Tam tersine, ince hatları solgun ve gergindi, Honda’ya bahar başlarındaki ince buz tabakalarını anımsatıyordu.</p>
<p>“İyi misin?”</p>
<p>“Galiba üşüttüm. Bunun dışında iyiyim,” diye yanıtladı Kiyoaki, ormana giden patikada neşeyle ilerlerken.</p>
<p>Honda onu böyle canlılıkla yürürken görmeyeli çok uzun zaman olmuştu. Nereye gittiğini biliyordu ama sesini çıkarmadı. Buzlu yüzeyi, sabah güneşinin eğimli ışınlarını donuk donuk yansıtan bir bataklıktan geçtiler. Omandan ötüşerek çıkan kuşları geride bıraktılar, okul arazisinin doğu sınırına vardılar.</p>
<p>Bir yokuşun başındaydılar şimdi, aşağıda yan yana dizilmiş fabrikalar vardı. Buraya parmaklık yerine dikenli tel gerilmişti, özensizce. Komşu çocuklar gediklerden geçerek kolayca okul arazisine sızıyorlardı. Telin arkasındaki otla kaplı tepe yola kadar iniyor, üstüne kaba tahtadan bir çitin yerleştirildiği alçak bir taş duvarla son buluyordu.</p>
<p>Tam bu noktada durdular. Sağda bir tramvay durağı vardı. Aşağıda kalan fabrikaların kurşun rengi çatılarına vuran güneş ışıl ışıldı. Çatıların altına toplanmış, çoktan çalışmaya başlamış olan makinelerden denizinkine benzeyen tekdüze bir homurtu geliyordu. Çıplak bacalar gökyüzüne uzanmıştı. Bacalardan çıkan duman, fabrikaların tepesine çöreklenen ve dışarıya, bir sıra halindeki barakaların yanına asılmış olan çamaşırlara vuran güneşi kapatan bir gölge oluşturuyordu. Çatısından sarkıtılmış raflara bonsai saksıları dizilmiş evler de vardı. Sağda solda bir ışığın çaktığı görülebiliyordu. Bir keresinde, bir direğe tırmanan tamircinin kalçasına astığı kerpetenin yansısıydı. Bir başka sefer de, bir kimya kuruluşunun camlarından görünüveren alevin uğursuz parıltısıydı. Fabrikalardan birinde makinelerin homurtusu kesilince, çelik bir levhaya indirilen çekiçlerin monoton gürültüsü duyuldu.</p>
<p>İyice uzakta da parlak güneş vardı. Aşağıda, okula ait arazinin eteklerinde Kiyoaki’nin kaçmaya hazırlandığı yol uzanıyordu. Yolun kıyısındaki küçük evlerin gölgeleri yolun tozlu, beyaz yüzeyinde seçiliyordu. Eski, paslı bir bisiklete binmiş bir adam, taş atan çocukların önünden geçti.</p>
<p>“Eh, görüşürüz,” dedi Kiyoaki.</p>
<p>Bunlar apaçık veda sözcükleriydi. Honda’nın beynine kazındılar; Kiyoaki’nin yüzü genç bir erkeğe yakışacak biçimde neşeyle aydınlanmıştı.</p>
<p>Kiyoaki okul çantasını bile sınıfta bırakmıştı. Üzerinde yalnızca üniformasıyla çift sıra pirinç düğmelerle süslü, önden aşağı kiraz çiçeği nişanıyla bezenmiş paltosu vardı. Yakasını açmıştı, ceketinin sıkı, denizci tipi yakasıyla içindeki beyaz selüloit şerit görünüyordu, Honda’ya gülümserken şerit genç boğazına gömülüyor, kepinin siperliği yüzünü gölgeliyordu. Hâlâ gülümseyerek döndü, eğildi, eldivenli eliyle kopmuş tellerin bir bölümünü aşağıya doğru bastırıp engeli aştı.</p>
<p class="ortali">* * *</p>
<p>Yokluğu hemen ailesine bildirildi; annesiyle babası gerçekten çok üzülmüştü. Ancak bir kez daha düzeni sağlayan büyükannesinin kararlı tutumu oldu.</p>
<p>“Neler olduğunu anlamıyor musunuz? İngiltere’deki okula gideceği için çok sevinçli. Gitmeye karar verdiği için de önce Satoko’yu görüp vedalaşmak istedi. İzin vermeyeceğinizi bildiği için de size haber vermeden gitti. Başka bir açıklaması olabilir mi?”</p>
<p>“Ama Satoko onu görmeyi kesinlikle kabul etmez.”</p>
<p>“O zaman vazgeçer ve evine döner. Kiyoaki artık genç bir erkek. Bu dertten kurtuluncaya kadar bırakın bildiği gibi yapsın. Onu o kadar sıktınız ki böyle bir şeyin olacağı belliydi.”</p>
<p>“Ama anne! Olanlardan sonra önlem almamız son derece doğal değil mi?”</p>
<p>“Doğru, işte sonu buraya vardı.”</p>
<p>“Yaptığı duyulursa çok kötü olur. Hemen polis şefini bulup büyük bir gizlilik içinde Kiyoaki’yi aramalarını söyleyeceğim.”</p>
<p>“Arama mı? Neden aratacaksın ki? Nereye gittiğini biliyorsun zaten.”</p>
<p>“Ama yakalanıp geri getirilmediği takdirde...” </p>
<p>“Pişman olacaksın!” diye bağırdı yaşlı kadın, gözleri öfkeden çakmak çakmaktı. “Bu kez gerçekten korkunç bir şey yapabilir. Polisin bu işte sessizce hareket etmesi güvenlik açısından şart. Yerini öğrenir öğrenmez bize bildirmeleri yeter. Ama nereye gittiğini çok iyi bildiğimize göre polis ondan uzak durmalı, onu kuşkulandırmamalı. Şimdi çocuk tam anlamıyla özgür kaldı, kimse ona karışmasın. Her şey sessizce olup bitsin. Bunu büyük bir olay haline getirmeden sonuçlandırmalıyız. Önemli olan bu! Şimdi en küçük bir hata felakete yol açabilir. İşte anlamanızı istediğim şey bu.”</p>
<p class="ortali">* * *</p>
<p>Kiyoaki 21 Şubat gecesini Osaka’daki bir otelde geçirdi. Ertesi sabah hesabı ödedi, Sakurai treniyle Obitoke’ye gitti, Kuzonoya adındaki bir tüccarın işlettiği hana yerleşti. Hemen bir çekçek kiralayıp doğruca Geşu’ya yollandı. Arabacıya acele etmesini söyleyerek tapınağın giriş kapısından geçti, yokuşu tırmanıp öndeki Tang kapısına gelince arabadan indi. Sıkıca kapatılmış sürme kapıyı görünce içeriye seslendi. Manastırın kapıcısı göründü, adını ve işini sorduktan sonra orada beklemesini söyledi. Az sonra kapıda kıdemli bir rahibe belirdi. Kiyoaki’nin eşikten geçip hole girmesine bile izin vermeksizin, pek de gizleyemediği bir hoşnutsuzlukla saygıdeğer başrahibenin onu göremeyeceğini, başka bir rahibe adayıyla görüşmesinin de olanaksız olduğunu bildirdi. Kiyoaki az çok böyle bir karşılama beklediği için fazla diretmedi, hemen manastırdan ayrılıp kaldığı hana döndü.</p>
<p>Ertesi gün şansını yine deneyecek fakat bu kez çekçeği manastıra açılan kapıya kadar götürmeyecekti, ilk seferinde bu yüzden geri çevrildiğine inanıyordu. Böyle davranmasının nedeni duyduğu korku ve aceleciliğiydi; Satoko’yu yeniden görebilmek için yalvarması gerektiğini biliyordu. Giriş kapısında inip rahibeler bunu bir tür kefaret olarak alsın almasın, yürüyerek manastıra varması çok daha yerinde olacaktı. Pişmanlık duyduğunu böylece gösterecekti onlara.</p>
<p>Handaki odası kirli, yemekler lezzetsiz, geceyse soğuktu. Ama Satoko’nun yakınlarda olduğu düşüncesi içini yoğun bir mutlulukla dolduruyordu. O gece, aylardan beri ilk kez deliksiz bir uykuya daldı.</p>
<p>Ertesi gün, ayın yirmi üçünde, kendisini daha enerjik hissetti, manastıra iki kez gitti -bir sabah, bir de öğleden sonra- çekçeği giriş kapısında bırakıp yokuşu bir hacı gibi yürüyerek tırmandı. Ama bir önceki günden daha sıcak karşılanmadı. Dönüşte arabada öksürmeye başladı, göğsünde hafif bir sancı duydu. Hana dönünce yıkanmaktan vazgeçti.</p>
<p>O geceki yemeği böyle bir taşra hanından beklenmeyecek kadar iyiydi. Handakilerin davranışları da dikkat çekecek kadar değişmişti, itirazlarına aldırmayıp onu hanın en iyi odasına taşıdılar. Hizmetçiye neler olup bittiğini sorunca kız onu atlatmaya çalıştı. Ama sinirlendiğini görünce doğruyu anlattı. Kiyoaki dışarıdayken yerel polis hana gelmiş ve hancıyı Kiyoaki hakkında sorguya çekmişti. Sonra polis, onun çok yüksek bir aileden geldiğini açıklamıştı. Bu nedenle ona büyük bir saygıyla hizmet etmeli ama polisin buraya geldiğinden hiç söz etmemeliydiler. Ayrıca handan ayrılırsa hemen polise haber verilmeliydi. Kiyoaki içini bir korku dalgasının kapladığını duyumsadı. Yitirecek zamanı olmadığını anlamıştı.</p>
<p>Ertesi sabah, Şubat’ın yirmi dördünde, uyanınca kendini hiç iyi hissetmedi. Başı kazan gibiydi, eli kolu kalkmıyordu. Yine de kararlıydı. Satoko’yu yeniden görmek istiyorsa bütün gücünü, ödemek zorunda olduğu kefaret için harcayacaktı. Bu ruh haliyle handan çıktı, çekçek kiralamadı; Geşu’ya kadar olan dört kilometrelik yolu yürüyecekti. Neyse ki hava çok güzeldi. Ama önünde çetin bir yol uzanıyordu. Yürüdükçe öksürüğü şiddetlendi, göğsüne madensel bir toz bulutu çökmüştü sanki. Tam Geşu’nun kapısına geldiğinde şiddetli bir öksürük nöbetine yakalandı. Kiyoaki’nin isteğini aynı sözcüklerle geri çeviren kıdemli rahibenin yüzündeki anlam hiç değişmemişti.</p>
<p>Ertesi gün, ayın yirmi beşinde, ateşi yükseldi, bedenini ürpertiler sardı. Yataktan çıkmanın hiç de akıllıca olmayacağını bilmesine karşın yine bir çekçek kiraladı ve manastıra yollandı, yine geri çevrildi. Artık umudunu yitirmeye başlamıştı. Zihnini bulandıran ateşle savaşarak durumu değerlendirmeye çalıştı ama aklına uygulanabilecek bir tasarı gelmedi. Sonunda, handaki kâtipten bir telgraf çekmesini istedi: “Lütfen hemen gel. Sakurai hattındaki Obitoke’de, Kuzonoya Hanı’ndayım. Aileme duyurma. Kiyoaki Matsugae.”</p>
<p>O gece huzursuz bir uykuya daldı, sabah uyandığında sersem gibiydi. Ayın yirmi altısıydı.</p>
      
    </body>
</html>
