<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre1"><b class="calibre3">ŞİİR</b></p>

  <p class="calibre1">İrlandalı kamutanrıcı Scotus Erigena, Kitabı Mukaddes’in sonsuz sayıda anlam içerdiğini söylemiş, tavuskuşu kuyruğunun gökkuşağını andıran tüylerine benzetmişti Kitabı Mukaddesi. Yüzyıllar sonra da, bir İspanyol Kabalacı, Tanrı’nın kutsal yazıları İsrailoğullarının her biri için yazdığım, ne kadar Kitabı Mukaddes okuru varsa o kadar da Kitabı Mukaddes olduğunu söyleyecekti. Kitabı Mukaddes’in yazarı ile Kitabı Mukaddes okurlarının her birinin yazgısını yazanın bir olduğunu varsayarsak, İspanyol Kabalacı’nın söylediğine inanabiliriz. İnsan, Scotus Erigena ile İspanyol Kabalacı'nın yargılarını Kelt ve Doğu düş gücünün birer ürünü olarak da görebilir. Ama ben biraz daha ileri gidip bu iki yargının da yalnızca kutsal yazılar için değil, yeniden okunmaya değer bütün kitaplar için geçerli olduğunu söyleyeceğim.</p>

  <p class="calibre1">Emerson, kütüphanenin, büyülenmiş ruhlarla dolu tılsımlı bir oda olduğunu söylemişti. Bu ruhlar biz çağırdığımız zaman uyanırlar. Kapalı duran bir kitap yalnızca bir cilttir, başka şeyler gibi bir şeydir. Ama kitabı açmayagörün, . kendini ellerinize bırakıverir, estetik bir olay gerçekleşir. Dahası, bir kitap aynı okurun gözünde bile değişikliğe uğrar, çünkü biz değişiriz; biz, aynı insanın bugün dünden farklı olduğunu, yarın da bugünden farklı olacağını söyleyen Herakleitos'un ırmağıyızdır. Durmadan değişiriz; bir kitabın her okunuşu, her yeniden okunuşu, o yeniden okunuşun, her anımsanışı o kitabın metninin yeniden keşfedilişidir. Bu yüzden, denilebilir ki, bir kitabın metni de Herakleitos'un ırmağıdır.</p>

  <p class="calibre1">Buradan, en derin düşünür olmasa da en az önyargılı düşünür diyebileceğimiz Croce'nin öğretisine, edebiyatın anlatım olduğu düşüncesine varırız. Bu da, Croce'nin sıkça unutulan öteki öğretisini karşımıza çıkarır: Edebiyat anlatımsa, edebiyat sözcüklerden oluşur ve dil de estetik bir olaydır. Dilin estetik bir olay olduğu anlayışı bizim için kabul edilmesi güç bir şeydir. Croce'nin öğretisini hemen hiç kimse açıkça savunmaz, ama herkes her gün uygular.</p>

  <p class="calibre1">İspanyolca'nın renkli bir dil olduğundan, İngilizce'nin çok değişik seslerden oluştuğundan, Latince'nin kendinden sonraki bütün dillerin özlemini çektiği bir soyluluk taşıdığından dem vururuz; başka bir deyişle, dillere estetik nitelikler yakıştırırız. Dilin, gerçeklik dediğimiz o gizemli şeyi karşıladığını sanmak gibi bir yanılgıya düşeriz. Oysa dil başka bir şeydir aslında.</p>

  <p class="calibre1">Sarı, aydınlık ve durmadan değişen bir şey düşünelim. Bu şey gökyüzünde ve yuvarlaktır, ama bazan yay biçimini alır, kimi zaman büyür, kimi zaman küçülür. Birisi -bu birisinin kim olduğunu hiçbir zaman öğrenemeyeceğiz- diyelim atalarımızdan, ortak atalarımızdan biri tutar, bu şeye ay der, farklı dillerde değişik ve hepsi de güzel adlar verir. Bence, Yunanca'daki <span class="calibre2">selene</span> sözcüğü ay için biraz fazla karmaşıktır; İngilizcedeki <span class="calibre2">moon</span> sözcüğünde ise aya uygun düşen bir yavaşlıkla söylenmesini sağlayan, aya benzeyen bir şey vardır, çünkü <span class="calibre2">moon</span> sözcüğünün kendisi de neredeyse yuvarlaktır; ilk harfiyle son harfi neredeyse birbirinin aynıdır. İspanyolcadaki <span class="calibre2">Iuna</span> sözcüğüne, Latince’den miras kalan, İtalyanca'yla paylaştığımız o güzel sözcüğe gelince, insana biraz fazla gibi gelen iki seslemden, iki parçadan oluşur. Portekizce’deki <span class="calibre2">lua</span> sözcüğü doğrusu pek o kadar güzel sayılmaz; Fransızca'daki <span class="calibre2">lune'de</span> sanki gizemli bir yan vardır. Almanca’da ay için kullanılan sözcük erildir. Belki de bu yüzden, Nietzsche ayın yeryüzüne kıskançlıkla bakan bir keşiş ya da yıldızlardan oluşan kilimler üzerinde yürüyen bir kedi, <span class="calibre2">Kater</span> olduğunu söyleyebilmiştir.</p>

  <p class="calibre1">. Birisinin bir yerde <span class="calibre2">ay</span> sözcüğünü bulduğunu düşünüyoruz. O ilk sözcük çok farklıydı kuşkusuz. Ama neden o ilk kişinin ayı şu ya da bu sesle tanımlamasıyla kalmadı bu iş?</p>

  <p class="calibre1">Farsça’da ayı zamanın aynasına benzeten bir deyim vardır. <span class="calibre2">Zamanın aynası</span> deyiminde ayın hem kırılganlığı, hem de sonsuzluğu söz konusudur. Ayın çelişkisidir bu; neredeyse yarısaydamdır, neredeyse bir hiçtir, ama sonsuzlukla ölçülür. Ay demek ya da zamanın aynası demek iki estetik olaydır; tek fark, <span class="calibre2">zamanın aynası</span>’nın ikinci bir aşamanın ürünü olmasıdır; çünkü <span class="calibre2">zamanın aynası</span> iki ayrı bütünden oluşur, buna karşılık <span class="calibre2">ay</span> sözcüğü ay kavramını belki de daha etkili bir biçimde yansıtır. Her sözcük şiirsel bir yapıttır.</p>

  <p class="calibre1">Düzyazının gerçekliğe koşuktan daha yakın olduğu söylenir. Bence yanlış. Kısa öykü yazarı Horacio Quiroga'ya yakıştırılan bir görüştür; ırmak kıyısından soğuk bir rüzgâr esiyorsa, “Irmak kıyısından soğuk bir rüzgâr esiyor,” diye yazmanız yeterlidir. Ama Quiroga -söyleyen oysa tabii- bu tümcenin ırmak kıyısından esen rüzgârdan ne denli uzaksa gerçeklikten de o ölçüde uzak olduğunun farkında değil. Nedir algıladığımız? Havanın devindiğini duyumsarız ve buna rüzgâr deriz. Rüzgârın belirli bir yönden, ırmak kıyısından geldiğini duyumsarız. Sonunda da, Gongora’nın şiiri ya da Joyce’un tümcesi kadar karmaşık bir şey oluştururuz. Şimdi “ırmak kıyısından soğuk bir rüzgâr esiyor” tümcesine dönelim. <span class="calibre2">Rüzgar</span> diye bir özne, <span class="calibre2">esiyor</span> diye bir fiili ve <span class="calibre2">ırmak kıyısından</span> diye bir bağlam yaratılmış. Ama hepsi de gerçeklikten uzak. Gerçeklik yalın bir şeydir. Quiroga'nın bile bile seçtiği bu şiirsellikten yoksun ve sıradan sözler karmaşık bir tümcedir; dizimsel bir düzendir.</p>

  <p class="calibre1">Carducci’nin ünlü dizesine bakalım: “Kırların yeşil sessizliği.” Bu dizede bir yanlışa düşülmüş, Carducci sıfatı yanlış yere koymuş, aslında “Yeşil kırların sessizliği" diye yazsaymış daha doğru olurmuş diye düşünebiliriz. Carducci, “Yeşil kırların sessizliği”ni akıllıca bir söz ustalığıyla değiştirmiş, kırların yeşil sessizliğinden söz etmiştir. Bunu nasıl algılarız? Aynı anda birkaç şey birden duyumsarız. (Şey sözcüğü belki biraz fazla genel.) Kırları, kırların enginliğini, yeşilliği ve sessizliği duyumsarız. Sessizliği karşılayan bir sözcüğün olması, estetik bir yaratımdır. <span class="calibre2">Sessizlik</span> hep insanlardan söz edilirken kullanılmıştır. Bu sözcüğü, hiçbir sesin duyulmadığı bir kır ortamı için kullanmak o dönemde hiç kuşkusuz yüreklilik isteyen estetik bir girişimdir. Carducci, “Kırların yeşil sessizliği" derken, aslında dolaysız gerçekliğe, “Yeşil kırların sessizliği” demiş kadar yakın ve uzak bir söz söylemektedir.</p>

  <p class="calibre1">Sözdizimi kurallarını bozarak gerçekleştirilen bir başka söz sanatı örneği de Vergilius'un o benzersiz dizesi: <span class="calibre2">“Ihant obscuri sola sub nocte per umbram",</span> yani “Yapayalnız gecenin altında gölgeler arasında kapkara yürüyorlardı.” İsterseniz, dizeyi kapatan <span class="calibre2">per umbram'ı</span> bir yana bırakalım, “[Aeneas ve Sibylla] yapayalnız gecenin altında kapkara yürüyorlardı” diye alalım. <span class="calibre2">(Yapayalnız</span> Latince'de daha vurgulu, çünkü sub'dan önce geliyor.) Vergilius’un sözcüklerin yerlerini değiştirdiğini düşünebiliriz, çünkü kurala uyulacak olsaydı “Kapkara gecenin altında yapayalnız yürüyorlardı” denmesi gerekirdi. Ama yine de, Aeneas ve Sibylla’yı kafamızda yeniden canlandırırken, “Yapayalnız gecenin altında kapkara yürüyorlardı" demenin gözümüzün önüne gelen görüntüye, “Kapkara gecenin altında yapayalnız yürüyorlardı” demek kadar yakın olduğunu anlarız.</p>

  <p class="calibre1">Dil, estetik bir yaratımdır. Tartışılacak bir yanı yok bunun. Bir dili incelerken ya da öğrenirken sözcüklere daha yakından bakmak zorunda kaldığımızda bazılarını güzel, bazılarını çirkin bulduğumuzu fark ederiz. İnsan bir dili incelerken sözcüklere büyüteçle bakar; şu sözcük çok çirkin, şu çok güzel, şu biraz kaba diye düşünür kendi kendine. Ama insanın anadilinde aynı şey olmaz; anadilimizde sözcükleri konuşmadan bağımsız bir biçimde görmeyiz.</p>

  <p class="calibre1">Croce, dize anlatım ise, koşuğu oluşturan parçaların, sözcüklerin her biri kendi içinde anlatımsal ise şiir anlatımdır, demişti. Bunun artık bayatladığını, herkesçe bilinen bir şey olduğunu söyleyebilirsiniz. Ama gerçekten biliyor muyuz acaba? Yoksa yalnızca doğru olduğunu sezinliyor muyuz?</p>

  <p class="calibre1">Aslında şiir kütüphanedeki kitaplarda, Emerson’ın tılsımlı odasındaki kitaplarda değildir; okurun kitapla yüz yüze gelmesidir şiir, kitabın keşfedilmesidir.</p>

  <p class="calibre1">Çok tuhaf bir estetik deneyim daha var; şairin yapıtını tasarlarken, bulurken ya da keşfederken yaşadığı estetik deneyim. Bildiğiniz gibi, Latince’de <span class="calibre2">keşfetmenin</span> ve <span class="calibre2">bulmanın</span> karşılığı aynıdır. Bütün bunlar, bulmanın, keşfetmenin anımsamak demek olduğu yolundaki Platon’cu öğretiye uygun düşmektedir. Francis Bacon öğrenmenin anımsamak, bilmemenin ise unutmayı bilmek olduğu görüşündeydi; her şey böyledir, biz görmeyiz, o kadar.</p>

  <p class="calibre1">Yazarken kimi zaman yazdığımın daha önce var olduğu duygusuna kapılırım. Genel bir kavramdan yola çıkarım. Başlangıcı ve sonu beş aşağı beş yukarı bilirim, aradaki bölümleri ise keşfederim. Ama onları benim bulduğum, onların benim özgür istemime bağımlı oldukları duygusuna kapılmam. Onlar nasılsalar öyledirler, ama gizlenmişlerdir, şair olarak görevim onları bulmaktır.</p>

  <p class="calibre1">Bradley, şiirin bizde yeni bir şey keşfettiğimiz izlenimini değil, unuttuğumuz bir şeyi anımsadığımız izlenimini uyandırdığını söylemişti. lyi bir şiir okurken o şiiri bizim de yazabileceğimizi, o şiirin içimizde var olduğunu geçiririz aklımızdan. Buradan, şiirin Platon'cu tanımına varırız; kanatlı, uçan, kutsal bir şeydir şiir. Biraz belirsiz bir tanımdır bu, çünkü (şiirin de bir müzik biçimi olduğunu bir yana bırakırsak) o kanatlı, oynak, kutsal şey müzik de olabilir. Platon, şiiri tanımlarken, bize bir müzik örneği verir. Bu da bizi şiirin estetik bir yaşantı olduğu düşüncesine vardırır; şiir öğretisinde devrim sayılabilecek bir şeydir bu.</p>

  <p class="calibre1">Buenos Aires Üniversitesi Felsefe ve Edebiyat Okulu’nda İngiliz edebiyatı dersleri verirken edebiyat tarihini elden geldiğince es geçmeye çalışmıştım. Öğrenciler benden kaynakça istediklerinde, “Kaynakçayı ne yapacaksınız?" derdim onlara. “Shakespeare’in Shakespeare eleştirmenlerinden haberi mi vardı? Doğrudan doğruya metinleri incelesenize. Kitabı beğenirseniz, sorun yok; beğenmezseniz okumayıverirsiniz. Zoraki okumak kadar saçma bir şey olamaz; ancak zoraki mutluluktan söz edilebilir. Bence şiir duyumsanan bir şeydir. Şiiri duyumsamıyorsanız, güzellik duyusundan yoksunsanız, bir öyküyü okurken biraz sonra neler olacağını merak etmiyorsanız, yazar sizin için yazmamış demektir. Bırakın o öyküyü bir kenara. Edebiyat karşınıza ilginizi çekebilecek ya da bugün ilgi duymasanız da yarın okuyabileceğiniz başka bir yazar çıkaracak kadar zengindir."</p>

  <p class="calibre1">Derslerimde, tanımlanması gereksiz estetik olaya dayanarak bunları anlatıyordum. Estetik olay aşk kadar, meyvenin, suyun tadı kadar açık, dolaysız, tanımlanmaz bir şeydir. Şiiri bir kadının yakınlığını, bir dağı ya da bir koyu duyumsadığımız gibi duyumsarız. Şiiri dolaysızca duyumsu-yorsak, o zaman onu niçin duygularımızın gücüne asla erişemeyecek başka sözcüklerle sulandıralım?</p>

  <p class="calibre1">Şiiri pek duyumsayamayan insanlar vardır, bunlar kendilerini daha çok şiiri öğretmeye adamışlardır. Bense şiirin duyumsanmasına inanıyorum, öğretilmesine inanmıyorum. Okulda belirli metinlerin nasıl sevileceğini öğretmedim; öğrencilerime hep edebiyatın nasıl sevileceğini, edebiyatın nasıl bir mutluluk biçimi olarak görüleceğini öğrettim. Soyut düşünme yeteneğim neredeyse hiç yoktur; durmadan alıntılardan ve anılardan destek almaya çalıştığımı siz de fark etmişsinizdir. Şiirden soyut biçimde söz ederek can sıkıp havanda su döveceğimize, gelin iki İspanyol şiirini önümüze koyup inceleyelim.</p>

  <p class="calibre1">Kendi belleğime güvenmediğim, sizin de belleğinize yerleşmiş bir metni yeğlediğim için çok iyi bilinen iki şiir seçtim. Quevedo’nun Osuna Dükü Don Pedro Tellez Giron’un anısına yazdığı ünlü sonesini ele alacağız şimdi. Önce ağır ağır okuyalım, sonra başa dönüp dize dize inceleyelim.</p>

  <p class="calibre1"><span class="calibre2">Faltar pudo su patria al grande Osuna,</span></p>

  <p class="calibre1"><span class="calibre2">pero no a su defensa sus hazanas;</span></p>

  <p class="calibre1"><span class="calibre2">dieronle muerte y carcel las Espanas,</span></p>

  <p class="calibre1"><span class="calibre2">de quien el hizo esclava la Fortuna.</span></p>

  <p class="calibre1"><span class="calibre2">Lloraron sus invidias una a una</span></p>

  <p class="calibre1"><span class="calibre2">con las proprias naciones las extranas;</span></p>

  <p class="calibre1"><span class="calibre2">su tumba son de Flandres las campanas,</span></p>

  <p class="calibre1"><span class="calibre2">y su epitafio la sangrienta Luna.</span></p>

  <p class="calibre1"><span class="calibre2">En sus exequias encendio al Vesubio</span></p>

  <p class="calibre1"><span class="calibre2">Partenope y Trinacria al Mongibelo;</span></p>

  <p class="calibre1"><span class="calibre2">el llanto militar crecio en diluvio.</span></p>

  <p class="calibre1"><span class="calibre2">Diole el mejor lugar Marte en su cielo;</span></p>

  <p class="calibre1"><span class="calibre2">la Mosa, el Rhin, el Tajo, y el Danubio</span></p>

  <p class="calibre1"><span class="calibre2">murmuran con dolor su desconsuelo.</span></p>

  <p class="calibre1"><span class="calibre2">[Büyük Osuna artık yurtsuzlar arasında, / ama kimse savunmadı yurdunu onun kadar; / İspanya ölüm ve zindan sundu / Kader’in kulu kölesi olan bu adama. // Yabancı uluslar ve kendi ulusu, / kıskanç gözyaşları döktü ardından; / mezarı Flandre toprakları, / kana bulanmış ay mezar taşı yazıtı. // Cenaze töreninde Parthenope Vezüv’ü / Trinacria ise Etna'yı tutuşturdu / askerlerin gözyaşları taşkına dönüştü. // Mars Cennette en iyi yeri ayırdı ona; / Moselle, Ren, Tajo ve Tuna / acıyla yasını mırıldanır hâlâ.]</span></p>

  <p class="calibre1">İlk önce, şiirde yasal bir savın işlendiğini belirtmek isterim. Quevedo, başka bir şiirinde de yazdığı gibi “hapislerde çürüyüp can veren” Osuna Dükü'nün anısını savunmak istemektedir. Şair, aslında İspanya’nın düke büyük askeri zaferler borçlu olduğunu, ama bu borcunu dükü hapse atarak ödediğini söylemektedir. Bu yaklaşım tam bir tutarlılıktan yoksundur, çünkü bir kahraman da suçlu olabilir ya da cezalandırılabilir. Ama yine de,</p>

  <p class="calibre1"><span class="calibre2">Faltar pudo su patria al grande Osuna,</span></p>

  <p class="calibre1"><span class="calibre2">pero no a su defensa sus hazanas;</span></p>

  <p class="calibre1"><span class="calibre2">dieronle muerte y carcel las Espanas,</span></p>

  <p class="calibre1"><span class="calibre2">de quien el hizo esclava la Fortuna.</span></p>

  <p class="calibre1">dizelerinde şair okuru avlamaya çalışmaktadır. Ne soneden yana çıkıyorum, ne de soneye karşı çıkıyorum. Çözümlemeye çalışıyorum.</p>

  <p class="calibre1"><span class="calibre2">Lloraron sus invidias una a una</span></p>

  <p class="calibre1"><span class="calibre2">conlas proprias naciones las extranas</span></p>

  <p class="calibre1">Büyük bir şiirsel tını taşımayan bu iki dize soneyi geliştirme zorunluluğundan konmuş oraya. Quevedo, dört uyak gerektiren zor İtalyan sonesi biçimini kullanmıştı. Shakespeare ise iki uyak gerektiren zor İtalyan sonesi biçimini kullanmıştı. Shakespeare ise iki uyak gerektiren, kolay Elizabeth dönemi sonesi biçimine bağlı kalmıştı. Quevedo sürdürüyor:</p>

  <p class="calibre1"><span class="calibre2">su tumba son de Flandres las campanas,</span></p>

  <p class="calibre1"><span class="calibre2">y su epitafio la sangrienta Luna.</span></p>

  <p class="calibre1">İşte şiirin özü burada. Bu iki dizenin zenginliği belirsizliklerinde. Quevedo’nun bu dizelerinin yorumu üzerine birçok tartışma çıkmıştı. “Mezarı Flandre toprakları," ne demektir? İlk ağızda akla Flandre kırları da gelir, dükün giriştiği askeri seferler de. “Kana bulanmış ay mezar taşı yazıtı" ise İspanyol dilinin en unutulmaz dizelerinden biridir. Ama ne anlama gelmektedir? Gözümüzün önünde Mahşeri canlandıran bir ay gelir aklımıza ya da savaş alanının üzerinde kızıl bir ay yalnızca. Ama Quevedo’nun Osuna Dükü’ne adadığı bir sonesi daha vardır; o sonede şöyle bir dize geçer: “artık senin yolculuğun / Trakya’nın kan tutmuş aylarına." Quevedo ilk başta Osmanlı bayrağını düşünmüş olmalı, kana bulanmış ay kızıl hilal olsa gerek. Sanırım, bu anlamların hiçbirinin gözardı edilmemesi gerektiğinde hepimiz birleşiyoruz. Quevedo’nun yalnızca askeri seferlerden, yalnızca dükün hizmetlerinden, yalnızca Flandre seferinden, yalnızca savaş alanının üzerindeki kana bulanmış aydan ya da yalnızca Osmanlı bayrağından söz ettiğini düşünmüyoruz. Çünkü Quevedo bir tek anlam değil, birçok anlam sezinlemişti. Bu dizeler belirsiz oldukları için güzeldir.</p>

  <p class="calibre1"><span class="calibre2">En sus exequias encendio al Vesubio</span></p>

  <p class="calibre1"><span class="calibre2">Partenope y Trinacria al Mongibelo;</span></p>

  <p class="calibre1">Başka bir deyişle, Napoli Vezüv Yanardağı'nı tutuşturmuş, Sicilya da Etna Yanardağını. Bu eskil adların burada yer alması ne kadar tuhaf; sonradan verilen anlı şanlı adlardan ne kadar uzak görünüyorlar.</p>

  <p class="calibre1"><span class="calibre2">el llanto militar crecio en diluvio.</span></p>

  <p class="calibre1">Burada, şiir ile ussal duygunun farklı şeyler olduklarını bir kez daha görmekteyiz. Askerlerin gözyaşlarından ortalığı seller götürdüğünü gözünüzün önüne getirin. Daha gülünç bir şey olabilir mi? Ama şiirin kendine özgü yasaları içinde hiç de saçma gelmiyor. “Askerlerin gözyaşları", özellikle de “asker” sözcüğü şaşırtıcı. “Asker” ve “gözyaşı" bir araya getirildiğinde şaşırıyor insan.</p>

  <p class="calibre1"><span class="calibre2">Diole el mejor lugar Marte en su cielo;</span></p>

  <p class="calibre1">Akıl sır erdirmek olanaksız; Mars’ın, yani Savaş Tanrısı’nın Osuna Dükü’nü neredeyse Sezar’la bir tutacağım düşünmek bile saçma. Quevedo'nun bu tümcesi varlığım aşırılığına borçlu. Şiirin temel özelliği bu; dizenin anlamötesi bir varlığı söz konusu.</p>

  <p class="calibre1"><span class="calibre2">la Mosa, el Rhin, el Tajo y el Danubio</span></p>

  <p class="calibre1"><span class="calibre2">murmuran con dolor su desconsuelo.</span></p>

  <p class="calibre1">Yıllarca etkisi altında kaldığım bu dizelerin, her şeye karşın, temelde düzmece olduğunu belirtmeliyim. Quevedo öyle bir düşünceye kaptırmış ki kendini, bir kahramanın savaştığı yerler ve ünlü ırmaklar ardından gözyaşı döküyor, yaslara bürünüyor. Okur bunun yalan olduğunu sezinler: Doğruyu söylemek, sözgelimi Wordsworth'ün koca bir ormanı kesip yok ettiği için Douglas'a saldırdığı sonesinin sonunda söylediklerini söylemek daha iyi olabilirdi. Evet, der Wordsworth, Douglas'ın ormanı yok etmesi, soylu bir topluluğun, “ağaçların kutsal kardeşliği”nin köküne kibrit suyu ekmesi korkunç bir şeydi. Ama yine de, diye ekler ardından, doğanın umurunda bile olmayan kötülüklerin acısını biz çekiyoruz; Twed Irmağı, yeşil otlaklar, dağlar, tepeler hiç umursamadan sürdürüyor yaşamını. Wordsworth doğruyu söyleyerek daha büyük bir etki yaratabileceğini anlamıştı. Güzelim ağaçların yok edilmiş olması bize acı verir, ama doğa önemsemez. Doğa -doğa diye bir varlık varsa elbet- o ağaçlan yenileyebileceğini bilir. Irmak akışını sürdürür.</p>

  <p class="calibre1">Burada Quevedo'yu ilgilendirenin, şiirde adı geçen ırmakların Tanrıları olduğu doğrudur. Quevedo, Osuna Dükü’nün ölümünün ırmakları zerre kadar ilgilendirmediğini yazsaydı belki de daha şiirsel olacaktı. Ama Quevedo bir insanın ölümü üzerine bir şiir, bir ağıt yazmak istiyordu. Nedir bir insanın ölümü? Plinius’un belirttiği gibi, bir insanla birlikte bir yüz ölür, o yüzü bir daha göremeyeceğizdir. Her insanın benzersiz bir yüzü vardır; her insanla birlikte hepsi de çok insancıl, binlerce olay, binlerce anı ölür. Quevedo ise sanki bunların hiçbirini duyumsamamaktadır. Dostu Osuna Dükü hapiste ölmüştür; o da bu soneyi soğukkanlılıkla yazmaktadır. Sonenin özündeki umursamazlığı duyumsarız. Quevedo, dükü hapse düşürenlere karşı bir suçlama olarak yazmaktadır sonesini. Kimbilir, dükten pek hoşlanmıyor bile olabilir. Ama Quevedo'nun sonesi yine de dilimizin en büyük sonelerinden biridir.</p>

  <p class="calibre1">Şimdi de başka bir soneye, Enrique Banchs’ın bir sonesine göz atalım. Banchs'ın Quevedo’dan daha iyi bir şair olduğunu söylemek gülünç olur. Kaldı ki, bu tür karşılaştırmaların bir anlamı da yok. Dilerseniz, Banchs’ın sonesini gözden geçirelim ve bu soneyi böylesine keyifli kılan nedir görelim.</p>

  <p class="calibre1"><span class="calibre2">Hospitalario y fiel en su reflejo</span></p>

  <p class="calibre1"><span class="calibre2">donde a ser apariencia se acostumbra</span></p>

  <p class="calibre1"><span class="calibre2">el material vivir, estd el espejo</span></p>

  <p class="calibre1"><span class="calibre2">como un claro de luna en la penumbra.</span></p>

  <p class="calibre1"><span class="calibre2">Pomba le da en las noches la flotante</span></p>

  <p class="calibre1"><span class="calibre2">claridad de la lempara, y tristeza</span></p>

  <p class="calibre1"><span class="calibre2">la rosa que en el vaso agonizante</span></p>

  <p class="calibre1"><span class="calibre2">tambien en el inclina la cabeza.</span></p>

  <p class="calibre1"><span class="calibre2">Si hace doble al dolor, tambien repite</span></p>

  <p class="calibre1"><span class="calibre2">las cosas que me son jardin del alma.</span></p>

  <p class="calibre1">Y <span class="calibre2">acaso espcra que algun dia habite</span></p>

  <p class="calibre1"><span class="calibre2">en la ilusiön de su azulada calma</span></p>

  <p class="calibre1"><span class="calibre2">el Huesped que le deje rejlejadas</span></p>

  <p class="calibre1"><span class="calibre2">frentesjuntas y manos enzaladas.</span></p>

  <p class="calibre1"><span class="calibre2">[Ayna karanlıkta ayışığına benzer / canlı maddenin görüntüye / dönüştüğü yansımasında / konuksever ve sadıktır. // Gecelere güzellik verir, bir lambanın / yüzen aydınlığım ve hüznü getirir / vazoda solmakta olan gül / başını ona yaslar. // Acıyı bir kat daha artırırken / ruhun bahçesindekileri zenginleştirir. / Ve belki de mavi dinginliğinin // yanılsamasında bir gün / konuğun yaşayacağını umar / baş başa, el ele.]</span></p>

  <p class="calibre1">Oldukça tuhaf bir sone, çünkü başkişisi ayna değil; en sonunda açığa çıkartılan gizli bir kahraman var. Her şeyden önce son derece şiirsel bir izlek söz konusu: Her şeyin suretini çıkartan ayna.</p>

  <p class="calibre1">İster istemez aklıma Plotinos geliyor. Plotinos'un resmini yapmak istemişler, ama o resmini yaptırmaya yanaşmamış. “Ben kendim bir gölgeyim," demiş. “Gökyüzündeki ilkörneğin bir gölgesiyim. Gölgenin gölgesini yapmanın ne anlamı olabilir?" Plotinos, sanat ikinci elden bir görüntüden başka nedir ki, diye düşünüyordu. lnsan düşkünse, bir insanın imgesi nasıl sevilebilir? Banchs'ın sonede duyumsadığı da budur. Aynanın görüntüsel niteliğini yakalamıştı.</p>

  <p class="calibre1">Aynaların var olması gerçekten korkunç; aynalar bana hep ürküntü vermiştir. Sanırım Poe da aynı şeyi duyumsamıştı. Odaların bezenmesi üzerine pek az bilinen bir denemesi vardır Poe’nun. O denemede Poe’nun direttiği koşullardan biri de aynaların odada oturanları yansıtmayacak yerlere konulmasıdır. Bana kalırsa, Poe aynada kendini görmekten korkuyordu. Bunu Poe’nun çifte kişilikle ilgili <span class="calibre2">“William Wilson”</span> adlı öyküsünde ve bir Güney Kutbu kabilesinin anlatıldığı <span class="calibre2">Arthur Gordon Pym’in Öyküsü</span> adlı yapıtında da görürüz. Kabile üyelerinden biri yaşamında ilk kez bir ayna görür ve korkudan düşüp bayılır. Gerçi biz aynalara alışkınızdır, ama yine de görsel çoğaltımında ürkütücü bir yan vardır.</p>

  <p class="calibre1">Banchs’ın sonesine dönelim. “Konuksever” sözcüğü insanca bir boyut getiriyor. Ama aynaları hiçbir zaman konuksever olarak düşünmemişizdir. Aynalar sessizce, hoş bir boyun eğişle karşılanır.</p>

  <p class="calibre1"><span class="calibre2">Hospitalario y fiel en su reflejo</span></p>

  <p class="calibre1"><span class="calibre2">donde a ser apariencia se acostumbra</span></p>

  <p class="calibre1"><span class="calibre2">el material vivir, est a el espejo</span></p>

  <p class="calibre1"><span class="calibre2">como un claro de luna en la penumbra.</span></p>

  <p class="calibre1">Ayna kendisi parlaktır zaten, ama Banchs aynayı aynı zamanda ay kadar elle tutulamaz bir şeye benzetiyor. Aynanın tılsımını ve yabansılığını duyumsamayı sürdürüyor: “Ayna karanlıkta ayışığına benzer.”</p>

  <p class="calibre1"><span class="calibre2">Pomba le da en las noches la flotante</span></p>

  <p class="calibre1"><span class="calibre2">claridad de la lampara...</span></p>

  <p class="calibre1">‘Yüzen aydınlık’ hiçbir şeyin tanımlanamayacağı anlamına gelmektedir; her şey ayna gibi, karanlıktaki ayna gibi belirsiz olmalıdır. Büyük olasılıkla akşam ya da gecedir.</p>

  <p class="calibre1"><span class="calibre2">...la flotante</span></p>

  <p class="calibre1"><span class="calibre2">claridad de la lâmpara, y tristeza</span></p>

  <p class="calibre1"><span class="calibre2">la rosa que en el vaso agonizante</span></p>

  <p class="calibre1"><span class="calibre2">tambien en el inciina la cabeza.</span></p>

  <p class="calibre1">Artık her şey belli belirsiz değil, şimdi bir gül var, kusursuz bir gül.</p>

  <p class="calibre1"><span class="calibre2">Si hace doble al dolor, tambien repite</span></p>

  <p class="calibre1"><span class="calibre2">las cosas que me sonjardin del alma.</span></p>

  <p class="calibre1">Y <span class="calibre2">acaso espera que algün dia habite</span></p>

  <p class="calibre1"><span class="calibre2">en la ilusiön de su azulada calma,</span></p>

  <p class="calibre1"><span class="calibre2">el Huesped que le deje reflejadas</span></p>

  <p class="calibre1"><span class="calibre2">frentesjuntas y manos enlazadas.</span></p>

  <p class="calibre1">Burada sonenin öznesi çıkıyor ortaya; özne ayna değil, aşk, alçakgönüllü aşk. Baş başa, el ele âşıkların yansımasını görmek isteyen hiç kuşkusuz ayna değil, şairin kendisi. Ama bir tür alçakgönüllülük bütün bunları ona dolaylı bir biçimde söyletiyor. Çok hoş düzenlenmiş: Daha en başta “konuksever ve sadık” bir aynayla karşılaşıyoruz. Gerçekten de, daha sonenin başında ayna salt cam ya da metal bir ayna değil, bir insan, konuksever ve sadık; çok geçmeden de bizi bir görünüşler dünyasıyla, en sonunda şairle özdeşleşen bir dünyayla tanıştırıyor. Konuğu, aşkı görmeyi umut eden şairin kendisi.</p>

  <p class="calibre1">Dillerden söz ederken bir dili başka bir dille karşılaştırmanın ne kadar büyük bir haksızlık olduğunu söylemiştim. Örneğin, İspanyolca yazılmış bir şiire, bir dörtlüğe bakalım:</p>

  <p class="calibre1"><span class="calibre2">quien hubiera tal ventura</span></p>

  <p class="calibre1"><span class="calibre2">sobre las aguas del mar</span></p>

  <p class="calibre1"><span class="calibre2">como hubo el conde Arnaldos</span></p>

  <p class="calibre1"><span class="calibre2">la manana de San ]uan</span></p>

  <p class="calibre1">[San Juan sabahı / Kont Arnaldos kadar / kimin talihi yaver gitmiş / denizlerde]</p>

  <p class="calibre1">Burada Kont Arnaldos ya da San Juan sabahı önemli değil: Bu dizeler ancak İspanyolca söylenebilirdi.</p>

  <p class="calibre1">Fransızca’nın sesinden pek hoşlandığımı söyleyemem. Fransızca öteki Latin dillerinin ses uyumundan yoksun gibi gelir bana. Ama insan Hugo’nun şu olağanüstü dizesi gibi dizelere olanak tanıyan bir dile nasıl kötü diyebilir.</p>

  <p class="calibre1"><span class="calibre2">L'hydre-Univers tordant son corps ecaiUe d’astres</span></p>

  <p class="calibre1">Onsuz bu dizenin de olamayacağı bir dili nasıl aşağılayabiliriz?</p>

  <p class="calibre1">İngilizce ise bence eski İngilizce’nin açık ünlülerini yitirmenin eksikliğini çekiyor. Ama yine de Shakespeare’in şu dizeleri yazabilmesini sağlamış:</p>

  <p class="calibre1"><span class="calibre2">And shahe the yoke of inauspicious stars</span></p>

  <p class="calibre1"><span class="calibre2">From this word-wearied flesh</span></p>

  <p class="calibre1">[Ve kır boyunduruğunu uğursuz yıldızların / Şu dünya bezgini bedenden]</p>

  <p class="calibre1">Aslında insan herhangi bir dili seçebilir, ama bana birini seç deselerdi bileşik sözcükler oluşturma (İngilizce gibi, ama daha da fazla) olanağı veren, açık ünlüleri ve güzel bir müziği olan Alman dilini seçerdim. İtalyanca'ya gelince, ilahi Komedya yeter.</p>

  <p class="calibre1">Onca güzelliğin çeşitli diller arasında bölüştürülmüş olmasından daha hoş ne olabilir? Hocam, büyük İspanyol Yahudi şair Rafael Cansinos-Assens, “Yüce Tanrım, onca güzelliğe izin verme,” diye yakarmıştır. Browning ise şu dizeleri yazmıştır:</p>

  <p class="calibre1"><span class="calibre2">]ust when we’re safest, there’s a sunset-touch,</span></p>

  <p class="calibre1"><span class="calibre2">A fancy from af\ower bell, someone's death,</span></p>

  <p class="calibre1"><span class="calibre2">A chorus-endingfrom Euripides-</span></p>

  <p class="calibre1"><span class="calibre2">[Tam kurtulduk derken, günbatımı belirir, / Çiçek çanından bir düş, birinin ölümü, / Euripides'ten bir koro sonu-]</span></p>

  <p class="calibre1">Bu dizeleri okuduğumuzda bir kez daha kendimizden geçeriz.</p>

  <p class="calibre1">Güzellik bizi pusuda bekler. Duyarlıysak, her dilden şiirde duyumsarız güzelliği.</p>

  <p class="calibre1">Aslında ben Doğu dillerini öğrenmeliymişim. Doğu dillerinden yapılmış çevirilere bir göz attım yalnızca. Ama yine de güzelliklerinin gücünü, etkisini duyumsadım. Sözgelimi, İranlı şair Hâfız'ın “Uçuyorum, havaya savrulan tozlarım bana dönüşecek” dizesi. Koca bir ruh göçü öğretisi var bu dizede. “ ...tozlarım bana dönüşecek." Durmadan yeniden doğacağım; başka bir ülkede şair Hâfız olacağım. Bütün bunlar İngilizce’sini okuduğum birkaç sözcükle verilmiş, ama Farsçası da pek farklı olmasa gerek. Çünkü çok fazla değiştirilemeyecek kadar yalın.</p>

  <p class="calibre1">Güzellik her yerdedir, belki de yaşamımızın her anındadır. Bir süre İran'da kalmış ve Ömer Hayyam'ı Farsça’dan İngilizce’ye çevirmiş bir dostum, Roy Bartholomew daha önce benim de sezinlediğim bir şey söylemişti: Doğu'da edebiyatı ve felsefeyi genellikle tarihsel bir sıradüzen içinde okumazlar. Felsefe tarihini Aristoteles’le Bergson, Platon’la Hume aynı anda tartışıyorlarmış gibi okurlar. Bu da, inceledikleri yazarların tarih sırasını belirleyemeyen Deussen ile Max Müller’i çok rahatsız etmiştir.</p>

  <p class="calibre1">Son olarak, birinci yüzyılda yaşamış Fenikeli denizcilerin üç yakarısını örnek vermek istiyorum. Bu yakarılar tekne denizin ortasında kaybolmak üzereyken söylenirmiş. İlki şöyle:</p>

  <p class="calibre1"><span class="calibre2">Kartaca’nın anası, küreğimi geri veriyorum sana.</span></p>

  <p class="calibre1">. Kartaca'nın anası, Dido'nun geldiği Sur (Tyros) kentidir. Ve sonra, “ ...küreğimi geri veriyorum sana." Bu dizede olağanüstü bir şey var: Fenikeli yaşamı ancak bir kürekçi olarak tasarımlayabiliyor. Artık ölümün eşiğinde ya, başkalarının kürek çekmeyi sürdürebilmesi için küreğini geri veriyor.</p>

  <p class="calibre1">İkinci yakarı daha da dokunaklı:</p>

  <p class="calibre1"><span class="calibre2">Uyuyorum; birazdan yeniden küreklere asılacağım.</span></p>

  <p class="calibre1">Adamcağız kürek çekmekten başka bir yazgı düşünemiyor. Bu dizede çevrimsel zaman düşüncesi de var.</p>

  <p class="calibre1">Şimdi de üçüncü yakarıya bakalım. İnsanı altüst eden, ötekilerinden farklı bir yakan, çünkü yazgıya boyun eğmiyor. Ölümün eşiğine gelmiş, acımasız Tanrılarca yargılanacak bir adamın umarsızlığı:</p>

  <p class="calibre1"><span class="calibre2">Tanrılar; beni bir Tanrı olarak değil,</span></p>

  <p class="calibre1"><span class="calibre2">engin denizin yutup yok ettiği</span></p>

  <p class="calibre1"><span class="calibre2">bir adam olarak yargılayın.</span></p>

  <p class="calibre1">Bu üç yakarıda da şiirin varlığını hemencecik duyumsuyor insan ya da en azından bana öyle geliyor. Estetik dediğimiz şey kütüphanelerde, kaynakçalarda, el yazmalarının zaman dizinleriyle ilgili incelemelerde ya da açılmamış ciltlerde değil, burada.</p>

  <p class="calibre1">Fenikeli denizcilerin bu yakarılarını, Kipling’in Aziz Paulus’la ilgili bir öyküsünde, <span class="calibre2">İnsan</span> Halleri'nde okumuştum. Peki, bu yakarılar özgün müydü (hani öyle derler ya), yoksa büyük şair Kipling’in kaleminden mi çıkmıştı? Bu soruyu sorduktan sonra suçluluk duygusuna kapılmıştım, çünkü böyle bir ayırım yapmanın hiçbir anlamı yoktu. Gelin, bu iki olasılığa, bu çetin ikileme bir göz atalım.</p>

  <p class="calibre1">Birinci durumda, Fenikeli gemicilerin, yaşamı yalnızca denizde düşünebilen denizcilerin yakarıları söz konusu. Bu yakarılar Fenike dilinden diyelim Yunanca’ya, Yunanca'dan</p>

  <p class="calibre1">Latince'ye, Latince'den İngilizce'ye aktarılmış. Kipling de yeniden kaleme almış.</p>

  <p class="calibre1">İkinci durumda, büyük bir şair, Rudyard Kipling Fenikeli denizcileri düşünde canlandırıyor; bir biçimde onlara yakın, bir biçimde <span class="calibre2">onlar olmuş.</span> Yaşamı yalnızca bir deniz yaşamı olarak düşünüyor ve onlara bu yakanları söyletiyor. Ama aslında her şey geçmişte olup bitmiş; artık o adsız Fenikeli denizciler de, Kipling de yaşamıyor. Dizeleri bu hayaletlerden hangisinin yazdığının ya da düşündüğünün ne önemi var?</p>

  <p class="calibre1">Tam anlamıyla değerlendirebileceğimi sanmadığım bir Hindu şiirinde tuhaf bir metafora rastlamıştım. Himalayalar'ın -Kipling’e bakılırsa, dorukları başka dağların dizleri olan o yüksek dağların- Şiva'nın gülümseyişi olduğu söyleniyordu. Yüksek dağlar bir Tanrı'nın, korkunç bir Tanrı'nın gülümseyişiydi. Afallatıcı bir metafor değil mi?</p>

  <p class="calibre1">Bence güzellik bedensel bir duyumdur, bütün bedenimizle duyumsadığımız bir şeydir. Bir akıl süzgecinden geçirmenin sonucu değildir güzellik. Güzelliğe kurallarla erişemeyiz; onu ya duyumsarız ya duyumsamayız.</p>

  <p class="calibre1">Konuşmamı bir on yedinci yüzyıl şairinin müthiş bir dizesiyle bitireceğim. Sözünü ettiğim şairin tuhaf, ama gerçek ve şiirsel bir adı var: Angelus Silesius. Bu gece burada usa-vurma yöntemini kullanarak ya da öyle yaptığımı sanarak birçok şey söyledim; şairin bu dizesi ise bu gece söylediğim her şeyin özeti aslında. Önce İspanyolca'sını okuyacağım, sonra da Almanca’sını:</p>

  <p class="calibre1"><span class="calibre2">La rosa sin pon/'ie florece porque florece.</span></p>

  <p class="calibre1"><span class="calibre2">Die Rose ist ohne warım, sic blühet weil sie blühet.</span></p>

  <p class="calibre1"><span class="calibre2">[Gülün nedeni yoktur; / gül çiçek açtığı için çiçek açar.]</span></p>
</body>
</html>
