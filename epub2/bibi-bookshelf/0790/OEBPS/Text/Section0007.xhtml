<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre1"><b class="calibre3">KABALA</b></p>

  <p class="calibre1">Kabala adı altında toplanan çok çeşitli ve kimi zaman çelişkili öğretiler Batı kafasına yabancı bir kavramdan, kutsal kitap kavramından kaynaklanır. Klasik kitap da benzer bir kavramdır, ama bana kalırsa Oswald Spingler ve onun <span class="calibre2">Der Untertang des Abendlandes (Batının</span> Çöküşü) adlı kitabından yararlanılarak bu iki kavramın birbirinden çok farklı olduğu kolayca ortaya konabilir.</p>

  <p class="calibre1"><span class="calibre2">Klasik</span> sözcüğünü alalım. Köküne inildiğinde ne demektir <span class="calibre2">klasik? Klasik</span> sözcüğü savaş gemisi, donanma anlamını taşıyan classis'ten gelir. Klasik bir kitap düzene, kurallara uygun bir kitaptır. Her şey yerli yerinde olmalıdır klasik bir kitapta; İngilizler denizcilikte <span class="calibre2">shipshape</span> derler buna. Klasik bir kitap, bu özel tanımın dışında, kendi türünün seçkin bir örneğidir. Onun için de <span class="calibre2">Don Quijote’un</span>, <span class="calibre2">İlahi Komedya’nın,</span> Faust'un birer klasik olduğunu söyleriz.</p>

  <p class="calibre1">Gerçi bu kitaplara duyulan hayranlık tapınma ölçüsüne vardırılmıştır, ama yine de <span class="calibre2">Don Quijote, İlahi Komedya</span> ve <span class="calibre2">Faust</span> kutsal metinler değildir. Yunanlılar <span class="calibre2">İlyada</span> ile <span class="calibre2">Odysseia’yı</span> klasik yapıtlar olarak görüyorlardı. Plutarkhos’un yalancısıyım, Büyük İskender savaşçı yazgısının iki simgesi sayılabilecek Ziyada ile kılıcını yastığının altında saklarmış. Ne var ki, Yunanlılar hiçbir zaman Uyada’nın her sözcüğü yetkindir, diye düşünmüyorlardı. İskenderiye’de kütüphaneciler <span class="calibre2">İlyada</span>’yı incelemek üzere bir araya geldiler ve bu incelemeler sırasında o vazgeçilmez (ama şimdilerde utanç verici bir biçimde unutulan) noktalama işaretlerini buldular. İlyada benzersiz bir kitaptı, şiirin doruğu sayılıyordu. Ama hiç kimse İlyada'nın her bir sözcüğünün, her altı ölçülü dizesinin ille de olağanüstü sayılması gerektiğini düşünmüyordu. İlyada değişebilir bir şey olarak görülüyor, tarihsel bir biçimde inceleniyor, bir bağlama oturtuluyordu. Kutsal kitap kavramı ise bambaşka bir şeydir. Horatius, “İyi yürekli Homeros zaman zaman uyukluyor," demişti. Oysa hiç kimse, iyi yürekli Kutsal Ruh zaman zaman uyukluyor, demez.</p>

  <p class="calibre1">Günümüzde kitap bir öğretinin doğrulanması, savunulması, tartışılması, açıklanması ya da saptanmasının bir aracı olarak görülebilir. Oysa eski çağlarda yalnızca sözün yerini tutan bir şey olarak görülüyordu kitap. Platon kitabı heykele benzetmemiş miydi: Canlı sanabilirsiniz, ama bir soru sormaya kalkın, asla yanıt alamazsınız. Nitekim, bu güçlüğün üstesinden gelebilmek için de bir konunun bütün olasılıklarının tartışıldığı Platoncu söyleşimi bulmuştu.</p>

  <p class="calibre1">Plutarkhos’un anlattıklarına bakılırsa, bir de Büyük İskender’in Aristoteles'e gönderdiği o hoş ve ilginç mektup var elbette. Aristoteles’in <span class="calibre2">Metafizik'ini</span> yeni yayımladığı, daha doğrusu çoğalttırdığı günlerde Büyük İskender bir mektup yollamış ve o güne değin yalnızca seçkinlerin bildiği şeyleri artık herkesin öğrenebileceğini söyleyerek Aristoteles'i paylamış. Aristoteles de kendini savunurken hiç kuşkusuz içtenlikle şu yanıtı vermiş: “İncelemem hem yayımlanmış, hem de yayımlanmamış sayılır.” Aristoteles bir kitabın bir konuyu tümüyle açımlayabileceğine inanmıyordu, kitabı sözlü eğitime eşlik eden bir kılavuz olarak görüyordu daha çok.</p>

  <p class="calibre1">Pythagoras ardında tek bir satır yazı bırakmamıştır. Kendini belirli bir metne bağlamak istemediğine inanılır. Düşüncelerinin, ölümünden sonra, tilmizlerinin zihinlerinde yaşamayı ve dal budak salmayı sürdüreceğini umut ediyordu Pythagoras. Hep yanlış kullanılan <span class="calibre2">magister dixit</span> deyimi de buradan kaynaklanır. <span class="calibre2">Magister dixit,</span> bir tartışmayı kesip atmak üzere “usta böyle demiş” demek değildir aslında. Sözgelimi, bir Pythagorasçı Pythagoras geleneğinde olmayan bir öğreti, örneğin çevrimsel zaman öğretisini ortaya attığında “bu öğreti gelenekte yok" diye saldırıya uğrarsa, Pythagorasçının yanıtı <span class="calibre2">magister dixit</span> olur; bu yanıt onun geleneğe bir yenilik, bir değişiklik getirebilmesini sağlar. Pythagoras kitapların insanı kösteklediğine inanıyordu; Kitabı Mukaddes’te de harflerin öldürdüğü, ruhun cana can kattığı söylenir.</p>

  <p class="calibre1">Spingler, <span class="calibre2">Der Untergang des Abendlandes</span> adlı yapıtının büyü kültürüyle ilgili bölümünde, büyü kitabının ilk örneğinin Kuran olduğunu belirtir. İslâm hukukunun bilginleri diyebileceğimiz ulemaya göre, Kuran başka kitaplara benzemez. Belki inanılmaz gelebilir, ama Kuran Arapça’dan daha eski bir kitaptır. Tarihsel ya da dilbilimsel açıdan incelenmesi de olanaksızdır, çünkü Araplardan da, yazılı olduğu dilden de, evrenden de eskidir. Ulema Kuran’ın bir Tanrı yapıtı olduğunu da kabul etmez; daha içrek, daha gizemli bir şeydir Kuran. İlkelerine bağlı Müslümanlara göre, Kuran Allah'a yakıştırılan adlardan biridir; tıpkı Celâl (Allah’ın hışmı, öfkesi), Settar (Allah’ın bağışlayıcılığı) ya da Gaffar (Allah’ın bağışlamasının çok olması) gibi. Kaldı ki, Kuran'da da gizemli bir kitaptan, kitapların anasından, Kuran'ın gökyüzündeki ilkörneğinden söz edilir. Cennet’te bulunan bu kitaba meleklerce tapınılır.</p>

  <p class="calibre1">Sözün kısası, kutsal kitap kavramı klasik kitap kavramından tümüyle farklıdır. Kutsal bir kitapta yalnızca sözcükler değil, sözcükleri oluşturan harfler de kutsaldır. Kabalacılar bu kavramı Kitabı Mukaddes'in incelenmesine uygulamışlardır. Bana sorarsanız, Kabalacıların inceleme yönteminde Gnostik düşünceyi Yahudi gizemciliğiyle bütünleştirme ve Eski Ahit’le doğrulama, geleneğe sıkı sıkıya bağlı kalma tutkusunun büyük payı vardı. Gerçi bunu tartışmaya neredeyse hiç hakkım yok, ama yine de o tuhaf bilimlerini Fransa'nın güneyinde, İspanya'nın kuzeyinde, Katalonya'da, daha sonra İtalya'da, Almanya'da ve bir ölçüde başka yörelerde uygulamaya başlayan Kabalacıların inceleme yöntemine kısaca bir göz atabiliriz. Kabala Filistin’den kaynaklanmamıştı, Gnostik ve Katharosçu düşünürlerden geliyordu, ama Kabalacılar Filistin'e de ulaştılar.</p>

  <p class="calibre1">Düşünce şudur: Musa’nın beş kitabı, Eski Ahit ya da Tevrat kutsal bir kitaptır. İnsanoğlunun kitap yazma uğraşına sonsuz bir akıl indirilmiştir. Kutsal Ruh edebiyata gönül indirmiştir; Tanrı’nın insan olmaya gönül indirdiğini düşlemek kadar inanılmaz bir şeydir bu. O kitapta hiçbir şey rastlantısal olamaz. (insanların yazdıklarında ise her zaman rastlantısal bir şey vardır.)</p>

  <p class="calibre1">Başka kitapları olduğu gibi <span class="calibre2">Don Quijote, Macbeth</span> ya da <span class="calibre2">Roland'ın Şarkısı’nı</span> da çevreleyen hurafeye varan bir yüceltme görülmüştür hep. Genellikle her ülkenin böyle bir kitabı vardır. (Ama Fransa'nın edebiyatı o denli zengindir ki, orada en azından iki klasik geleneğin bulunduğu kabul edilir.) Yine de, bir Cervantes uzmanı kalkıp da <span class="calibre2">Don Quijote n</span> ile biten iki tek heceli sözcükle <span class="calibre2">(en</span> ve <span class="calibre2">un)</span> başlar, onu beş harfli bir sözcük <span class="calibre2">Gugar),</span> iki harfli iki sözcük <span class="calibre2">(de la)</span> ve altı harfli bir sözcük <span class="calibre2">(Mancha)</span> izler deseydi, sonra da bundan birtakım sonuçlar çıkarsaydı, o saat adamın keçileri kaçırdığını düşünürdük. İşte Kitabı Mukaddes böyle incelenmiştir.</p>

  <p class="calibre1">Örneğin, Kitabı Mukaddes’in, ilk sözcüğü <span class="calibre2">b’reshit'in</span> ilk harfi bet’le başladığı söylenir. Neden <span class="calibre2">bet</span> harfiyle başlar? Çünkü <span class="calibre2">bet</span> İbranice’deki <span class="calibre2">b'rachah</span> sözcüğünün ilk harfidir ve <span class="calibre2">b'rachah kutsama, hayır dua</span> anlamına gelir. Böyle bir metin hayır dua ile başlamalıdır; hiç kuşkusuz, bedduaya denk düşen bir harfle başlayamazdı.</p>

  <p class="calibre1">Kabala'yı etkilemiş olması gereken tuhaf bir durum daha vardır: (büyük yazar Saavedra Fajardo’nun dediği gibi) sözcükleri işlerinin aracı olan Tanrı dünyayı sözle yaratmıştır; Tanrı “Işık olsun" demiş, ışık olmuştur. Buradan da ışığın <span class="calibre2">ışık</span> sözcüğü tarafından ya da Tanrı’nın <span class="calibre2">ışık</span> sözcüğünü söyleyişindeki titremden yaratıldığı sonucuna varılmıştır. Tanrı başka bir sözcük söylemiş ya da sözcüğü başka bir biçimde söylemiş olsaydı belki de ışık yerine başka bir şey yaratılmış olacaktı.</p>

  <p class="calibre1">Şimdi gelelim şu âna değin anlattıklarım kadar akıl almaz bir şeye. Batılı kafalarımızı sarsacak bir şey, beni sarsıyor, ama değinmek zorundayım. Biz sözcükleri tarihsel biçimde düşünürüz, başka bir deyişle sözcükler önce sözle söylenmiş, daha sonra harflerden oluşmuştur. Oysa Kabala’da <span class="calibre2">(kabul, gelenek</span> demektir) harflerle gösterilen sözcüklerin değil, harflerin önce geldiğine, harflerin Tanrı’nın araçları olduğuna inanılır. Sanki insan, yaşamdaki deneyimlerin tersine, yazının sözden önce geldiğini düşünmek zorundadır. Buna göre, Kitabı Mukaddes'teki hiçbir şey rastlantısal olamaz; her şey, örneğin her dizede kaç harfin yer alacağı bile önceden belirlenmiş olsa gerektir.</p>

  <p class="calibre1">Kabalacılar harflere eşanlamlar buldular. Kitabı Mukaddes’i bir giz yazı olarak ele aldılar ve bu giz yazıyı çözmenin kurallarını oluşturdular. Örneğin, her sözcüğün her harfini alıp onu başka bir sözcüğün ilk harfiymiş gibi okuyabiliyor, böylece gizli bir metni açıklığa kavuşturabiliyordunuz.</p>

  <p class="calibre1">Kabalacılar iki de alfabe oluşturdular; bu alfabelerin biri diyelim a'dan !’ye kadar, biri de m'den z’ye kadardı. Üstteki harfler ile alttaki harfleri eşdeğer saydılar. Ayrıca, metni, Yunanca'sını söyleyecek olursak <span class="calibre2">boustrephedon</span> denen biçimde, yani önce sağdan sola, sonra soldan sağa, daha sonra da yine sağdan sola okuyorlardı. Harflere sayısal değerler yakıştırdılar. Bütün bunlardan çözülebilir bir giz yazılama çıktı ortaya; giz yazılar çözüldüğü zaman varılan sonuçlar çok ilginçti, çünkü hepsi de Tanrı’nın sonsuz kavrayışıyla önceden görülmüştür. Kabalacılar sonunda bu giz yazılama ile, Poe’nun “Altın Böcek” öyküsünü anımsatan bu işlem ile öğretilere vardılar. (Ama bana öyle geliyor ki, öğretiler inceleme yönteminden eskidir; Kabala’da olup bitenler Spinoza’nın felsefesinde olup bitenin aynıdır; Spinoza’da da geometrik yöntem sonradan gelmişti. Bana kalırsa, Kabalacılar Gnostiklerden etkilenmişlerdi ve her şeyi İbrani geleneğine bağlayabilmek için bu tuhaf harf çözme yöntemini bulmuşlardı.)</p>

  <p class="calibre1">Kabala’nın evrendoğum kuramı şöyle anlatılabilir: Başlangıçta Spinoza’nın Tann’sını andıran bir Varlık vardır. Ama Spinoza’nın Tanrı’sının sonsuz zengin olmasına karşılık, <span class="calibre2">en sof</span> sonsuz yoksuldur, çünkü bu Varlık’ın var olduğunu bile söyleyemeyiz; var olduğunu söylersek yıldızların da, insanların da, karıncaların da var olduğunu söylememiz gerekir. Ama bunların tümünü nasıl aynı sınıflamaya saka-biliriz? Hayır, bu ilksel Varlık yoktur. O’nun düşündüğünü de söyleyemeyiz, çünkü düşünmek bir önermeden bir sonuca doğru giden mantıksal bir süreçtir. O’nun bir şey istediğini söylememiz de olanaksızdır, çünkü bir şey İstemek için bir şeyin eksikliğini duymak gerekir. O çalışmaz da, çünkü çalışmak bir erek belirlemek ve o ereğe erişmek için çaba harcamaktır. Kaldı ki, <span class="calibre2">en sof</span> sonsuza nasıl başka bir şey isteyebilir? Hem sonra, eninde sonunda Kendisiyle karıştırılacak başka bir sonsuz Varlık'tan başka ne yaratabilir ki? Ama, dünyanın yaratılması ne yazık ki zorunlu olduğundan, O’ndan çıkan ve O'ndan sonra gelen on türüm, on Sefira vardır.</p>

  <p class="calibre1">Bu on türümü her zaman kendinde barındırmış bir sonsuz Varlık, anlaşılması güç bir düşüncedir. On türüm birbirinden türer. Metne göre, bunlar bir elin parmaklarına denk düşerler. Taç adı verilen ilk türüm hiç eksilmeyen bir ışına, hiç eksiltilemeyen sınırsız bir varlığa benzetilebilir. Taç’tan başka bir türüm yayılır, ondan bir başkası, ondan bir başkası... Sonunda on türüm olur. Her türüm üç bölümlüdür. Üç bölümden biri, üstün Varlık’la iletişim içindedir; orta bölüm özdür; üçüncü bölüm de aşağı Varlık’la iletişime girer.</p>

  <p class="calibre1">Bu on türüm Adam Kadmon, yani İlksel İnsan ya da Örnek İnsan denen bir insanı oluşturur. Bizler gökyüzündeki Adam Kadmon’un birer yansımasıyızdır. On türümden oluşan Adam Kadmon kendisi de bir dünya türetir, o dünyadan başka bir dünya türer, en sonunda dört dünya olur. Üçüncüsü bizim özdeksel dünyamız, dördüncüsü ise Cehennemsi dünyadır. İnsanı ve onun küçük evrenini, her şeyi anlayan Adam Kadmon bu dört dünyayı da kapsar.</p>

  <p class="calibre1">Burada müzelik bir felsefeden söz etmiyorum. Bu sistemin bir uygulaması olduğu kanısındayım: Düşünmenin, evreni anlamaya çalışmanın bir yoludur belki dc. Gnostikler, Kabalacılar yüzyıllar önce yaşamışlardı. Gnostiklerin belirsiz bir Tanrı’nın varlığını öngören benzer bir sistemi vardır. Pleroma (Bolluk) adı verilen bu Tanrı’dan başka bir Tanrı türer -burada Aziz Irenaeus’un sapkın yorumundan gidiyorum- ve o türümden bir başkası, ondan da bir başkası çıkar. Artık bir türümler kulesi söz konusudur ve bunların her biri bir gökyüzüdür. Hepsi üç yüz altmış beş tanedir, çünkü işin içinde yıldız falcılığı vardır. Gökselliğin neredeyse sıfıra indirgendiği. son türüme eriştiğimizde, bu dünyayı yaratmış olan ve Yehova denen Tanrı’ya varırız.</p>

  <p class="calibre1">Peki, Yehova yanılgıdan, korku ve yılgıdan, günahtan, bedensel acıdan, suç ve adam öldürmeden geçilmeyen bu dünyayı niçin yaratmıştır? Çünkü Tanrı kendini küçültmüş küçültmüş, en sonunda bu yanılgılar dünyasını yaratan Yehova'ya varmıştır.</p>

  <p class="calibre1">On Sefira'nın ve dört dünyanın yaratılışında da aynı işleyiş söz konusudur. Bu on türüm, en <i class="calibre2">sof</i>'tan, sonsuz olandan, gizli olandan, (Kabalacıların simgesel dilinde dendiği gibi) <span class="calibre2">gizlilerden</span> uzaklaştıkça güçlerini yitirirler ve en sonunda bu dünyayı, bulunduğumuz dünyayı, talihsizliklerle dolu, mutluluğun geçici olduğu bu dünyayı yaratana ulaşırlar. İpe sapa gelmez bir düşünce değildir bu. Ölümsüz bir sorunla, kötülük sorunuyla yüz yüzeyizdir. Kötülük sorunu, Freude’a göre edebiyatın en büyük yapıtı sayılması gereken Eyub Kitabı’nda çok güzel işlenmiştir.</p>

  <p class="calibre1">O acılar içindeki haktanır insanın, kendini Tanrı önünde haklı çıkarmaya çalışan insanın, arkadaşları tarafından suçlanan Eyub’un öyküsünü anımsarsınız. En sonunda Tanrı bir kasırganın içinden Eyub'a seslenir ve kendisinin her türlü insan değerlendirmesinin ötesinde olduğunu söyler. İki ilginç""örnek verir: Fil ve balina. Sonra da onları kendisinin yarattığını söyler. Max Brod, filin, yani Behemoth’un (‘hayvanlar') çok iri olduğu için çoğul kullanıldığını gözden kaçırmamıştır. Leviathan ise iki canavardan biridir: Ya balina ya da timsah. Tanrı kendisinin o canavarlar kadar anlaşılmaz olduğunu, insanoğlunun ölçüleriyle değerlendirilemeyeceğini söyler.</p>

  <p class="calibre1">Spinoza da Tanrı’ya insan nitelikleri yakıştırmanın bir üçgenin Tanrı’nın gerçekte üçgen biçiminde olduğunu söylemesi gibi bir şey olduğunu belirtirken aynı yere varır. Tanrı’nın hakbilir ve sevecen olduğunu söylemek, Tanrı’nın yüzü, gözleri ya da elleri olduğunu ileri sürmek kadar insan-biçimci bir yaklaşımdır.</p>

  <p class="calibre1">Demek, bir üstün Tanrı vardır, bir de sıradan türümler. Türüm en az suçlayıcı sözcüktür sanki; bundan da Tanrı’-nın bu dünyanın yaratılmasından dolayı suçlanmadığı anlaşılır. Schopenhauer'in dediği gibi, suç kralda değil, vezirlerindedir.</p>

  <p class="calibre1">Kötülüğün çeşitli savunmaları yapılmıştır. Birincisi, kötülüğün yadsıyıcı olduğunu, iyiliğin yokluğundan başka bir şey olmadığını ileri süren tanrıbilimcilerin klasik savunmasıdır. Bu savunmayı aklı başında herkesin yanlış bulacağı açıktır. Bedensel bir acı bedensel bir haz kadar canlıdır, belki daha da canlıdır. Talihsizlik talihin yokluğu değildir, kendi başına bir şeydir. Mutsuzsak, bunu mutsuzluk olarak duyumsarız.</p>

  <p class="calibre1">Şimdi de gelelim Leibniz'in hoş, ama boş akıl yürütmesine. İki kütüphane düşünün. Birinci kütüphane, Leibniz'in kitapların en yetkini saydığı, belki de gerçekten öyle olan <span class="calibre2">Aeneis'in</span> bin nüshasından oluşuyor. Öteki kütüphaneyse çeşitli değerlerde bin kitaptan oluşuyor ve bunlardan biri <span class="calibre2">Aeneis.</span> Bu iki kütüphaneden hangisi üstündür? Elbette ikincisi. Leibniz, bundan, dünyanın çeşitliliği için kötülüğün gerekli olduğu sonucuna varır. Ama kütüphanede <span class="calibre2">kötü kitapların olması</span> ile <span class="calibre2">o kitaplar olmak</span> aynı şey değildir; Leibniz bunu unutmuş gibidir. Biz o kitaplarsak, Cehennemliğiz demektir.</p>

  <p class="calibre1">Kierkegaard, dünyanın çeşitliliği için Cehennemde bir ruh olması gerekse ve o ruh da kendi ruhu olsa, Cehennemin derinliklerinden Tanrı’ya övgüler yağdıracağını söylemişti. Kierkegaard'daki bu coşkuyu herkeste bulmak olanaksızdır, ama kendisinin de her zaman aynı coşkuda olduğunu sanmıyorum.</p>

  <p class="calibre1">Böyle bir duyguya kapılmanın kolay olup olmadığını bilemem. Kierkegaard da Cehennemde birkaç dakika kaldıktan sonra aynı duyguyu sürdürür müydü, onu da bilemem.</p>

  <p class="calibre1">Ama bu düşünce, gördüğünüz gibi, temel bir sorunu, Gnostiklerle Kabalacıların aynı biçimde çözdükleri kötülüğün varoluşu sorununu getiriyor önümüze.</p>

  <p class="calibre1">Gnostikler ve Kabalacılar, evrenin Tanrılığı sıfıra yakın yetersiz bir Tanrı’nın, <span class="calibre2">Tanrı olmayan</span> bir Tanrı'nın yaratısı olduğunu açıklayarak çözdüler bu sorunu. Onlara göre, evren Tanrı'nın suyunun suyu bir Tanrı tarafından yaratılmıştı. Bizim kafalarımız Tanrı ya da Yaradan kadar uçsuz bucaksız ve belirsiz sözcüklerle ya da Basilides'in üç yüz altmış beş türümü içeren Gnostik öğretisiyle çalışır mı, bilemem. Ama bu dünyayı niteliksiz gereçlerle yaratmak zorunda kalan yetersiz bir Tanrı düşüncesini anlayabiliriz. Böylece, “Tanrı oluşmakta,” diyen Bemard Shaw'a geliyoruz. Tanrı geçmişe ilişkin bir şey değildir, belki geleceğe ilişkin de değildir: İlksizlik ve sonsuzluktur. Gelecek olabilecek bir şeydir Tanrı. Yüce gönüllüysek, akıllıysak, kafamız sağlamsa, Tanrı’nın oluşturulmasına yardımcı olacağız demektir.</p>

  <p class="calibre1">Wells'ın <span class="calibre2">Ölümsüz Ateş</span>'inde olay örgüsü Eyub Kitabı’nın olay örgüsüne, kahramanı da Eyub Kitabı’nın kahramanına benzer. Uyuşturulmuş olan kahraman, düşünde bir laboratuvara girdiğini görür. Yeterli araç gereçten yoksun laboratuvarda yaşlı bir adam çalışmaktadır. Yaşlı adam Tanrı’dır ve çok tedirgindir. Elimden geleni yapıyorum, der, ama bu inatçı araç gereçle boğuşmak zorunda kalıyorum. Tanrı’ya göre, kötülük yola getirilemeyen gereçlerdir, iyilik ise uysal gereçler. Ama iyilik eninde sonunda üstün gelecektir, gelmektedir de. Bilmem, ilerlemeye inanır mısınız? Ben en azından Goethe'nin sarmalı biçiminde bir ilerlemeye inanırım: Bir ilerler, bir gerileriz, ama sonuçta ilerliyoruzdur. Belki düşünsel yönden de ilerliyoruzdur. Kabalacıların neler düşündükleriyle ilgilendiğimiz bu önemsiz toplantı da düşünsel yönden ilerlediğimizin bir kanıtı olabilir.</p>

  <p class="calibre1">Şimdi de, Kabala’nın en ilginç söylencelerinden birinden, Meyrink'in ünlü romanına ve benim bir şiirime esin kaynağı olan golem’den söz etmek istiyorum. Tanrı bir topak toprak alır <span class="calibre2">(Adem, kızıl toprak</span> demektir), toprağa üfleyerek yaşam verir ve Kabalacılara göre ilk golem olan Adem’i yaratır. Kutsal sözle, bir yaşam soluğuyla yaratılmıştır Adem. Kabala’ya göre, Tevrat'ın ilk beş kitabının tümü Tanrı'nın adıdır, yalnızca harfler karışmıştır o kadar. Biri Tanrı'nın adını ele geçirirse ya da Tetragramınaton’u, yani Tanrı'nın adının dört simgesel harfini bulur ve onları doğru söylemeyi öğrenirse, bir dünya da yaratabilir, bir golem, bir insan da.</p>

  <p class="calibre1">Gershom Scholem'in yeni okuduğum <span class="calibre2">Kabala ve Kabala’nın Simgeciliği Üstüne</span> adlı kitabında golem söylenceleri çok güzel anlatılmış. Bence Scholem'in kitabı bu konudaki yapıtların en açık seçiği. Özgün kaynakları araştırmanın neredeyse boşuna olduğunu kanıtlamış. İbranice bilmediğim için <span class="calibre2">Sefer Yetsira'yı, Yaratılış Kitabını</span> da Leon Dujovne’nin o çok güzel ve sanırım kusursuz çevirisinden okudum. Bu kitaplar Kabala’yı öğretmek amacıyla değil, Kabala’yı daha yaklaşılabilir kılmak için, Kabala’yı öğrenmek isteyen biri okusun ve destek bulsun diye yazılmıştı. Ama bu kitaplar da, tıpkı Aristoteles'in hem yayımladığı, hem de yayımlamadığı incelemeler gibi, gerçeğin tümünü anlatmaz.</p>

  <p class="calibre1">Golem’e dönelim. Bir haham Tanrı’nın gizli adını öğrenir ya da bulursa ve bu adı çamurdan yapılmış bir insan heykelciğine söylerse heykelciğin canlanıp golem’e dönüşeceğine inanılır. Söylencenin değişik yorumlarından birinde, gerçek anlamına gelen EMET sözcüğü golem’in alnına yazılıdır. Golem büyür. Boyu o kadar uzar ki ustası ona erişemez. Golem'den ayakkabılarını bağlamasını ister. Golem eğilince haham onun alnındaki elif’i, yani EMET'in ilk harfini siliverir. Böylece EMET, MET olur, yani ölüm. Golem toz yığınına dönüşür.</p>

  <p class="calibre1">Başka bir söylencede ise hahamlar, büyücüler bir golem yaratırlar ve onu kendisi de golem yaratabilen, ama bu tür gösterişlerden uzak duran başka bir hahama yollarlar. Haham golem’e birşeyler söyler, ama yanıt alamaz, çünkü konuşma ve anlama yetileri esirgenmiştir golem’den. Haham golem’i mahkûm eder: “Sen büyücülerin bana oynadığı bir oyunsun, eskisi gibi toz ol!” Golem toz olur.</p>

  <p class="calibre1">Son olarak, Scholem’in anlattığı bir söylence daha. Bazı tilmizler bir araya gelirler -insan <span class="calibre2">Yaratılış Kitabını</span> tekbaşına okuyup anlayamaz- ve bir golem yaratmayı başarırlar. Elinde bir hançerle doğan golem kendisini yaratanlara, “Beni yok edin,” diye yalvarır, çünkü yaşarsa insanlar kendisine bir put gibi tapabileceklerdir. Protestanlıkta olduğu gibi Yahudilikte de puta tapma en büyük günahlardan biridir. Golem’i öldürürler.</p>

  <p class="calibre1">Birkaç söylenceden söz ettikten sonra şimdi başa, bana çok ilginç gelen öğretiye dönmek istiyorum. Her birimizde Tanrı’nın bir cüzü vardır. Bu dünya açıktır ki her şeye kadir ve hakbilir bir Tanrı’nın eseri olamaz, bu dünya bize bağlıdır. Tarihçilerin ve dilbilgisi uzmanlarının ilgi duydukları bir konu olmanın ötesinde Kabala’nın bize verdiği ders budur. Hugo’nun o büyük şiirinde <span class="calibre2">“Ce que dit la bouche d’ombre"</span> dediği gibi, Kabala da Yunanlıların <span class="calibre2">apokatastasis</span> dedikleri öğretiyi öğretir: Aralarında Kabil ve İblis’in de bulunduğu bütün yaratıklar büyük ruh göçlerinin sonunda geri dönecekler ve bir zamanlar içinden çıktıkları Tanrı’ya karışacaklardır.</p>
</body>
</html>
