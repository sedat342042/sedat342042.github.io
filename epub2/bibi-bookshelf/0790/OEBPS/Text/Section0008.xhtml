<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="calibre1"><b class="calibre3">KÖRLÜK</b></p>

  <p class="calibre1">Bugüne kadar yaptığım birçok, daha doğrusu gereğinden çok konuşmada, insanların kişiseli genele, somutu soyuta yeğleme eğiliminde olduklarını gördüm. Onun için, konuşmama, kendi önemsiz körlüğüme değinerek başlayacağım. Önemsiz diyorum, çünkü bir gözüm tümden, öbür gözüm kısmen kör. Bazı renkleri hâlâ seçebiliyorum, maviyi ve yeşili hâlâ görebiliyorum. Hele sarı bana hep sadık kaldı. Hiç unutmam, gençliğimde Palermo hayvanat bahçesini gezerken özellikle bazı kafeslerin, kaplanların ve panterlerin kafeslerinin önünde fazlaca oyalanırdım. Kaplanların altın sarısıyla siyahından gözümü alamazdım. Sarı bugün bile bana olan bağlılığını sürdürüyor. Bu dostluğa değindiğim, “Kaplanların Altın Sarısı" adlı bir şiir bile yazdım.</p>

  <p class="calibre1">Körlerin genellikle kara bir dünyada yaşadıkları sanılır. Örneğin, Shakespeare’in “Gözleri, körlerin gördüğü karanlığa dalmış” diye bir dizesi vardır. <span class="calibre2">Karanlık</span>'tan <span class="calibre2">karalığı</span> anlıyorsak, Shakespeare yanılıyor.</p>

  <p class="calibre1">Körlerin ya da en azından şu karşınızdaki körün <span class="calibre2">görmediği</span> renklerden biri karadır, biri de kızıl. <span class="calibre2">Kızıl ile kara,</span> bizden esirgenmiş renklerdir. Eskiden karanlıkla uyurdum, ama sonraları bu puslu dünyada, bu bulanık, yeşilimsi ya da mavimsi pusta, körlerin dünyasında uyumak zorunda kalınca uzun süre tedirginlik çektim. Karanlıkta yatmak istiyordum. Körlerin dünyası çok kişinin sandığı gibi gece değildir. (Ama kendim, babam ve büyükannem adına konuştuğumu belirtmeliyim. Babam da, büyükannem de öldüklerinde kördüler; kör, gülerek ve cesur öldüler; keşke ben de onlar gibi ölebilsem. Birçok şeyi, örneğin körlüğü kalıtım yoluyla edinmişlerdi, ama cesaret kalıtımsal değildir. Babamla büyükannem cesurdular, biliyorum.)</p>

  <p class="calibre1">Körler çok bunaltıcı, ancak bazı renklerin belirdiği silik bir dünyada yaşarlar; sözgelimi, bende beliren renkler sarı, mavi (yeşil de olabilir) ve yeşildir (mavi de olabilir). Beyaz yok oldu ya da griye karıştı. Kızıl ise tümden yitti. Ama şu sıralar bir ledavi görüyorum ve gözlerimin biraz olsun düzeleceğini, şiirlerde ışıl ışıl yanan, birçok dilde çok güzel adları olan o müthiş rengi bir gün görebileceğimi umuyorum. Almanca’daki <span class="calibre2">scharlach'ı,</span> İngilizce’deki <span class="calibre2">scarlet’ı,</span> İspanyolca'daki <span class="calibre2">escarlata’yı,</span> Fransızca’daki <span class="calibre2">ecarlate’ı</span> düşünün. Hepsi de o görkemli renge yaraşan sözcükler. Oysa <span class="calibre2">amarillo,</span> yani sarı İspanyolca'da biraz zayıf Ralır, İngilizce'de <span class="calibre2">yellow,</span> daha bir sarı gibidir. Sanırım, eski İspanyolca’da <span class="calibre2">amarillo</span> değil, <span class="calibre2">amariello</span> deniyordu.</p>

  <p class="calibre1">Bendeniz işte bu renkler dünyasında yaşıyorum; kendi önemsiz körlüğümden söz etmemin birinci nedeni körlüğümün herkesin sandığı o kusursuz körlük olmaması, ikinci nedeniyse benimle ilgili olması. Benim durumum o kadar dokunaklı sayılmaz. Asıl içler acısı olan, görme yetilerini birden yitirenlerin durumu. Benim durumum, gecenin o ağır ağır inişi, görme yetisinin yavaş yavaş yitmesi, görmeye başladığım zaman başladı. l899'dan bu yana dokunaklı anlar yaşanmadan süregeldi, gecenin ağır ağır inişi yanın yüzyıldan fazla sürdü. l955'te o acıklı an geldi çattı; görme yetimi yitirdiğimi, artık okuyamayacağımı ve yazamayacağımı anladım.</p>

  <p class="calibre1">Yaşamım boyunca pek de hak etmediğim birçok onura değer görüldüm, ama beni en çok mutlu edeni Ulusal Kitaplık Müdürlüğü oldu. Bu göreve edebi olmaktan çok siyasal nedenlerle Aramburu hükümetince atanmıştım.</p>

  <p class="calibre1">Kitaplığın müdürlüğüne getirilince, kentin güneyinde, Monserrat’da Meksika Caddesi’ndeki o binaya, o anılarla dolu binaya geri dönmüş oldum. Kitaplığın müdürlüğüne atanabileceğimi aklımın ucundan bile geçirmemiştim. Anılanın çok farklıydı. Oraya geceleri babamla giderdim. Ruhbilim profesörü olan babam, gözde yazarları Bergson ya da William James’in, kimi zaman da Gustav Spiller'in bir kitabını isterdi. Bense kitap isteyemeyecek kadar çekingen olduğumdan bazan <span class="calibre2">Encyclopedia Britannica’nın</span> bir cildini, bazan da Brockhaus ya da Meyer'in Alman ansiklopedilerini karıştırırdım. Raftan rastgele bir cilt çeker, okurdum. Bir gece çok talihli çıktığımı anımsıyorum, çünkü <span class="calibre2">Druids</span> [Druid'ler, eski Keltlerde rahiplik, öğretmenlik, yargıçlık gibi işlevler de üstlenmiş bilginler], <span class="calibre2">Druses</span> [Dürziler] ve <span class="calibre2">Dryden</span> maddelerini okumuştum; <span class="calibre2">dr</span> harflerinin bir armağanıydı bu. Ama her gece o kadar talihli değildim.</p>

  <p class="calibre1">Paul Groussac’ın o binada olduğunu biliyordum. Kendisiyle tanışabilirdim, ama o sıralar çok çekingendim; neredeyse bugünkü kadar çekingendim. O zamanlar çekingenliğin çok önemli olduğuna inanıyordum, ama artık çekingenliğin insanın üstesinden gelmeye çalışması gereken kötülüklerden biri olduğunu, gerçekte ' çekingen olmanın hiçbir önem taşımadığını, abartılı bir önem yakıştırdığımız daha birçok şeyden farkı olmadığını biliyorum.</p>

  <p class="calibre1">Kitaplığın müdürlüğüne l955’in sonlarında atandım. Bana bir milyon kitabın başına getirildiğim söylenmişti. Sonradan dokuz yüz bin kitap olduğunu öğrenecektim, ama bu da az sayılmazdı. (Üstelik dokuz yüz bin, bir milyondan fazla gibi görünüyordu.)</p>

  <p class="calibre1">Yavaş yavaş talihin cilvesinin farkına vardım. Cenneti her zaman bir kitaplık olarak düşlemiştim. Oysa herkes Cenneti bir bahçe ya da saray olarak düşünür. Artık oradaydım, çeşitli dillerden dokuz yüz bin kitabın tam ortasın-daydım neredeyse, kitapların kapaklarını ve sırtlarını bile doğru dürüst göremiyordum. Oturdum, “Armağanlar Şiiri”ni yazdım. Şöyle başlıyordu:</p>

  <p class="calibre1"><span class="calibre2">Kimse yakınıp yerindiğimi sanmasın</span></p>

  <p class="calibre1"><span class="calibre2">bu lütfundan yüce Tanrı’nın,</span></p>

  <p class="calibre1"><span class="calibre2">bana ilahi bir şaka yaptı</span></p>

  <p class="calibre1"><span class="calibre2">kitabı ve körlüğü aynı anda bağışladı.</span></p>

  <p class="calibre1">Birbiriyle çelişen iki armağan; onca kitap ve gece, yani hiçbirini okuyamamak.</p>

  <p class="calibre1">Bu şiirin yazarı Groussac olmalıydı diye geçiriyordum aklımdan. Çünkü Groussac da hem kitaplık müdürüydü, hem de kördü. Ama o benden yürekliydi: ağzını tutmayı biliyordu. Yine de, hayatlarımızın kesiştiği anlar olduğundan kuşkum yoktu, çünkü ikimiz de kör olmuştuk ve ikimiz de kitaplara tutkunduk. Groussac edebiyata benimkilerden çok üstün kitaplarla katkıda bulunmuştu. Ama ikimiz de edebiyatçıydık; denilebilir ki, ikimiz de gözlerimize karanlık indiği için yasak kitaplar kitaplığından, boş, yazısız kitaplar kitaplığından geçmiştik. İşte bu yüzden, Tanrı'nın şakasından söz etmiş ve sonunda çoğul bir ben ve tekil bir gölgenin şiirini hangimizin yazdığım sormuştum kendi kendime.</p>

  <p class="calibre1">O sıralar, Jose Marmol adlı kör bir kitaplık müdürü daha olduğunu unutmuşum. İşte size, her şeye damgasını vuran üç rakamı. İki, bir rastlantıdır; ama üç, bir doğrulamadır. Bir üçlü düzen doğrulaması, kutsal ya da tanrısal bir doğrulama.</p>

  <p class="calibre1">Marmol, kitaplığın Venezuela Caddesi'nde bulunduğu dönemde müdürlük yapmıştı. Bugünlerde Marmol’den kötü bir biçimde söz etmek ya da onun adını hiç anmamak alışkanlık oldu. Ama unutmamamız gerekir ki, Rosas döneminden söz edildiğinde aklımıza Ramos Mejia'nın <span class="calibre2">Rosas</span> y <span class="calibre2">su tiempo (Rosas ve Dönemi)</span> adlı o yetkin kitabı değil, Marmol’ün inanılmaz dedikodularla dolu <span class="calibre2">La</span> Amalia’sında anlatılan günler gelir. Bir dönemi ya da bir ülkeyi betimlemek hiç de küçümsenecek bir başarı olmasa gerek.</p>

  <p class="calibre1">Gördüğümüz gibi, aynı yazgıyı paylaşan üç kişiydik. Güneydeki Monserrat Mahallesi’ne dönmek benim için büyük bir mutluluktu. Güney, Buenos Aireslilerin gözünde, nedendir bilinmez, kentin gizli odağıdır; öbürü, hani şu turistlere gösterdiğimiz gösterişli merkez değil. O günlerde, San Telmo Mahallesi denilen o halkla ilişkiler numarası yoktu. Ama güney, Buenos Aires’in gösterişsiz, gizli odağı oldu hep.</p>

  <p class="calibre1">Buenos Aires denince çocukluğumun Buenos Aires'i gelir aklıma: Alçak evler, verandalar, sundurmalar, kaplumbağaların dolaştığı sarnıçlar, kafesli pencereler. O zamanlar kentin tümü böyleydi. Bugün yalnızca güney kesimi korunmuş durumda. Atalarımın mahallesine geri dönmüşüm gibi gelmişti bana.</p>

  <p class="calibre1">Ortalık kitaptan geçilmiyordu, ama kitapların adlarını arkadaşlarıma sormak zorundaydım. Aklıma Rudolf Steiner’in antroposofi üzerine kitaplarından birinde geçen bir tümce geliyordu. Antroposofi, Steiner'in kendi teosofisine verdiği addı. Bir şey sona erdiği zaman bir şeyin başladığını düşünmemiz gerektiğini söylemişti Steiner. Yararlı bir öğüt, ama uygulaması o kadar kolay değil, çünkü yalnızca ne yitirdiğimizi biliriz, ne kazanacağımızı bilmeyiz. Yitirdiğimiz şeyi açık seçik, bazan bütün çıplaklığıyla görürüz, ama ardından ne geleceğinden ya da yerini neyin alacağından habersizizdir.</p>

  <p class="calibre1">Ben de bir karar verdim. O güzelim görünüşler dünyasını yitirdiğime göre başka bir şey yaratmalıyım kendi kendime. O sıralar üniversitede İngiliz edebiyatı profesörüydüm. Bu uçsuz bucaksız edebiyatı, bir insanın ömrünün, dahası birkaç kuşağın ömrünün yetmeyeceği bu edebiyatı öğretmek için ne yapabilirdim? Ulusal bayramlar ve grevlerden geçilmeyen Arjantin’de dört ayda ne öğretebilirdim? Bu edebiyatı sevmeyi öğretmek için elimden geleni yapıyordum; yalnızca tarihler ve adlar öğretmekten elden geldiğince kaçmıyordum.</p>

  <p class="calibre1">Bir gün bazı kız öğrencilerim evime geldiler. Sınava girmiş ve geçmişlerdi. (Benim bütün öğrencilerim geçer!) Dokuz on kızdılar. Onlara dedim ki: “Ne düşünüyorum biliyor musunuz? Nasıl olsa sınıfınızı geçtiniz; eh, ben de hocanız olarak yükümlülüğümü yerine getirdim. Şimdi, pek bilmediğimiz bir dili ve edebiyatı incelemeye başlayalım. Ne dersiniz, ilginç olmaz mı?” Hangi dil, hangi edebiyat, diye soracak oldular. “Tabii ki İngiliz dili ve edebiyatı," dedim ben de. “Artık şu sınav saçmalığından kurtulduğumuza göre, İngiliz dili ve edebiyatını incelemeye başlayabiliriz; baştan başlayalım.”</p>

  <p class="calibre1">Evde bulabileceğim iki kitap olduğunu anımsadım. Sweet'in <span class="calibre2">Anglo-Saxon Reader</span> ve The <span class="calibre2">Anglo-Saxon Chronicle</span> adlı kitaplarını bir daha hiç işime yaramayacakları düşüncesiyle en üst rafa kaldırmıştım. İkisinin de eski ve az bilinen sözcükleri içeren birer sözlüğü vardı. Sonunda, bir sabah Ulusal Kitaplık'ta toplandık.</p>

  <p class="calibre1">Görünür dünyayı yitirdim, ama şimdi başka bir dünyayı, uzak atalarımın, Almanya’dan, Danimarka'dan ve Hollanda’dan yola çıkıp azgın kuzey denizlerinde kürek salladıktan sonra İngiltere'yi ele geçiren oymakların dünyasını kazanacağım diye düşünüyordum. Keltlerin soyundan gelen Britonların ülkesine sonradan Anglların ülkesi denmiş, İngiltere de adını buradan almıştı.</p>

  <p class="calibre1">Bir cumartesi sabahıydı. Groussac’ın çalışma odasında toplandık ve okumaya başladık Hem keyif alıyor, hem çile çekiyor, ama sonuçta giriştiğimiz uğraştan övünç duyuyorduk. Iskandinavlar gibi Saksonlar da <span class="calibre2">thing</span> ve the'daki iki <span class="calibre2">th</span> sesini belirtmek için iki runik harf kullanıyorlardı. Bu harfler, sayfalara gizemli bir görünüm kazandırıyordu.</p>

  <p class="calibre1">İngilizce’den çok Almanca’ya benzer bir dille karşı karşıyaydık. Bir dil incelenirken hep olur, yine oldu. Sözcüklerin her biri bir oyma, bir tılsım gibi görünüyordu. Yabancı dildeki şiirlerin kendi dillerinde görmedikleri bir saygınlık görmeleri bundandır; yabancı dilde bir şiir okurken sözcüklerin her birini tek tek işitir, tek tek görürsünüz. Sözcüklerin güzelliğini, gücünü ya da yalnızca tuhaflığını düşünürsünüz.</p>

  <p class="calibre1">O sabah bahtımız açıktı. Julius Caesar, İngiltere’yi keşfeden ilk Romalıydı,” tümcesini keşfettik. Bir Kuzey metninde Romalılarla karşılaşınca heyecanlanmıştık Ama dili hiç bilmediğimizi unutmayın; bizim için her sözcük gizini çözdüğümüz bir tılsımdan farksızdı. İki sözcük bulduk ve neredeyse kendimizden geçtik bu iki sözcükle. (Ben yaşlı bir adamdım, onlarsa genç kadındılar; anlayacağınız, hepimiz tanı kendinden geçecek çağlardaydık.) Şöyle düşünüyordum: “Atalarımın elli kuşak önce konuştuğu dile geri dönüyorum; o dile geri dönüyorum; o dili yeniden yakalıyorum. Bu dili daha önce de konuştum ben; başka adlar taşıdığımda konuştuğum dil bu dildi.” Bulduğumuz iki sözcükten biri <span class="calibre2">Lundenburh,</span> yani Londra, öbürüyse <span class="calibre2">Romeburh,</span> yani Roma'ydı; o kuzey adalarına düşen ışığı düşündükçe <span class="calibre2">RomcJnırh</span> bizi daha da coşturuyordu. Hiç unutmam, <span class="calibre2">“Lundenburh, Romeburh</span>.diye bağırarak sokaklara dökülmüştük</p>

  <p class="calibre1">Diyeceğim, Anglasakson dilini incelemeye başlamamı körlüğüme borçluydum. Şimdi belleğim Anglasakson ağıtlarıyla, destanlarıyla dolu.</p>

  <p class="calibre1">Görsel dünyanın yerine Anglosakson dilinin işitsel dünyasını koymuştum. Daha sonra İskandinav edebiyatının daha da zengin dünyasına girdim; Edda'ları ve İskandinav destanlarını belleğime kazıdım. <span class="calibre2">Eski Germen Edebiyatı</span> adlı kitabımı ve o izleklere dayalı birçok şiir yazdım, ama en önemlisi büyük keyifler yaşadım. Şimdi de İskandinav edebiyatı üzerine bir kitap hazırlıyorum.</p>

  <p class="calibre1">Körlüğün beni yıldırmasına izin vermedim. Yayıncım da harika bir öneride bulundu; bir yıl içinde otuz şiir çıkartırsam kitap yapacaktı. Bir yılda otuz şiir yazmak, hele her dizeyi birine yazdırmak zorundaysanız, bayağı çetin bir iştir; ama şiir yazmak için bir yılda otuz fırsat çıkmaması olanaksız olduğundan yeterli bir özgürlüğe de pay bırakır. Körlük benim için tepeden tırnağa bir yıkım olmadı, acıklı bir şey olarak görülmemeli. Bir yaşama biçimi olarak, yaşam biçimlerinden biri olarak görülmeli.</p>

  <p class="calibre1">Körlüğün de üstünlükleri vardır. Bazı mutlulukları, sözgelimi Anglasakson dilini, sınırlı İzlandaca bilgimi, onca dizenin, onca şiirin coşkusunu, biraz ikiyüzlülük, biraz kendini beğenmişlikle <span class="calibre2">Karanlığa Övgü</span> adını verdiğim bir kitap yazmanın mutluluğunu karanlığa borçluyum.</p>

  <p class="calibre1">Şimdi de başka örneklerden, anlı şanlı körlerden söz etmek istiyorum. Önce, şiirle körlük arasındaki dostluğun o çok iyi bilinen örneği, ozanların en büyüğü sayılan Homeros. (Ama Eski Yunanlıların bir başka kör ozanı daha var. Adı Tamiris. Ne yazık ki, şiirleri kaybolmuş. Tamiris, esin perileriyle giriştiği savaşta yenik düşünce lirini kırıp gözlerini kör etmiş.)</p>

  <p class="calibre1">Oscar Wilde’ın bence tarihsel açıdan yanlış, ama düşünsel olarak anlaşılır tuhaf bir varsayımı vardı. Genellikle yazarlar söylediklerini derin sözler gibi göstermeye çalışırlar; Wilde yüzeysel görünmeye çalışan derin bir insandı. Kendisini, hoşsohbet biri olarak, Platon’un şiiri gördüğü gibi görmemizi isterdi: “kanatlı, uçan, kutsal”. İşte, Oscar Wilde adlı bu kanatlı, uçan, kutsal adam, ilkçağın Homeros'u bile bile kör bir ozan olarak sunduğunu söylemişti.</p>

  <p class="calibre1">Homeros gerçekten yaşadı mı, yoksa böyle biri hiç yaşamadı mı, bilmiyoruz. Yedi kentin Homeros adı uğruna kapışması, onun tarihsel gerçekliğinden kuşkulanmamız için yeterli. Kimbilir, belki de tek bir Homeros yoktu da, Homeros adını taşıyan birçok Yunanlı ozan vardı. Geleneksel metinler kör bir ozanda birleşiyor, oysa Homeros'un şiiri görsel bir şiir, genellikle olağanüstü görsel. Oscar Wilde'ın şiirleri de, Homeros’un şiirinden çok daha az da olsa, görseldi.</p>

  <p class="calibre1">Wilde şiirinin çok görsel olduğunu fark etmiş, kendini bu kusurdan kurtarmak istemişti. İşitsel, müziksel bir şiir, denilebilir ki çok sevdiği ve büyük hayranlık duyduğu Tennyson'ın ya da Vedaine'in şiiri gibi bir şiir yaratmak istemişti. Wilde’a bakılırsa, Yunanlıların Homeros'un kör olduğunu ileri sürmelerinin nedeni şiirin görsel değil, işitsel olması gerektiğini vurgulamak istemeleriydi. Bu da, Verlaine'in <span class="calibre2">“de la musique avant toute</span> chose”una (her şeyden önce müzik) ve Wilde'ın döneminin simgeciliğine çıkıyordu.</p>

  <p class="calibre1">Homeros'un hiçbir zaman yaşamadığına, ama Yunanlıların şiirin her şeyden önce müzik olduğunda, şiirin her şeyden önce lir olduğunda diretmek amacıyla Homeros’u kör olarak düşlediklerine, görselliğin bir şairde hem bulunabileceğine, hem de bulunamayacağına inanabiliriz. Büyük görsel şairler de tanıyorum, görsel olmayan, büyük düşünsel, ussal şairler de; ad vermek gerekmez.</p>

  <p class="calibre1">Gelelim Milton örneğine. Milton’ın körlüğü gönüllü bir körlüktü. Büyük bir şair olacağını daha başından biliyordu. Başka şairlerin de başına gelmiştir; örneğin, Coleridge ve De Quincey, daha tek bir dize yazmamışken, yazgılarının edebiyat olduğunu biliyorlardı. Kendimden söz etmeme izin verirseniz, ben de yazgımın edebiyat olduğunu, başıma kötü şeylerin de, bazı iyi şeylerin de geleceğini, ama sonunda hepsinin sözcüklere dönüşeceğini, hep bilmişimdir. Özellikle de kötü şeylerin sözcüklere dönüşeceğini, çünkü mutluluğun dönüştürülmesi gerekmez, mutluluk kendi başına bir sonuçtur.</p>

  <p class="calibre1">Milton'a dönelim. Milton, gözlerini kralın parlamento tarafından darağacına gönderilmesini destekleyen risaleler yazarak kör etmişti. Gözlerini özgürlüğün savunulması uğruna bile bile yitirdiğini söylüyor, bu uğraştan soylu bir ödev olarak söz ediyor, körlüğünden kesinlikle yakınmıyordu. Gözlerini feda ettikten sonra ilk tutkusunu, şair olma tutkusunu anımsadı. Cambridge Üniversitesi’nde, genç Milton’ın uzun bir şiir için çeşitli konular önerdiği bir el yazması bulundu.</p>

  <p class="calibre1">“Öyle kalıcı bir şey yazayım ki,” diyordu Milton, “kaybolup gitmesine kimsenin gönlü razı olmasın." Şiirde işlenebilecek on, on beş konu sıralıyor, ama bunlardan birinin neredeyse kehanet niteliği taşıdığını kuşkusuz bilmiyordu. Kendi yazgısının bir bakıma Samson’ın yazgısına benzeyeceğinden; Tevrat'ta İsa'yı önceden bilen Samson’ın, üstelik daha da az yanılma payıyla Milton’ı da önceden bildiğinden habersizdi. Tümden kör olduğunu anladıktan sonra iki tarihsel kitaba girişti. <span class="calibre2">A Brief Histöry of Muscovia (Eski Rusya'nın Kısa Bir Tarihi)</span> ve <span class="calibre2">A History of England (İngiltere Tarihi</span>) adlı bu kitaplar tamamlanmadı. Ardından, Paradise <span class="calibre2">Lost (Yitirilmiş Cennet)</span> adlı uzun şiir geldi. Milton yalnızca İngilizleri değil, herkesi ilgilendirecek bir izlek arıyordu. Bu konuyu hepimizin babası Âdem’de buldu.</p>

  <p class="calibre1">Zamanının büyük bir bölümünü dizeler düzerek bir başına geçiriyordu. Belleği çok gelişmişti. On bir hcceli ve uyaksız kırk elli dizeyi aklında tutabiliyor, sonra da eve gelen birine yazdırıyordu. Koskoca <span class="calibre2">Paradise Lost</span> böyle yazıldı. Samson’un yazgısını kendi yazgısına çok yakın buluyordu, çünkü artık Cromwell ölmüş, Restorasyon kapıya dayanmıştı. Milton gözaltına alındı; darağacını boylaması işten bile değildi, kralın idamını desteklemişti. Ama “Halledilen" I. Charles’ın oğlu II. Charles, idam cezasına çarptırılanların listesi önüne getirildiğinde, kalemini masanın üzerine bıraktı ve “Bu idam cezasını imzalamaya elim gitmiyor,” diyerek soyluluğunu gösterdi. Böylece Milton’la birlikte birçok kişi de kurtuldu.</p>

  <p class="calibre1">Milton daha sora <span class="calibre2">Samson</span> Agonistes’i yazdı. Bir Yunan tragedyası yaratmak istiyordu. Olay tek bir günde, Samson'ın yaşamının son gününde geçiyordu. Milton, Samson’ın yazgısıyla kendi yazgısı arasında benzerlikler buluyordu; kendisi de Samson gibi güçlü biri olmasına karşın en sonunda yenik düşmüştü. Artık kördü. Ve Landor’a bakılırsa, noktalamalarını kötü yaptığı, oysa sanki bütün talihsizlikler Samson’ı buluyormuş gibi, “Kör, Gazze’de, değirmende, kölelerle" biçiminde olması gereken dizeleri yazdı.</p>

  <p class="calibre1">Milton’un, kendi körlüğünden söz ettiği bir sonesi vardır. Sonede bir dize vardır ki, kör bir şair tarafından yazıldığını hemen ele verir. Milton, dünyayı betimlerken, “Şu karanlık ve engin dünyada” der. Sözünü ettiği dünya, yalnız başlarına yürürken kollarını öne uzatıp boşluğu yoklayan körlerin dünyasıdır. Burada benim körlüğümden çok daha önemli bir körlü': örneğinden, körlüğünün üstesinden gelen ve işinin ustas bir insandan söz ediyorum. <span class="calibre2">Yitirilmiş Cennet, Paradise Regained (Yeniden Bulunan Cennet), Samson Agonistes,</span> o güzelim soneler ve <span class="calibre2">İngiltere Tarihi</span>’nin başlangıcından Norman İstilası'na kadarki bölümü. Milton bütün bunları körken gerçekleştirmiş ve evine uğrayanlara ezberden okuyarak yazdırmak zorunda kalmıştır.</p>

  <p class="calibre1">Bostonlu soylu Prescott'a karısı yardım etmişti. Harvard’da öğrenciyken geçirdiği bir kaza sonucu bir gözünü tümden, öbür gözünü de büyük ölçüde yitiren Prescolt, yaşamını edebiyata adamaya karar vermişti. İngiliz, Fransız, İtalyan ve İspanyol edebiyatlarını inceledi ve öğrendi. Krallık İspanyası, Prescott’ın demokrasi çağını katı bir biçimde yadsıyan görüşlerine cuk oturan bir dünyaydı. Bilginlikten yazarlığa geçti ve kendisine birçok kitabı okuyan karısına Meksika ve Peru’nun fethinin tarihlerini, Katolik Krallar ve II. Felipe dönemlerinin tarihlerini yazdırdı. Yirmi yıldan fazla sürecek, mutluluk duyduğu, neredeyse kusursuz bir uğraşa girdi.</p>

  <p class="calibre1">Bize daha yakın iki örnek var. Hiç hak etmemesine karşın birçoklarınca unutulmuş olan Paul Groussac’tan daha önce de söz etmiştim. Groussac bugün Arjantin’de üstüne vazife olmayan işlere burnunu sokan bir Fransız olarak görülüyor. Onun tarihsel yapıtlarının artık eskidiği, günümüzde belgelere dayalı kanıtların daha çok kullanıldığı söyleniyor. Ama Groussac'ın, her yazar gibi, aslında iki yapıt bıraktığı unutuluyor: Biri işlediği konu, öteki de o konuyu işleyiş biçimi. İspanyol düzyazısını yeniden canlandırdı Groussac. İspanyol dilinin gelmiş geçmiş en büyük düzyazı yazarı Alfonso Reyes bana bir keresinde, “İspanyolca’nın nasıl yazılması gerektiğini Groussac’tan öğrendim,” demişti. Groussac körlüğünü yendi ve bize ülkemizin en güzel düzyazı örneklerinden bazılarını bıraktı. Bunu anımsamaktan her zaman keyif alacağım.</p>

  <p class="calibre1">Şimdi de öteki örneğe bir göz atalım. Groussac’tan daha ünlü bir örnek bu. James Joyce’un yapıtlarında da iki ayrı yön vardır. O iki engin ve -neden söylemeyelim?- okunmaz iki roman, Ulysses ve <span class="calibre2">Finnegans Wake</span> işin bir yanıdır. Bu iki roman, Joyce'un (çok güzel şiirleri ve olağanüstü <span class="calibre2">Sanatçının Bir Genç Adam Olarak Portresini</span> de kapsayan) yapıtlarının yalnızca bir yarısıdır. Öteki yarısı ya da (şimdi dedikleri gibi) belki de en iyi yanı, sonsuz denebilecek İngiliz dilini sonuna kadar kullanmış olmasıdır. Ama nicelik yönünden bütün öteki dilleri aşan ve yazara somut fiilleriyle onca olanak sunan bu dil Joyce’a yetmemiştir. Bir Irlandalı olan Joyce, Dublin kentinin Danimarkalı Vikingler tarafından kurulduğunu biliyordu. Önce Norveççe öğrendi, hatta Ibsen'e Norveççe bir mektup da yazdı; sonra Yunanca ve Latince’yi inceledi... Bütün dilleri biliyordu; kendi buluşu olan, anlaşılması güç, ama tuhaf bir müzik içeren bir dil kullandı. İngilizce’ye yeni bir müzik getirdi. Kahramanca, ama biraz da yüksekten atarak, “Başıma gelenlerin en önemsizi kör olmamdır,” diyordu. Onca yapıtın bir bölümünü karanlıkta, tümceleri kafasında işleyerek, bazan koca bir gününü tek bir deyime ayırarak, sonra da yazıp düzelterek gerçekleştirmişti. Hepsi de körlüğün karanlığında ya da körleşmenin ilerlediği dönemlerde yazılmıştı. Buna karşılık, bedensel güçsüzlük Boileau, Swift, Kant, Ruskin ve George Moore'da yapıtlarının başarıyla tamamlanmasının melankolik bir aracı olmuştu; sapkınlık da benzer bir işlev görmüştür, bu tür yollara başvuranların adlarını bugün hiç kimse yadsıyamaz. Abderalı Demokritos gerçekliğin görünümü kendisini ayartmasın diye bir bahçede gözlerini oymuştu; Origenes ise kendi kendini iğdiş etmişti.</p>

  <p class="calibre1">Yeterince örnek verdim sanırım. Hele bazıları o denli çarpıcı ki, kendi körlüğümden söz ettiğim için utanıyorum. Gerçi insanlar itiraflardan her zaman hoşlanırlar, kendi itiraflarımı onlardan sakınmaya hiç hakkım yok. Ama gene de, kendimi adlarını andığım bu yazarların arasına katmam yersiz.</p>

  <p class="calibre1">Körlüğün bir yaşam biçimi, ille de bahtsızlık sayılmaması gereken bir yaşam biçimi olduğunu söylemiştim. En büyük İspanyol şair Keşiş Luis de Leön’un dizelerini anımsayalım:</p>

  <p class="calibre1"><span class="calibre2">Vivir quiero conmigo,</span></p>

  <p class="calibre1"><span class="calibre2">gozar quiero del bien que debo al cielo, a solas sin testigo,</span></p>

  <p class="calibre1"><span class="calibre2">libre de amor, de celo,</span></p>

  <p class="calibre1"><span class="calibre2">de odio, de esperanza, de recelo.</span></p>

  <p class="calibre1">[Kendimle yaşamak istiyorum, / Cennete borçlu olduğum güzelliklerin tadını çıkarmak istiyorum, / bir başına, gözlerden uzakta, / aşktan, kıskançlıktan, / nefretten, umuttan, korkudan arınmış.]</p>

  <p class="calibre1">Edgar Allan Poe bu dizeleri ezbere biliyordu.</p>

  <p class="calibre1">Benim için nefretsiz yaşamak kolay, çünkü hayatımda hiç kimseden nefret etmedim. Sanırım, aşksız yaşamak olanaksız, çok şükür hepimiz için olanaksız. Ama ilk bölüme bakarak -“Kendimle yaşamak istiyorum, / Cennete borçlu olduğum güzelliklerin tadını çıkarmak istiyorum”- Cennetin güzellikleri arasında karanlığın da olabileceğini kabul edersek, kim kendisiyle yaşamak ister? Kim kendini daha fazla keşfedebilir? Sokratesçi deyimle, kim kendini bir körden daha iyi tanıyabilir?</p>

  <p class="calibre1">Yazar, kendisiyle daha fazla yaşar. Şairliğin saati yoktur. Hiç kimse dokuzdan altıya şair değildir. Gerçekten şairse, her an şairdir, şiirin sürekli saldırısı altındadır. Ressam, sanırım, renklerin ve biçimlerin kuşatması altında duyumsar kendini. Ya da bir müzikçi seslerin tuhaf dünyasının, sanatların o en tuhaf dünyasının kendisini durmadan arayıp bulduğunu, uyumlu ve uyumsuz seslerin peşinde olduklarını duyumsar. Körlük, sanat uğraşında tam bir yıkım değildir. Bir araç da olabilir. Keşiş Luis de Leon en güzel şiirlerinden birini kör bir müzikçiye, Francisco Salinas’a adamıştı.</p>

  <p class="calibre1">Bir yazar ya da herhangi bir insan başına gelen her şeyin bir araç olduğuna, her şeyin bir amaçla verilmiş olduğuna inanmalıdır. Kuşkusuz bir sanatçı için daha da geçerlidir bu. Bütün olup biten, hatta aşağılanmalar, sıkıntılar, talihsizlikler, her şey çamur gibi, sanat için gerekli bir gereç gibi verilmiştir. İnsan onu kabul etmelidir. Bir şiirimde aşağılanmadan, mutsuzluktan ve uyumsuzluktan kahramanların en eski besini diye söz etmemin nedeni de budur. Bunlar bize alıp dönüştürelim diye yaşamlarımızdaki bahtsızlıklardan ölümsüz şeyler, ölümsüz olmaları beklenen şeyler yaratalım diye verilmiştir.</p>

  <p class="calibre1">Kör bir adam, böyle düşünüyorsa, kurtulmuş demektir. Körlük bir armağandır. Örneğin, bendeniz körlüğün bana verdiği armağanlarla sizleri bitkin düşürdüm. Körlük Anglasakson dilini, biraz da İskandinav dilini verdi bana; daha önce önemsemediğim ortaçağ edebiyatını öğrenmemi, belki iyi, belki kötü, ama yazıldıkları ânın hakkını veren kitaplar yazmamı sağladı. Dahası, başkalarının iyilikleriyle çevrili olduğumu duyumsamamı sağladı körlük. İnsanlar körlere karşı her zaman iyi duygular beslerler.</p>

  <p class="calibre1">Sözlerimi Goethe'nin bir dizesiyle bitirmek istiyorum: <span class="calibre2">“Aues Nah e werde fern,” yakındaki her şey uzaklaşıyor. Goethe burada akşamleyin inen alacakaranlıktan söz etmektedir. Yakındaki her şey uzaklaşıyor. Doğru. Gerçekten de, akşam karanlık bastırdığı zaman sanki en yakınımızdaki şeyler gözümüzün önünden uzaklaşır. Görünür dünya sanki görünmez olmuştur artık, belki de sonsuza kadar.</span></p>

  <p class="calibre1">Goethe, bu dizede belki de yalnızca alacakaranlıktan değil, yaşamdan da söz etmekteydi. Her şey biter gider, bizi terk eder. Ölüm bir yana, yaşlılık herhalde en büyük yalnızlıktır. “Yakındaki her şey uzaklaşır" dizesi, bu geceki konuşmamda ille de bir talihsizlik olmayabileceğini anlatmaya çalıştığım yavaş yavaş kör olma için de geçerlidir. Yavaş yavaş körleşme, yazgı ya da talihle gelen, ama hepsi de çok garip birçok araçtan biridir yalnızca.</p>
</body>
</html>
