<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Aslan Asker Şvayk</title>
  <link href="../Styles/main.css" rel="stylesheet" type="text/css"/>
</head>

<body class="chapter epub-type_chapter">
  <div class="container html5_section">
    <h1><span class="ch-num">2</span>Budapeşte’de</h1>

    <div class="und-head html5_figure"><img alt="aslan22" src="../Images/aslan22.jpg"/></div>

    <p>Matuşiç, Budapeşte’deki askerî istasyonda Yüzbaşı Sagner’e, karargâhtan gönderilmiş bir mesaj iletti. Mesaj, çoktan bir akıl hastanesine yatırılmış olan talihsiz tugay komutanından geliyordu ve öncekilerin aynısıydı: “Yemek işini hemen bitirin ve Sokol’a ilerleyin.” Ama devamı vardı: “İstihbarat servisi lağvedilmiştir. 13. Hücum Taburu, Bug Nehri üzerinde bir köprü inşa edecektir. Ayrıntılı bilgi gazetelerde.”</p>

    <p>Yüzbaşı Sagner doğruca istasyon komutanına gitti. Ufak tefek, tombul bir subay, Sagner’i güler yüzle karşıladı.</p>

    <p>Bir kahkaha patlatarak, “Şu sizin tugay komutanı işleri arapsaçına çevirdi,” dedi. “Ama o deli saçmasını size göndermekten başka çaremiz yoktu, henüz tümenden onun mesajlarının iletilmemesi yolunda bir emir gelmiş değil. Dün buradan geçen 14. Hücum Taburu’nun komutanına gelen telgrafta da, Przemisl’deki yararlıklarından ötürü bütün askerlere altışar kron verileceği yazıyordu. Ama her askerin, aldığı ödülün iki kronunu Savaş Bakanlığı’na hibe etmesi gerekiyormuş... Güvenilir kaynaklardan öğrendiğime göre, tugay komutanınıza inme inmiş.”</p>

    <p>Yüzbaşı Sagner, “Komutanım,” dedi, “alaydan gelen emre ve elimizdeki programa göre Gödöllö’ye gidiyoruz. Askerlerin burada 150’şer gram Emmental peyniri almaları gerekiyor. Bundan önceki istasyonda da 150’şer gram Macar salamı verilmesi gerekiyordu, ama hiçbir şey verilmedi.”</p>

    <p>Binbaşı, gülümsemesini eksiltmeden, “Korkarım, burada da hiçbir şey verilmeyecek,” dedi. “Bohemya’dan gelen alaylarla ilgili hiçbir emir almış değilim. Hem beni ilgilendirmez zaten. Levazım komutanına sorun.”</p>

    <p>“Bizim tren ne zaman kalkacak, komutanım?”</p>

    <p>“Sizin önünüzde, ağır topçu bataryaları yüklü bir tren var. Galiçya’ya gidecek. Onu bir saate kadar yola çıkaracağız, yüzbaşı. Üçüncü hatta bir yaralı treni bekliyor. O da Galiçya treninden yirmi beş dakika sonra hareket edecek. On ikinci hatta da mühimmat treni var; yaralı treninden on dakika sonra kalkacak. Mühimmat treninden yirmi dakika sonra da siz hareket edeceksiniz. Tabii, bir aksilik, rötar falan olmazsa.”</p>

    <p>Sagner, “Bağışlayın beni, komutanım,” dedi, “ama nasıl oluyor da, Bohemya’dan gelen askerlere 150’şer gram Emmental peyniri dağıtılacağından haberiniz olmuyor?”</p>

    <p>İstasyon komutanı, “Orasını açıklayamam, gizli,” dedi hâlâ sırıtarak.</p>

    <p>Yüzbaşı Sagner, istasyon komutanlığından ayrılırken, “Bende de kafa yok ki,” diye düşünüyordu. “Teğmen Lukaş’a, tekmil takım komutanlarıyla erleri yanına alıp 150’şer gram Emmental peyniri almak üzere erzak deposuna gitmesini ne bok yemeye söyledim ki sanki!”</p>

    <p>Ama Teğmen Lukaş, daha Yüzbaşı Sagner’in emrini iletemeden, talihsiz Balon’la Şvayk dikildi karşısına.</p>

    <p>Balon tir tir titriyordu.</p>

    <p>Şvayk, her zamanki rahatlığıyla, “Komutanım,” dedi, “size çok önemli bir şey söylemem gerekiyor. Bu meseleyi aramızda halledebilirsek size müteşekkir kalırım, komutanım. Şpatina adında bir arkadaşım vardı, damada şahitlik yaparken kilisenin ortasında demişti ki...”</p>

    <p>Teğmen Lukaş dayanamadı: “Yeter, kes artık! Mesele nedir, onu söyle? Şöyle biraz yürüyelim istersen.” Belli ki, Şvayk’ın onu özlediği kadar o da Şvayk’ı özlemişti.</p>

    <p>Balon, hâlâ titreyerek, arkalarından geliyordu. Koca adam korkudan ne yapacağını bilemiyor, umutsuzca kollarını sallayıp duruyordu.</p>

    <p>Teğmen Lukaş, kuytu bir yere geldiklerinde, “Evet, konuş bakalım, Şvayk!” dedi.</p>

    <p>“Teğmenim,” dedi Şvayk, “başkalarından duyacağınıza benden duyun. Hani, bir emir vermiştiniz, Budapeşte’ye vardığımızda Balon ciğer ezmenizle ekmeklerinizi getirsin diye.”</p>

    <p>Sonra, Balon’a dönüp sordu: “Böyle bir emir aldın mı, almadın mı?”</p>

    <p>Balon, karşısında bir düşmanı askeri varmış da ondan korunmak istiyormuşçasına kollarını daha da hızlı sallamaya başladı.</p>

    <p>“O emir,” dedi Şvayk, “ne yazık ki yerine getirilemedi, Teğmenim. Çünkü ciğer ezmesini ben yedim...”</p>

    <p>Korkudan sapsarı kesilen Balon’a bir dirsek attı, “Evet, yedim; ama açgözlülüğümden değil, bozulmuş olmasından korkuyordum, onun için yiyip bir bakayım dedim. Gazetelerde kaç ailenin ciğer ezmesinden zehirlendiğini okudum, biliyor musunuz? Zderaz’da, Beroun’ da, Tabor’da, Mlada Boleslav’da, Prjibram’da zehirlenen zehirlenene. Yiyen zehirleniyor. Çok tehlikeli bir şey bu ciğer ezmesi...”</p>

    <p>Bir kenarda zangır zangır titreyen Balon, parmağını boğazına sokmuş, kusup duruyordu.</p>

    <p>“N’oldu Balon, neyin var?”</p>

    <p>Bahtsız Balon, “Kusuyorum Komutanım! İçim dışıma çıktı Komutanım!” diye karşılık verdi. “Ciğer ezmesini Şvayk değil, ben yedim...”</p>

    <p>Zavallı Balon kusarken, ciğer ezmeleriyle birlikte yaldızlı kâğıt da çıkıyordu dışarı.</p>

    <p>Şvayk, hiç istifini bozmadan, “Görüyorsunuz ya, Teğmenim,” dedi. “Midesine indirdiği ezmeler bir bir burnundan geliyor. Suçu ben üstüme alayım dedim, ama bu salak bir çuval inciri berbat etti. Aslında, inanın, çok iyi yürekli bir insan, ama ne bulursa gövdeye indiriyor. Bir banka mutemedi tanırım, öyle güvenilir bir adamdı ki kendisine binlerce kronu gözü kapalı emanet ederlerdi. Bir seferinde, başka bir bankadan para çekiyormuş, veznedar yanlışlıkla bin kron fazla vermiş. Bizimki ânında iade etmiş parayı. Ama yemeğe asla dayanamazdı. Çeyrek kronluk füme jambon almaya gönderseler, yolda yarısını yerdi...”</p>

    <p>Teğmen Lukaş, ne halin varsa gör dercesine göğüs geçirip oradan uzaklaştı.</p>

    <p>Bahtsız Balon hâlâ parmağını gırtlağına daldıradursun, Şvayk, teğmenin arkasından, “Bana bir emriniz var mı Komutanım?” diye seslendi.</p>

    <p>Teğmen Lukaş, çaresizlikten kollarını iki yana açarak erzak deposuna yöneldi. Yolda garip bir düşünceye kapıldı: Askerler subaylarının ciğer ezmelerini yedikleri sürece, Avusturya bu savaşı hayatta kazanamazdı.</p>

    <p>Bu arada, Şvayk Balon’u kolundan tutup askerî demiryolunun öbür yanına sürükleyerek avutmaya çalıştı ve birlikte şehre inip teğmene biraz Debretsen sosisi almayı önerdi.</p>

    <p>Oburluğu kadar pintiliğiyle de tanınan Balon, “Ama treni kaçırabiliriz,” diye sızlandı.</p>

    <p>“Oğlum,” dedi Şvayk. “Hiç merak etme, cepheye giderken bir tekimizi bile geride bırakmazlar. Ben senin derdini biliyorum, mıhsıçtının tekisin sen.”</p>

    <p>Tam o sırada, trenin kalkış düdüğü çalıverdi. Erzak depolarına gitmiş olan askerler vagonlara doğru koşuşturmaya başladılar. 150’şer gram Emmental peyniri yerine, ellerine tutuşturulan bir kutu kibrit ve bir kartpostalla yetinmek zorunda kalmışlardı. Kartpostaldaki fotoğrafta, Sedlisk’teki askerî mezarlık görülüyordu.</p>

    <p>Subay vagonunun önünde de olağandışı bir durum vardı. Hücum taburunun subayları, heyecanlı heyecanlı bir şeyler anlatan Yüzbaşı Sagner’in çevresinde toplanmışlardı. İstasyon komutanının yanından az önce dönmüş olan yüzbaşının elinde, tugay karargâhtan gönderilmiş gizli bir telgraf vardı. Uzayıp giden mesaj, Avusturya’nın 23 Mayıs 1915 günü kendini içinde bulduğu durumda nasıl hareket edileceğine ilişkin emir ve talimatları içeriyordu.</p>

    <p>Tugaydan bildirildiğine göre, İtalya, Avusturya-Macaristan’a savaş ilan etmişti.</p>

    <p>Gerçi daha Bruck’taki subay mahfilinde yenen yemeklerde İtalyanların garip davranışları konusunda tartışmalar patlak vermemiş değildi, ama gene de bir akşam önündeki makarna tabağını iterek, “Ben bu makarnayı ancak Verona kapılarına dayandığımızda yerim,” diyen Biegler salağının yumurtladığı kehanetin doğru çıkacağı kimsenin aklının ucundan bile geçmemişti.</p>

    <p>Tugaydan gelen talimatları okuyup inceledikten sonra taburun içtimaya çağrılmasını emreden Yüzbaşı Sagner, tüm subay ve erler bir araya geldiğinde, sesine büyük bir ciddilik vererek telgraftaki emri okudu:</p>

    <div class="letter html5_section">
      <p>İtalya Kralı, benzeri görülmemiş bir ihanet ve gözü dönüklük örneği göstererek, Krallığımızla olan müttefiklik ve kardeşlik bağlarının gerektirdiği yükümlülükleri hiçe saymıştır. Bu şerefsiz kral, savaşın başından beri, cesur ordularımızın yanında yer alması gerekirken düşmanlarımızla gizli ilişkiler kurarak bizi arkadan vurmaya kalkışmış ve 22 Mayıs’ı 23 Mayıs’a bağlayan gece krallığımıza karşı savaş ilan ederek ihanetini açığa vurmuştur. Başkomutanımızın, kahraman ve şanlı ordularımızın bu kalleş düşmanı doğduğuna pişman edeceğine olan inanç ve güveni tamdır. Bir zamanlar Santa Lucia, Vicenza, Novarra ve Custozza’da zafer kazanmış olan ordularımızın Tanrı’nın da yardımıyla İtalya’yı bir kez daha yerle bir edecekleri gün yakındır. Zafer bizimdir, bizim olmalıdır ve mutlaka bizim olacaktır!</p>
    </div>

    <p>Emrin okunmasından sonra, alışıldığı üzere üç kez “İmparatorumuz sen çok yaşa!” diye bağrıldıysa da, askerler yeniden trene binerken kara kara düşünüyorlardı. Öyle ya, 150’şer gram Emmental peyniri beklerken İtalya’yla savaşa girildiğini öğrenmişlerdi.</p>

    <p class="lvl2">Şvayk; Vanyek, Kodunski, Balon ve Jurazda’yla aynı vagondaydı. İtalya’nın savaşa girmesiyle ilgili renkli bir sohbete dalmışlardı.</p>

    <p>Şvayk, “Prag’da Taborska Sokağı’nda benzer bir durum olmuştu,” diye anlatıyordu. “Taborska Sokağı’nda Bay Horeşi’nin dükkânı vardı. Karşı tarafta biraz aşağıda da Bay Poşmurni’nin dükkânı. İkisinin arasında bir yerde ise Bay Havlasa’nın manav dükkânı bulunuyordu. Günlerden bir gün Horeşi, Poşmurni’ye karşı Havlasa’yla ortak olmayı düşünüyor. Havlasa’ya gidip diyor ki: ‘Gel, dükkânları birleştirelim; tabelaya Horeşi ve Havlasa yazalım.’ Havlasa da yemiyor içmiyor, doğruca Poşmurni’ye gidip diyor ki: ‘Dinle bak, Horeşi benim manav dükkânına 1.200 kron veriyor, üstelik benimle ortak olmak istiyor. Ama sen kıyak adamsın; bana 1.800 kron ver, seninle ortak olayım.’ Sonunda anlaşıyorlar ve Havlasa bir süre Horeşi’yi oyalıyor, ona çok yakın dostuymuş gibi davranıyor. Sizin anlayacağınız, arkasından kuyusunu kazıyor adamın. Horeşi ne zaman, ‘Hadi hemşerim, kuralım artık şu ortaklığı,’ diyecek olsa, ‘Tamam, kardeşim, acele etme, ananın karnızda dokuz ay nasıl durdun?’ diye karşılık veriyor. ‘Hele şu müşteri milleti yazlıktan bir dönsün.’ Sonunda millet yazlıktan dönüyor dönmesine de, Horeşi bir sabah dükkânını açarken bir de ne görsün! Poşmurni’nin tabelasının üstünde koskocaman ‘Poşmurni ve Havlasa’ yazmıyor mu!”</p>

    <p>Salak Balon, “Böyle bir olay benim başıma da geldi,” dedi. “Komşu köyden bir dana alıyordum. Uzun uzun pazarlık ettikten sonra tam el sıkışmıştık ki, lappadak Votice’li bir kasap geldi, göz göre göre kaptı götürdü danayı.”</p>

    <p>Şvayk devam etti:</p>

    <p>“Bir savaş daha çıktı başımıza, artık bir düşmanımız daha var, bir cephe daha açıldı, onun için cephanemizi daha tutumlu kullanmamız gerekecek. Motol’lu ihtiyar Kovanets, ailelerinden aldığı para karşılığında mahallenin çocuklarını sıra dayağına çeker, ‘Bir evde ne kadar çocuk varsa, o kadar kızılcık sopası lazım gelir,’ derdi.”</p>

    <p>Balon, “Benim tek korkum,” diye atıldı, “İtalya yüzünden tayınların küçülmesi. O zaman yandım işte.”</p>

    <p>Vanyek, biraz düşündükten sonra ciddileşerek, “Savaşı kazanmamız daha da uzayacağına göre,” dedi, “aynen öyle olabilir.”</p>

    <p>“Bana sorarsanız,” dedi Şvayk, “yeni bir Radetzki’ye ihtiyaç var. Mareşal, İtalya’yı avucunun içi gibi bilirdi. İtalyan savunmasının neresi zayıftır, nereden saldırmak gerekir, ondan sorulurdu. Ama biliyor musunuz, bir yere girmek kolaydır da, çıkmak zordur, maharet ister. Bir yere gireceksen, orayı çok iyi tanıman gerekir, yoksa hiç ummadığın anda ayvayı yersin. Daha önce oturduğum evin tavan arasında bir gün bir hırsız yakalamışlardı. Namussuz, içeri girer girmez, aydınlığı onaran tamircilerle yüz yüze gelmiş. Ellerinden kurtulayım derken, karşısına çıkan hizmetçiyle çarpışmış, aydınlığa koydukları merdiveni devirince oradan da çıkamamış, yakayı ele vermiş. Oysa Radetzki babamızın bilmediği tek bir yol yoktu. Kimse yakalayamazdı onu. Bir kitap okumuştum, General Radetzki’yi anlatan. Zorda kalınca Santa Lucia’dan kaçmış, ama aynı anda İtalyanlar da kaçmış oradan. Bizim general ertesi gün dürbünüyle bakmış bakmış, İtalyanları görememiş, ancak o zaman çakmış savaşı kazandığını. Hemen geri dönüp İtalyanların boşalttığı Santa Lucia’yı ele geçirmiş ve mareşalliğe terfi etmiş.”</p>

    <p>Yurayda, “İtalyanlar çok acayip bir millet, arkadaşlar!” dedi. “Bir kere Venedik’e gitmiştim, herifler herkese domuz diyorlar. Tepeleri attı mı, herkese <em>porco</em> diyorlar. Düşünebiliyor musunuz, gazaba gelmesinler, Papa’ya, hatta Meryem Anamıza bile <em>porco</em> demekten çekinmiyor adiler...”</p>

    <p>Vanyek ise İtalyanlara toz kondurmuyordu. Kralupi’deki eczanesinde yıllarca çürük limonlardan limon suyu yapıp satmıştı. Limonun en ucuzunu ve en çürüğünü hep İtalya’dan almıştı. Bu durumda İtalya’dan Kralupi’ye limon gelmeyecekti artık. Hiç kuşku yok ki, İtalya’yla savaş bir sürü şeyi değiştirecekti; Avusturya intikamını alacaktı.</p>

    <p>Şvayk, gülümseyerek, “İntikam almak sandığın kadar kolay bir iş değil,” dedi. “Bazen ava giderken avlanırsın; intikam alayım derken, öfkenin kurbanı olursun. Ben seneler seneler evvel Vinoradi’deyken, bodrum katında oturan bir kapıcı vardı, bir banka memuruna yemek götürürdü. İşte bu memurcuk bir gün Kramerius Caddesi’nde bir meyhanede adamın biriyle kavga etmiş. Kavgaya tutuştuğu adamı tanırdım, Vinoradi’de bir tahlil laboratuvarı vardı, idrar tahlili yapardı. Laboratuvarından başka şey konuşmaz, yanında her zaman idrar tüpleri bulundururdu. Önüne gelene bu tüpleri uzatır, tahlil yapmak için işemelerini isterdi. Geçimini idrardan sağlıyordu; üstelik tahlil çok ucuzdu, altı kroncuktu. Meyhaneye gelen bütün müşteriler, hatta meyhaneciyle karısı bile idrar tahlili yaptırmışlardı. Yalnızca o banka memuru direniyordu hâlâ. Bizim tahlilci ise asla yılmıyor, memurun arkasından tuvalete girip çişinin rengine bakıyor, sonra da kaygılı bir sesle, ‘Bilemiyorum, Bay Skorkovski,’ diyordu memurcuğa. ‘Ama idrarınızın rengini hiç beğenmiyorum. İş işten geçmeden, işeyin şu tübe de tahlil ettirelim!’ Sonunda banka memuru idrarını vermeye razı olmuş, altı kronu bastırmış. Gel gör ki, meyhanedeki herkes gibi onun da canını okumuş bizimki. Meyhaneciyi bile işinden etmişti. Tahlil sonuçlarını bildiren rapora durumun çok vahim olduğunu, bu durumdaki birinin sudan başka bir şey içmemesi, sigarayı hemen bırakması, asla evlenmemesi ve sebzeden başka bir şey yememesi gerektiğini yazardı. Herkes gibi banka memuru da bu işe o kadar öfkelenmiş ki, adamdan intikamını almak için meyhanenin en iflah olmaz müdavimlerinden olduğunu bildiği kapıcıyı kullanmaya karar vermiş. Bir gün adama, kapıcının bir süredir kendini iyi hissetmediğini söylemiş. ‘Yarın sabah yedide bir uğrasanız da,’ demiş, ‘bir idrarını alsanız.’ Adam ertesi sabah erkenden gitmiş, bakmış ki kapıcı horul horul uyuyor, dürtüp itekleyerek, ‘Saygılar, Bay Malek,’ demiş. ‘İyi günler dilerim. Bakın, bu tüpü size getirdim. Lütfedip bir işeyin şuna, ücreti sadece altı kron.’ İşte bu laf üstüne ortalık dağılmış. Kapıcı, yataktan don paça fırlayıp bizim manyağın gırtlağına sarılmış, tuttuğu gibi dolabın içine sokmuş adamcağızı! Adam dolaptan çıkmayı başarıp kendini evden dışarı attıysa da, Kapıcı Malek kamçısını kaptığı gibi peşine düşmüş; kuyruğuna basılmış köpek gibi bağıran herifi Çelakovska Caddesi’nde kovalamaya başlamış. Bereket, çorbacı Havliçek Caddesi’nin köşesine geldiğinde oradan bir tramvay geçiyormuş, atlamış tramvaya, paçayı kurtarmış. Kapıcı Malek, öfke içinde ortalıkta dolanırken, aynasızın birinin dikkatini çekmiş. Nasıl çekmesin, uzun donuyla sokağın ortasında bir garip âdem! Takım taklavat meydanda! Aynasız, sarhoşları doldurdukları arabaya yaka paça tıkmış bizimkini; doğruca karakola. Malek, arabanın içinde öküz gibi böğürüyormuş: ‘Ulan, itin dölleri! Gösteririm ben size idrar tahlilini!’ Sonunda, kamuyu alenen rahatsız etmekten ve görevli memura hakaretten altı ay hapis yemiş. Ama hüküm okunurken mahkemeye de hakaret ettiğini söylemişlerdi. Hâlâ kodesteyse hiç şaşmam. İşte onun için diyorum ki, bu intikam işleri bir tuhaftır; göt altına giden, masumlar olur hep.”</p>

    <p>O sırada, kara kara düşünmekte olan Balon birden telaşa kapılarak, “Özür dilerim Başçavuşum,” dedi. “Lütfen söyler misiniz, İtalya’yla savaş yüzünden tayınlar gerçekten ufalacak mı?”</p>

    <p>Vanyek, “Elbette,” diye yanıtladı. “Tabii ufalacak.”</p>

    <p>Balon, “Aman Tanrım! Şimdi ayvayı yedik işte!” diye bağırdıktan sonra başını ellerinin arasına aldı, köşesinde sessizliğe gömüldü.</p>

    <p>Asker vagonundaki İtalya sohbeti böylece son buldu.</p>

    <p class="lvl2">Subay vagonuna gelince; İtalya’nın savaşa girmesiyle ortaya çıkan yeni durumla ilgili tartışmalar, ünlü savaş kuramcısı Biegler’in yokluğunda çok sıkıcı geçebilirdi. Ne ki, 3. Bölük’ten Teğmen Dub onu hiç aratmayacağa benziyordu.</p>

    <p>Sivilde Çekçe öğretmeni olan Dub, imparatorluğa bağlılığını kanıtlamak için hiçbir fırsatı kaçırmayan tiplerdendi.</p>

    <p>Öğrencilerine kompozisyon ödevi verirken, konuları mutlaka Habsburglardan seçerdi. İmparator Maximilian,<a class="si-noteref epub-type_noteref" href="#f142" id="ref_f142">142</a> İmparator II. Joseph,<a class="si-noteref epub-type_noteref" href="#f143" id="ref_f143">143</a> Müşfik Ferdinand,<a class="si-noteref epub-type_noteref" href="#f144" id="ref_f144">144</a> küçük sınıflardaki öğrencilerin yüreğine korku salardı. Dub’un, daha büyük sınıflara verdiği kompozisyon konuları hiç kuşkusuz daha zor ve karmaşıktı. Örneğin, yedinci sınıf öğrencilerinden, “Sanat ve bilim âşığı İmparator I. Franz Joseph” konulu bir kompozisyon yazmalarını istemiş, bu da öğrencilerden birinin, hükümdarın en görkemli başarısının Prag’daki İmparator I. Franz Joseph Köprüsü’nü yaptırmak olduğunu yazması üzerine okuldan kovulmasıyla sonuçlanmış, çocukcağız Avusturya-Macaristan sınırları içindeki hiçbir liseye alınmamıştı bir daha.</p>

    <p>Dub, tüm hanedan üyelerinin doğum günleri ve imparatorluğun yıldönümlerinde tüm öğrencilerinin Avusturya Millî Marşı’nı coşkuyla söylemelerine büyük önem verirdi. Azılı bir muhbir olduğu, öğretmen arkadaşlarını sık sık ihbar ettiği herkesçe bilindiğinden, hiç sevilmezdi. Kentte herkesin “üç ahmak çavuş” dediği bölge valisi, lise müdürü ve Dub aynı kaba ederlerdi. Bu iki büzükdaşından başka kimseyle doğru dürüst görüşmeyen Dub, siyasetten söz açtığında, Avusturya-Macaristan İmparatorluğu’nun resmî görüşlerine sıkı sıkıya bağlı kalırdı. İşte şimdi de, örümcek kafalı lise müdürünün ağzından konuşuyordu:</p>

    <p>“Doğrusunu isterseniz, İtalya’nın savaşa girmesi beni hiç şaşırtmadı. Üç aydır bekliyordum açıkçası. Trablusgarp’ta Türklere karşı kazandıkları zaferden sonra burunları büyümüştü. Hem, donanmalarına fazlasıyla bel bağladıkları gibi, imparatorluğumuzun denize yakın bölgeleri ve Güney Tirol’ deki soydaşlarına çok güveniyorlar. Ben hepsinin farkındayım; bu konuyu bölge valimizle savaştan çok önce konuşmuş, hükümetin güneydeki ayrılıkçı hareketi hiç küçümsememesi gerektiğini söylemiştim. ‘Yerden göğe haklısınız,’ demişti bölge valimiz. ‘Ayrılıkçı unsurlara karşı ne kadar yumuşak davrandığımızı görmemek için, insanın ya imparatorluğumuzun birlik ve beraberliğini umursamaması ya da aklını kaçırmış olması lazım.’ Bugün gibi hatırlıyorum, iki yıl kadar önce, tam Balkan Savaşı sırasında bölge valimizle sohbet ediyorduk; İtalyanların bizi ilk fırsatta sırtımızdan bıçaklayacaklarını söylemiştim...”</p>

    <p>Bir an çevresine bakındıktan sonra, sanki herkes ona karşıymış gibi, “Alın işte!” diye bağırdı. “Dediğim aynen çıktı!”</p>

    <p>Onu dinlemekten boğulur gibi olan subayların hepsi de, bu gerzek herif bir an önce geberip gitse de rahat etsek, diye düşünüyorlardı.</p>

    <p>Ne ki, Teğmen Dub’un susacağı yoktu. Sesini yumuşatarak, “İnanır mısınız,” diye devam etti. “Bir zamanlar İtalya’nın başımıza ne çoraplar ördüğünü tek bir öğrenci bile hatırlamadığı gibi, şanlı ordumuzun 1848 ve 1866’da kazandığı muhteşem zaferler kimsenin aklına gelmezdi. Ama ben üstüme düşeni yapmaktan asla vazgeçmedim. Yıl sonuna doğru, savaş yeni başlamıştı ki, öğrencilerime iki kompozisyon ödevi verdim. Biri, ‘İtalya’daki savaş kahramanlarımız’; biri de...”</p>

    <p>Kaz kafalı Dub, derin bir nefes alıp Almanca tamamladı:</p>

    <p>“Avusturya, Habsburglarla gurur duyuyor! Yaşasın birleşik ve büyük Avusturya!..”</p>

    <p>Vagondaki öteki subayların da yeni durumla ilgili görüşlerini açıklamalarını bekledi; bir konuşsalar, derslerini verecekti. Ama beklediği çıkmadı. Yüzbaşı Sagner, Matuşiç’in istasyondan getirdiği <em>Pester Lloyd</em>’un akşam baskısına şöyle bir göz attıktan sonra, “Vay canına!” dedi. “Bruck’ta seyrettiğimiz o Viyanalı kız dün de buradaki Küçük Tiyatro’daymış.”</p>

    <p>Subay vagonundaki İtalya sohbeti de böyle son buldu.</p>

    <p class="lvl2">Öteki askerlerle birlikte vagonun arka tarafında oturan Matuşiç ile Batzer, İtalya’yla savaşa son derece pratik bir açıdan bakıyorlardı. İkisi de yıllar önce Güney Tirol’ deki tatbikata katılmıştı.</p>

    <p>Batzer, “O dağlara tırmanırken anamızdan emdiğimiz süt burnumuzdan gelecek,” dedi. “Yüzbaşı Sagner’in çantaları gülle gibi. Evet, ben dağlıyım ama, o koca çantaları sırtlayıp dağa tırmanmak tüfeği sırtına vurup tavşan peşine düşmeye benzemez.”</p>

    <p>Matuşiç, içini çekerek, “Bizi İtalya’ya postalarlarsa hapı yuttuk,” dedi. “Dağlarda oradan oraya emir götürmekten boktan bir iş olabilir mi? Yemeklerse ayrı bir rezalet. Mısır lapasıyla zeytinyağından başka bir şey bulamazsın.”</p>

    <p>Batzer, sinirlenerek, “Hepimizi o dağlara sürmenin ne âlemi var, anlamıyorum,” diye karşılık verdi. “Bizim alay Sırbistan ve Karpatlar’da bulundu. Ben yüzbaşının çantalarıyla dağlarda çok taban teptim. İki kere de kaybettim çantaları. Bir Sırbistan’da, bir de Karpatlar’da bir çatışmada. İtalya sınırında da başıma gelirse üç olacak. Oraların yemeklerine gelince...” Yere tükürdükten sonra Matuşiç’e yanaşarak, “Sen bilirsin,” dedi, “biz Kaşperske Hori’de patatesleri küçük küçük kestikten sonra kaynatır, yumurtaya bulayıp ekmek kırıntılarıyla kaplarız. Sonra da tavaya atar, bir güzel kızartırız, domuz pastırmasıyla!” “Domuz pastırması” derken nerdeyse kendinden geçmişti. Ardından özlemle ekledi:</p>

    <p>“Haşlanmış lahanayla harika olur. İtalyanlar makarnalarını kıçlarına soksunlar.”</p>

    <p>Buradaki İtalya muhabbeti de böyle son buldu.</p>

    <p class="lvl2">Tren istasyonda iki saatten fazla bir zamandır beklemekte olduğundan, herkes trenin geri döndürülüp İtalya’ya gönderileceğini düşünmeye başlamıştı.</p>

    <p>Çok geçmeden ortaya çıkan bazı tuhaflıklar da bu tahminleri doğrular nitelikteydi. Tüm askerler bir kez daha vagonlardan indirildi; sıhhiyeler vagonları lizolle baştan aşağı dezenfekte ettiler. Bu hiç de hoş karşılanmadı; hele tayınların bulunduğu vagonların da dezenfekte edilmesi büyük bir tepki uyandırdı.</p>

    <p>Ama emir emirdi; sağlık kurulu, 728 numaralı trenin tekmil vagonlarının dezenfekte edilmesini buyurmuştu. Böylece, onca ekmeğin ve pirinç çuvallarının üstüne görülmemiş bir umursamazlıkla lizol sıkıldı. Bu da, olağandışı bir şeyler olduğunu gösteriyordu.</p>

    <p>Bir süre sonra yeniden vagonlara bindirilen askerler yarım saat sonra yeniden aşağı indirildiler. Yaşlı bir general birliği denetlemeye gelmişti. Adam o kadar yaşlıydı ki, arka sırada duran Şvayk yanındaki Vanyek’e dönüp, “Canlı cenaze!” dedi.</p>

    <p>General, Yüzbaşı Sagner eşliğinde sıranın önünden geçerken genç bir askerin önünde durdu. Sanki askerlerin moralini yükseltmek istiyormuş gibi bir havaya bürünerek, ere memleketini, yaşını, cep saati olup olmadığını sordu. Genç askerin bir cep saati vardı gerçi, ama ihtiyar general bir tane daha verse fena mı olur diye düşünerek, “Yok Komutanım,” dedi. Bunun üzerine, “canlı cenaze”, tıpkı İmparator Franz Joseph’in belediye başkanlarıyla konuşurken yaptığı gibi salak salak sırıtarak, “Yaa, öyle mi, çok iyi, çok iyi,” dedi ve hemen yanındaki onbaşıya dönerek, “Efendi oğlum, refikanız sıhhatte mi?” diye sordu. Onbaşı, avazı çıktığı kadar bağırarak tekmil verdikten sonra, “Ben evli değilim Komutanım,” diye yanıt verince de, aynı alık sırıtışla yineledi: “Yaa, öyle mi, çok iyi, çok iyi.”</p>

    <p>Bunak general, biraz sonra, Yüzbaşı Sagner’den askerlere durdukları yerde saydırmasını istedi ve yüzbaşının komutuyla toplu bir ses yükseldi: “Bir-ki, bir-ki, bir-ki...”</p>

    <p>“Canlı cenaze” bu gösteriden çok memnun kaldı. Zaten evinde de iki emir erini karşısına diker, “Bir-ki, bir-ki...” diye saydırırdı.</p>

    <p>Avusturya’da böyle generaller sürüsüne bereketti.</p>

    <p>Denetlemenin başarıyla sonuçlanması üzerine, general, Yüzbaşı Sagner’den övgüyü esirgemedi. Yüzbaşı da, askerlere rahat emrini verdikten sonra istasyon çevresinde istedikleri gibi dolaşabileceklerini söyledi. Yeni gelen bir habere göre, trenin üç saatten önce kalkacağı yoktu. Askerler oralarda gezinmeye, istasyondaki kalabalığı seyrederek vakit öldürmeye koyuldular. Bazıları sivillerden sigara otlanmayı bile becerdi.</p>

    <p>Başlangıçta istasyonlarda görülen o coşkulu karşılamalardan eser kalmamıştı, askerler zaman zaman dilenmek zorunda kalıyorlardı.</p>

    <p>Bir ara, Kahramanları Karşılama Komitesi’nden iki kokona, Yüzbaşı Sagner’e gelerek yirmi kutu naneşekeri hediye etti. Budapeşte’deki bir şekerleme fabrikasının eşantiyonu olan teneke kutuların kapağında, bir Macar süvarisiyle bir Avusturya askeri el sıkışıyor, başlarının üstünde Aziz Stefan Tacı ışıldıyordu. Kapağın kenarında Almanca ve Macarca bir yazı okunuyordu: “İmparator, Tanrı ve Vatan için!”</p>

    <p>Şekerleme fabrikası imparatora o kadar sadıktı ki, ona Yüce Tanrı’dan önce yer vermişti.</p>

    <p>Her kutuda sekiz naneşekeri bulunduğundan, üç askere aşağı yukarı beş şeker düşüyordu. İki kız kurusu, pastil kutularından başka, Budapeşte başpiskoposunun kendi eliyle yazdığı duaların basılı kopyalarını getirmişlerdi. Almanca ve Macarca yazılmış dualar, tüm düşmanlara lanetler yağdırıyordu. Başpiskopos bayramlık ağzını öyle bir açmıştı ki, hani nerdeyse bir Macarların o pek sevdikleri laf eksikti: “<em>Baszom a Kristus Máriát!”</em><a class="si-noteref epub-type_noteref" href="#f145" id="ref_f145">145</a></p>

    <p>Muhterem başpiskoposa bakılırsa, merhametli Tanrı, Rusları, İngilizleri, Sırpları, Fransızları ve Japonları kıtır kıtır kesip ince ince doğramalı, etlerinden acılı bir gulaş yapmalıydı. Yüce Tanrı, tıpkı Herodes’in Kutsal Masumlar’a yaptığı gibi, düşmanları boğazlamalı, onların kanıyla yıkanmalıydı.</p>

    <p>Saygıdeğer Budapeşte Başpiskoposu’nun askerlere gönderdiği dualarda şöyle lâtif cümleler geçiyordu:</p>

    <p>“Ulu Tanrı’nın kutsadığı süngüleriniz düşmanınızın karnını deşsin. Yüce Tanrı’nın inayetiyle, topçumuzun gülleleri düşman komutanlarının beynini dağıtsın. Merhametli Tanrı’nın lütfuyla, tekmil düşmanlarınız kendi kanlarında boğulsun!”</p>

    <p>Gördüğünüz gibi, bir kez daha yinelemek gerekir ki, başpiskoposun dualarındaki biricik eksik, “<em>Baszom a Kristus Máriát!”</em> idi.</p>

    <p>Yaşlı kızlar, getirdiklerini yüzbaşıya teslim ettikten sonra, hediyelerin dağıtımında bulunmak istediklerini söylediler. Hatta bir tanesi, böyle bir fırsatı kaçırmak istemediğini, “savaş meydanlarındaki yiğitlerimiz” dediği askerlere bir konuşma yapmak istediğini söyleme küstahlığında bile bulundu.</p>

    <p>Yüzbaşı Sagner isteklerini geri çevirince, ikisi de fena halde düş kırıklığına uğrayıp pek gücendiler. Sonunda, verdikleri sadaka depo olarak kullanılan vagonlardan birini boyladı.</p>

    <p>Saygıdeğer hanımefendiler askerlerin önünden geçip gidiyorlardı ki, bir tanesi dayanamayıp Budyeyovitseli Şimek’in sakalını okşayıverdi. Hanımların ne kadar kutsal bir görev için orada bulunduklarından haberi olmayan Şimek, sonradan arkadaşlarına şöyle diyecekti:</p>

    <p>“Buranın kahpeleri de amma kaknem ha! Bir mezar kaçkını geldi yanıma, suratına bak saati ayar et! Karı umacı gibi! Cadı bir de yanak aldı benden, iyi mi!”</p>

    <p>İstasyon ana baba günüydü. İtalya’nın savaşa girmesi, çok fazla olmasa da paniğe yol açmıştı; topçu bataryalarının bulunduğu iki tren geri çevrilerek Styria’ya<a class="si-noteref epub-type_noteref" href="#f146" id="ref_f146">146</a> gönderilmişti. İstasyonda ayrıca Bosna birlikleri de vardı. Nedendir bilinmez iki gündür orada bekliyorlardı; tümden unutulmuş ve kaybolmuşlardı. İki gündür boğazlarından tek bir lokma geçmediğinden, Peşte’nin yeni kesimine gidip ekmek dileniyorlardı. İstasyonda, kendilerini unutanların yedi ceddine lanet yağdıran Bosnalıların bağırtılarından başka bir şey duyulmuyordu.</p>

    <p>Derken, 91. Hücum Taburu yeniden toparlandı ve vagonlara bindirildi. Ama çok geçmeden, istasyon komutanlığından dönen Matuşiç yeni bir haber getirdi. Tren ancak üç saat sonra kalkacaktı. Bunun üzerine, askerler bir kez daha indirildi vagonlardan.</p>

    <p>Tren kalkmak üzereyken, Dub, büyük bir heyecanla subay vagonuna daldı ve Yüzbaşı Sagner’den Şvayk’ın hemen tutuklanıp hapse atılmasını istedi. Okulda adı eski kafalıya çıkmış olan Dub, askerlerle gevezelik etmeye bayılırdı. Askerlerle çene çalarken ne düşündüklerini öğrenir, onlara bilgiçlik taslar, neden ve ne uğruna savaştıklarını anlatırdı.</p>

    <p>Dışarıda dolanırken, istasyon binasının arkasında Şvayk’ı görmüştü. Şvayk, bir lambanın altında durmuş, büyük bir ilgiyle bir yardım derneğinin afişine bakıyordu. Afişteki resimde, bir Avusturya askeri gözleri dışarı uğramış sakallı bir Rus’u süngüsüyle duvara mıhlamıştı.</p>

    <p>Teğmen Dub, Şvayk’ın omzuna dokunup afişi nasıl bulduğunu sormuştu.</p>

    <p>Şvayk, “Çok saçma bir afiş, komutanım,” diye yanıtlamıştı. “Daha salakçasını hayatımda görmedim.”</p>

    <p>Teğmen Dub, “Nesini beğenmedin bakalım?” diye sorunca da, “Her şeyden önce, askerin kendisine emanet edilmiş silahı tutuşunu beğenmedim, Komutanım,” diye karşılık vermişti. “Böyle tutarsanız, süngü duvara çarpıp kırılabilir. Bu kadarla kalsa iyi. Hani, deveye sormuşlar: Boynun neden eğri? Deve de, nerem doğru ki, demiş. Bence bu asker soluğu divanıharpte alabilir. Baksanıza, Rus askeri ellerini kaldırmış teslim oluyor; bizimki adamcağızı süngülemeye kalkıyor. Esir aldığın düşman askerlerine iyi davranmak zorundasın; ne de olsa onlar da insan.”</p>

    <p>Bunun üzerine, Teğmen Dub sorgusunu derinleştirerek, “Yani bu Rus’a acıyorsun, öyle mi?” diye sormuştu.</p>

    <p>Şvayk, “Ben aslında ikisine de acıyorum, Teğmenim,” diye yanıtlamıştı. “Rus’a, süngülendiği için acıyorum; bizim askere de hapse atılacağı için. Komutanım, inanın bana, bu asker bu süngüyü kesin kırar. Hareket yanlış. Bakın, süngüyü salladığı duvar göründüğü kadarıyla taş. Çelik hassastır, güven olmaz. Savaştan önceki askerliğimde, bizim bölükte bir teğmen vardı. En ağzı bozuk başçavuş bile onun kadar küfürbaz değildi. Eğitim alanında ne derdi biliyor musunuz: ‘Ulan, bana bakın, pantollu hayvanlar! Ayağınızı denk alın, daltabanlar! Hazrol dendi mi, çalı dibine sıçan kedi gibi devireceksiniz gözlerinizi!’ Ama hakkını yemeyeyim, ağzının bozukluğu dışında hiç de kötü bir insan değildi. Süngülerin ne kadar kırılgan olduğunu, bizim teğmenin fıttırıp bölüğe bir araba dolusu hindistancevizi aldığı bir Noel gecesi anladım. Bölüğün yarısı hindistancevizini kırayım derken süngüyü kırınca, yarbay tüm bölüğü içeri tıktırdı. Üç ay çarşı izni alamadığımız gibi, teğmen de oda hapsi yedi...”</p>

    <p>Aslan Asker Şvayk’ın umursamazlığı karşısında öfkeden kuduran Teğmen Dub, “Sen benim kim olduğumu biliyor musun?” diye sormuştu.</p>

    <p>“Evet, sizin kim olduğunuzu biliyorum, Komutanım.”</p>

    <p>Dub, gözlerini belerterek ter ter tepinmişti: “Besbelli, sen beni tanımamışsın daha.”</p>

    <p>Şvayk, daha da sakin bir sesle cevaplamıştı:</p>

    <p>“Nasıl tanımam Komutanım? Bizim hücum bölüğündensiniz.”</p>

    <p>Teğmen Dub, “Yok, yok, sen beni daha tanımıyorsun,” diye bağırmıştı bir kez daha. “Belki iyi tarafıma rast gelmişsin şimdiye kadar; ne zalim olduğumu görmemişsin herhalde. Benim kıyıcılığımı bilmeyen yoktur; ben adama kan kustururum. Şimdi söyle bakalım, beni tanıyor musun, tanımıyor musun?”</p>

    <p>“Tanıyorum Komutanım.”</p>

    <p>“Ulan, inatçı katır, tanımıyorsun diyorsam tanımıyorsun demektir. Kardeşin var mı senin?”</p>

    <p>“Evet Komutanım, bir kardeşim var.”</p>

    <p>Teğmen Dub, artık iyice zıvanadan çıkıp, “O da senin gibi inatçı katırın teki olmalı,” diye böğürmüştü. “Ne iş yapıyor?”</p>

    <p>“Öğretmen Komutanım. O da ordudaydı, yedek subay sınavlarını verdi.”</p>

    <p>Teğmen Dub, Şvayk’a kılıcıyla ikiye biçmek istercesine bakmış; Şvayk ise soğukkanlılığını yitirmeden öylece dikilmişti karşısında. Bu tatlı sohbet, “Rahat!” sözcüğüyle sona ermişti.</p>

    <p>İkisi de kendi yollarına giderken düşünüyorlardı.</p>

    <p>Teğmen Dub, yüzbaşıdan Şvayk’ı içeri tıkmasını istemeyi geçiriyordu aklından. Şvayk, hayatında çok salak subay gördüğünü, ama böylesini hiç görmediğini düşünüyordu.</p>

    <p>Askerlerin sıkı bir eğitimden geçirilmesi gerektiğini konusundaki kanısı iyice pekişen Dub, istasyon binasının arka tarafında kendine yeni kurbanlar buldu. Karanlık bir köşede, başka bir bölükten iki asker, istasyon çevresinde kum gibi kaynayan fahişelerden ikisine takılmıştı.</p>

    <p>Şvayk, oradan uzaklaşırken, Dub’un çın çın öten sesini duyuyordu:</p>

    <p>“Siz benim kim olduğumu biliyor musunuz?.. Besbelli tanımıyorsunuz beni!.. Yakında aklınız başınıza gelir!.. Benim iyi tarafıma rast gelmişsiniz şimdiye kadar!.. Ne zalim olduğumu görmemişsiniz herhalde!.. Benim kıyıcılığımı bilmeyen yoktur!.. Ben adama kan kustururum!.. Kardeşiniz var mı sizin?.. Onlar da sizin gibi inatçı katırın teki olmalı!.. Ne iş yapıyorlar?.. Askerdeler mi?.. İyi, güzel... Asker olduğunuzu bir an bile aklınızdan çıkarmayın... Çek misiniz siz?.. Palatski’nin, ‘Avusturya olmasaydı onu yaratmamız gerekecekti,’ dediğini biliyor musunuz siz?.. Rahat!..”</p>

    <p>Teğmen Dub’un denetim turları bir türlü olumlu sonuç vermiyordu. Üç asker grubunu daha durdurduysa da, “kan kusturma” çabaları tam bir başarısızlıkla sonuçlandı. Askerlerin bakışlarından, Dub’dan zerre kadar hoşlanmadıkları apaçık belli oluyordu. Kendini aşağılanmış hissediyordu. İncinen onurunu biraz olsun kurtarabilmek amacıyla, subay vagonuna girer girmez Yüzbaşı Sagner’den Şvayk’ı hapse atmasını istedi. Bu isteğini haklı gösterebilmek için de, Şvayk’ın kendisine karşı son derece asice davrandığını, sorduğu her soruya küstahça yanıtlar verdiğini ileri sürdü. Bu tür davranışlar hoş görülecek olursa, subaylar askerlerin gözündeki tüm saygınlıklarını yitirebilirlerdi. Bu konuda tüm subayların kendisi gibi düşündüğünden emindi. Savaştan çok önce, bölge valisiyle bir sohbetlerinde de, subayların astları üstünde sarsılmaz bir otorite kurmaları gerektiğini kaç kez belirtmişti zaten.</p>

    <p>Sivil hayatın çeşitli kesimlerinden orduya gelip bir de subaylığa yükselenlerden nefret eden Yüzbaşı Sagner, Dub’u, bu tür şikâyetlerin pazarda patates satar gibi değil de ciddi bir raporla sunulması gerektiği konusunda uyardı. Şvayk’a gelince; doğrudan Teğmen Lukaş’ın emir ve komutası altındaydı. Şikâyet yazılı olarak bildirilirse belki bir şeyler yapılabilirdi. Üstelik teğmenin, raporun bölükten tabura gönderilmek zorunda olduğunu çok iyi bilmesi gerekirdi. Şvayk bir yanlış yaptıysa ilkin bölükte sorgulanmalı, eğer buna itiraz edecek olursa sorgulamayı tabur komutanlığı üstlenmeliydi. Ama Teğmen Lukaş hiçbir itirazda bulunmaz ve Dub’un başvurusunu resmî bir ihbar olarak kabul ederse, Yüzbaşı Sagner de Şvayk’ın sorguya çekilmesine karşı çıkacak değildi.</p>

    <p>Bütün bu gelişmeler karşısında ne yapacağını şaşıran Teğmen Dub, yalnızca böyle davranışların cezasız kalmaması gerektiğini belirtmek istediğini, Şvayk’ın kendini doğru dürüst ifade etmekten âciz bir zavallı olduğunu söyledi. Gerçi Şvayk’ın pabuç kadar dili olduğu ve üstlerine hiç saygı duymadığı açıktı, ama herifin her hali kafadan kontak olduğunu gösteriyordu.</p>

    <p>Teğmen Lukaş, bütün bunlara bir itirazı olmadığını belirttiyse de, Şvayk’ın kardeşinin gerçekten de öğretmen ve yedek subay olduğunu çok iyi bildiğini söylemeden edemedi.</p>

    <p>Böylece, Şvayk bir kez daha dörtayak üstüne düştü, bir beladan daha sıyırttı.</p>

    <p>Taburun hem yazıcı odası, hem de levazım deposu olarak kullanılan vagonda, hücum taburunun Levazım Başçavuşu Bautanzel askerlere dağıtılması gereken kutulardan birine elini daldırıp bir avuç naneşekeri aldı, iki yazıcıya pay etti. Levazımcıların birliklere dağıtılması gereken her şeyden az biraz yürütmeleri, nerdeyse usulden sayılan, hele savaş zamanı son derece olağan, pek sık rastlanan bir durumdu.</p>

    <p>Şimdi de, yürütecek doğru dürüst bir şey bulamadıkları için naneşekerlerini tıkınmakla yetinirlerken, Levazım Başçavuş Bautanzel yolculuğun ne kadar bereketsiz geçtiğinden yakınmaktaydı:</p>

    <p>“Daha önce iki hücum taburuyla daha cepheye gittim; bu kadar nasipsiz bir yolculuk görmedim. Nerede o eski yolculuklar, kardeşim! Daha Preşov’a varmadan, küfeyi doldururduk bigüzel! Bir seferinde, unutmak ne mümkün, on bin sigara, iki tekerlek Emmental peyniri, üç yüz kutu konserve ayırmıştım bir kenara! Bardyeyov’daki siperlere ilerlerken, Muşina’da Ruslar Preşov’la irtibatımızı kestiler. İşte o zaman görmeliydiniz bizi. Ne yaman işler çevirdik! Elimdeki malın onda birini tabura verdim; bakın, ne kadar tutumlu davrandım gibisinden. Geri kalanını da yük trenine attım. O sıra başımızda Soyka diye itin önde geleni bir binbaşı vardı. Ödleğin tekiydi itoğluit; kurşunlar vızıldamaya, bombalar patlamaya başladı mı, kapağı yük trenine atardı. Yemek işlerinin yolunda gidip gitmediğini öğrenmek bahanesiyle ikide bir bizim oraya düşerdi. Ama bu ziyaretleri, ne tesadüf ki, hep Rusların saldırıya geçeceklerini haber aldığımız zamanlara denk gelirdi. Ispazmoza tutulmuş gibi zangırdayarak mutfakta bir bardak romu başına dikmeden sahra mutfaklarını denetlemeye çıkamazdı. Karavanalar siperlere taşınamadığı, siperlere geceleri kumanya gönderildiği için, sahra mutfakları yük treninin çevresindeydi. O günlerde öyle şartlarda savaşıyorduk ki, subay mutfağı diye bir şey zaten yoktu. Üsten bizim bulunduğumuz yere gelinen tek açık yol Almanların kontrolündeydi. Bize gönderilen en güzel yiyeceklere el koyup gövdeye indiriyordu deyyuslar. Dediğim gibi, subay yemeğinden de nasiplenemediğimiz için, neticeten bize de avucumuzu yalamak kalıyordu. Gene de, o yoklukta bir domuz butunu kendimize ayırmayı becerdim ama arkadaşlar. Butu bigüzel tütsüledik, Binbaşı Soyka bulmasın diye de bir saat ötedeki topçu birliğinin orada bir yere sakladık. Topçu başçavuşu bir dostum vardı, sağ olsun o yardım etti.</p>

    <p>Binbaşı ne zaman mutfağa gelse, mutlaka çorbanın tadına bir bakardı. Doğru dürüst bir et gelmiyordu; çevre köylerden bulabildiğimiz birkaç domuz, sıska mı sıska birkaç sığır, o kadar. Üstelik bir de Prusyalılarla cebelleşmemiz gerekiyordu, herifler sığırlara biz ne verirsek iki mislini veriyorlardı. Sizin anlayacağınız, dostlar, koskoca Bardyeyov kuşatması boyunca sığır alımından topu topu bin iki yüz kron girdi cebime. Zaten, yeminle söylüyorum, o sıralar para yerine çoğu kez tabur mührünü taşıyan makbuzlarla mal alıyorduk; hele Rusların yakınımızda olduğunu bildiğimiz son zamanlarda. Köylülerse ayrı bir belaydı; okuma yazma bilmezler, imza yerine üç çarpı atarlar. Tabii, Levazım Komutanlığı da bunun farkındaydı; o yüzden, para ödediğimi ispatlamak için sahte makbuz düzenleyemiyordum. Bunun için okumuş yazmış, imzasını atabilen adamlarla iş yapman gerekir. Ama dedim ya, en kötüsü Prusyalılardı; bizim verdiğimizin iki katını veriyorlardı, hem de peşin peşin. Eh, hal böyle olunca, bize de her gittiğimiz köyde yağmacı gözüyle bakıyorlardı.</p>

    <p>Derken, Levazım Komutanlığı, çarpı işaretli makbuzlar Sahra Muhasebesi’ne teslim edilecek diye bir emir çıkarınca, anasının gözü muhasebecilerden geçilmez oldu. İkide bir o rezillerden birini yollarlardı yanımıza. Herifçioğlu gelir, domuz gibi tıkınıp istimini aldıktan sonra çekip gider, ertesi gün de bizi ihbar ederdi. Ama o Binbaşı Soyka şerefsizi yok mu, Tanrı inandırsın, sahra mutfaklarının etrafında sansar gibi dolanırdı alçak. Bir gün, yalanım varsa ne olayım, tüm dördüncü bölüğün etini yürütmesin mi karavanadan? Önce domuzun kellesinin tadına baktı, iyi pişmemiş deyip biraz daha kaynattırdı. Milletin tabağına hap kadar et gelmezken, koca bölüğün payına düşen eti kaşla göz arasında yalayıp yuttu Allahsız. Sonra çorbadan bir kaşık aldı, böyle boktan çorba mı olur, askere etsiz çorba mı verilir diye herkesi azarlayıp ortalığı birbirine kattı. Aylardır sakladığım son makarnaları içine attırıp çorbayı koyultturdu biraz. Ama subay yemeği kaldırılalı beri gözüm gibi koruduğum iki kilo halis tereyağını çorbaya attırmasa gene de çileden çıkmayacaktım belki de. Ranzamın üstündeki rafta duran tereyağını görünce, ‘Kimin ulan bu!’ diye bağırıp ana avrat sövmeye başladı. Ben de, ‘Komutanım,’ dedim, ‘tümenden gelen son emre göre her askere fazladan on beş gram tereyağı ya da yirmi bir gram domuz yağı vermemiz gerekiyor. Ama tümüne dağıtacak kadar yağ bulamadığımız için biriktiriyorum ben de.’ Binbaşı Soyka küplere bindi, ‘Rusların gelip son tereyağımızı da almalarını mı bekliyorsun ulan!’ diye üstüme yürüdü. ‘Derhal çorbaya atacaksın o tereyağını! Aptes suyu gibi çorba mı içireceğiz askere!’ Böylece elimdeki son tereyağı da uçtu gitti. Belki inanmayacaksınız ama, o kahrolası binbaşıdan sonra kısmetim bağlandı. Soyu kurusun, su vereni olmasın! Sakladığım her şeyin kokusunu alırdı namussuz.</p>

    <p>Bir gün asker tayınından biraz öküz ciğeri yürütmüştüm. Pişirip yemeye hazırlanıyorduk. Herifçioğlu pat diye içeri dalıp ranzamın altından çıkarmasın mı ciğerleri! Gene zart zurta başlayınca, ben de dedim ki: ‘Komutanım, siz durumu bilmiyorsunuz. Ciğerler, sabahleyin, eskiden baytar kursu görmüş topçu taburundaki bir nalbant tarafından kontrol edildi ve imhasına karar verildi. Ben de gömüp yok ederim diye saklamıştım.’ Gerzek bana inanmadı tabii, paçayı kurtarmak için yalan atıyorum sandı. Yük treninden bir erle birlikte ciğerleri aldı, yamacın dibine götürdü; kazana atıp kaynatacak, tadına bakacak. Tabii son yemeği oldu hıyarın. Ruslar, bizimkinin yaktırdığı ateşi görür görmez orayı topa tuttular o saat. Askerciği de, binbaşıyı da, kazanı da havaya uçurdular. Top ateşi kesilir kesilmez koştuk gittik, ama yapacak bir şey yoktu; etrafa dağılan parçalardan hangisinin öküzün ciğeri, hangisinin binbaşının ciğeri olduğunu anlamak mümkün olmadı.”</p>

    <p class="lvl2">Derken, yeni bir haber geldi: Dört saate kadar yola çıkılacaktı. Dediklerine göre, yaralı taşıyan bir tren Hatvan hattını kapamıştı. Ayrıca, hasta ve yaralıları taşıyan bir trenin Eger yakınlarında topçu birliğini taşıyan bir trenle çarpıştığı söyleniyordu. Yolu açmak için Budapeşte’den yardım treni gönderilmişti.</p>

    <p>Bunun üzerine, tüm taburun hayal gücü çalışmaya başladı. İki yüzden fazla ölü ve yaralı olduğunu söyleyenler vardı. Çarpışmanın, yaralılara ayrılan erzağın çalınmasını örtbas etmek için bile bile düzenlendiği ileri sürülüyordu.</p>

    <p>Bütün bunlar, taburun tayınlarındaki yetersizliğin ve erzak depolarındaki hırsızlıkların şimşekleri üstüne çekmesine, açık açık eleştirilmeye başlamasına yol açtı.</p>

    <p>Birçokları, Levazım Başçavuş Bautanzel’in yürüttüğü malları subaylarla yarı yarıya paylaştığı kanısındaydı.</p>

    <p>Subay vagonunda, Yüzbaşı Sagner, programa göre çoktan Galiçya cephesine varmış olmaları gerektiğini söylemeye çalışıyordu. Eger’e vardıklarında üç günlük tayın ve konserve alacaklardı, ama Eger hâlâ on saatlik yoldaydı. Gerçekte, Lvov’daki saldırıdan sonra oraları yaralı trenleriyle doluydu; birbiri ardı sıra gelen mesajlara bakılırsa, tek bir somun ekmek, tek bir kutu konserve bile kalmamıştı. Yüzbaşı Sagner, askerlere ekmek ve konserve yerine altı kron yolluk verilmesi için emir almıştı. Yollukların maaşlarla birlikte dokuz güne kadar dağıtılması gerekiyordu; o zamana kadar tugaydan para gelirse tabii. Kasada on iki bin krondan biraz fazla bir para kalmıştı, o kadar.</p>

    <p>Teğmen Lukaş, “Şu alayın yaptığı rezilliğe bakın,” dedi. “Böyle boktan bir durumda bizi yollara saldılar. Olacak iş mi yani!”</p>

    <p>Asteğmen Wolf’la Teğmen Kolarj hemen aralarında fısıldaşmaya başladılar: Söylenenler doğruysa, Albay Schröder son üç hafta içinde Viyana Bankası’ndaki hesabına on altı bin kron yatırmıştı.</p>

    <p>Teğmen Kolarj, bu işlerin yolunu yöntemini anlatıyordu:</p>

    <p>“Alay kasasından altı bin kron yürütür, atarsın cebine. Ondan sonra tüm mutfakları arar, karvanadan adam başı üç gram bezelye eksiltin diye bir emir verirsin. Tamam mı! Bir ayda adam başı doksan gram eder. Böylece her bölüğün mutfağında en azından on altı bin kilo tasarruf yapılmış olur...”</p>

    <p>Teğmen Kolarj’ın Wolf’a anlattıkları yalnızca kendi gözüyle gördükleriydi. Aslında ordu yönetimi tepeden tırnağa çürümüştü. Bölük başçavuşlarından en tepedeki omzu kalabalıklara kadar herkes, savaştan sonra darda kalmamak için cebine bir şeyler indirmekten çekinmiyordu.</p>

    <p>Evet, savaş hırsızlıkta bile cesaret istiyordu.</p>

    <p>Erzak depolarının denetiminden sorumlu levazımcılar, birbirlerini yüreklendirmek istercesine şöyle diyorlardı:</p>

    <p>“Hepimiz aynı yolun yolcusuyuz, arkadaş. Çalıp çırpıyoruz işte, ne halt edelim, akıntıya kürek çekecek halimiz yok ya! Sen çalmasan başkası çalacak. Senin için de, ‘Bakma öyle namuslu göründüğüne, küpünü öyle bir doldurdu ki artık ihtiyacı kalmadı,’ diyecekler.”</p>

    <p>Biraz sonra, vagona, pantolonu kırmızı şeritli bir subay giriverdi. Trenleri denetlemek için dolaşıp duran generallerden biriydi.</p>

    <p>Baskın yaparak herkesi şaşırtmış olmanın mutluluğuyla, “Oturun beyler, lütfen rahatsız olmayın,” dedi yumuşak bir sesle.</p>

    <p>Yüzbaşı Sagner tekmil vermeye davrandıysa da, eliyle engel oldu. “Treninizde disiplin sıfır,” dedi. “Erat çoktan yatmış olmalıydı. Asker dediğin uykusunu almalı. Tren istasyonda bekliyor da olsa, asker kışladaki gibi tam dokuzda yatmalı.”</p>

    <p>Son derece sinirliydi:</p>

    <p>“Dokuz olmadan istasyon binasının arkasındaki helalara gönderilecekler. Sonra da doğru yatağa. Uyumazlarsa gece mutlaka bir halt karıştırırlar. Anlaşıldı mı, yüzbaşı? Emri tekrarlayın. Yahut boş verin tekrarlamayı da yapın dediğimi. Hemen helaya yollayın askerleri. İşleri bitince ışıkları söndürtün, herkes yatsın. Uyumayanı cezalandırın. Tamam mı! Yemek altıda!”</p>

    <p>“Yemek altıda!” derken çok eskiye ait, artık var olmayan bir şeyden söz ettiğinin farkında değildi. Vagondaki subaylar, içlerinden, “Bu adam nerede yaşıyor?” diye geçirdiler.</p>

    <p>“Akşam yemeği tam altıda yenecek,” diye yinelerken saatine baktı. On biri on geçiyordu. “Sekiz buçukta hacet görülecek, sonra yatak. Altıdaki yemeğe gelince; yüz ellişer gram Emmental peyniri yerine patatesli gulaş verilecek.”</p>

    <p>Sonra, Yüzbaşı Sagner’e “içtima” emri verdi. Bir yandan sıraya girmekte olan askerleri seyrediyor, bir yandan da aptal muamelesi yaptığı subaylara saatini göstererek ders veriyordu:</p>

    <p>“Bilmem anlaşıldı mı? Bakın, tekrar ediyorum: Tam sekiz buçukta helada olunacak, yarım saat sonra da yatakta. İşte o kadar. Böyle gergin durumlarda asker kabız olur zaten. Onun için bence her şeyin başı uyku. Uyku güçlendirir onları. Trende oldukları sürece dinlenmeliler. Vagonlarda yeterince yatacak yer yoksa, nöbetleşe uyusunlar. Eratın üçte biri rahat rahat yatar, dokuzdan gece yarısına kadar uyur; öbürleri ayakta durur, onlara bakar. Sonra birinci posta yerini ikinci postaya verir, onlar da gece yarısından sabahın üçüne kadar uyurlar. Üçüncü posta da üçten altıya kadar sıkı bir uyku çeker. Kalk borusuyla birlikte sabah temizliği. Tren durmadan vagonlardan atlamak kesinlikle yasak! Hat boyunda devriyeler dolaşacak, atlayanı enseleyecek! Bir askerin bacağı düşman tarafından kırılırsa...” hafifçe bacağına vurdu, “yapacak bir şey yok. Ama tren hareket halindeyken vagondan atlayıp da bacağınızı kırarsanız cezası ağır olur.”</p>

    <p>Uykularının en tatlı yerinde uyandırılıp kendilerini gecenin soğuğunda bulan askerciklere baktı. Hepsi de uyku sersemiydi, esneyip duruyorlardı. General, Yüzbaşı Sagner’e dönüp, “Bu sizin taburunuz mu?” diye sordu. “Bunlar komada be! Asker dediğin dokuzda yatmış olmalı.”</p>

    <p>General biraz ilerleyip 11. Bölük’ün önünde durdu. Bölüğün sol tarafında dikilen Şvayk da uzun uzun esniyor, çeneleri geriliyordu. Ama eliyle ağzını kapamasına karşın ağzından öyle bir ses çıktı ki, Teğmen Lukaş generalin duymasından korkarak tepeden tırnağa ürperdi. Şvayk’ın mahsus esnediğini tahmin ediyordu.</p>

    <p>General, Teğmen Lukaş’ın aklından geçeni sezmiş gibi, birden dönüp Şvayk’ın karşısına dikildi: “Çek misin, Alman mısın?”</p>

    <p>Şvayk, Almanca, “Çek’im Komutanım,” diye yanıtladı.</p>

    <p>General Polonyalıydı ve pek az Çekçe biliyordu. Almancasını zorlayarak, “Güzel,” dedi. “Öküz gibi böğürüp durma karşımda. Esnemekten çenen kopacak. Helaya gittin mi?”</p>

    <p>“Hayır Komutanım. Gitmedim Komutanım.”</p>

    <p>“Neden peki? Neden öteki askerlerle gidip sıçmadın?”</p>

    <p>“Komutanım, Pisek’teki tatbikatlarda askerler mısır tarlalarına daldıklarında, Albay Wachtl, ‘Asker sıçmayı değil savaşmayı düşünmeli,’ derdi. Hem, komutanım, diyelim sıçmaya kalktık, neyi sıçacağız ki? İçimizde bir şey olmalı ki dışarı çıkaralım. Bazı istasyonlarda yemek yememiz gerekiyordu, ama bize hiçbir şey verilmedi. Boş mideyle helaya gidilir mi?”</p>

    <p>Şvayk, olayı tüm basitliğiyle dile getirirken generale öylesine güvenle baktı ki, generalde askerlerin kendisinin yardımına muhtaç oldukları düşüncesi uyandı. Gerçekten de, eğer helaya gitmeleri emredildiyse bu emrin bir anlamı olmalıydı.</p>

    <p>General, Yüzbaşı Sagner’e, “Hepsini vagonlara geri yollayın,” dedi. “Demek akşam yemeği yemediler, ha! Bu istasyonda duran tüm askerlere yemek verilmesi gerekir. Burası bir ikmal istasyonu bir kere. Başka türlüsü düşünülemez. Plan program meselesi bu; plan neyse onu uygulamak gerekir.”</p>

    <p>Plan, akşam yemeğinin altıda verilmesini gerektiriyordu; oysa saat on bire geliyordu. Bu durumda, eratın patatesli gulaş yiyebilmesi için treni bir gün daha bekletmekten, ertesi akşam altıyı beklemekten başka çıkar yol yoktu.</p>

    <p>General, büyük bir ciddiyetle, “Bir birliği savaşta bir yerden bir yere aktarırken,” dedi, “ihtiyaçlarını sağlamayı unutmaktan daha kötü bir şey olamaz. Benim görevim, gerçeği ortaya çıkarmak ve istasyon komutanlığında işlerin nasıl yürüdüğünü denetlemek. Ama beyler, biliyorsunuz, ihmal bazen de araç komutanlarından kaynaklanır. Bosna güney demiryolundaki Subotiştye İstasyonu’nu denetlerken, altı birliğe akşam yemeği verilmediğini fark etmiştim. Sebebi, araç komutanlarının yemek istemeyi unutmuş olmalarıydı. İstasyonda tam altı kere patatesli gulaş pişirilmiş, ama kimse gidip istememişti. O yüzden, tonla yemek çöpe atılmıştı. Düşünebiliyor musunuz beyler, koca bir çukur tepeleme gulaşla dolmuştu. Sonuç? Subotiştye’de patatesli gulaşları yemeyen birlikler üç istasyon sonra ekmek dileniyordu. Beyler, bu durumda hiç kimse istasyon komutanlığını suçlayamaz. Mesele çok basit: Araç komutanları görevlerini yapmamışlar. Buyurun, ikmal bürosuna gidelim.”</p>

    <p>Subaylar, generalin ardından yürürken, “Bunlar neden böyle kaçık oluyor hep,” diye düşünüyorlardı.</p>

    <p>Gerçekten de, istasyon komutanlığına vardıklarında, gulaştan kimsenin haberi olmadığı anlaşıldı. O gün istasyona uğrayacak tüm birlikler için yemek pişirilmesi gerektiği doğruydu, ama sonradan gelen bir emirle yemek işi durdurulmuş, er başına yetmiş iki metelik verileceği bildirilmişti. Bu para erata bir sonraki maaş günü ödenecekti. Ekmeğe gelince; Watian İstasyonu’nda yarımşar somun dağıtılacaktı.</p>

    <p>İkmal istasyonu komutanının korkusu yoktu. Generale, hiç çekinmeden, emirlerin ikide bir değiştiğini söyledi. Cepheye aktarılan birlikler için yemek pişirtiyor, ama o arada istasyona giren bir yaralı treninin komutanı daha yukarıdan bir emir gösterince, çaresiz, tüm yemeği onlara dağıtıyordu. Sonradan gelen trendeki askerlerin eli böğründe kalıyordu.</p>

    <p>General başıyla onayladıktan sonra her şeye karşın durumun iyiye gitmekte olduğunu, savaşın başlarında çok daha kötü günler yaşandığını belirtti. Her şeyin dört dörtlük olması beklenemezdi. Hiç kuşku yok ki, zamanla deneyim kazanılacaktı. Teori bazen pratiği köstekleyebilirdi. Savaş uzadıkça, işler daha bir yoluna girecekti.</p>

    <p>Aklına çok parlak bir fikir gelmişçesine, “Bakın, bir örnek vereyim, arkadaşlar,” dedi. “İki gün önce Hatvan İstasyonu’ndan geçen birlikler ekmek alamadı. Ama siz yarın oraya vardığınızda ekmeğinizi alabileceksiniz. Hadi, artık istasyon lokantasına geçelim.”</p>

    <p>Lokantada masalara oturulduğunda, lafı gene helalara getirdi, helaya giden yoldaki kaktüslerin hiç de hoş olmadığından dem vurmaya başladı. Bu arada, general önüne konan bifteği tıkınırken, kendisini izleyen subaylar, “Gözüne dizine dursun, boğazında kalsın!” diyorlardı içlerinden.</p>

    <p>General, hela sorununu o denli abartıyordu ki, insan imparatorluğun zaferinin helalara bağlı olduğunu sanabilirdi. İtalya’nın savaşa girmesiyle ortaya çıkan yeni durumdan söz ederken bile, ordularımızın İtalya seferindeki yadsınmaz üstünlüğünün handiyse cephede kazılacak kuburlara bağlı olduğunu ileri sürmekten çekinmiyordu.</p>

    <p>Avusturya’nın zaferi keneften doğacaktı.</p>

    <p>Generale bakılırsa, her şey çok basitti. Zaferin formülü son derece açıktı: Akşam saat altıda patatesli gulaş yenecek, sekiz buçukta helaya gidilecek, dokuzda yatılacak. Düşman, böyle bir ordu karşısında korkudan altına eder, tabanları yağlayıverirdi.</p>

    <p>Bir süre sonra düşüncelere dalan general bir puro yakıp gözlerini lokantanın tavanına dikti. Başka neler söylemesi gerektiğini, trendeki subaylara daha neler öğretebileceğini düşünüyordu.</p>

    <p>Herkes hiçbir şey demeden öylece tavana bakmayı sürdüreceğini sanırken, birden, “Taburunuz özünde çok sağlam,” diye kelam buyurdu. “Az önce konuştuğum askerin samimiyeti ve metaneti bunun en iyi örneği. Ona bakarak, tüm taburun kanının son damlasına kadar çarpışacağına kalıbımı basarım.”</p>

    <p>Bir an susup arkasına yaslanarak gözlerini yeniden tavana dikti. O arada, bir tek Dub, ruhuna sinmiş olan köle içgüdüsüyle gözlerini tavana çevirdi. “Ama,” dedi general, “taburunuzun üstün vasıfları tarihe gömülmemeli. Bu tugayın tekmil taburları şanlı bir tarih yarattı şimdiye kadar, sizin tabur da bunu sürdürmeli. Bence, taburun tarihini yazacak birine ihtiyacınız var sizin. Bütün bölüklerin başarılarını kayda geçirecek birine. Şüphesiz, hıyarın teki değil, akıllı biri olmalı bu adam. Yüzbaşı, taburunuza mutlaka bir tarihçi atamalısınız.”</p>

    <p>Duvardaki saate baktı; vakit çok geç olmuştu. Subaylardan, kendisine yataklı vagonuna kadar eşlik etmelerini istedi.</p>

    <p>Herkes gittikten sonra istasyon komutanı derin derin içini çekti. General biftekle şarabın parasını ödemeyi unutmuştu. Yemeğin parasını ödemek gene kendisine kalmıştı. İstasyon lokantasına her gün böyle bir sürü subay geliyor, hepsi de hesabı takıp gidiyordu. Bu yüzden, iki vagon dolusu samanı, ordunun samanını sağlayan Löwenstein firmasına satmak zorunda kalmıştı. Ordu sonradan bu iki vagon samanı Löwenstein’dan yeniden satın almış, istasyon komutanı da gene gerekir diye vagonları yan hatta çektirmişti. Belli mi olurdu, samanları Löwenstein firmasına bir kez daha satması gerekebilirdi.</p>

    <p>Ama belirtmek gerekir ki, Budapeşte kentinin bu ana istasyonundan geçen ordu müfettişlerinin hepsi de istasyon komutanının hakkını teslim eder, sunduğu yemek ve içkileri anlata anlata bitiremezdi.</p>

    <p class="lvl2">Ertesi sabah tren hâlâ istasyondaydı. Kalk borusu çalmış, askerler sefertaslarını tulumbanın başında yıkamışlardı. Generalin treni de henüz oradaydı. General helaları kendisi denetlemiş, Yüzbaşı Sagner’in emriyle askerlerin takım komutanlarının komutasında helaya gittiklerini görünce büyük bir memnunluk duymuştu. Yüzbaşı Sagner, Teğmen Dub’u da memnun etmek için, o günkü denetimin sorumluluğunu ona vermişti.</p>

    <p>Yan yana iki sıra halinde uzanan helalarda iki mangaya yetecek kadar kubur vardı. Kuburlara bitişik nizam çömelmiş askerler, sonbaharda Afrika’ya göç etmek üzere telefon tellerine tünemiş kırlangıçlara benziyorlardı.</p>

    <p>Aşağı sıyırdıkları pantolonlarından dizleri görünüyordu. Palaskalarını boyunlarına geçirmişlerdi. Dışarıdan bakan biri, gelecek ilk emirde kendilerini asmaya hazır olduklarını sanabilirdi.</p>

    <p>Sol sıradaki kuburlardan birine tünemiş olan Şvayk, Rujena Yesenska’nın bir romanından koparılmış bir sayfayı okumaya dalmıştı:</p>

    <blockquote class="novel-page">
      <p class="nv1">... lisedeki genç kızlar ne yazık ki...</p>

      <p class="nv2">... kendilerinden çok emin, ama belki biraz...</p>

      <p class="nv3">... sır saklamasını bilen, ağzı sıkı...</p>

      <p class="nv4">... öğle yemeklerini odalarında yiyip...</p>

      <p class="nv5">... o garip eğlencelere dalıp gider...</p>

      <p class="nv6">... yakışıklı bir erkekten hüzün ve acı...</p>

      <p class="nv7">... iyileşiyordu, ama canı hiç...</p>

      <p class="nv8">... kim isterdi ki böyle olmasını...</p>

      <p class="nv9">... genç Krjiçka için bundan iyisi...</p>
    </blockquote>

    <p>Şvayk, gözlerini okuduğu yırtık sayfadan kaldırıp helanın kapısına baktığında hayretten donakaldı. Kapının eşiğinde, olanca haşmeti ve yaveriyle bir gece önceki tuğgeneral duruyordu. Teğmen Dub, onlara heyecanlı heyecanlı bir şeyler anlatıyordu.</p>

    <p>Şvayk çevresine bakındı. Erlerin hepsi de kuburların üstünde sakin sakin oturuyor, yalnızca onbaşılar ve çavuşlar biraz tedirgin görünüyorlardı.</p>

    <p>Birden durumun ciddiyetini kavrayan Şvayk, pantolonu inik, palaskası boynunda ayağa fırladı, son anda elindeki kâğıtla kıçını silerek, “Dikkaat! Hazrol! İlerii bak!” diye haykırdı ve selam durdu. Bunu duyan tüm askerler de, pantolonları aşağıda, palaskaları boyunlarında, ayağa dikildiler.</p>

    <p>Tuğgeneral sevecenlikle gülümseyerek, “Rahat! İşinize bakın!” dedi. İşine ilk dönen, Süvari Onbaşı Malek oldu ve tüm manga onu izledi. Bir tek Şvayk hâlâ ayakta selam duruyordu; çünkü tuğgeneral bir yandan gözlerinden ateş saçarak, öbür yandan dostça gülümseyerek yaklaşmaktaydı.</p>

    <p>Tuğgeneral, Şvayk’ın tuhaf duruşuna bakarak, “Seni dün akşam görmüştüm,” deyince, öfkeden deliye dönen Dub, generale dönüp Almanca, “Komutanım,” dedi, “bu adam geri zekâlının tekidir, salaklığıyla nam salmıştır. Bundan aptalını mumla arasanız bulamazsınız.”</p>

    <p>Tuğgeneral, “Ağzından çıkanı kulağın duyuyor mu, teğmen?” diye öfkeyle bağırdı. “Bence çok akıllı bir adam bu. Üstünü görür görmez ne yapması lazım geldiğini gayet iyi biliyor. Cephede de böyledir. Sıradan bir asker tehlikeyi sezdi mi komutayı ele alır. Baktı sen ‘Dikkat!’ çekmiyorsun, senin işini o üstlendi.”</p>

    <p>Sonra Şvayk’a dönerek, “Kıçını sildin mi oğlum?” diye sordu.</p>

    <p>“Sildim Komutanım. Tamamdır Komutanım.”</p>

    <p>“Kakan bitti mi?”</p>

    <p>“Sağ olun Komutanım. Bitti Komutanım.”</p>

    <p>“Çok güzel. Şimdi pantolonunu çek ve yeniden esas duruşa geç!”</p>

    <p>“Esas duruş”u biraz yüksek sesle söyleyen general, en yakındaki askerlerden birkaçının doğrulmaya çabaladığını görünce, babacan bir sesle, “Hayır, hayır! Rahatınıza bakın! Devam!” dedi.</p>

    <p>Sonra, tam karşısında dikilmekte olan Şvayk’a Almanca kısa bir nasihat çekti: “Üstlere saygı, yönetmeliklere bağlılık ve çabuk karar verme yeteneği savaşta her şey demektir. Bunlara bir de cesaret eklendi mi, karşımızda hiçbir düşman duramaz.” Ardından, Teğmen Dub’a döndü, parmağını Şvayk’ın göbeğine dayayarak, “Not al,” dedi. “Bu adam cepheye varır varmaz terfi ettirilecek ve ilk fırsatta bronz madalyayla taltif edilecek. Üstün görev bilinci, mükemmel... şey... neydi o... Her neyse, anladın işte... Rahat!”</p>

    <p>Tuğgeneral, helaların oradan uzaklaşırken, Dub’un sert emirleri yeri göğü inletiyordu: “Birinci takım, kalkılacak, kalk! İkinci takım, kalkılacak, kalk!..”</p>

    <p>Bu arada, Dub’un önünden geçen Şvayk has bir selam çaktıysa da, Teğmen, “Tekrar et!” diye üsteledi. Şvayk esas duruşta beklerken, Dub bildik lafları yineleyip duruyordu: “Sen beni tanımadın daha! Ben adama kan kustururum!”</p>

    <p>Sonunda Şvayk kendi vagonuna doğru yürürken kendi kendine söyleniyordu:</p>

    <p>“Al birini vur ötekine. Karlin Kışlası’ndaki Asteğmen Kudavi de pisliğin önde geleniydi. Tepesi attı mı, ‘Ulan, reziller!’ derdi. ‘Ben sizin celladınızım, tamam mı! Bu bölükte kaldığınız sürece inim inim inleteceğim hepinizi!’ Hepsi aynı bokun soyu bunların...”</p>

    <p>Tam subay vagonunun önünden geçerken Teğmen Lukaş seslendi:</p>

    <p>“Balon’a söyle, şu kahveyi getirsin artık. Sütün ağzını da adam gibi kapatsın, bozulur!”</p>

    <p>Balon, Vanyek’in vagonundaki küçük bir ispirto ocağında Teğmen Lukaş’a kahve pişiriyordu. Şvayk oradan geçerken teğmenin isteğini hatırlatınca, vagonda olmadığı sırada herkesin kahveden nasiplendiğini, teğmenin kahve ve süt kutularının yarıya indiğini fark ediverdi. Gene de, kendi kahvesinden bir yudum alıp tadına baktıktan sonra biraz süt ekledi.</p>

    <p>Yurayda ile Vanyek, yeni bir kahve ve süt teslimatı yapıldığında Teğmen Lukaş’tan ödünç aldıklarını yerine koyacaklarına söz verdiler.</p>

    <p>Şvayk’a da kahve vermeye kalktılarsa da, bizimki ikramı geri çevirerek, “Az önce genelkurmaydan bir emir gelmiş,” dedi Balon’a. “Subaylarının kahve ve sütünden otlanan bütün emir erleri yirmi dört saat içinde ipe çekilecekmiş. Teğmen, seni hemen görmek istiyor, kahveyi de tabii.”</p>

    <p>Korkudan ödü bokuna karışan Balon, az önce Kodunski’ye verdiği kahveyi kaptığı gibi ısınsın diye ocağa koydu, biraz süt ekledi ve yelyepelek subay vagonuna koşturdu.</p>

    <p>Perişan bir halde kahveyi verirken, gözlerini Teğmen Lukaş’tan kaçırmaya çalışıyordu.</p>

    <p>“Bağışlayın Komutanım,” diye kekeledi, “biraz geciktim. Kutuları açamadım da.”</p>

    <p>Teğmen Lukaş, kahveden bir yudum alıp, “Umarım sütü dökmemişsindir,” dedi. “Yoksa içip bitirdin mi? Bitirdiysen, ölümlerden ölüm beğen!”</p>

    <p>Balon inledi:</p>

    <p>“Affınıza sığınırım Komutanım. Üç çocuğum var Teğmenim.”</p>

    <p>“Ayağını denk al Balon. Bu oburluğun bir gün başını yiyecek senin. Şvayk sana bir şey söylemedi mi?”</p>

    <p>Balon, zangır zangır titreyerek, “Yirmi dört saat içinde asılabileceğimi söyledi,” diye yanıtladı.</p>

    <p>Teğmen Lukaş, elinde olmadan gülümseyerek, “Çırpınıp durma karşımda öyle, aptal herif,” dedi. “Biraz adam olmaya çalış. Yemek manyağı olmuşsun sen. Şu on guldeni Şvayk’a ver, istasyonun oralardan yiyecek iyi bir şeyler alsın. Seni göndermem. Seni ancak tıka basa yedirdikten sonra gönderirim yemek almaya. Ulan bana bak, benim sardalye konservesini de mi iyi ettin yoksa? Yemedinse, getir göster bakalım.”</p>

    <p>Balon, Şvayk’a, Teğmen’in kendisine istasyondan yiyecek doğru dürüst bir şeyler alması için yirmi kron yolladığını söyledikten sonra derin bir iç çekerek çantadan sardalye konservesini çıkardı, istemeye istemeye Teğmen’e götürdü.</p>

    <p>Fukara, kaç gündür, Teğmen Lukaş’ın sardalyeleri unutmuş olabileceği umuduyla yaşamıştı. Ama tüm hayalleri yıkılmıştı işte. Teğmen herhalde sardalyeleri kendi vagonunda saklayacak, ona bırakmayacaktı. Kendini soyulmuş gibi hissediyordu.</p>

    <p>Kutuyu Teğmen’e uzatarak, “İşte Komutanım, sardalyelerinizi getirdim,” dedi buruk bir sesle. “Açmamı ister misiniz?”</p>

    <p>“Tamamdır, Balon; açmana gerek yok, geri götürebilirsin. Ben sadece sardalyeleri lüpletip lüpletmediğini öğrenmek istedim. Kahveyi getirdiğinde ağzın yağlıydı da. Şvayk gitti mi?”</p>

    <p>Balon, keyiflenerek, “Çoktan gitti Teğmenim,” dedi. “Üstelik geri döndüğünde sizin çok mutlu olacağınızı, bütün subayların sizi kıskanacağını söyledi. İstasyondan uzakta bir yere gidecekmiş, ama ta Rakospalota’ya kadar buraları avucunun içi gibi biliyormuş. Treni kaçırsa bile, motorize birliğe takılıp bir sonraki istasyonda bizi yakalarmış. Kendisini merak etmeyeymişiz, görevinin önemini biliyormuş, icabında kendi parasıyla bir araba tutup Galiçya’ya kadar arkamızdan gelirmiş. Araba parasını daha sonra maaşından kesebilirmişsiniz. Onu merak etmeniz için hakikaten hiçbir sebep yok, Komutanım.”</p>

    <p>Teğmen Lukaş, çaresizlik içinde, “Yıkıl karşımdan,” dedi.</p>

    <p>İstasyon komutanlığından gelen en son habere göre, gece saat ikide Gödöllö-Aszod’a doğru yola çıkacaklar, uğrayacakları istasyonlarda subaylara iki litre şarapla bir şişe konyak verilecekti. Kızıl Haç’ın bir ikramı olduğu söyleniyordu. Bu beklenmedik ödül, subay vagonunu bayram yerine çevirdi. Konyak üç yıldızlıydı, şarap ise Gumpoldskirchen.</p>

    <p>Subay vagonunda bir tek Teğmen Lukaş tedirgindi. Şvayk gideli bir saat olmuş, hâlâ dönmemişti. Yarım saat sonra istasyon komutanlığının oradan tuhaf bir topluluğun subay vagonuna yaklaşmakta olduğu görüldü.</p>

    <p>En önde, arenada aslanlara atılan ilk Hıristiyanlar gibi, ağırbaşlı ve vakur, Şvayk yürüyordu. İki yanında, süngü takmış birer Macar askeri; sollarında istasyon komutanlığından bir çavuş; en arkada uzun eteklikli bir kadın ve yuvarlak şapkalı, botlu, bir gözü morarmış bir adam; adamın kucağında durmadan gıdaklayan bir tavuk.</p>

    <p>Topluluk tam subay vagonundan içeri girerken, çavuş, kadınla adama oldukları yerde kalmalarını söyledi.</p>

    <p>Şvayk, Teğmen Lukaş’ı görür görmez, sakın bozma dercesine göz kırpmaya başladı.</p>

    <p>Çavuş, 11. Hücum Bölüğü’nün komutanıyla görüşmek istiyordu. Teğmen Lukaş, istasyon komutanının gönderdiği kâğıdı aldı ve okurken sapsarı kesildi:</p>

    <div class="letter html5_section">
      <p>91. Piyade Alayı, 11. Hücum Bölüğü Komutanlığı’na,</p>

      <p>Piyade eri Yozef Şvayk, kendi ifadesiyle 91. Piyade Alayı’na bağlı 11. Hücum Bölüğü’nün posta eri, istasyon komutanlığı bölgesindeki Isatarcsa’da mukim Istvan ailesinin evine girerek hırsızlık yaptığı gerekçesiyle tutuklanmıştır.</p>

      <p>Piyade eri Yozef Şvayk, evli Istvan çiftine ait evin arka bahçesinde yakaladığı bir tavuğa el koymuş, kendisini engellemeye çalışan tavuk sahibinin sağ gözüne bir yumruk indirmiş, olay yerinden geçmekte olan devriyeler tarafından bölüğüne teslim edilmek üzere gözaltına alınmış, tavuk da sahibine iade edilmiştir.</p>
<cite>Nöbetçi subayın imzası</cite>
    </div>

    <p>Şvayk’ın teslim kâğıdını imzalarken Teğmen Lukaş’ın dizleri titriyordu. Teğmen’e iyice sokulmuş bulunan Şvayk, Lukaş’ın tarih atmayı unuttuğunu gördü ve dayanamayıp, “Komutanım, bugün ayın 24’ü,” dedi. “Nereden biliyorsun diye soracak olursanız, dün 23 Mayıs’tı, İtalya bize karşı savaşa girdi. Etrafta dolaşırken fark ettim, milletin konuştuğu tek konu bu.”</p>

    <p>Çavuşla Macar askerleri çekip gitmişler, kadınla adam ise orada kalmıştı. Hâlâ subay vagonuna girmeye çabalıyorlardı.</p>

    <p>Şvayk, damdan düşercesine, “Bir beş guldeniniz daha varsa tavuğu satın alabiliriz,” dedi Teğmen’e. “Uyanık, aslında tavuğa on beş gulden istiyor, ama moraran gözü için de bir on gulden kapmaya çalışıyor. Ama komutanım, bana sorarsanız o mosmor göz on gulden etmez. Hiç unutmam, Kocakarı Meyhanesi’nde çıkan bir kavgada tuğlayı indirdikleri gibi tornacı Matey’in çenesini kırmışlar, altı dişini dökmüşlerdi de sadece yirmi gulden tazminat ödemişlerdi, para da paraydı o zamanlar, bir değeri vardı. Hem, Teğmenim, cellat Wohlschläger bile adam asmak için sadece dört gulden alıyor.”</p>

    <p>Sonra, gözü morarmış adama, “Gel buraya,” diye işaret etti. “Sana gelince cadı karı, olduğun yerde kal.”</p>

    <p>Adam subay vagonuna girdi. Şvayk, teğmene sokulup, “Biraz Almanca biliyor. Bütün küfürleri anladığı gibi, kendisi de Almanca ana avrat dümdüz gidiyor,” dedikten sonra adama döndü, yarı Almanca yarı Macarca, “Beş gulden tavuğa, beş de göze,” dedi. “Beş florin, tamam mı ahbap, beş florin, çakozladın mı? Burası subay vagonu, düzenbaz herif. Ver bakalım tavuğu!”</p>

    <p>Şaşkınlıktan donakalan adamın eline bir onluk tutuşturduktan sonra tavuğu kaptığı gibi boynunu kırdı. Adamı ite kaka dışarı çıkarırken hararetle elini sıktı:</p>

    <p>“Uğurlar ola, soysuz herif! Hadi bakalım, evli evine köylü köyüne, sen de kocakarının koynuna! Bir daha karşıma çıkayım deme, kırarım bir tarafını!”</p>

    <p>Adamcağız gözden kaybolduktan sonra, Şvayk, “Gördünüz mü, Teğmenim,” dedi, “kavgasız gürültüsüz hallettik meseleyi işte. Barış görüş olduk, bitirdik işi. Böylesi en iyisi. Şimdi komutanım, Balon’la beraber öyle bir tavuk çorbası yapacağız ki size, yeme de yanında yat.”</p>

    <p>Teğmen Lukaş daha fazla dayanamadı, Şvayk’ın koltuğunun altındaki zavallı tavuğu kaptığı gibi yere çaldı, bangır bangır bağırmaya başladı:</p>

    <p>“Ulan, şerefsiz herif! Savaşta masum insanları soyanlar ne olur biliyor musun sen?”</p>

    <p>Şvayk, büyük bir ciddiyetle, “Onurlu bir biçimde kurşuna dizilirler, Komutanım,” diye yanıtladı.</p>

    <p>“İpe çekerler, ipe! Ulan, daltaban! Ulan, cibilliyetsiz! İçtiğin andı bile unutmuşsun, köpek soyu! Başıma ağrılar giriyor, kanımı tepeme sıçrattın gene!”</p>

    <p>Şvayk, bu öfkenin nedenini hiç anlamamışçasına Teğmen Lukaş’a baktı ve zembereğinden boşanırcasına yanıtladı:</p>

    <p>“İçtiğim andı asla unutmuş değilim, komutanım! Yüce hükümdarımız I. Franz Joseph’e, İmparator Hazretleri’nin generalleri ve tüm subaylarına sonuna kadar sadık kalacağıma ve onlar için her türlü fedakârlığa katlanacağıma ant içerim. Havada, karada ve denizde, gece gündüz demeden, vatanımı kanımın son damlasına kadar savunacağıma, düşmanlarımızı dünyaya geldiklerine pişman edeceğime, İmparator Hazretlerinin her türlü emir ve talimatını gözümü kırpmadan yerine getireceğime ant içerim.”</p>

    <p>Tavuğu yerden alan Şvayk, esas duruşa geçip Teğmen Lukaş’ın gözlerinin içine bakarak devam etti:</p>

    <p>“Şartlar ne olursa olsun gözümü budaktan esirgemeden yiğitler gibi savaşacağıma, birliğimi, bayrağımı, sancağımı ve silahımı asla terk etmeyeceğime, düşmanla hiçbir ilişkiye girmeyeceğime, askerlik yasalarını hiçbir zaman çiğnemeyeceğime, şerefimle yaşayıp şerefimle öleceğime ant içerim. Tanrım, benden yardımını esirgeme, amin! Yalnız, Komutanım, tavuğu çalmadığımı, soygunculuk yapmadığımı bilmenizi isterim. İnanın, içtiğim andı ayaklar altına almadım.”</p>

    <p>Teğmen Lukaş, Şvayk’ın bahtsız tavuğu tuttuğu eline vurarak, “Bırak şu tavuğu, düzenbaz herif!” diye kükredi. “Dün cin olmuş, bugün adam çarpıyor. Şu kâğıtta ne yazıyor, gördün mü? ‘Piyade eri Yozef Şvayk... hırsızlık yaptığı gerekçesiyle tutuklanmıştır...’ Buna ne diyorsun, köpoğlu! Sen adamı katil edersin be! Yemin ederim, sonunda çekip vuracağım ulan seni! Bu kadar aşağılık bir işe nasıl kalkışırsın ulan hırt!”</p>

    <p>Şvayk, “Bakın, Komutanım,” dedi yumuşak bir sesle, “kesinlikle bir yanlış anlama söz konusu burada. Yiyecek doğru dürüst bir şeyler almamı emrettiğinizi duyar duymaz, Teğmenimin ağzına layık ne bulabilirim diye düşünmeye başladım. İstasyon binasının arka tarafında beygir sucuğundan ve kurutulmuş eşek etinden başka bir şey yoktu. Hesabettim kitabettim, düşündüm taşındım, bu zorlu savaşa dayanabilmesi için insanın besleyici bir yemek yemesi gerekir dedim kendi kendime. Bunun üzerine, Komutanım, size şöyle esaslı bir tavuk çorbası yapmaya karar verdim.”</p>

    <p>Teğmen, yüreği daralarak, “Tavuk çorbası ha!” diye homurdandı.</p>

    <p>“Evet, Komutanım, mis gibi bir tavuk çorbası. Biraz soğanla arpa şehriye aldım. İşte burada, Komutanım; soğanlar bu cebimde, şehriye de öbür cebimde. Bizim vagonda tuz da vardı, karabiber de. Geriye bir tek tavuğu bulmak kalıyordu. Isatarcsa’ya o yüzden gittim. Girişinde ‘Isatarcsa şehri’ diye yazıyor, ama inanmayın; aslında kocaman bir köy. Bahçeli evlerin bulunduğu bir sokaktan geçtim, bir başka sokağa girdim, baktım, o sokağın iki yanında da bahçeli evler. Hangi sokağa dalsam, bahçeli evlerden geçilmiyor. Sonunda, bir sokağın sonuna geldiğimde, bir evin arka tarafındaki çayırda birkaç tavuğun karınlarını doyurmakta olduklarını gördüm. Hemen koştum, en semiz, en iri olanını yakaladım. Lütfen bakın, Komutanım, böyle besilisi kolay bulunmaz. Elle yoklamaya gerek yok; belli ki, yemin en iyisiyle beslemişler bunu, düpedüz besiye çekmişler. Evet, herkesin gözünün önünde yakaladım bunu; Macarca bir şeyler bağırdılar. Bacaklarından tutup havaya kaldırdım, komşulardan birkaçına hem Çekçe, hem de Almanca tavuğun sahibini sordum. Kiminse parasını verip satın alacaktım; ama tam o sırada bir kadınla bir adam evden dışarı fırladılar. Adam önce Macarca, ardından Almanca küfürler savurmaya başladı; güpegündüz tavuğunu çalmaya yeltendiğimi söylüyordu. Elimden geldiği kadar açıklamaya çalıştım; sizin emrinizle tavuğu satın alacağımı anlattım. İşte tam o anda tavuk gıdaklaya gıdaklaya kanatlarını çırpmaya, elimden kurtulmaya çalışmasın mı! Eh, ben de doğrusu gevşek tutuyormuşum hayvanı; bundan yararlanıp efendisinin burnuna konmaya kalktıysa benim ne suçum var! Ama herif birden bağırıp çağırarak, tavuğu suratına çarptığımı söylemesin mi! Aynı anda kadın da çığlıklar atarak ortalığı velveleye verince, ne olduğunu anlamadan telaşa kapılan bazı salaklar hemen devriyeye haber saldılar. Macar askerleri o saat koşup geldiler tabii. Ben de, ne yapayım, benimle istasyon komutanlığına kadar gelirlerse suçsuzluğumun en kısa zamanda ortaya çıkacağını söyledim. Ama istasyondaki nöbetçi teğmene dert anlatmak deveye hendek atlatmaktan daha zordu; anlattıklarımın doğru olup olmadığını size sorabileceğini söyledimse de oralı olmadı. ‘Kapa çeneni!’ diye bağırdı bana. Yağlı ilmiğin boynuma geçeceği gün yakınmış! Adama bak! Ama Komutanım, inanın, teğmen çıldırmış gibiydi. ‘Sen ne biçim askersin ulan!’ dedi. ‘Göbeğin yağ bağlamış; demek ha bire sağdan soldan bir şeyler aşırıp mideye indiriyorsun!’ İstasyona son günlerde çok şikâyet geliyormuş. Önceki gün de birisinin hindisi kaybolmuş. ‘Ama teğmenim, önceki gün biz hâlâ Raab’daydık,’ diyecek oldum. ‘Bana yutturamazsın,’ diyerek lafı ağzıma tıkadı. Sonra da beni size gönderdiler işte. Yolda onbaşının tekinden işittiğim azar da cabası. Kiminle konuştuğumun farkında mıymışım? Laf ola torba dola.”</p>

    <p>Teğmen Lukaş, bir an durakladıktan sonra, “Şvayk,” dedi, “bugüne kadar yaptıkların yetti artık. Öyle kaçıklıklar yaptın, sen ‘minnacık’ da desen öyle suçlar, öyle günahlar işledin ki, seni ancak darağacı paklar. Ya da ne bileyim, bir manga asker tarafından kurşuna dizilsen daha iyi olabilir. Tamam mı?”</p>

    <p>“Tamam, Komutanım. Bir manga on bir askerden meydana gelir, Komutanım. Tavuk çorbanıza şehriye emreder misiniz, Teğmenim; daha koyu olur.”</p>

    <p>“Bana bak Şvayk! Al o tavuğunu, gözüme görünme! Patlatmayayım beynini, salak herif...”</p>

    <p>Şvayk, selam bile veremeden, tavukla birlikte subay vagonundan dışarı attı kendini. Teğmen Lukaş, şarap kadehine konyak doldurup bir dikişte içti.</p>

    <p>Şvayk, vagon penceresinin önünde selam çaktı ve ortadan kayboldu.</p>

    <p class="lvl2">Balon vicdanıyla uzun uzun hesaplaştıktan sonra teğmenin sardalye konservesini açmak üzereydi ki, Şvayk elinde tavukla içeri girdi. Vagondakiler, “Nereden yürüttün?” diye sorarcasına gözlerini tavuğa diktiler.</p>

    <p>Şvayk, ceplerindeki soğanları ve şehriyeleri boşaltırken, “Teğmen için satın aldım,” dedi. “Adamcağıza bir çorba yapayım dedim, ama lanet herif istemedi, al senin olsun dedi.”</p>

    <p>Başçavuş, Şvayk’a kuşkuyla bakarak, “Bu tavuk eceliyle mi geberdi?” diye sordu.</p>

    <p>Şvayk, cebinden bıçağını çıkarırken, “Hayır,” diye yanıtladı. “Ben kendim boynunu burdum.”</p>

    <p>Şvayk’a saygı ve şükranla bakan Balon, sessizce teğmenin ispirto ocağını hazırlamaya koyuldu. Birkaç kap alıp su getirmeye gitti.</p>

    <p>Kodunski, Şvayk’a yanaşıp tavuğun yolunmasına yardım edebileceğini söyledi, sonra da kulağına eğilip alçak sesle, “Uzak bir yerden mi arakladın?” dedi. “Duvara falan tırmanmak gerekiyor mu, yoksa öyle açıkta mı dolaşıyorlar?”</p>

    <p>“Satın aldım, kardeşim.”</p>

    <p>“Hadi oradan, bari bize numara yapma. Mevcutlu getirilirken gözümüzle gördük, oğlum.”</p>

    <p>Kodunski gene de tavuğun yolunmasına seve seve yardım etti. Bu görkemli şölen hazırlığına, ruhlar âlemi uzmanı Yurayda da patatesleri ve soğanları ayıklayarak katıldı.</p>

    <p>Ne var ki, dışarı attıkları tavuk tüyleri, vagonları denetlemeye çıkmış olan Teğmen Dub’un dikkatini çekti. Vagonun kapısına gidip tavuğun tüylerini yolanın hemen dışarı çıkmasını emredince, kapıda Şvayk’ın mutlu mesut suratı belirdi.</p>

    <p>Yerden tavuğun kafasını alan Teğmen Dub, “Nedir ulan bu?” diye bağırdı.</p>

    <p>Şvayk, hemen, “Siyah Leghorn cinsi bir tavuğun kafası, komutanım,” diye yanıtladı. “Çok iyi yumurta verirler, teğmenim. Düşünebiliyor musunuz, yılda tam 260 yumurta. Şu yumurtalıklarına bir bakar mısınız, efendim!” Tavuğun bağırsaklarını ve tüm iç organlarını Teğmen Dub’un burnuna dayadı.</p>

    <p>Teğmen öfkeyle yere tükürüp yürüdü gitti, ama çok geçmeden geri döndü.</p>

    <p>“Kime bu tavuk?”</p>

    <p>“Kimseye değil, bize Komutanım. Bakın, ne kadar besili mübarek.”</p>

    <p>Teğmen Dub, “Sen bir gün elime düşersin benim,” diye homurdanarak oradan uzaklaştı.</p>

    <p>Yurayda, Şvayk’a, “Sana ne dedi?” diye sordu.</p>

    <p>“Bana fena halde kanı ısınmış hamam oğlanının. Bu muhallebi çocuklarının çoğu ibne oluyor galiba.”</p>

    <p>Aşçı Yurayda, yalnızca estetiğe düşkün olanların eşcinsel olduğunu ileri sürdü. Estetiğin doğasından geliyordu bu durum.</p>

    <p>Bunun üzerine, Vanyek, İspanyol manastırlarında çocuk terbiyesiyle ilgilenen bazı rahiplerin oğlanları nasıl becerdiklerini anlattı.</p>

    <p>Tencere sobanın üstünde kaynayadursun, Şvayk da, Viyana’daki bir yetimler yurdunda görevli bir öğretmenin tüm çocukları nasıl becerdiğini anlatmaya koyuldu:</p>

    <p>“Kardeşim, önüne geçmek ne mümkün, can çıkar huy çıkmaz. Ama en kötüsü, kadınların yapması. Kaç yıl önce, Prag’ın yeni mahallelerinden birinde, kocalarının terk ettiği iki kadın vardı. Orospuluk yapmışlar, kocaları da boşamış karıları. Birinin adı Murkova, öbürünün adı da Şuşkova’ydı. Kiraz ağaçlarının çiçeğe durduğu bir akşam ihtiyar bir laternacıyı yakalamışlar, Roztoki’nin oralarda bir koruya götürüp moruğa tecavüz etmişler. Adamcağıza yapmadıklarını bırakmamışlar! Jijkov’da Profesör Aksamit derler, bir âlim vardı; tarihöncesinden kalma kurganları bulur, kazar, ölülerin kemiklerini çıkarırdı. O iki karı, bizim laternacıyı o kurganlardan birine götürmüşler zorla, orada becermişler, iflahını kesmişler zavallının! Profesör Aksamit, ertesi gün oraya gidip de kurganın içinde yatan birini görünce sevinçten havalara uçmuş. Ne ki, orada yatan, bizim laternacıdan başka değilmiş. Zavallıcık, kan revan içinde, öylece yatıyormuş orada. Birkaç gün sonra da ruhunu teslim etmiş zaten. Ama o iki şıllıktaki cesarete bakın ki, adamın cenazesinde gözyaşı dökmüşler. İyi mi! Sapıklık değil de nedir bu, arkadaşlar!”</p>

    <p>Balon, herkesin can kulağıyla Şvayk’ı dinlemesini fırsat bilip bir şeyler araklamış, sırt çantasına sokuşturmaya çalışıyordu. Şvayk, Balon’a dönüp, “Tuz attın mı?” diye sorduktan sonra birden durumu fark edip, “Gene ne yürüttün sen bakayım!” diye bağırdı. “Sen manyak mısın, be adam! Arkadaşlar, şu adi herifin yediği haltı görüyor musunuz? Tavuğun butunu çantasına atmış, daha sonradan gizlice mideye indirecek. Ulan Balon, sen ne yaptığının farkında mısın? Savaşta yoldaşlarını soymanın cezası nedir biliyor musun? Adamı topun ağzına koyarlar, havaya uçururlar! Artık öyle iç geçirip pişman ayaklarına yatmanın faydası yok, daha önce düşünecektin. Hele bir cepheye varalım, ilk gördüğümüz topçu subayına gidip tekmil vereceksin. Ama şimdilik ceza olarak biraz talim sana iyi gelir. Çık vagondan dışarı!”</p>

    <p>Bahtsız Balon dışarı çıktı, Şvayk da vagonun kapısından bacaklarını sarkıtıp emirler yağdırmaya başladı:</p>

    <p>“Dikkaat! Hazrol! Rahaat! Hazrol! Sağa bak! Dikkaat! İleri bak! Rahaat! Şimdi de silahsız talim yapalım biraz. Sağaa dön! Ulan, öküz herif! Sağaa dön! Solaa dön! Öyle değil, bre gafil! Ha şöyle! Bak gördün mü, istedin mi bal gibi yapabiliyorsun! Sağaa dön! Solaa dön! Sola diyorum, ulan ahmakların şahı! Sağını solunu öğrenemedin mi hâlâ? Sağına sarmısak, soluna soğan asacağım! İlerii marş! Gerii dön! Diz çök! Otur! Kalk! Otur! Kalk! Otur! Kalk! Rahaat! Görüyorsun ya, Balon, talim hem adamı zinde tutar, hem de hazmı kolaylaştırır.”</p>

    <p>Askerler etraflarına toplanmış, gülmekten kırılıyorlardı.</p>

    <p>Şvayk, “Arkadaşlar, lütfen kenara çekilelim; değmesin, yağlıboya!” diye bağırdı. “Kardeşimiz yürüyüşe geçecek şimdi. Hadi bakalım, Balon, gözünü dört aç, anana avradına sövdürme beni! Askere küfretmekten hiç hoşlanmam. Şimdi: İstikamet tren istasyonu! Bak, evladım, bak ki gör nereyi işaret ettiğimi. İlerii marş! Kıt’a dur! Dur dedim, ulan eşşoğlueşek; dur, yoksa yersin tokadı! Ha şöyle, ahmak herif! Yerinde saay! Hemşerim, ‘Yerinde say!’ dedik. Şimdi tokadı yiyeceksin suratının ortasına! Uygun adım! Yerinde saay! Ulan, domuzun dölü! ‘Yerinde say!’ dedim mi, olduğun yerde durup bacaklarını indirip kaldıracaksın, anladın mı!”</p>

    <p>Artık çevrelerine en azından iki bölük toplanmıştı.</p>

    <p>Başına gelenlerden hiçbir şey anlamayan Balon kan ter içinde kalmış, ama Şvayk komut yağdırmaktan yorulmamıştı:</p>

    <p>“Uygun adım, marş! Kıt’a, geriyee dön, marş! Kıt’a dur! Kıt’a, ilerii marş! Kıt’a dur! İstikamet, tren istasyonu! Kıt’a dur! Geriyee dön! İstikamet, erat vagonu! Yerinde saay! Kıt’a dur! Rahat! Hadi, biraz soluklan bakalım. Biraz sonra yeniden başlayacağız. Demek, isteyince oluyormuş.”</p>

    <p>Tam o sırada, koşar adım Teğmen Dub geldi, Şvayk’ ın karşısına dikildi:</p>

    <p>“Nedir ulan bu şamata?”</p>

    <p>“Komutanım,” dedi Şvayk, “talimde öğretilenleri unutmamak için biraz çalışıyoruz. Subaylarımızın bize ayırdıkları değerli vakit heba olsun istemedik.”</p>

    <p>Teğmen Dub, top gibi gürledi:</p>

    <p>“Kes! Sen artık fazla oldun. Doğduğuna pişman edeceğim seni! Derdini tabur komutanına anlatırsın.”</p>

    <p>Şvayk subay vagonunun kapısında belirdiğinde, Teğmen Lukaş öbür kapıdan sıvışıp kendini perona attı.</p>

    <p>Teğmen Dub, Aslan Asker Şvayk’ın akıllara durgunluk veren ahmaklıklarını anlatırken, Yüzbaşı Sagner’in keyfine diyecek yoktu; Gumpoldskirschen şarabı gerçekten enfes çıkmıştı.</p>

    <p>Sırıtarak, “Demek, değerli vaktimiz heba olsun istemiyorsun,” dedi Şvayk’a. “Matuşiç, buraya gel!”</p>

    <p>Taburun posta neferi Matuşiç’e, acımasızlığıyla nam salmış olan 12. Bölük’ün başçavuşu Nasaklo’yu çağırmasını, Şvayk’a da bir tüfek bulmasını emretti.</p>

    <p>Başçavuş Nasaklo karşısında hazır ola geçtiğinde, “Bu herif değerli vaktimiz heba olsun istemiyor,” dedi Yüzbaşı Sagner. “Vagonun arkasına götür, bir saat tüfek talimi yaptır. Ama acımak yok, acırsan ben sana acımam; eti senin kemiği benim! Peş peşe çakacaksın komutları: Tüfek as! Tüfek çıkar! Çapraz tutuş! Tüfek omza!”</p>

    <p>Şvayk vagondan çıkarken arkasından seslendi: “İnan bana, Şvayk, sıkılmaya hiç vaktin olmayacak; zevkten dört köşe olacaksın.” Az sonra, vagonun arkasında, demiryolunun orada kıyamet koptu. Vagonunda oturmuş güzel güzel yirmibir oynarken yüzbaşı tarafından çağrılan Başçavuş Nasaklo, rahatının kaçırılmasının verdiği öfkeyle, yeri göğü çınlatıyordu: “Tüfek as! Tüfek çıkar! Çapraz tutuş! Tüfek omza!”</p>

    <p>Kısa bir sessizlikten sonra, Şvayk’ın sakin, yatıştırıcı sesi duyuldu:</p>

    <p>“Ben bunların hepsini yıllar önce askerliğimi yaparken öğrenmiştim. ‘Tüfek çıkar!’ dendi mi, tüfek sağ kalçaya yapışacak. Dipçiğin ucu ayak başparmağının ucuyla aynı hizada olacak. Sağ el, tüfeği kavrarken, başparmak namluya dayanacak. ‘Tüfek omza!’ komutuyla, el gevşeyip askı boşaltılacak, tüfek omza asılacak, ama namlusu yukarı gelecek...”</p>

    <p>“Kapa çeneni! İşin bokunu çıkarma!” diye bağıran Başçavuş Nasaklo, komut üstüne komut yağdırdı:</p>

    <p>“Dikkaat! Sağaa bak! Tanrım, sen bana sabır ver; n’apıyorsun ulan, hıyar!”</p>

    <p>“Başçavuşum, şimdi tüfek omuzda. ‘Sağaa bak!’ denince, sağ elim kabzayı kavrıyor, başımı sağa çeviriyorum. ‘Dikkaat!’ dendiğinde, sağ elimle tüfeğin kayışına yapışıyorum ve dosdoğru size bakıyorum.”</p>

    <p>Başçavuş, Şvayk’ı susturmak istercesine komut yağmuruna tuttu bizimkini:</p>

    <p>“Tüfek çıkar! Tüfek omza! Süngü tak! Süngü çıkar! Doldur! Hedef, subay vagonu! Mesafe, 200 adım! Nişan al! Ateş! Rahat! Nişan al! Ateş! Nişan al! Ateş! Rahat!”</p>

    <p>Nasaklo, bir sigara sardı.</p>

    <p>Şvayk ise, tüfeğin numarasına bakarak, “4268!” dedi. “Peçki İstasyonu’nda 16. hatta duran lokomotifin numarasıyla aynı. O lokomotif Lisa’daki atölyeye tamire götürülecekti, ama bu iş hiç de sanıldığı kadar kolay olmadı. Neden derseniz, başçavuşum, lokomotifi oraya götürecek makinist rakamları asla aklında tutamayan bir adamdı. İstasyon şefi, bunu fark edince, herifi odasına çağırıp, ‘16. hatta duran lokomotifin numarası 4268,’ dedi. ‘Rakamları aklında tutamadığını biliyorum; bir kâğıda yazsam, kâğıdı kaybedersin. Şimdi aç kulağını, beni dinle; rakamları nasıl hatırlayacağını öğreteceğim. Aslında o kadar kolay ki, en zor rakamı bile kolaylıkla hatırlayabilirsin. Bak şimdi: Lisa’daki tamir atölyesine götüreceğin lokomotifin numarası 4268. Şimdi çok dikkat et. İlk rakam 4, ikincisi 2; demek, 42’yi unutmamak gerekiyor. İki kere iki kaç eder, 4. Yani ilk rakam 4. Dördü ikiye bölersek, 2 kalır; demek, 4’ün yanına 2 gelecek. Şimdi, sakın korkma! İki kere dört? 8, öyle değil mi? Demek, birinci rakam 4, ikinci rakam 2, dördüncü rakam 8; bundan sonra tek yapacağın, 8’den önceki rakamın 6 olduğunu akılda tutmak. O da nasıl olacak? Ondan kolay ne var! İlk rakam 4, ikinci rakam 2 dedik ya, dörde iki eklersek ne eder, 6. Tamam mı! Neymiş, sondan ikinci rakam 6’ymış. Geriye bir tek iş kalıyor, rakamların sırasını unutmamak. Artık 4268 beynine kazındı demektir. Tabii, bunun çok daha basit bir yolu da var...’”</p>

    <p>Başçavuşun sigarası sönmüştü; gözlerini devirerek, “Yeter artık! Kes!” diyebildi ancak.</p>

    <p>Şvayk, aldırmadan devam etti:</p>

    <p>“Yaa, istasyon şefi, makiniste bu sefer de 4268 numaralı lokomotifi hatırlamanın daha basit bir yolunu anlatmaya koyuldu. ‘8’den 2 çıkarsa, 6 kalır. Tamam mı! Şimdi 68’i biliyorsun. 6’dan 2 çıkarsa, 4 kalır. Şimdi de 4’ü ve 68’i biliyorsun. Araya bir de 2 koyacaksın, o kadar. Al sana 4 - 2 - 6 - 8. Ama bir yol daha var ki, hepsinden kolay. Gene toplayıp çıkararak yapıyorsun ve aynı sonuca varıyorsun. Bak şimdi: İki kere 42, 84 eder. Bir yılda kaç ay var? 12. 84’ten 12 çıkar, kalır 72. Bundan da 12 ayı çıkar, kaldı mı 60. 60’ın 6’sı kalsın, 0’ını atalım. Şimdi ne var elimizde? 42 - 6 - 84. Tamam mı! Az önce 0’ı attığımız gibi şimdi de sondaki 4’ü atalım. İşte, Lisa’daki tamir atölyesine götürülecek lokomotifin numarası: 4268.’ Başçavuşum, siz iyi misiniz? İsterseniz, atış talimine devam edelim: ‘Doldur! Nişan al! Ateş!’ Hay Allah! Bütün kabahat yüzbaşıda! Bu sıcakta talime çıkarılır mı insan? Hemen gidip sedye getireyim!”</p>

    <p>Az sonra gelen doktor, “Bana sorarsanız,” dedi, “ya güneş çarpması ya da beyin zarı iltihabı.”</p>

    <p>Başçavuş kendine geldiğinde, tepesinde dikilmekte olan Şvayk kaldığı yerden anlatmaya başladı:</p>

    <p>“İzin verirseniz, bitireyim hikâyemi. Aklınız alıyor mu, başçavuşum, adamcağız bütün o işlemleri nasıl hatırlar! Hepsini birbirine karıştırmış tabii! Dini bütün kardeşimiz, sonunda, Kutsal Üçleme’den<a class="si-noteref epub-type_noteref" href="#f147" id="ref_f147">147</a> başka bir şey bilmediği için hepsine üç eklemiş. Lokomotifi de asla bulamamış tabii. Hâlâ 16 numaralı hatta duruyor lokomotif.”</p>

    <p>Başçavuş gözlerini yeniden yumdu.</p>

    <p>Şvayk vagonuna döndüğünde herkes o kadar zamandır nerede olduğunu sordu. “Avcı ne kadar al bilse, ayı o kadar yol bilir,” demekle yetindi Şvayk. Balon, vagonun arka tarafında tir tir titriyordu. O arada tavuk pişmiş, Balon da kaşla göz arasında Şvayk’ın payının yarısını yemişti.</p>

    <p class="lvl2">Tren kalkmadan, istasyona, değişik birliklerden askerleri taşıyan bir başka tren daha girdi. Yeni gelen trende birliklerine geç teslim olanlar, hastaneden taburcu olduktan ya da hapiste cezalarını tamamladıktan sonra birliklerine yetişmeye çalışanlar bulunuyordu.</p>

    <p>Trenden inenler arasında Asteğmen Marek de vardı. Hela temizlemeyi reddettiği için isyan suçundan mahkemeye verilmiş, ama tümen mahkemesince suçsuz bulunmuştu. Hakkındaki tüm soruşturma ve işlemler durdurulduğundan, tabur komutanına tekmil vermek üzere subay vagonuna gidiyordu. Durmadan tutuklandığı, o tutukevi senin bu tutukevi benim dolaştığı için, o güne değin hiçbir birliğe katılmamıştı.</p>

    <p>Yüzbaşı Sagner, Marek’in uzattığı belgeleri incelerken “Siyasi sakıncalı! Gözetim altında tutulmalı!” diye bir kayıt düşüldüğünü görünce hiç de memnun olmadı. Ama kenef düşkünü generalin, bir “tabur tarihçisi”nin taburun gücüne güç katabileceği yolundaki ilginç öğüdünü anımsayınca içi rahat etti.</p>

    <p>“Fena dağıtmışsınız,” dedi Marek’e. “Anlaşılan, yedek subay okulunda herkesin başına bela olmuşsunuz. Gördüğüm kadarıyla, hapishane hapishane dolaşmışsınız; aklınızı ve yeteneğinizi hep kötüye kullanmışsınız. Alay utanç duymalı sizden. Ama görevinizi doğru dürüst yaparsanız, hatalarınızı düzeltebilir, yeniden yiğit savaşçılarımız arasındaki yerinizi alabilirsiniz. Kendinizi aşkla taburunuza adamanızı öneririm. Bir düşünelim bakalım, size nasıl bir görev bulabiliriz. Mürekkep yalamış bir gençsiniz, mutlaka iyi yazıyorsunuzdur. Bakın, aklıma ne geliyor. Cephedeki her taburun savaşta olup bitenleri yazacak birine ihtiyacı var bence. Taburun gösterdiği tüm kahramanlıklar, askerlerimizin yaşadığı tüm önemli olaylar kayda geçirilmeli. Böylece şanlı ordumuzun tarihinin yazılmasına da katkıda bulunmuş oluruz. Bilmem, anladınız mı?”</p>

    <p>“Evet, komutanım. Çok iyi anladım, komutanım. Tüm birliklerin yaşadıkları yazılırsa, bir destan çıkabilir ortaya. Her taburun bir tarihi olmalı. Taburların tarihleri bir araya gelmeli, alay tarihi çıkmalı meydana. Alayların tarihinden tugay tarihi, tugayların tarihinden tümen tarihi doğmalı. Elimden geleni yapacağımdan kuşkunuz olmasın, komutanım.”</p>

    <p>Elini yüreğine bastırdı.</p>

    <p>“Bu kutsal günlerde taburumuzun en yüce anlarını coşkuyla yazacağım. Düşman mevzilerine taarruza geçtiğimizde, taburumuz savaş meydanını kahraman evlatlarının kanlarıyla suladığında, benim kalemimden de kan damlayacak. Olup bitenleri ve olacak olanları öyle tutkulu bir üslupla dile getireceğim ki, tabur tarihimizin sayfaları şan ve şerefle ışıldayacak.”</p>

    <p>“Bundan böyle tabur kurmayına bağlısınız, asteğmen. Madalyaya layık bulduğumuz askerlerin adlarını itinayla not edecek, taburumuzun cengâver ruhunu ve çelik disiplinini ortaya koyan taarruz ve çarpışmaları parlak bir biçimde kaleme alacaksınız. Tabii bizim talimatımız doğrultusunda. Şimdiden söyleyeyim, hiç de kolay bir iş değil bu, asteğmen; umarım, gözlem yeteneğiniz vardır da, benim emirlerim doğrultusunda taburumuzu öbür birliklerden üstün bir yere yerleştirmeyi becerirsiniz. Şimdi, sizi tabur tarihçiliğine atadığımı alaya bir mesajla bildireceğim. Hemen 11. Bölük’ten Başçavuş Vanyek’e gidin, vagonda bir yer bulsun size. Yerimiz bol. Başçavuşa söyleyin, sonra gelsin bana tekmil versin. Haa, unutmadan, tabii ki tabur kurmayındasınız siz de. Bir emirle herkese bildirilecek.”</p>

    <p class="lvl2">Ruhlar âlemi uzmanı aşçıbaşı uyuyordu. Balon, teğmenin sardalye konservelerini açtığı için, gene korkuya kapılmış, kaçacak delik arıyordu. Vanyek, Yüzbaşı Sagner’i görmeye gitmişti. Kodunski, istasyonda bulduğu bir şişe <em>boroviçka</em>’nın dibini bulmuş, yanık bir türkü tutturmuştu:</p>

    <div class="poem html5_section">
      <span>Tatlı rüyalarımda günaha girsem bile,</span> <span>Umurumda değildi dünya geçliğimde,</span> <span>Alıp verdiğim her nefeste inanç vardı,</span> <span>Gözlerim aşkın aleviyle yanıp parlardı.</span><br/>
      <span>Artık kocadım, bir ayağım çukurda ya,</span> <span>Anladım, güven olmaz kahpe dünyaya,</span> <span>Ne inanç kaldı, ne aşk yüreciğimde,</span> <span>Artık her gün iki gözüm iki çeşme.</span>
    </div>

    <p>Yerinden kalktı, Vanyek’in masasına oturup koca koca harflerle yazdı:</p>

    <div class="letter html5_section">
      <p>Tabur borazancılığına tayin ve terfimi arz ederim.</p>
<cite>Kodunski, Telgrafçı</cite>
    </div>

    <p>Yüzbaşı Sagner’in Vanyek’le konuşması uzun sürmedi. Vanyek’e, tabur tarihçisi Asteğmen Marek’in Şvayk’la aynı vagonda kalmasını istediğini bildirdi.</p>

    <p>“Sana ancak şu kadarını söyleyebilirim ki, Marek denen bu adam sakıncalı. Sakıncalı derken, siyasi bakımdan sakıncalı yani. Ama hiç dert değil! Bugünlerde olağandışı bir şey değil sakıncalı olmak. Sakıncasız adam kalmadı ki! Gene de, ne demek istediğimi anlıyorsundur. Kazara olmadık laflar etmeye kalkarsa hemen tepesine bin, susturmaya bak. Başımız belaya girsin istemiyorum. Çenesini tutmasını söyle, mesele kalmaz. Hemen koşup bana gelme sakın. Dostça halletmeye çalış. Dostça konuşup anlatmak, her zaman aptalca gammazlamaktan iyidir. Diyeceğim, bundan böyle bu konuda hiçbir şey duymak istemiyorum. Sen anlarsın bu işlerden. Bu tür olaylar sonunda hep taburun başına patlar.”</p>

    <p>Doğruca vagona dönen Vanyek, Marek’i bir kenara çekip, “Bak kardeşim,” dedi, “sen sakıncalıymışsın, ama benim umurumda değil. Yalnız, şu telgrafçı Kodunski var ya, o varken söylediklerine dikkat et.”</p>

    <p>Vanyek sözünü yeni bitirmişti ki, Kodunski yalpalayarak içeri girdi ve başçavuşun kollarına yığıldı. Kafayı bulmuştu. Bir yandan hıçkırıklara boğuluyor, bir yandan şarkıyı andıran bir şeyler mırıldanıyordu:</p>

    <div class="poem html5_section">
      <span>Dünya âlem terk edip gittiğinde beni,</span> <span>Senin kadife göğsüne yasladım başımı,</span> <span>Umarsız yaşlar döküldü yanaklarımdan</span> <span>O tertemiz, sıcacık, elmas yüreciğine.</span> <span>Gökte parıldayan küçük yıldızlar gibi</span> <span>Ufacık bir yalım yanıp söndü gözlerinde.</span> <span>Mercan dudakların fısıldadığını duydum:</span> <span>Asla terk etmeyeceğim seni. Sen benimsin.</span>
    </div>

    <p>Kodunski, “Birbirimizi asla terk etmeyeceğiz,” diye hüngürdedi. “Telefonda ne duyarsam ânında söyleyeceğim sana. Ettiğim yeminin içine edeyim...”</p>

    <p>Büzüldüğü köşede dehşet içinde istavroz çıkaran Balon yüksek sesle yakarmaya başlamıştı:</p>

    <p>“Ey, Yüce Tanrımızın Anası Kutsal Meryem, çaresiz kulunun dualarına kulak ver, merhametini esirgeme benden, sana sığınıyorum. Sana bütün kalbiyle inanan, seni bütün kalbiyle seven, sana umutla sarılan bu günahkâr kulunun dualarını geri çevirme. Ey, Göklerin Ecesi, elimden tut, bağrına bas ki beni, ömrümün sonuna kadar Tanrı’nın inayeti eksik olmasın üstümden...”</p>

    <p>Meryem Anamız Kodunski’nin dualarını duymuş olacak ki, az sonra asteğmen sırt çantasından sardalye konserveleri çıkardı ve birer kutu dağıttı herkese.</p>

    <p>Balon da, Yüce Tanrı’nın bağışladığı sardalye kutusunu usulca Teğmen Lukaş’ın çantasına bıraktı. Ama çok geçmeden, baktı ki millet konserve kutularını açmış, sardalyeleri büyük bir iştahla atıştırıyor, bu işkenceye daha fazla dayanamadı, teğmenin çantasına elini daldırdığı gibi kutuyu kaptı, sardalyeleri kıtlıktan çıkmışçasına mideye indirdi.</p>

    <p>Gene de, bahtsızlık Balon’un yakasını bir türlü bırakmıyordu. Kutsal Meryem Anamız bizimkine birden sırt çevirmeye karar vermiş olacak ki, Balon konserve kutusunun dibindeki son yağları yalarken, dışarıdan Matuşiç’in sesi duyuldu: “Balon, teğmen seni bekliyor, sardalye konservesini götürecekmişsin.”</p>

    <p>Vanyek atıldı: “Şimdi ayvayı yedin işte!”</p>

    <p>Şvayk durur mu! “Eli boş gitmek ayıp olur,” dedi. “Hiç olmazsa birkaç boş kutu al yanına!”</p>

    <p>Asteğmen, “Kim bilir ne günah işledin ki,” dedi, “Tanrı seni böyle cezalandırıyor. Çok büyük bir günaha girmiş olmalısın. Ulan bana bak, yoksa sizin kilisenin papazının jambonunu da mı yürüttün? Belki de, papazın mahzenindeki kutsal şarabı içmişsindir. Yahut, çocukken kilisenin bahçesindeki armutları araklamışsındır.”</p>

    <p>Balon, umarsızlık içinde yalpaladı; artık tüm umudunu yitirmiş görünüyordu. Yürekler acısı bir sesle yakardı: “Tanrım, merhamet eyle, bu acılarım ne zaman son bulacak?”</p>

    <p>Talihsiz Balon’un yakarılarını duyan asteğmen, “Arkadaşım,” dedi, “Tanrı’yla bağını koparmışsın sen. Başına gelenler bu yüzden. Doğru dürüst dua etmeyi becersen, Tanrı seni bu dünyada bırakmaz, derhal aguşuna alır.”</p>

    <p>Şvayk da, “Bana kalırsa,” diye ekledi, “Balon kendini hâlâ bütünüyle Tanrı’ya emanet edemiyor.”</p>

    <p>Balon, homurdanarak, kendisine güç vermesi ve midesini ufaltması için Tanrı’ya o kadar yakarmasına karşın Yüce Yaradan’ın oralı olmadığını, o yüzden Tanrı’ya olan inancını çoktan yitirdiğini söyledi:</p>

    <p>“Bendeki bu korkunç iştah bu savaşla başlamadı. Çok eski bir hastalık. Karımla çocuklarım, Klokoti’ye gider, bu dertten kurtulayım diye adak adarlardı.”</p>

    <p>“Klokoti’yi bilmez miyim,” dedi Şvayk. “Tabor yakınlarındadır; sahte elmaslarla bezeli muhteşem bir Meryem Ana heykeli vardı orada, Slovakya’dan bir yerlerden gelen bir zangoç soymaya kalkışmıştı. Aslında bu zangoç çok dindar bir adammış. Oraya vardığında, önce şu eski günahlarımdan bir arınsam iyi olacak, demiş. Ama papaz efendiye günah çıkartırken, ertesi gün Meryem Ana heykelini soyacağını da kaçırmış ağzından. Papaz efendi de uyanık ya, kaçmasın diye bizimkine üç yüz kere Rabbin Duası’nı okumasını söylemiş. Bizimki daha duayı tamamlayamadan kilisenin zangoçları gelip yakalamışlar, derdest edip götürmüşler, jandarma karakoluna teslim etmişler.”</p>

    <p>O arada, ruhlar âlemi uzmanı aşçıbaşı, Kodunski’yle tartışmaya başladı. Papazın yaptığının, Tanrı’yla kul arasında geçmesi gereken günah çıkarmanın gizliliğini çiğnemek olup olmadığını tartışıyorlardı. Ama bir yandan da, heykeldeki elmasların sahte olması her şeyi anlamsız kılıyordu. Sonunda, aşçıbaşı, her şeyin alınyazısı olduğunu kanıtladı Kodunski’ye. Aşçıbaşıya bakılırsa, çok çok önceden, bilinemeyecek kadar uzak bir geçmişte, Slovakya’dan gelen talihsiz zangoç henüz başka bir gezegende bir yumuşakçayken, her şey kader tarafından belirlenmişti. Kaldı ki, Klokoti’deki papazın günah çıkartma ilkelerini çiğneyeceği de, çok çok önceden, papaz henüz bir deniz kirpisi ya da artık soyu tükenmiş olan bir keseliyken belirlenmişti.</p>

    <p>Şvayk, aşçıbaşının bu görüşüne katkıda bulunmadan edemedi:</p>

    <p>“Elbette, dostum, papaz efendinin birkaç milyon yıl sonra Tanrı’ya meydan okuyacağı da şimdiden bellidir belki de. Biz Karlin’de, takviye birliğinde askerlik yaparken Kvasniçka adında bir teğmenimiz vardı. Talime çıktığımızda bize hep şöyle derdi: ‘Ulan, miskin köpekler, askerlik biter mi sanıyorsunuz! Bu dünyada bitse, öbür dünyada yeniden başlar! Orada da dikilirim karşınıza, sürüm sürüm süründürürüm, uyuz herifler!’”</p>

    <p>Bu arada, kapıldığı umutsuzluk içinde yalnızca kendisinden konuşulduğunu, konuşulan her şeyin kendisiyle ilgili olduğunu sanan Balon, günah çıkarmayı sürdürüyordu:</p>

    <p>“Gel gör ki, adak madak da para etmedi, kardeşler; oburluktan bir türlü kurtulamıyordum. Karımla çocuklarım Klokoti’den döner dönmez kümesteki hayvanları saydılar ve birkaçının kayıplara karışmış olduğunu hemen fark ettiler. Ama elimde değil, ne yapayım. Onları yumurtaları için beslediğimizi bilmez miyim; ama karşıma çıkmayagörsünler, dayanılmaz bir kazıntı hissediyorum midemde. O vakit de öyle oldu işte. Tavuğu görünce kendimi kaybettim; bir saat sonra kendime geldim, ama tavuk yoktu artık, geriye yalnızca kemikleri kalmıştı. Bizimkilerin gene Klokoti’ye gittikleri bir gün, bu sefer de gözüme bir hindi takıldı. Gelgelelim, az daha canıma mal oluyordu. Uylukkemiği boğazıma takılmasın mı! Benim yamak elini daldırıp kemiği çıkarmasaydı, yemin ederim ne şimdi burada olurdum, ne de dünya savaşını görürdüm. Evet, cımbızla alır gibi kemiği çekti aldı oğlan...”</p>

    <p>Şvayk, Balon’un yanına gitti: “Aç ağzını bakayım!”</p>

    <p>Balon ağzını açınca, Şvayk şöyle bir bakıp vagondakilere döndü:</p>

    <p>“Anlamıştım zaten. Adam kendi yamağını bile yutmuş. Ne zaman yedin ulan çocuğu? Karınla çocukların gene Klokoti’ye gitmişti herhalde.”</p>

    <p>Balon, başını ellerinin arasına alarak bağırdı:</p>

    <p>“Yapmayın, arkadaşlar! Ben canımdan bezmişim, siz işin dalgasındasınız!”</p>

    <p>Asteğmen, “Dalga geçtiğimiz falan yok,” dedi. “Biz senin ne kadar yiğit bir asker olduğunu biliyoruz. Fransızlar Napoléon savaşları sırasında Madrid’i kuşattıklarında, İspanyol kale komutanı açlıktan teslim olmamak için yaverini tuzsuz yemişti. Büyük bir fedakârlıktı bu, çünkü tuzlayıp da yeseydi sindirimi çok daha kolay olurdu. Başçavuşum, bizim tugaydaki emir subayının adı neydi? Ziegler mi? Yahu herif o kadar sıska ki, bir bölüğü bile doyurmaz.”</p>

    <p>Vanyek, “Bakın, bakın,” dedi. “Balon’un elinde bir tespih var.”</p>

    <p>Balon, gerçekten de, çektiği cehennem azabından kurtulabilmek için Viyana’daki Moritz Löwenstein firmasınca yapılmış bir tespihin küçücük tanelerine sığınmıştı.</p>

    <p>Balon, göğüs geçirerek, “Bunu da Klokoti’den getirmişlerdi,” dedi. “Tespih gelene kadar iki kaz yavrusunu çoktan mideye indirmiştim. Ama kaz etinin ne tadı var, ne tuzu; ot gibi valla.”</p>

    <p>Az sonra, trenin on beş dakikaya kadar kalkacağı duyulduysa da, bu tür haberlere artık kimse inanmadığından bazı askerler uyarılara aldırmadan hâlâ dışarıda dolanıp duruyorlardı. Tren hareket ettiğinde, aralarında 12. Bölük’ten Başçavuş Nasaklo’nun da bulunduğu on sekiz asker istasyonda kalmıştı. Tren Isatarcsa yönünde gözden kaybolduğunda, Başçavuş Nasaklo istasyonun arka tarafındaki bir akasya korusunda fahişenin tekiyle sıkı bir pazarlığa girişmiş bulunuyordu. Kadıncağız beş krondan aşağı olmaz diye diretirken, işini çoktan bitirmiş olan Nasaklo bir krondan fazla vermeye yanaşmıyor, “Ya bir kronu alır gidersin ya da sopayı yersin!” diye tehditler savuruyordu. Sonunda ikinci seçeneği yeğlemiş olacak ki, kadının çığlıkları istasyondan duyuldu.</p>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f142">
      <a class="si-backref" href="#ref_f142">142.</a> <span class="si-footnote-text">Avusturya Arşidükü, Alman kralı ve Kutsal Roma-Germen İmparatoru I. Maximilian (1459-1519), evlilik yoluyla Felemenk’i, antlaşmalar ve askerî baskıyla Macaristan ve Bohemya’yı, oğlu Philipp’in (sonradan Kastilya Kralı I. Felipe) evliliğiyle de İspanya tahtını ele geçirerek Habsburgların Avrupa’ya egemen olmasını sağlamıştır.</span>
    </div>

    <div class="si-footnote html5_aside epub-type_footnote" id="f143">
      <a class="si-backref" href="#ref_f143">143.</a> <span class="si-footnote-text">1765-1790 arasında Kutsal Roma-Germen İmparatoru olan II. Joseph (1741-1790), Avusturya Habsburglarının topraklarını önce annesi Maria Theresia ile birlikte, sonraları tek başına yönetmiştir. Bir “aydın despot” olarak yönetsel, yasal, ekonomik ve dinsel reformlar yapmış, ama fazla başarılı olamamıştır.</span>
    </div>

    <div class="si-footnote html5_aside epub-type_footnote" id="f144">
      <a class="si-backref" href="#ref_f144">144.</a> <span class="si-footnote-text">1835’ten tahtı terk ettiği 1848’e kadar Avusturya tahtında oturan I. Ferdinand (1793-1875), “Müşfik Ferdinand” lakabıyla tanınır. Ferdinand’ın zihinsel engelli ve saralı olmasına karşın tahtın verasetine ilişkin ilkeleri korumakta kararlı olan babası Kutsal Roma-Germen İmparatoru II. Franz, onun vârisliği konusunda diretmiş; Ferdinand 1830’da Macaristan Kralı olarak, 1835’te de Avusturya İmparatoru olarak taç giymiştir.</span>
    </div>

    <div class="si-footnote html5_aside epub-type_footnote" id="f145">
      <a class="si-backref" href="#ref_f145">145.</a> <span class="si-footnote-text">“Başlarım İsa’na da, Meryem’ine de!”</span>
    </div>

    <div class="si-footnote html5_aside epub-type_footnote" id="f146">
      <a class="si-backref" href="#ref_f146">146.</a> <span class="si-footnote-text">Styria ya da Almanca Steiermark, bugün Avusturya’nın dokuz eyaletinden biridir. Ülkenin güneydoğu ve orta kesiminde yer alır. I. Dünya Savaşı’ndan sonra bir kesimi Yugoslavya’ya bırakılmıştır. 1918’de cumhuriyetin ilanından sonra eyalet yapılmıştır.</span>
    </div>

    <div class="si-footnote html5_aside epub-type_footnote" id="f147">
      <a class="si-backref" href="#ref_f147">147.</a> <span class="si-footnote-text">Hıristiyanlıkta, Tanrı’nın birbirine aktarılamaz sıfatlarla ayırt edilen Baba, Oğul ve Kutsal Ruh olmak üzere üç kişiliği bulunduğu öğretisi.</span>
    </div>
  </div>
</body>
</html>